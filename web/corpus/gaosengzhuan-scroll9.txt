【經錄部類】〔史傳部類〕〔史傳部〕
【經文資訊】大正新脩大藏經 第五十冊 No. 2059《高僧傳》CBETA 電子佛典 V1.32 普及版
Taisho Tripitaka Vol. 50, No. 2059 高僧傳, CBETA Chinese Electronic Tripitaka V1.32, Normalized Version

T50n2059_p0383b07║
T50n2059_p0383b08║
T50n2059_p0383b09║高僧傳卷第九
T50n2059_p0383b10║
T50n2059_p0383b11║　　　　梁會稽嘉祥寺沙門釋慧皎撰
T50n2059_p0383b12║　　　神異上
T50n2059_p0383b13║　竺佛圖澄一　單道開二　竺佛調三
T50n2059_p0383b14║　耆域四
T50n2059_p0383b15║　　　　竺佛圖澄一
T50n2059_p0383b16║竺佛圖澄者。西域人也。本姓帛氏。少出家清
T50n2059_p0383b17║真務學。誦經數百萬言。善解文義。雖未
T50n2059_p0383b18║讀此土儒史。而與諸學士論辯疑滯。皆
T50n2059_p0383b19║闇若符契。無能屈者。自云。再到罽賓受誨
T50n2059_p0383b20║名師。西域咸稱得道。以晉懷帝永嘉四年。
T50n2059_p0383b21║來適洛陽。志弘大法。善誦神咒。能役使鬼
T50n2059_p0383b22║物。以麻油雜胭脂塗掌。千里外事皆徹
T50n2059_p0383b23║見掌中如對面焉。亦能令潔齋者見。又聽
T50n2059_p0383b24║鈴音以言事無不劾驗。欲於洛陽立寺。
T50n2059_p0383b25║值劉曜寇斥洛臺帝京擾亂。澄立寺之志
T50n2059_p0383b26║遂不果。迺潛澤草野以觀世變。時石勒屯
T50n2059_p0383b27║兵葛陂。專以殺戮為威。沙門遇害者甚
T50n2059_p0383b28║眾。澄憫念蒼生欲以道化勒。於是杖策
T50n2059_p0383b29║到軍門。勒大將軍郭黑略素奉法。澄即投
T50n2059_p0383c01║止略家。略從受五戒崇弟子之禮。略後從
T50n2059_p0383c02║勒征伐。輒預剋勝負。勒疑而問曰。孤不覺
T50n2059_p0383c03║卿有出眾智謀。而每知行軍吉凶何也。略
T50n2059_p0383c04║曰。將軍天挺神武幽靈所助。有一沙門術
T50n2059_p0383c05║智非常。云將軍當略有區夏已應為師。臣
T50n2059_p0383c06║前後所白。皆其言也。勒喜曰。天賜也。召澄
T50n2059_p0383c07║問曰。佛道有何靈驗。澄知勒不達深理。正
T50n2059_p0383c08║可以道術為徵。因而言曰。至道雖遠亦可
T50n2059_p0383c09║以近事為證。即取應器盛水燒香咒之。
T50n2059_p0383c10║須臾生青蓮花。光色曜目。勒由此信服。澄
T50n2059_p0383c11║因而諫曰。夫王者德化洽於宇內。則四靈表
T50n2059_p0383c12║瑞。政弊道消則彗孛見於上。恒象著見休咎
T50n2059_p0383c13║隨行。斯迺古今之常徵。天人之明誡。勒甚悅
T50n2059_p0383c14║之。凡應被誅餘殘。蒙其益者。十有八九。
T50n2059_p0383c15║於是中州胡晉略皆奉佛。時有痼疾世莫
T50n2059_p0383c16║能治者。澄為醫療應時瘳損。陰施默益者不
T50n2059_p0383c17║可勝記。勒自葛陂還河北過坊頭。坊
T50n2059_p0383c18║頭人夜欲斫營。澄語黑略曰。須臾賊至。
T50n2059_p0383c19║可令公知。果如其言。有備故不敗。勒欲
T50n2059_p0383c20║試澄。夜冠冑衣甲執刀而坐。遣人告澄
T50n2059_p0383c21║云。夜來不知大將軍所在。使人始至未及
T50n2059_p0383c22║有言。澄逆問曰。平居無寇何故夜嚴。勒益
T50n2059_p0383c23║敬之。勒後因忿欲害諸道士。并欲苦澄。澄
T50n2059_p0383c24║迺避至黑略舍。告弟子曰。若將軍信至
T50n2059_p0383c25║問吾所在者。報云不知所之。信人尋至覓
T50n2059_p0383c26║澄不得。使還報勒。勒驚曰。吾有惡意向
T50n2059_p0383c27║聖人。聖人捨我去矣。通夜不寢思欲見澄。
T50n2059_p0383c28║澄知勒意悔。明旦造勒。勒曰昨夜何行。澄
T50n2059_p0383c29║曰。公有怒心昨故權避。公今改意。是以敢
T50n2059_p0384a01║來。勒大笑曰。道人謬耳。襄國城塹水源在城
T50n2059_p0384a02║西北五里團丸祀下。其水暴竭。勒問澄。何
T50n2059_p0384a03║以致水。澄曰。今當敕龍。勒字世龍。謂澄
T50n2059_p0384a04║嘲己。答曰。正以龍不能致水。故相問耳。
T50n2059_p0384a05║澄曰。此誠言非戲也。水泉之源必有神龍
T50n2059_p0384a06║居之。今往敕語水必可得。迺與弟子法首
T50n2059_p0384a07║等數人至泉源上。其源故處久已乾燥。坼
T50n2059_p0384a08║如車轍從者心疑。恐水難得。澄坐繩床燒
T50n2059_p0384a09║安息香。咒願數百言。如此三日水泫然微流。
T50n2059_p0384a10║有一小龍。長五六寸許。隨水來出。諸道士
T50n2059_p0384a11║見競往視之。澄曰。龍有毒勿臨其上。有
T50n2059_p0384a12║頃水大至隍塹皆滿。澄閑坐歎曰。後二日當
T50n2059_p0384a13║有一小人驚動此下。既而襄國人薛合有
T50n2059_p0384a14║二子。既小且驕。輕弄鮮卑奴。奴忿抽刃刺
T50n2059_p0384a15║殺其弟。執兄于室以刀擬心。若人入屋便
T50n2059_p0384a16║欲加手。謂合曰。送我還國我活汝兒。不
T50n2059_p0384a17║然共死。於此內外驚愕莫不往觀。勒迺自
T50n2059_p0384a18║往視之。謂薛合曰。送奴以全卿子誠為善
T50n2059_p0384a19║事。此法一開方為後害。卿且寬情。國有常
T50n2059_p0384a20║憲命人取奴。奴遂殺兒而死。鮮卑段波攻
T50n2059_p0384a21║勒。其眾甚盛。勒懼問澄。澄曰。昨寺鈴鳴云。
T50n2059_p0384a22║明旦食時當擒段波。勒登城望波軍不
T50n2059_p0384a23║見前後。失色曰。軍行地傾。波豈可獲。是公
T50n2059_p0384a24║安我辭耳。更遣夔安問澄。澄曰。已獲波
T50n2059_p0384a25║矣。時城北伏兵出遇波執之。澄勸勒宥波
T50n2059_p0384a26║遣還本國。勒從之。卒獲其用。時劉載已死。
T50n2059_p0384a27║載從弟曜篡襲偽位。稱元光初。光初八年曜
T50n2059_p0384a28║遣從弟偽中山王岳。將兵攻勒。勒遣石虎
T50n2059_p0384a29║率步騎拒之。大戰洛西。岳敗保石梁塢。虎
T50n2059_p0384b01║堅柵守之。澄與弟子自官寺至中寺。
T50n2059_p0384b02║始入寺門。歎曰。劉岳可憫。弟子法祚問其
T50n2059_p0384b03║故。澄曰。昨日亥時岳已被執。果如所言。至
T50n2059_p0384b04║光初十一年曜自率兵攻洛陽。勒欲自往
T50n2059_p0384b05║拒曜。內外僚佐無不必諫。勒以訪澄。澄曰。
T50n2059_p0384b06║相輪鈴音云。秀支替戾岡僕谷劬禿當此羯
T50n2059_p0384b07║語也。秀支軍也。替戾岡出也僕谷劉曜胡位
T50n2059_p0384b08║也。劬禿當捉也。此言軍出捉得曜也。時徐
T50n2059_p0384b09║光聞澄此旨。苦勸勒行勒迺留長子石弘。
T50n2059_p0384b10║共澄以鎮襄國。自率中軍步騎。直指洛
T50n2059_p0384b11║城。兩陣纔交。曜軍大潰。曜馬沒水中。石堪
T50n2059_p0384b12║生擒之送勒。澄時以物塗掌。觀之見有
T50n2059_p0384b13║大眾。眾中縛一人。朱絲約項。其時因以告
T50n2059_p0384b14║弘。當爾之時正生擒曜也。曜平之後。勒
T50n2059_p0384b15║迺僣稱趙天王行皇帝事。改元建平。是歲
T50n2059_p0384b16║東晉成帝咸和五年也。勒登位已後。事澄
T50n2059_p0384b17║彌篤。時石蔥將叛。其年澄誡勒曰。今年蔥
T50n2059_p0384b18║中有蟲食。必害人。可令百姓無食蔥也。
T50n2059_p0384b19║勒班告境內慎無食蔥。到八月石蔥果走。
T50n2059_p0384b20║勒益加尊重。有事必諮而後行。號大和上。
T50n2059_p0384b21║石虎有子名斌。後勒愛之甚重。忽暴病而
T50n2059_p0384b22║亡。已涉二日。勒曰。朕聞號太子死扁鵲能
T50n2059_p0384b23║生。大和上國之神人。可急往告必能致福。
T50n2059_p0384b24║澄迺取楊枝咒之。須臾能起。有頃平復。由
T50n2059_p0384b25║是勒諸稚子多在佛寺中養之。每至四月
T50n2059_p0384b26║八日。勒躬自詣寺灌佛為兒發願。至建平
T50n2059_p0384b27║四年四月。天靜無風而塔上一鈴獨鳴。澄謂
T50n2059_p0384b28║眾曰。鈴音云。國有大喪不出今年矣。是
T50n2059_p0384b29║歲七月勒死。子弘襲位。少時虎廢弘自立。
T50n2059_p0384c01║遷都于鄴。稱元建。虎傾心事澄有重於
T50n2059_p0384c02║勒。迺下書曰。和上國之大寶。榮爵不加高
T50n2059_p0384c03║祿不受。榮祿匪及。何以旌德。從此已往宜
T50n2059_p0384c04║衣以綾錦乘以雕輦。朝會之日和上昇殿。
T50n2059_p0384c05║常侍以下悉助舉輿。太子諸公扶翼而上。主
T50n2059_p0384c06║者唱大和上至眾坐皆起以彰其尊。又敕
T50n2059_p0384c07║偽司空李農旦夕親問。太子諸公五日一朝
T50n2059_p0384c08║表朕敬焉。澄時止鄴城內中寺。遣弟子法
T50n2059_p0384c09║常北至襄國。弟子法佐從襄國還。相遇
T50n2059_p0384c10║在梁基城下共宿。對車夜談。言及和上。比
T50n2059_p0384c11║旦各去。法佐至始入覲澄。澄逆笑曰。昨夜
T50n2059_p0384c12║爾與法常交車共說汝師耶。先民有言。不
T50n2059_p0384c13║曰敬乎。幽而不改。不曰慎乎。獨而不怠。
T50n2059_p0384c14║幽獨者敬慎之本。爾不識乎。佐愕然愧懺。於
T50n2059_p0384c15║是國人每共相語。莫起惡心和上知汝。及
T50n2059_p0384c16║澄之所在無敢向其方面涕唾便利者。時
T50n2059_p0384c17║太子石邃有二子在襄國。澄語邃曰。小阿
T50n2059_p0384c18║彌比當得疾。可往迎之。邃即馳信往視。
T50n2059_p0384c19║果已得病。大醫殷騰及外國道士。自言能
T50n2059_p0384c20║治。澄告弟子法雅曰。正使聖人復出不
T50n2059_p0384c21║愈此病。況此等乎。後三日果死。石邃荒酒
T50n2059_p0384c22║將圖為逆。謂內豎曰。和上神通儻發吾謀。
T50n2059_p0384c23║明日來者當先除之。澄月望將入覲虎。謂
T50n2059_p0384c24║弟子僧慧曰。昨夜天神呼我曰。明日若入還
T50n2059_p0384c25║勿過人。我儻有所過汝當止我。澄常入必
T50n2059_p0384c26║過邃。邃知澄入。要候甚苦。澄將上南臺。僧
T50n2059_p0384c27║慧引衣。澄曰。事不得止。坐未安便起。邃固
T50n2059_p0384c28║留不住。所謀遂差。還寺歎曰。太子作亂其
T50n2059_p0384c29║形將成。欲言難言。欲忍難忍。迺因事從
T50n2059_p0385a01║容箴虎。虎終不解。俄而事發。方悟澄言。後
T50n2059_p0385a02║郭黑略將兵征長安北山羌。墮羌伏中。時
T50n2059_p0385a03║澄在堂上坐。弟子法常在側。澄慘然改容
T50n2059_p0385a04║曰。郭公今厄。唱云。眾僧咒願。澄又自咒願。
T50n2059_p0385a05║須臾更曰。若東南出者活。餘向則困。復更
T50n2059_p0385a06║咒願。有頃曰脫矣。後月餘日黑略還。自說
T50n2059_p0385a07║墮羌圍中東南走馬之際正遇帳下人。推
T50n2059_p0385a08║馬與之曰。公乘此馬小人乘公馬。濟與不
T50n2059_p0385a09║濟任命也。略得其馬故獲免。推檢日時
T50n2059_p0385a10║正是澄咒願時也。偽大司馬燕公石斌。虎以
T50n2059_p0385a11║為幽州牧鎮。薊群凶湊聚。因以肆暴。澄誡
T50n2059_p0385a12║虎曰。天神昨夜言。疾收馬還。至秋齊當癰
T50n2059_p0385a13║爛。虎不解此語。即敕諸處收馬送還。其秋
T50n2059_p0385a14║有人譖斌於虎。虎召斌鞭之三百。殺其所
T50n2059_p0385a15║生齊氏。虎彎弓捻矢。自視斌行罰輕。虎
T50n2059_p0385a16║乃手殺五百。澄諫曰。心不可縱死不可生。
T50n2059_p0385a17║禮不親殺以傷恩也。何有天子手行罰
T50n2059_p0385a18║乎。虎乃止。後晉軍出淮泗。隴比凡城皆被
T50n2059_p0385a19║侵逼。三方告急。人情危擾。虎乃瞋曰。吾之
T50n2059_p0385a20║奉佛供僧。而更致外寇。佛無神矣。澄明旦
T50n2059_p0385a21║早入。虎以事問澄。澄因諫虎曰。王過去世
T50n2059_p0385a22║經為大商主。至罽賓寺。嘗供大會。中有
T50n2059_p0385a23║六十羅漢。吾此微身亦預斯會。時得道人謂
T50n2059_p0385a24║吾曰。此主人命盡當受雞身後王晉地。今
T50n2059_p0385a25║王為王豈非福耶。疆場軍寇國之常耳。何
T50n2059_p0385a26║為怨謗三寶夜興毒念乎。虎迺信悟跪而
T50n2059_p0385a27║謝焉。虎常問澄。佛法云何。澄曰。佛法不
T50n2059_p0385a28║殺。朕為天下之主。非刑殺無以肅清海
T50n2059_p0385a29║內。既違戒殺生。雖復事佛詎獲福耶。澄曰。
T50n2059_p0385b01║帝王之事佛。當在心體恭心順顯暢
T50n2059_p0385b02║三寶不為暴虐不害無辜。至於凶愚無
T50n2059_p0385b03║賴非化所遷。有罪不得不殺。有惡不得
T50n2059_p0385b04║不刑。但當殺可殺刑可刑耳。若暴虐恣
T50n2059_p0385b05║意殺害非罪。雖復傾財事法無解殃禍。
T50n2059_p0385b06║願陛下省欲興慈。廣及一切則佛教永隆
T50n2059_p0385b07║福祚方遠。虎雖不能盡從。而為益不少。虎
T50n2059_p0385b08║尚書張離張良家富事佛。各起大塔。澄謂
T50n2059_p0385b09║曰。事佛在於清靖無欲慈矜為心。檀越雖
T50n2059_p0385b10║儀奉大法而貪吝未已。遊獵無度積聚不
T50n2059_p0385b11║窮。方受現世之罪。何福報之可悕耶。離等
T50n2059_p0385b12║後並被戮滅。時又久旱。自正月至六月。虎
T50n2059_p0385b13║遣太子詣臨漳西釜口祈雨。久而不降。虎
T50n2059_p0385b14║令澄自行。即有白龍二頭降於祠所。其日
T50n2059_p0385b15║大雨。方數千里。其年大收。戎貊之徒先不識
T50n2059_p0385b16║法。聞澄神驗皆遙向禮拜。並不言而化焉。
T50n2059_p0385b17║澄常遣弟子向西域市香。既行澄告餘弟
T50n2059_p0385b18║子曰。掌中見買香弟子在某處初被劫
T50n2059_p0385b19║垂死。因燒香咒願遙救護之。弟子後還云。
T50n2059_p0385b20║某月某日某處為賊所劫。垂當見殺忽
T50n2059_p0385b21║聞香氣賊無故自驚曰。救兵已至。棄之而
T50n2059_p0385b22║走。虎於臨漳修治舊塔少承露盤。澄曰。
T50n2059_p0385b23║臨淄城內有古阿育王塔。地中有承露盤及
T50n2059_p0385b24║佛像。其上林木茂盛。可掘取之。即畫圖
T50n2059_p0385b25║與使。依言掘取。果得盤像。虎每欲伐燕。
T50n2059_p0385b26║澄諫曰。燕國運未終。卒難可剋。虎屢伐敗
T50n2059_p0385b27║績。方信澄誡澄道化既行。民多奉佛皆營
T50n2059_p0385b28║造寺廟相競出家。真偽混淆多生愆過。虎下
T50n2059_p0385b29║書問中書曰。佛號世尊國家所奉。里閭小
T50n2059_p0385c01║人無爵秩者。為應得事佛與不。又沙門皆
T50n2059_p0385c02║應高潔貞正行能精進。然後可為道士。今
T50n2059_p0385c03║沙門甚眾。或有姦宄避役多非其人。可料
T50n2059_p0385c04║簡詳議偽。中書著作郎王度奏曰。夫王者
T50n2059_p0385c05║郊祀天地。祭奉百神。載在祀典。禮有嘗
T50n2059_p0385c06║饗。佛出西域。外國之神。功不施民。非天子
T50n2059_p0385c07║諸華所應祠奉。往漢明感夢初傳其道。唯
T50n2059_p0385c08║聽西域人得立寺都邑以奉其神。其漢人
T50n2059_p0385c09║皆不得出家。魏承漢制亦修前軌。今大
T50n2059_p0385c10║趙受命率由舊章。華戎制異。人神流別。外不
T50n2059_p0385c11║同內。饗祭殊禮。荒夏服祀不宜雜錯。國
T50n2059_p0385c12║家可斷趙人悉不聽詣寺燒香禮拜以遵
T50n2059_p0385c13║典禮。其百辟卿士下逮眾隸。例皆禁之。其
T50n2059_p0385c14║有犯者與淫祀同罪。其趙人為沙門者。
T50n2059_p0385c15║還從四民之服。偽中書令王波同度所奏。
T50n2059_p0385c16║虎下書曰。度議云。佛是外國之神。非天子
T50n2059_p0385c17║諸華所可宜奉。朕生自邊壤忝當期運
T50n2059_p0385c18║君臨諸夏。至於饗祀應兼從本俗。佛是戎
T50n2059_p0385c19║神正所應奉。夫制由上行永世作則。苟事
T50n2059_p0385c20║無虧何拘前代。其夷趙百蠻。有捨其淫祀
T50n2059_p0385c21║樂事佛者。悉聽為道。於是慢戒之徒因之
T50n2059_p0385c22║以厲。黃河中舊不生黿。忽得一以獻虎。澄
T50n2059_p0385c23║見而歎曰。桓溫其入河不久。溫字元子。後
T50n2059_p0385c24║果如言也。時魏縣有一流民。莫識氏族。恒
T50n2059_p0385c25║著麻襦布裳。在魏縣市中乞丐。時人謂之
T50n2059_p0385c26║麻襦。言語卓越狀如狂病。乞得米穀不食。
T50n2059_p0385c27║輒散置大路云。飴天馬。超興太守籍拔
T50n2059_p0385c28║收送詣虎。先是澄謂虎曰。國東二百里某
T50n2059_p0385c29║月某日。當送一非常人。勿殺之也。如期果
T50n2059_p0386a01║至。虎與共語了無異言。唯言陛下當終一
T50n2059_p0386a02║柱殿下。虎不解此語。令送以詣澄。麻襦謂
T50n2059_p0386a03║澄曰。昔在光和中會。奄至今日酉戌受
T50n2059_p0386a04║玄命。絕曆終有期。金離消于壤。邊荒不
T50n2059_p0386a05║能遵。驅除靈期跡。莫已已之懿。裔苗葉繁
T50n2059_p0386a06║其來方積。休期於何期。永以歎之。澄曰。
T50n2059_p0386a07║天迴運極否將不支九木。水為難無可以
T50n2059_p0386a08║術寧。玄哲雖存世莫能。基必頹久遊閻
T50n2059_p0386a09║浮。利擾擾多此患。行登陵雲宇會於靈
T50n2059_p0386a10║遊間。澄與麻襦講語終日。人莫能解。有竊
T50n2059_p0386a11║聽者。唯得此數言。推計似如論數百年事。
T50n2059_p0386a12║虎遣驛馬送還本縣。既出城外辭能步行。
T50n2059_p0386a13║云我當有所過。未便得發。至合口橋可
T50n2059_p0386a14║留見待。使如言馳去。未至合口。而麻襦已
T50n2059_p0386a15║在橋上。考其行步有若飛也。澄有弟子道
T50n2059_p0386a16║進。學通內外為虎所重。嘗言及隱士事。虎
T50n2059_p0386a17║謂進曰。有楊軻者。朕之民也。徵之十餘年
T50n2059_p0386a18║不恭王命。故往省視。傲然而臥。朕雖不
T50n2059_p0386a19║德君臨萬邦。乘輿所向天沸地涌。雖不能
T50n2059_p0386a20║令木石屈膝。何匹夫而長傲耶。昔太公之齊。
T50n2059_p0386a21║先誅華士。太公賢哲豈其謬乎。進對曰。昔舜
T50n2059_p0386a22║優蒲衣。禹造伯成。魏軾干木。漢美周黨。
T50n2059_p0386a23║管寧不應曹氏。皇甫不屈晉世。二聖四君
T50n2059_p0386a24║共加其節。將欲激厲貪競以峻清風。願陛
T50n2059_p0386a25║下遵舜禹之德。勿效太公用刑。君舉必書。
T50n2059_p0386a26║豈可令趙史遂無隱遁之傳乎。虎悅其言。
T50n2059_p0386a27║即遣軻還其所止。差十家供給之。進還具
T50n2059_p0386a28║以白澄。澄睆然笑曰。汝言善也。但軻命有
T50n2059_p0386a29║所懸矣。後秦州兵亂。軻弟子以牛負軻西
T50n2059_p0386b01║奔。戎軍追擒并為所害。虎嘗晝寢。夢見群
T50n2059_p0386b02║羊負魚從東北來。寤以訪澄。澄曰。不祥
T50n2059_p0386b03║也。鮮卑其有中原乎。慕容氏後果都之。澄
T50n2059_p0386b04║又嘗與虎共昇中堂。澄忽驚曰。變變幽
T50n2059_p0386b05║州當火災。仍取酒灑之。久而笑曰。救已得
T50n2059_p0386b06║矣。虎遣驗幽州云。爾日火從四門起。西
T50n2059_p0386b07║南有黑雲來驟雨滅之。雨亦頗有酒氣。
T50n2059_p0386b08║至虎建武十四年七月。石宣石韜將圖相
T50n2059_p0386b09║殺。宣時到寺與澄同坐浮圖。一鈴獨鳴。澄
T50n2059_p0386b10║謂宣曰。解鈴音乎。鈴云。胡子落度。宣變
T50n2059_p0386b11║色曰。是何言歟。澄謬曰。老胡為道不能山
T50n2059_p0386b12║居。無言重茵美服。豈非落度乎。石韜後
T50n2059_p0386b13║至。澄熟視良久。韜懼而問澄。澄曰。怪公血
T50n2059_p0386b14║臭。故相視耳。至八月澄使弟子十人齋于
T50n2059_p0386b15║別室。澄時暫入東閤。虎與后杜氏問訊澄。
T50n2059_p0386b16║澄曰。脅下有賊。不出十日。自佛圖以西此
T50n2059_p0386b17║殿以東。當有流血。慎勿東行也。杜后曰。
T50n2059_p0386b18║和上耄耶何處有賊。澄即易語云。六情所
T50n2059_p0386b19║受皆悉是賊。老自應耄。但使少者不惛。遂
T50n2059_p0386b20║便寓言不復彰的。後二日宣果遣人害韜於
T50n2059_p0386b21║佛寺中。欲因虎臨喪仍行大逆。虎以澄先
T50n2059_p0386b22║誡故獲免。及宣事發被收。澄諫虎曰。既
T50n2059_p0386b23║是陛下之子。何為重禍耶。陛下若含怒加
T50n2059_p0386b24║慈者。尚有六十餘歲。如必誅之。宣當為彗
T50n2059_p0386b25║星下掃鄴宮也。虎不從以鐵鎖穿宣頷。
T50n2059_p0386b26║牽上薪[卄/積]而焚之。收其官屬三百餘人。皆
T50n2059_p0386b27║轘裂支解投之漳河。澄迺敕弟子罷別
T50n2059_p0386b28║室齋也。後月餘日有一妖馬。髦尾皆有燒
T50n2059_p0386b29║狀。入中陽門出顯陽門。東首東宮皆不得
T50n2059_p0386c01║入。走向東北俄爾不見。澄聞而歎曰。災其
T50n2059_p0386c02║及矣。至十一月。虎大饗群臣於太武前殿。
T50n2059_p0386c03║澄吟曰。殿乎殿乎。棘子成林。將壞人衣。虎
T50n2059_p0386c04║令發殿石下視之。有棘生焉。澄還寺視
T50n2059_p0386c05║佛像曰。悵恨不得莊嚴。獨語曰。得三年乎
T50n2059_p0386c06║自答不得不得。又曰。得二年一年百日一
T50n2059_p0386c07║月乎。自答不得。迺無復言。還房謂弟子法
T50n2059_p0386c08║祚曰。戊申歲禍亂漸萌。已酉石氏當滅。吾
T50n2059_p0386c09║及其未亂先從化矣。即遣人與虎辭曰。物
T50n2059_p0386c10║理必遷身命非保。貧道焰幻之軀化期已及。
T50n2059_p0386c11║既荷恩殊重故逆以仰聞。虎然曰。不聞
T50n2059_p0386c12║和上有疾。迺忽爾告終。即自出宮詣寺而
T50n2059_p0386c13║慰喻焉。澄謂虎曰。出生入死道之常也。脩短
T50n2059_p0386c14║分定非人能延。道重行全德貴無怠。苟
T50n2059_p0386c15║業操無虧雖亡若在。違而獲延非其所願。
T50n2059_p0386c16║今意未盡者。以國家心存佛理奉法無吝。
T50n2059_p0386c17║興起寺廟崇顯壯麗。稱斯德也。宜享休
T50n2059_p0386c18║祉。而布政猛烈淫刑酷濫。顯違聖典幽背
T50n2059_p0386c19║法誡。不自懲革終無福祐。若降心易慮
T50n2059_p0386c20║惠此下民。則國祚延長道俗慶賴。畢命就
T50n2059_p0386c21║盡沒無遺恨。虎悲慟嗚咽。知其必逝即為
T50n2059_p0386c22║鑿壙營墳。至十二月八日卒於鄴宮寺。
T50n2059_p0386c23║是歲晉穆帝永和四年也。士庶悲哀號赴
T50n2059_p0386c24║傾國。春秋一百一十七矣。仍窆於臨漳西
T50n2059_p0386c25║柴陌。即虎所創塚也。俄而梁犢作亂明
T50n2059_p0386c26║年虎死。冉閔纂殺石種都盡。閔小字棘奴
T50n2059_p0386c27║澄先所謂棘子成林者也。澄左乳傍先有一
T50n2059_p0386c28║孔。圍四五寸。通徹腹內。有時腸從中出。或
T50n2059_p0386c29║以絮塞孔。夜欲讀書。輒拔絮則一室洞明。
T50n2059_p0387a01║又齋日輒至水邊。引腸洗之。還復內中。
T50n2059_p0387a02║澄身長八尺風姿詳雅。妙解深經傍通世
T50n2059_p0387a03║論。講說之日止標宗致。使始末文言昭然
T50n2059_p0387a04║可了。加復慈洽蒼生拯救危苦。當二石凶
T50n2059_p0387a05║強虐害非道。若不與澄同日。孰可言哉。但
T50n2059_p0387a06║百姓蒙益日用而不知耳。佛調須菩提等數
T50n2059_p0387a07║十名僧。皆出自天竺康居。不遠數萬之路
T50n2059_p0387a08║足涉流沙。詣澄受訓。樊巧釋道安。中山竺
T50n2059_p0387a09║法雅。並跨越關河聽澄講說。皆妙達精理
T50n2059_p0387a10║研測幽微。澄自說。生處去鄴九萬餘里。棄
T50n2059_p0387a11║家入道一百九年。酒不踰齒過中不食。非
T50n2059_p0387a12║戒不履無欲無求。受業追遊常有數百。
T50n2059_p0387a13║前後門徒幾且一萬。所歷州郡興立佛寺
T50n2059_p0387a14║八百九十三所。弘法之盛莫與先矣。初虎殮
T50n2059_p0387a15║澄以生時錫杖及缽內棺中。後冉閔篡位
T50n2059_p0387a16║開棺。唯得缽杖不復見屍。或言澄死之月。
T50n2059_p0387a17║有人見在流沙。虎疑不死開棺不見屍。
T50n2059_p0387a18║後慕容俊都鄴。處石虎宮中。每夢見虎嚙
T50n2059_p0387a19║其臂。意謂石虎為崇。迺募覓虎屍。於東明
T50n2059_p0387a20║館掘得之。屍殭不毀。俊蹋之罵曰。死胡敢
T50n2059_p0387a21║怖生天子。汝作宮殿成。而為汝兒所圖。
T50n2059_p0387a22║況復他耶。鞭撻毀辱投之漳河。屍倚橋柱
T50n2059_p0387a23║不移。秦將王猛迺收而葬之。麻襦所謂一
T50n2059_p0387a24║柱殿也。後符堅征鄴。俊子暐為堅大將郭神
T50n2059_p0387a25║虎所執。實先夢之驗也。田融趙記云。澄未
T50n2059_p0387a26║亡數年自營塚壙。澄既知塚必開。又屍不
T50n2059_p0387a27║在中。何容預作恐融之謬矣。澄或言佛圖
T50n2059_p0387a28║磴或言佛圖橙。或言佛圖澄。皆取梵音
T50n2059_p0387a29║之不同耳。
T50n2059_p0387b01║　　　　單道開二
T50n2059_p0387b02║單道開。姓孟。燉煌人。少懷栖隱。誦經四十
T50n2059_p0387b03║餘萬言。絕穀餌柏實。柏實難得復服松脂。
T50n2059_p0387b04║後服細石子。一吞數枚數日一服。或時多
T50n2059_p0387b05║少噉薑椒。如此七年。後不畏寒暑冬溫
T50n2059_p0387b06║夏涼。晝夜不臥。與同學十人共契服食。
T50n2059_p0387b07║十年之外或死或退。唯開全志。阜陵太守遣
T50n2059_p0387b08║馬迎開。開辭能步行三百里路。一日早至
T50n2059_p0387b09║山樹。神或現異形試之。初無懼色。以石
T50n2059_p0387b10║虎建武十二年從西平來。一日行七百里。
T50n2059_p0387b11║至南安度一童子為沙彌。年十四。稟受教
T50n2059_p0387b12║法行能及開。時太史奏虎云。有仙人星
T50n2059_p0387b13║見。當有高士入境。虎普敕州郡。有異人
T50n2059_p0387b14║令啟聞。其年冬十一月。秦州刺史上表送
T50n2059_p0387b15║開。初止鄴城西法綝祠中。後徙臨漳昭德
T50n2059_p0387b16║寺。於房內造重閣。高八九尺許。於上編
T50n2059_p0387b17║菅為禪室。如十斛籮大。常坐其中。虎資給
T50n2059_p0387b18║甚厚。開皆以惠施。時樂仙者多來諮問。開都
T50n2059_p0387b19║不答。迺為說偈云。我矜一切苦。出家為利
T50n2059_p0387b20║世。利世須學明。學明能斷惡。山遠糧粒難。
T50n2059_p0387b21║作斯斷食計。非是求仙侶。幸勿相傳說。開
T50n2059_p0387b22║能救眼疾。時秦公石韜就開治目。著藥小
T50n2059_p0387b23║痛韜甚憚之。而終得其效。佛圖澄曰。此道
T50n2059_p0387b24║士觀國興衰。若去者當有大災。至石虎太
T50n2059_p0387b25║寧元年。開與弟子。南度許昌。虎子姪相殺
T50n2059_p0387b26║鄴都大亂。至晉昇平三年。來之建業。俄而
T50n2059_p0387b27║至南海。後入羅浮山。獨處茅茨蕭然物外。
T50n2059_p0387b28║春秋百餘歲卒于山舍。敕弟子以屍置石
T50n2059_p0387b29║穴中。弟子迺移之石室。有康泓者。昔在北
T50n2059_p0387c01║間聞開弟子敘開昔在山中每有神仙
T50n2059_p0387c02║去來。迺遙心敬挹。及後從役南海。親與相
T50n2059_p0387c03║見。側席鑽仰。稟聞備至。迺為之傳讚曰。
T50n2059_p0387c04║　蕭哉若人　　飄然絕塵　　外軌小乘
T50n2059_p0387c05║　內暢空身　　玄象暉曜　　高步是臻
T50n2059_p0387c06║　餐茹芝英　　流浪巖津
T50n2059_p0387c07║晉興寧元年陳郡袁宏為南海太守。與弟穎
T50n2059_p0387c08║叔及沙門支法防共登羅浮山。至石室口。
T50n2059_p0387c09║見開形骸。及香火瓦器猶存。宏曰。法師業行
T50n2059_p0387c10║殊群正當如蟬蛻耳。迺為讚曰。
T50n2059_p0387c11║　物俊招奇　　德不孤立　　遼遼幽人
T50n2059_p0387c12║　望巖凱入　　飄飄靈仙　　茲焉遊集
T50n2059_p0387c13║　遺屣在林　　千載一襲
T50n2059_p0387c14║後沙門僧景道漸。並欲登羅浮。竟不至頂。
T50n2059_p0387c15║　　　　竺佛調三
T50n2059_p0387c16║竺佛調者。未詳氏族。或云天竺人。事佛圖
T50n2059_p0387c17║澄為師。住常山寺積年。業尚純樸不表
T50n2059_p0387c18║飾言。時咸以此高之。常山有奉法者兄弟
T50n2059_p0387c19║二人。居去寺百里。兄婦疾篤。載至寺側以
T50n2059_p0387c20║近醫藥。兄既奉調為師。朝晝常在寺中諮
T50n2059_p0387c21║詢行道。異日調忽往其家。弟具問嫂所苦。
T50n2059_p0387c22║并審兄安否。調曰。病者粗可卿兄如常。調
T50n2059_p0387c23║去後弟亦策馬繼往。言及調旦來。兄驚曰。
T50n2059_p0387c24║和上旦初不出寺。汝何容見。兄弟爭以問
T50n2059_p0387c25║調。調笑而不答。咸共異焉。調或獨入山。
T50n2059_p0387c26║一年半歲齎乾飯數升。還恒有餘。有人嘗
T50n2059_p0387c27║隨調山行數十里。天暮大雪。調入石穴虎
T50n2059_p0387c28║窟中宿。虎還共臥窟前。調謂虎曰。我奪汝
T50n2059_p0387c29║處有愧如何。虎迺弭耳下山。從者駭懼。
T50n2059_p0388a01║調後自剋亡日。遠近皆至。悉與語曰。天地長
T50n2059_p0388a02║久尚有崩壞。豈況人物而求永存。若能盪
T50n2059_p0388a03║除三垢專心真淨。形數雖乖而必同。契眾
T50n2059_p0388a04║咸流涕固請。調曰。死生命也。其可請乎。調
T50n2059_p0388a05║迺還房端坐。以衣蒙頭奄然而卒。後數年
T50n2059_p0388a06║調白衣弟子八人入西山伐木。忽見調在
T50n2059_p0388a07║高巖上。衣服鮮明姿儀暢悅。皆驚喜作禮。和
T50n2059_p0388a08║上尚在耶。調曰。吾常在耳。具問知舊可否。
T50n2059_p0388a09║良久乃去。八人便捨事還家。向諸同法者
T50n2059_p0388a10║說。眾無以驗之。共發塚開棺不復見屍。
T50n2059_p0388a11║唯衣履在焉。有記云。此竺佛調譯出法鏡經
T50n2059_p0388a12║及十慧等。案釋道安經錄云。漢靈帝光和中
T50n2059_p0388a13║有沙門嚴佛調。共安玄都尉譯出法鏡經
T50n2059_p0388a14║及十慧等。語在譯經傳。而此中佛調迺東晉
T50n2059_p0388a15║中代。時人見名字是同便謂為一謬矣。
T50n2059_p0388a16║　　　　耆域四
T50n2059_p0388a17║耆域者。天竺人也。周流華戎靡有常所。而
T50n2059_p0388a18║倜儻神奇任性忽俗。跡行不恒。時人莫之
T50n2059_p0388a19║能測。自發天竺至于扶南。經諸海濱爰
T50n2059_p0388a20║及交廣。並有靈異。既達襄陽欲寄載過
T50n2059_p0388a21║江。船人見梵沙門衣服弊陋。輕而不載船
T50n2059_p0388a22║達北岸域亦已度。前行見兩虎。虎弭耳掉
T50n2059_p0388a23║尾。域以手摩其頭。虎下道而去。兩岸見者
T50n2059_p0388a24║隨從成群。以晉惠之末至于洛陽。諸道人
T50n2059_p0388a25║悉為作禮。域胡跪晏然不動容色。時或告
T50n2059_p0388a26║人以前身所更。謂支法淵從牛中來。竺
T50n2059_p0388a27║法興從人中來。又譏諸眾僧。謂衣服華麗
T50n2059_p0388a28║不應素法。見洛陽宮城云。彷彿似忉利天
T50n2059_p0388a29║宮。但自然之與人事不同耳。域謂沙門耆
T50n2059_p0388b01║闍蜜曰。匠此宮者從忉利天來。成便還天
T50n2059_p0388b02║上矣。屋脊瓦下應有千五百作器。時咸云。
T50n2059_p0388b03║昔聞此匠實以作器著瓦下。又云。宮成之
T50n2059_p0388b04║後尋被害焉。時衡陽太守南陽滕永文在洛
T50n2059_p0388b05║寄住滿水寺。得病經年不差。兩腳攣屈不
T50n2059_p0388b06║能起行。域往看之曰。君欲得病疾差不。
T50n2059_p0388b07║因取淨水一杯楊柳一枝。便以楊柳拂水。
T50n2059_p0388b08║舉手向永文而咒。如此者三。因以手搦永
T50n2059_p0388b09║文兩膝令起。即起行步如故。此寺中有
T50n2059_p0388b10║思惟樹數十株枯死。域問永文此樹死來
T50n2059_p0388b11║幾時。永文曰。積年矣。域即向樹咒如咒永
T50n2059_p0388b12║文法。樹尋荑發扶疏榮茂。尚方暑中。有一
T50n2059_p0388b13║人病癥將死。域以應器著病者腹上。白布
T50n2059_p0388b14║通覆之。咒願數千言。即有臭氣薰徹一
T50n2059_p0388b15║屋。病者曰。我活矣。域令人舉布。應器中有
T50n2059_p0388b16║若垽淤泥者數升。臭不可近。病者遂活。洛
T50n2059_p0388b17║陽兵亂辭還天竺。洛中沙門竺法行者。高
T50n2059_p0388b18║足僧也。時人方之樂令。因請域曰。上人既
T50n2059_p0388b19║得道之僧。願留一言以為永誡。域曰。可普
T50n2059_p0388b20║會眾人也。眾既集。域昇高座曰。守口攝
T50n2059_p0388b21║身意。慎莫犯眾惡。修行一切善。如是得
T50n2059_p0388b22║度世。言訖便禪默。行重請曰。願上人當授
T50n2059_p0388b23║所未聞。如斯偈義八歲童子亦已諳誦。非
T50n2059_p0388b24║所望於得道人也。域笑曰。八歲雖誦百歲
T50n2059_p0388b25║不行。誦之何益。人皆知敬得道者。不知
T50n2059_p0388b26║行之自得道。悲夫。吾言雖少行者益多也。
T50n2059_p0388b27║於是辭去。數百人各請域中食。域皆許往。
T50n2059_p0388b28║明旦五百舍皆有一域。始謂獨過。後相讎
T50n2059_p0388b29║問方知分身降焉。既發諸道人送至河南
T50n2059_p0388c01║城。域徐行追者不及。域迺以杖畫地曰。於
T50n2059_p0388c02║斯別矣。其日有從長安來者。見域在彼寺
T50n2059_p0388c03║中。又賈客胡濕登者。即於是日將暮。逢域
T50n2059_p0388c04║於流沙。計已行九千餘里。既還西域。不知
T50n2059_p0388c05║所終。
T50n2059_p0388c06║高僧傳卷第九(神異上)

CBETA 中華電子佛典協會
本網站係採用 Creative Commons 姓名標示-非商業性-相同方式分享 2.5 台灣 (中華民國) 授權條款授權.
Copyright ©1998-2011 CBETA
Creative Commons License

