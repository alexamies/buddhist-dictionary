<a href="corpus_entry.php?uri=shuijingzhu36-hengshui.md">Text Information</a>

島夷誌略 [Dao Yi Zhi Lue]

《島夷志略》一卷，〈浙江范懋柱家天一閣藏本。〉元汪大淵撰。大淵字煥章，南昌人。至正中，嘗附賈舶浮海，越數十國，紀所聞見，成此書。今以明馬觀《瀛涯勝覽》互勘，如觀所稱占城之人，頂三山金花冠，衣皆縈綵帨，產伽南香、觀音竹、降眞香之屬。瓜哇之廝村、沽灘、新村、蘇馬魯隘港口諸處，風俗各異。又其國人有三等，其土產有白芝麻、綠豆、蘇木、金剛子、白檀、肉荳蔲、龜筒、玳瑁、紅綠鸚鵡之屬，舊港有火雞、神鹿之屬，皆爲此書所不載。又所載《眞臘》物產，較元周達觀《眞臘風土記》亦僅十之四五。蓋殊方絕域，偶一維舟，斷不能周覽無遺，所見各殊，則所記各別，不足異也。至雲瓜哇卽古闍婆，考《明史》明太祖時瓜哇、闍婆二國並來貢，其二國國王之名亦不同，大淵併而爲一，則傳聞之誤矣。然諸史外國列傳秉筆之人，皆未嘗身歷其地，卽趙汝適《諸蕃志》之類亦多得於市舶之口傳。大淵此書則皆親歷而手記之，究非空談無徵者比。故所記羅衞、羅斛、針路諸國，大半爲史所不載。又於諸國山川、險要、方域疆里，一一記述，卽載於史者亦不及所言之詳，錄之亦足資考證也。考黃虞稷《千頃堂書目》及焦竑《國史經籍志》皆不載是書，唯錢曾《讀書敏求記》載之，稱爲元人舊鈔本，則此書久無刊版，傳播殊稀。又稱至正年間河東張翥、三山吳鑒爲之序，今考此本二人之序俱存。然吳鑒序乃有二篇，前一篇題至正己丑，乃此書原序；後一篇題至正十一年，在前序後二年，乃所作《淸源續志》之序，誤入此書。蓋吳鑒修志之時，以泉州爲海道所通，賈船所聚，因附刊此書於志末，摘錄者併志序鈔之也。又有嘉靖戊申袁袠跋，頗議其漏載日本，蓋未悉大淵此書，惟記所見，非海國全志雲。

張序 [Preface by Zhang]
九州環大瀛海，而中國曰赤縣神州。其外為州者復九，有裨海環之。人民禽獸，莫能相通。如一區中者乃為一州，此騶氏之言也。人多言其荒唐誕誇，況當時外徼未通於中國，將何以徵驗其言哉！漢唐而後，於諸島夷力所可到，利所可到，班班史傳，固有其名矣。然考於見聞，多襲舊書，未有身遊目識，而能詳其實者，猶未盡之徵也。

西江江君煥章，當冠年，嘗兩附舶東西洋，所過輒釆錄其山川、風土、物產之詭異，居室、飮食、衣服之好尚，與夫貿易賚用之所宜，非其親見不書，則信乎其可徵也。與予言，海中自多鉅魚，若蛟龍鯨鯢之屬，羣出遊，鼓濤拒風，莫可名數。舟人燔鷄毛以觸之，則遠遊而沒。一島嶼間或廣袤數千里，島人浩穰。某君長所居，多明珠、麗玉、犀角、象牙、香木為飾。橋粱或甃以金銀，若珊瑚、琅玕、玳瑁，人不以為奇也。所言尤有可觀，則騶衍皆不誕，焉知是誌之外，煥章之所未歷，不有瑰怪廣大又逾此為國者歟！

大抵一元之氣，充溢乎天地，其所能融結為人為物。惟中國文明，則得其正氣。環海於外，氣偏於物，而寒燠殊候，材質異賦，固其理也。今乃以耳目弗逮而盡疑之，可乎？莊周有言：「六合之外，聖人存而不論。」然博古君子，求之異書，亦所不廢也。泉修郡乘，旣以是誌刊入。煥章將歸，復刊諸西江，以廣其傳，故予序之。至正十年，龍集庚寅二月朔日，翰林修撰河東張翁翥序。

吳序 [Preface by Wu]
中國之外，四海維之。海外夷國以萬計，唯北海以風惡不可入，東西南數千萬里，皆得梯航以達其道路，象胥以譯其語言。惟有聖人在乎位，則相率而效朝貢互市。雖天際窮髮不毛之地，無不可通之理焉。

世祖皇帝旣平宋氏，始命正奉大夫工部尚書海外諸蕃宣慰使蒲師文，與其副孫勝夫、尤永賢等通道外國，撫宣諸夷。獨爪哇負固不服，遂命平章高興、史弼等帥舟師以討定之。自時厥後，唐人之商販者，外蕃率待以命使臣之禮，故其國俗、土產、人物、奇怪之事，中土皆得而知。奇珍異寶，流布中外為不少矣。然欲考求其故實，則執事者多祕其說，鑿空者又不得其詳。唯豫章汪君煥章，少負奇氣，為司馬子長之遊，足跡幾半天下矣。顧以海外之風土，國史未盡其蘊，因附舶以浮於海者數年然後歸。其目所及，皆為書以記之。校之五年舊誌，大有逕庭矣。以君傳者其言必可信，故附《淸源續志》之後。不惟使後之圖《王會》者有足徵，亦以見國家之懷柔百蠻，蓋此道也。至正己丑冬十有二月望日三山吳鑒序。

附：《淸源續志》序 [Appendix: Quanzhou Prefecture Gazetteer Preface]
古有九丘之書，誌九州之土地，所有風氣之宜，與三墳五典並傳。周列國皆有史，晉有《乘輿》，楚有《檮杌》，魯有《春秋》是也。孔子定書，以黜三墳，衍述職方，以代九丘；筆削《春秋》，以寓一王法，而《乘輿》與《檮杌》遂廢不傳。及秦罷侯置守，廢列國史，西漢司馬遷作《史記》，闕牧守年月不表。郡國記浸無可考，學者病之。厥後江表華陽有誌，汝潁之名士，襄陽之耆舊有傳。隋大業首命學士十八人著《十郡誌》，凡以補史氏之闕遺也。

閩文學始唐，至宋大盛。故家文獻，彬彬可考。時號海濱洙泗，蓋不誣矣。國朝混一區域，至元丙子，郡旣內附，繼遭兵寇，郡域之外，莽為戰區。雖值承平，未能盡復舊觀。《淸源前誌》放失，《後誌》止於淳祐庚戌，逮今百有餘年。前政牧守，多文吏武夫，急簿書期會，而不遑於典章文物。比年修宋遼金三史，詔郡國各上其所錄，而泉獨不能具，無稱德意，有識愧焉。

至正九年，朝以閩海憲使高昌偰侯來守泉。臨政之暇，考求圖誌。顧是邦古今政治、沿革、風土、習尚，變遷不同，太平百年，譜牒猶有遺逸矣。今不紀，後將無徵。遂分命儒士，搜訪舊聞，隨邑編輯成書。鑒時寓泉，辱命與學士君子裁定刪削，為《淸源續誌》二十卷，以補淸源故事。然故老澌沒，新學淺於聞見，前朝遺事，蓋十具一二以傳焉。至正十一年暮春修禊日三山吳鑒序。

彭湖 [Penghu Island]
島分三十有六，巨細相間，坡隴相望，乃有七澳居其間，各得其名。自泉州順風二晝夜可至。有草無木，土瘠不宜禾稻。泉人結茅為屋居之。氣候常暖，風俗樸野，人多眉壽。男女穿長布杉，繫以土布。

煮海為鹽，釀秫為酒，採魚蝦螺蛤以佐食，牛糞以爨，魚膏為油。地產胡麻、綠豆。山羊之孳生數萬為羣。家以烙毛刻角為記，晝夜不收，各遂其生育。工商興販，以樂其利。

地隸泉州晉江縣。至元間立巡檢司，以週歲額辦鹽課中統錢鈔一十錠二十五兩，別無科差。

琉球 [Taiwan]
地勢盤穹，林木合抱。山曰翠麓，曰重曼，曰斧頭，曰大崎。其峙山極高峻，自彭湖望之甚近。余登此山則觀海潮之消長，夜半則望暘谷之日出，紅光燭天，山頂為之倶明。土潤田沃，宜稼穡。氣候漸暖，俗與彭湖差異。水無舟楫，以筏濟之。男子婦人拳髮，以花布為衫。

煮海水為鹽，釀蔗漿為酒。知番主酋長之尊，有父子骨肉之義。他國之人倘有所犯，則生割其肉以啖之，取其頭懸木竿。

地產沙金、黃荳、黍子、硫黃、黃蠟、鹿、豹、麂皮。貿易之貨，用土珠、瑪瑙、金珠、粗碗、處州磁器之屬。海外諸國蓋由此始。

三島 [Three Islands - Calamian, Palawan, Busuanga]
居大崎山之東，嶼分鼎峙，有疊山層巒，民傍緣居之。田瘠穀少，俗質樸，氣候差暖。男女間有白者。男頂拳髮，婦人椎髻，倶披單衣。男子嘗附舶至泉州經紀，罄其資囊，以文其身。旣歸其國，則國人以尊長之禮待之，延之上坐，雖父老亦不得與爭焉。習俗以其至唐，故貴之也。

民煮海為鹽，釀蔗漿為酒。有酋長。地產黃臘、木綿、花布。貿易之貨用銅珠、靑白花碗、小花印布、鐵塊之屬。

次曰答陪，曰海贍，曰巴弄吉，曰蒲里咾，曰東流里。無甚異產，故附此耳。

麻逸 [Mindoro]
山勢平寬，夾溪聚落，田膏腴，氣候稍曖。俗尚節義。男女椎髻，穿靑布衫。凡婦喪夫，則削其髮，絕食七日，與夫同寢，多瀕於死。七日之外不死，則親戚勸以飮食，或可全生，則終身不改其節。甚至喪夫而焚屍，則赴火而死。酋豪之喪則殺奴婢二三十人以殉葬。

民煑海為鹽，釀糖水為酒。地產木綿、黃蠟、玳瑁、檳榔、花布。貿易之貨用鼎、鐵塊、五采紅布、紅絹、牙錠之屬。蠻賈議價領去博易土貨，然後準價舶商。守信事終如始，不負約也。

無枝拔 [Malacca]
在闞麻羅華之東南，石山對峙，民墾闢山為田，鮮食，參種薯。氣候常熱，獨春有微寒。俗直。男女褊髮纏頭，繫細紅布。極以婚姻為重，往往指腹成親。通國守義，如有失信者，罸金二兩重，以納其主。

民煮海為鹽，釀椰漿蕨粉為酒。有酋長。產花斗錫、鉛。綠毛狗。貿易之貨，用西洋布、靑白處州磁器、瓦壜、鐵鼎之屬。

龍涎嶼 [Bras Island]
嶼方而平，延袤荒野，上如雲塢之盤，絕無田產之利。每値天淸氣和，風作浪湧，羣龍游戲，出沒海濱，時吐涎沫於其嶼之上，故以得名。涎之色或黑於烏香，或類於浮石，聞之微有腥氣。然用之合諸香，則味尤淸遠，雖茄藍木、梅花腦、檀、麝、梔子花、沉速木、薔薇水衆香，必待此以發之。

此地前代無人居之，間有他番之人，用完木鑿舟，駕使以拾之，轉鬻於他國。貨用金銀之屬博之。

交趾 [Jiaozhi (Northern Vietnam)]
古交州之地，今為安南大越國。山環而險，溪道互布。外有三十六庄，地廣人稠，氣候常熱。田多沃饒，俗尚禮義，有中國之風。男女面白而齒黑，戴冠，穿唐衣、皂褶，絲襪方履。凡民間俊秀子弟，八歲入小學，十五入大學，其誦詩讀書、談性理、為文章，皆與中國同，惟言語差異耳。古今歲貢中國，已載諸史。

民煮海為鹽，釀秫為酒。酋長以同姓女為妻。地產沙金、白銀、銅、錫、鉛、象牙、翠毛、肉桂、檳榔。貿易之貨，用諸色綾羅匹帛、靑布、牙梳、紙紮、靑銅、鐵之類。流通使用銅錢。民間以六十七錢折中統銀壹兩。官用止七十為率。舶人不販其地。惟偸販之舟，止於斷山上下，不得至其官場，恐中國人窺見其國之虛實也。

占城 [Champa]
地據海衝，與新舊州為鄰。氣候乍熱。田中上等，宜種穀。俗喜侵掠。歲以上下元日縱諸人採生人膽，以鬻官家。官家以銀售之，以膽調酒與家人同飮，雲通身是膽，使人畏之，亦不生疵癘也。

城之下水多洄旋，舶往復數日，止舟載婦人登舶，與舶人為偶。及去，則垂涕而別。明年，舶人至，則偶合如故。或有遭難流落於其地者，則婦人推舊情以飮食衣服供其身，歸則又重贐以送之，蓋有情義如此。仍禁服半似唐人。日三四浴。以腦麝合油塗體。以白字寫黑皮為文書。

煮海為鹽，釀小米為酒。地產紅柴、茄藍木、打布。貨用靑磁花碗、金銀首飾、酒、色布、燒珠之屬。

民多朗 [Kauthara]
臨海要津，溪通海，水不鹹。田沃饒，米穀廣。氣候熱，俗尚儉。男女椎髻，穿短皂衫，下繫靑布短裙。民鑿井而飮，煑海為鹽，釀小米為酒。

有酋長。禁盜，盜則戮及一家。地產烏梨木、麝檀、木綿花、牛麂皮。貸用漆器、銅鼎、闍婆布、紅絹、靑布、斗錫、酒之屬。

賓童龍 [Panduranga]
賓童龍隸占城，土骨與占城相連，有雙溪以間之，佛書所稱王舍城是也。或雲目連屋基猶存。田土、人物、風俗、氣候與占城略同。人死則持孝服，設佛擇僻地以葬之。國主騎象或馬，打紅傘，從者百餘人，執盾讚唱曰亞或僕。番語也。

其屍頭蠻女子害人甚於占城，故民多廟事而血祭之。蠻亦父母胎生，與女子不異，特眼中無瞳人，遇夜則飛頭食人糞尖。頭飛去，若人以紙或布掩其頸，則頭歸不接而死。凡人居其地大便後，必用水淨浣，否則蠻食其糞，卽逐臭與人同睡。倘有所犯，則腸肚皆為所食。精神盡為所奪而死矣。

地產茄藍木、象牙。貨用銀、印花布。次曰胡麻、沙曼、頭羅、沙犗、寶毗齊，新故、越州諸番，無所產，舶亦不至。

眞臘 [Siem Reap]
州南之門，實為都會，有城週圍七十餘里，石河廣二十丈，戰象幾四十餘萬。殿宇凡三十餘所，極其壯麗。飾以金璧，舖銀為磚，置七寶椅，以待其主。貴人貴戚所坐，坐皆金機。歲一會，則以玉猿、金孔雀、六牙白象、三角銀蹄牛羅獻於前。列金獅子十隻於銅臺上，列十二銀塔，鎮以銅象。人凡飮食，必以金茶盤、籩豆、金碗貯物用之。外名百塔洲，作為金浮屠百座。一座為狗所觸，則造塔頂不成。次曰馬司錄池，復建五浮屠，黃金為尖。次曰桑香佛舍，造裹金石橋四十餘丈。諺雲「富貴眞臘」者也。

氣候常暖，俗尚華侈，田產富饒。民煮海為鹽，釀小米為酒。男女椎髻。生女九歲，請僧作梵法，以指挑童身，取紅點女額及母額，名為「利市」，雲如此則他日嫁人，宜其室家也。滿十歲卽嫁。若其妻與客淫，其夫甚喜，誇於人：「我妻巧慧，得人愛之也」。以錦圍身，眉額施朱。酋豪出入，用金車羽儀，體披瓔珞，右手持劍，左手持麈尾。法則劓、刖、刺配之刑。國人犯盜，則斷手足、烙胸背、鯨額，殺唐人則死。唐人殺番人至死，亦重罸金，如無金，以賣身取贖。

地產黃蠟、犀角、孔雀、沉速香、蘇木、大楓子、翠羽，冠於各番。貨用金銀、黃紅燒珠、龍段、建寧錦、絲布之屬。

丹馬令 [Danmaling]
地與沙里、佛來安為鄰國。山平亙，田多，食粟有餘，新收者復留以待陳。俗節儉。氣候溫和。男女椎髻，衣白衣衫，繫靑布縵。定婚用緞錦、白錫若干塊。

民煮海為鹽，釀小米為酒。有酋長。產上等白錫、米腦、龜筒、鶴頂、降眞香及黃熟香頭。貿易之貨，用甘理布、紅布、靑白花碗、鼓之屬。

日麗 [Rili]
介兩山之間，立一關之市。田雖平曠，春乾而夏雨，種植常違其時，故歲少稔，仰食於他國。氣候冬暖。風俗尚節義。男女椎髻，白縵纏頭，繫小黃布。男喪妻不嫁。

煑海為鹽，釀漿為酒。有酋長。土產龜筒、鶴頂、降眞、錫。貿易之貸，用靑磁器、花布、粗碗、鐵塊、小印花布、五色布之屬。

麻里魯 [Manila]
小港迢遞，入於其地。山隆而水多鹵股石，林少，田高而瘠。民多種薯芋。地氣熱。俗尚義。若番官役，其婦再不嫁於凡夫；必有他國番官之子孫，閥閲相稱者，方可擇配，否則削髮看經，以終其身。男女拳髮，穿靑布短杉，繫紅布縵。

民煮海為鹽，釀蔗漿為酒，編竹片為床，燃生蠟為燈。地產玳瑁、黃蠟、降香、竹布、木綿花。貿易之貨，用牙錠、靑布、磁器盤、處州磁、水壜、大甕、鐵鼎之屬。

遐來勿 [Karimun]
古淚之下，山盤數百里，厥田中下。俗尚妖怪。氣候春夏秋熱，冬微冷，則人無病；反此則瘴生，人畜死。男女挽髻，纏紅布，繫靑綿布捎。凡人死，則研生腦調水灌之，以養其屍，欲葬而不腐。

民煮海為鹽，釀椰漿為酒。有酋長。地產蘇木、玳瑁、木綿花、檳榔。貿易之貨，用占城海南布、鐵線、銅鼎、紅絹、五色布、木梳、篦子、靑器、粗碗之屬。

彭坑 [Pahang]
石崖週匝崎嶇，遠如平寨，田沃，谷稍登。氣候半熱。風俗與丁家盧小異。男女椎髻，穿長布杉，繫單布捎。富貴女頂帶金圈數四。常人以五色焇珠為圈以束之。凡講婚姻，互造換白銀五錢重為准。

民煮海為鹽，釀椰漿為酒。有酋長。地產黃熟香頭、沉速、打白香、腦子、花錫、粗降眞。貿易之貨，用諸色絹、闍婆布、銅鐵器、漆磁器、鼓、板之屬。

吉蘭丹 [Kelantan]
地勢博大，山瘠而田少，夏熱而倍收。氣候平熱，風俗尚禮。男女束髮，繫短衫布皂縵。每遇四時節序、生辰、婚嫁之類，衣紅布長衫為慶。

民煮海為鹽，織木綿為業。有酋長。地產上等沉速、粗降眞香、黃蠟、龜筒、鶴頂、檳榔。外有小港，索遷極深，水鹹魚美。出花錫，貨用塘頭市布、占城布、靑盤、花碗、紅緑焇珠、琴、阮、鼓、板之屬。

丁家盧 [Terengganu]
三角嶼對境港，已通其津要。山高曠，田中下，民食足。春多雨，氣候微熱。風俗尚怪。男女椎髻，穿綠頡布短衫，繫遮里絹。刻木為神，殺人血和酒祭之。每水旱疫癘，禱之立應。及婚姻病喪，則卜其吉凶，亦驗。今酋長主事貪禁，勤儉守土。

地產降眞、腦子、黃蠟、玳瑁。貨用靑白花磁器、占城布、小紅絹、斗錫、酒之屬。

戎 [Kra Isthmus]
山遶溪環，部落坦夷，田畬連成片，土膏腴。氣候不正，春夏苦雨。俗陋，男女方頭，兒生之後，以木板四方夾之，二周後，去其板。四季祝髮，以布縵遶身。

以椰水浸秫米，半月方成酒，味極苦辣而味長。二月海榴結實，復釀榴實酒，味甘酸，宜解渴。地產白荳蔻、象牙、翠毛、黃蠟、木綿紗。貿易之貨，用銅、漆器、靑白花碗、磁壺、瓶、花銀、紫燒珠、巫崙布之屬。

羅衞 [Nakhon Si Thammarat Kingdom]
南眞駝之南，實加羅山卽故名也。山瘠田美，等為中上。春末則禾登，民有餘蓄，以移他國。氣候不時，風俗勤儉。男女文身為禮。以紫縵纏頭，繫溜布。以竹筒實生蠟為燭。織木綿為業。

煮海為鹽，以葛根浸水釀酒，味甘軟，竟日飮之不醉。有酋長。地產粗降眞、玳瑁、黃蠟、綿花。雖有珍樹，無能割。貿易之貨，用棊子手巾、狗跡絹、五花燒珠、花銀、靑白碗、鐵條之屬。

羅斛 [Lavo]
山形如城郭，白石峭厲。其田平衍而多稼，暹人仰之。氣候常暖如春。風俗勁悍。男女椎髻，白布纏頭，穿長布衫。每有議刑法錢穀出入之事，並決之於婦人，其志量常過於男子。

煮海為鹽，釀秫米為酒。有酋長。法以𧴩子代錢，流通行使，每一萬準中統鈔二十四兩，甚便民。

此地產羅斛香，味極淸遠，亞於沉香。次蘇木、犀角、象牙、翠羽、黃蠟。貨用靑器、花印布、金、錫、海南檳榔口、𧴩子。

次曰彌勒佛，曰忽南圭，曰善司坂，曰蘇剌司坪，曰吉頓力。地無所產，用附於此。

東沖古剌 [Tanjungpura, Indonesia]
嶻㠔豐林，下臨淡港，外堞為之限界。田美穀秀，氣候驟熱，雨下則微冷。風俗輕剽。男女斷髮，紅手帕纏頭，穿黃綿布短衫，繫越裡布。凡有人喪亡者，不焚化，聚其骨撇於海中，謂之種植法，使子孫復有生意。持孝之人，齋戒數月而後已。

民不善煮海為鹽，釀蔗漿為酒。有酋長。地產沙金、黃蠟、粗降眞香、龜筒、沉香。貿易之貨，用花銀、鹽、靑白花碗、大小水埕、靑緞、銅鼎之屬。

蘇洛鬲 [Ketapang, Malaysia]
洛山如關，幷溪如帶，宜有聚落。田瘠穀少，氣候少暖。風俗勇悍。男女椎髻，穿靑布短衫，繫木綿白縵。凡生育後，惡露不下，汲井水澆頭卽下。有害熱症者，亦皆用水沃數四則愈。

民煮海為鹽。有酋長。地產上等降眞、片腦、鶴頂、沉速、玳瑁。貿易之貨用靑白花器、海南巫崙布、銀、鐵、水埕、小罐、銅鼎之屬。

針路 [Lakshadweep, Maldive Islands]
自馬軍山水路，由麻來墳至此地，則山多鹵股，田下等，少耕植。民種薯及胡蘆、西瓜，兼探海螺、螃蛤、蝦食之。內坪下小溪，有魚蟹極美。民間臨溪每一舉網，輒食數日而有餘。氣候差熱。俗惡。男女以紅綿布纏頭，皂縵繫身。

民煮海為鹽，織竹絲布為業。有酋長。地產芎蕉。貝子通暹，准錢使用。貿易之貨，用銅條、鐵鼎、銅珠、五色焇珠、大小埕、花布、鼓、靑布之屬。

八都馬 [Mottama]
鬧市廣陽，山茂田少，民力齊，常足食。氣候暖，俗尚朴。男女椎髻，纏靑布縵，繫甘理布。酋長守土安，民樂其生。親沒，必沐浴齋戎，號泣半月而葬之，日奉桑香佛惟謹。有犯奸盜者，梟之以示戒。有遵蠻法者，賞之以示勸。俗稍稍近理。

地產象牙，重者百餘斤，輕者七八十斤。胡椒亞於闍婆。貿易之貨，用南北絲、花銀、赤金、銅、鐵鼎、絲布、草金緞、丹山錦、山紅絹、白礬之屬。

淡邈 [Tavoy]
小港去海口數里，山如鐵筆，迤邐如長蛇，民傍緣而居。田地平，宜穀粟，食有餘。氣候暖，風俗儉。男女椎髻，穿白布短衫，繫竹布捎。民多識山中草藥，有疵癘之疾，服之其效如神。

煮海為鹽，事網𦊙為業。地產胡椒，亞於八都馬。貨用英硝珠、麒麟粒、西洋絲布、粗碗、靑器、銅鼎之屬。

尖山 [Great Natuna]
自有宇宙，茲山盤據於小東洋，卓然如文筆插霄漢，雖懸隔數百里，望之儼然。田地少，多種薯，炊以代飯。氣候煩熱，風俗懺嗇。男女斷髮，以紅絹纏頭，以佛南圭布纏身。

煮海為鹽，釀蔗漿水米為酒。地產水綿花、竹布、黃臘。粗降眞沙地所生，故不結實。貿易之貨，用牙錠、銅鐵鼎、靑碗、大小埕甕、靑皮單、錦、鼓樂之屬。

八節那間 [Kali Mas, Java]
其邑臨海，嶺方木瘦，田地瘠，宜種粟麥。俗尚邪，與湖北道灃州風俗同。男女椎髻，披白布縵，繫以土布。一歲之間，三月內，民戶採生以祭鬼酬願，信不生災害。

民煮海為鹽。有酋長。地產單外字(艸／皮)、花印布不退色、木綿花、檳榔。貿易之貨，用靑器、紫鑛、土粉、靑絲布、埕甕、鐵器之屬。

三佛齊 [Srivijaya (Jambi)]
自龍牙門去五晝夜至其國。人多姓蒲。習水陸戰，官兵服藥，刀兵不能傷，以此雄諸國。其地人煙稠密，田土沃美。氣候暖，春夏常雨。俗淳。男女椎髻，穿靑綿布短衫，繫東沖布。喜潔淨，故於水上架屋。

採蚌蛤為鮓，煮海為鹽，釀秫為酒。有酋長。地產梅花片腦、中等降眞香、檳榔、木綿布、細花木。貿易之貨，用色絹、紅焇珠、絲布、花布、銅鐵鍋之屬。舊傳其國地忽穴出牛數萬，人取食之，後用竹木塞之，乃絕。

嘯噴 [Simpang]
繇監毗、吉陀以東，其山陂延袤數千里。結茅而居，田沃，宜種粟。氣候常暖。俗陋。男女椎髻。以藤皮煑軟，織粗布為短衫。以生布為捎。

地產惟蘇木盈山，他物不見。每歲與打網國相通，貿易通舶人。貨用五色硝珠、磁器、銅鐵鍋、牙錠、瓦甕、粗碗之屬。

浡泥 [Brunei]
龍山䃲磾於其右。基宇雄敞，源田獲利。夏月稍冷，冬乃極熱。俗尚侈。男女椎髻，以五采帛繫腰，花錦為衫。崇奉佛像唯嚴。尤敬愛唐人，醉也則扶之以歸歇處。

民煮海為鹽，釀秫為酒。有酋長，仍選其國能算者一人掌文簿，計其出納，收稅，無纖毫之差焉。地產降眞、黃蠟、玳瑁、梅花片腦。其樹如杉檜，劈裂而取之，必齋浴而後往。貨用白銀、赤金、色緞、牙箱、鐵器之屬。

明家羅 [Kalutara]
故臨國之西山而三島；中島桑香佛所居，珍寶盈前，人莫能取；一島虎豹蛇虺縱橫，人莫敢入；一島土中紅石，掘而取之，其色紅活，名鴉鶻也。舶人興販，往往金銀與之貿易。

土瘠宜種粟，氣候大熱。俗朴。男女衣靑單被。民煮海為鹽。有酋長。惟產紅石之外，別物不見。

暹 [Ayutthaya]
白新門臺入港，外山崎嶇，內嶺深邃。土瘠，不宜耕種，穀米歲仰羅斛。氣候不正。俗尚侵掠。每他國亂，輒駕百十艘以沙糊滿載，捨生而往，務在必取。近年以七十餘艘來侵單馬錫，攻打城池，一月不下。本處閉關而守，不敢與爭。遇爪哇使臣經過，暹人聞之乃遁，遂掠昔里而歸。至正己丑夏五月，降於羅斛。

凡人死，則灌水銀以養其身。男女衣著與羅斛同。仍以𧴩子權錢使用。

地產蘇木、花錫、大風子、象牙、翠羽。貿易之貨，用硝珠、水銀、靑布、銅鐵之屬。

爪哇 [Java]
爪哇卽古闍婆國。門遮把逸山係官場所居，宮室壯麗，地廣人稠，實甲東洋諸番。舊傳國王係雷震石中而出，令女子為酋以長之。其田膏沃，地乎衍，穀米富饒，倍於他國。民不為盜，道不拾遺。諺雲「太平闍婆」者此也。俗朴，男子椎髻，裹打布。惟酋長留髮。

大德年間，亦黑迷失、平章史弼、高興曾往其地，令臣屬納貢稅，立衙門，振綱紀，設鋪兵，以遞文書。守常刑，重鹽法，使銅錢。俗以銀、錫、鍮、銅雜鑄如螺甲大，名為銀錢，以權銅錢使用。

地產靑鹽，係晒成。胡椒每歲萬斤。極細堅耐色印布、綿羊、鸚鵡之類。藥物皆自他國來也。貨用硝珠、金銀、靑緞、色絹、靑白花碗、鐵器之屬。

次曰巫崙，曰希苓，曰三打板，曰吉丹，曰孫剌等。地無異產，故附此耳。

重迦羅 [Sumbawa]
杜瓶之東曰重迦羅，與爪哇界相接。間有高山奇秀，不產他木，滿山皆鹽敷樹及楠樹。內一石洞，前後三門，可容一二萬人。田土亞於闍婆。氣候熱，俗淳。男女撮髻，衣長衫。

地產綿羊、鸚鵡、細花木綿單、椰子、木綿花紗。貿易之貨，用花銀、花宣絹、諸色布。煮海為鹽，釀外字(酉＋朮)為酒。無酋長，年尊者統攝。

次曰諸番相去約數日水程：曰孫陀、曰琵琶、曰丹重、曰員嶠、曰彭里。不事耕種，專尚寇掠。與吉陀、亞崎諸國相通交易，舶人所不及也。

都督岸 [Tanjung Datu, Malaysia]
自海腰平原，津通淡港。土薄田肥，宜種穀，廣栽薯芋。氣候夏涼多淫雨，春與秋冬皆熱。俗尚節序。男女椎髻，穿綠布短衫，繫白布捎。民間每以正月三日，長幼焚香拜天，以酒牲祭山神之後，長幼皆羅拜於庭，名為慶節序。

不喜煮鹽，釀蜜水為酒。有酋長。地產片腦、粗速香、玳瑁、龜筒。貿易之貨，用海南占城布、紅綠絹、鹽、鐵銅鼎、色緞之屬。

文誕 [Banten]
渤山高環，溪水若淡，田地瘠。民半食沙糊、椰子。氣候苦熱。俗淫。男女椎髻，露體，繫靑皮布捎。日間畏熱，不事布種。月夕耕鋤、漁獵、採薪、取水。山無蛇虎之患，家無盜賊之虞。

煮海為鹽，釀椰漿為酒。婦織木綿為業。有酋長。地產肉荳蔻、黑小廝、荳蔻花、小丁皮。貨用水綾絲布、花印布、烏瓶、鼓瑟、靑磁器之屬。

蘇祿 [Sulawesi]
其地以石崎山為保障，山塗田瘠，宜種粟麥。民食沙糊、魚、蝦、螺蛤。氣候半熱。俗鄙薄。男女斷髮，纏皂縵，繫小印花布。

煮海為鹽，釀蔗漿為酒，織竹布為業。有酋長。地產中等降眞條、黃蠟、玳瑁、珍珠，較之沙里八丹、第三港等處所產，此蘇祿之珠，色靑白而圓，其價甚昂。中國人首飾用之，其色不退，號為絕品。有徑寸者，其出產之地，大者已値七八百餘錠，中者二三百錠，小者一二十錠。其餘小珠一萬上兩重者，或一千至三四百上兩重者，出於西洋之第三港，此地無之。貿易之貨，用赤金、花銀、八都剌布、靑珠、處器、鐵條之屬。

龍牙犀角 [Langkawi]
峯頂內平而外聳，民環居之，如蟻附坡。厥田下等。氣候半熱。俗厚。男女椎髻，齒白，繫麻逸布。俗以結親為重。親戚之長者一日不見面，必攜酒持物以問勞之。為長夜之飮，不見其醉。

民煮海為鹽，釀秫為酒。有酋長。地產沈香，冠於諸番。次鶴頂、降眞、蜜糖、黃熟香頭。貿易之貸，用土印布、八都刺布、靑白花碗之屬。

蘇門傍 [Madura Island]
山如屛而石峭，中有窩藏平坦。地瘠田少，多種麥而食。氣候常暖。俗鄙薄，藉他番以足其食，賴商賈以資其國。男女披長髮，短衫為衣，繫斯吉丹布。

煮海為鹽。有酋長。地產翠羽、蘇木、黃蠟、檳榔。貿易之貨，用白糖、巫崙布、紬絹衣、花色宣絹、塗油、大小水埕之屬。塗油出於東埕塗中，熬曬而成。

 [Palembang]
自淡港入彭家門，民以竹代舟。道多磚塔。田利倍於他壤。雲一季種穀，三年生金，言其穀變而為金也。後西洋人聞其田美，每乘舟來取田內之土骨，以歸彼田為之脈而種穀。舊港之田金不復生，亦怪事也。

氣候稍熱。男女椎髻，以白布為捎。煮海為鹽，釀椰漿為酒。有酋長。地產黃熟香頭、金顏香，木綿花冠於諸蕃，黃蠟、粗降眞、絕高鶴頂、中等沈速。貿易之貨，用門邦丸珠、四色燒珠、麒麟粒、處甆、銅鼎、五色布、大小水埕甕之屬。

龍牙菩提 [Kedah]
環宇皆山，石排類門。無田耕種，但栽薯芋，蒸以代糧。當收之時，番家必堆貯數屋，如中原人積糧，以供歲用，食餘則存下年之不熟也。園種菓，採蛤、蚌、魚，蝦而食，倍於薯芋。氣候倍熱，俗朴。男女椎髻，披絲木綿花單被。

煮海為鹽。浸葛根汁以釀酒。地產速香、檳榔、椰子。貿易之貨，用紅綠燒珠、牙箱錠、鐵鼎、靑白土印布之屬。

毗舍耶 [Visayan Islands]
僻居海東之一隅，山平曠，田地少，不多種植。氣候倍熱。俗尚虜掠。男女撮髻，以墨汁刺身至疎頸項。頭纏紅絹，繫黃布為捎。

國無酋長，地無出產。時常裹乾糧，棹小舟，過外番。伏荒山窮谷無人之境，遇捕魚採薪者，輒生擒以歸，鬻於他國。每人易金二兩重。蓋彼國之人遞相倣傚，習以為業。故東洋聞毗舍耶之名，皆畏避之也。

班卒 [Baros, Indonesia]
地勢連龍牙門後山，若纏若斷，起凹峯而盤結，故民環居焉。田瘠，穀少登。氣候不齊，夏則多雨而微寒。俗質，披短髮，緞錦纏頭，紅紬布繫身。

煮海為鹽，釀米為酒，名明家西。有酋長。地產上等鶴頂、中等降眞、木綿花。貿易之貨，用絲布、鐵條、土印布、赤金、甆器、鐵鼎之屬。

蒲奔 [Gresik]
地控海濱，山蹲白石，不宜耕種，歲仰食於他國。氣候乍熱而微冷。風俗果決，男女靑黑，男垂髫，女拳髻，白縵。

民煮海為鹽，採蠏黃為鮓。以木板造舟，藤篾固之，以綿花塞縫底，甚柔軟，隨波上下蕩，以木而為槳，未嘗見有損壞。有酋長。地產白藤、浮留藤、檳榔。貿易之貨，用靑甆器、粗碗、海南布、鐵線、大小埕甕之屬。

假里馬打 [Karimata Islands]
山列翠屛，闤闠臨溪，田下，穀不收。氣候熱。俗澆薄。男女髡頭，以竹布為桶樣穿之，仍繫以捎、罔知廉恥。

採蕉實為食。煮海為鹽，以適他國易米。每鹽一斤易米一斗。地產番羊，高大者可騎，日行五六十里，及玳瑁。貿易之貨，用硫磺、珊瑚珠、闍婆布、靑色燒珠、八都剌布之屬。

文老古 [Maluka]
益溪通津，地勢卑窄。山林茂密，田瘠稻。氣候熱，俗薄。男女椎髻，繫花竹布為捎。以象齒樹之內室，為供養之具。

民煮海為鹽，取沙糊為食。地產丁香，其樹滿山，然多不常生，三年中間或二年熟。有酋長。地每歲望唐舶販其地，往往以五梅雞雛出，必唐船一隻來；二雞雛出，必有二隻，以此占之，如響斯應。貿易之貸，用銀、鐵、水綾、絲布、巫崙八節那澗布、土印布、象齒、燒珠、靑甆器、埕器之屬。

古里地悶 [Timor]
居加羅之東北，山無異木，唯檀樹為最盛。以銀、鐵、碗、西洋絲布、色絹之屬為之貿易也。地謂之馬頭，凡十有二所。有酋長。田宜穀粟。氣候不齊，朝熱而夜冷。風俗淫濫。男女斷髮，穿木綿短衫，繫占城布。市所酒肉價廉，婦不知恥。部領目縱食而貪酒色之餘，臥不覆被，至染疾者多死。倘在番苟免。回舟之際，櫛風沐雨，其疾發而為狂熱，謂之陰陽交，交則必死。昔泉之吳宅，發舶梢衆百有餘人，到彼貿易，旣畢，死者十八九，間存一二，而多羸弱乏力，駕舟隨風回舶。或時風恬浪息，黃昏之際，則狂魂蕩唱，歌舞不已。夜則添炬輝燿，使人魂逝而膽寒。吁！良可畏哉！然則其地雖使有萬倍之利何益！昔柳子厚謂海賈以生易利，觀此有甚者乎！

龍牙門 [Singapore]
門以單馬錫番兩山，相交若龍牙狀，中有水道以間之。田瘠稻少。天氣候熱，四五月多淫雨。俗好劫掠。昔酋長掘地而得玉冠。歲之始，以見月為正初，酋長戴冠披服受賀，今亦遞相傳授。男女兼中國人居之。多椎髻，穿短布衫。繫靑布捎。

地產粗降眞、斗錫。貿易之貨，用赤金、靑緞、花布、處甆器、鐵鼎之類。蓋以山無美材，貢無異貨。以通泉州之貨易，皆剽竊之物也。

舶往西洋，本番置之不問。回船之際，至吉利門，舶人須駕箭稝，張布幕，利器械以防之。賊舟二三百隻必然來迎，敵數日。若僥倖順風，或不遇之。否則人為所戮，貨為所有，則人死係乎頃刻之間也。

崑崙 [Palau Kundor]
古者崑崙山，又名軍屯山。山高而方，根盤幾百里，截然乎瀛海之中，與占城東西竺鼎峙而相望。下有崑崙洋，因是名也。舶泛西洋者，必掠之。順風七晝夜可渡。諺云：「上有七州，下有崑崙，針迷舵失，人船孰存。」

雖則地無異產，人無居室，山之窩有男女數十人，怪形而異狀，穴居而野處。旣無衣褐，日食山菓、魚蝦，夜則宿於樹巢，仿摽技野鹿之世，何以知其然也。凡舶阻惡風灣泊其山之下，男女羣聚而翫，憮掌而笑，良久乃去，自適天趣。吾故曰，其無懷大庭氏之民歟！其葛天氏之民歟！

靈山 [Binh-thuan, Vietnam]
嶺峻而方，石泉下咽。民居星散，以結網為活。田野闢，宜耕種，一歲，凡二收穀。舶至其所，則舶人齋沐三日。其什事，崇佛諷經，燃水燈，放綵船，以禳本舶之災，始度其下。風俗、氣候、男女與占城同。

地產藤杖，輕小黑紋相對者為冠，每條互易一花斗錫；麄大而紋疎者，一花斗錫互易三條。舶之往復此地，必汲水、採薪以濟日用。次得檳榔、荖葉，餘無異物。貿易之貨，用粗碗、燒珠、鐵條之屬。

東西竺 [Anambas Islands]
石山嵯峨，形勢對峙。地勢雖有東西之殊，不啻蓬萊方丈之爭奇也。田瘠不宜耕種，歲仰淡浄米穀足食。氣候不齊，四五月淫雨而尚寒。俗朴略。男女斷髮，繫占城布。

煮海為鹽，釀椰漿為酒。有酋長。地產檳椰、荖葉、椰心簟、木綿花。番人取其椰心之嫩而白者，或素或染，織而為簟，以售唐人。其簟冬煖而夏涼，亦可貴也。貿易之貨，用花錫、胡椒、鐵器、薔薇水之屬。

急水灣 [Diamond Point]
灣居巴綠嶼之下，其流奔鶩。舶之時月遲延，兼以潮汐南北人莫能測，舶洄漩於其中，則一月莫能出。昔有度元之舶，流寓在其中二十餘日，失風，針迷舵折，舶遂閣淺。人船貨物，倶各漂蕩。偶遺三人於礁上者，枵腹五日，又且斷舶往來，輒采礁上螺蚌食之。當此之時，命懸於天。忽一日大木二根，浮海而至礁旁。人抱其木，隨風飄至須門荅剌之國，幸而兔溺焉。

花面
其山逶迤，其地沮洳，田極肥美，足食有餘。男女以墨汁刺於其面，故謂之花面，國名因之。氣候倍熱。俗淳，有酋長。

地產牛、羊、雞、鴨、檳榔、甘蔗、荖葉、木綿。貨用鐵條、靑布、粗碗、靑處器之屬。舶經其地，不過貿易以供日用而已。餘無可興販也。

淡洋 [Tamiang]
港口通官場百有餘里，洋其外海也。內有大溪之水，源二千餘里，奔流衝合於海。其海面一流之水淸淡，舶人經過，往往乏水，則必由此汲之，故名曰淡洋。過此以往，未見其海洋之水不鹹。取其水灌田，常熟。氣候熱，風俗淳。男女椎髻，繫溜布。有酋長。

地產降眞香、葦粟，其粒與亞蘆同，米顆雖小，炊飯則香。貿易之貨，用赤金、鐵器、粗碗之屬。

須文答剌 [Samudera Pasai]
峻嶺掩抱，地勢臨海，田磽穀少。男女繫布縵。俗薄。其酋長人物修長，一日之間必三變色，或靑或黑或赤。每歲必殺十餘人，取自然血浴之，則四時不生疾病，故民皆畏服焉。男女椎髻，繫紅布。

土產腦子、粗降眞，香味短，鶴頂、斗錫。種茄樹，高丈有餘，經三四年不萎，生茄子以梯摘之，如西瓜大，重十餘斤。貿易之貨，用西洋絲布、樟腦、薔薇水、黃油傘、靑布、五色緞之屬。

僧加刺 [Sri Lanka]
疊山環翠，洋海橫絲。其山之腰，有佛殿巋然，則釋迦肉身所在，民從而像之，迨今以香燭事之若存。海濱有石如蓮臺，上有佛足跡，長二尺有四寸，闊七寸，探五寸許。跡中海水入其內，不鹹而淡，味甘如醴，病者飮之則愈，老者飮之可以延年。

土人長七尺餘，面紫身黑，眼巨而長，手足溫潤而壯健，聿然佛家種子，壽多至百有餘歲者。佛初憐彼方之人貧而為盜，故以善化其民，復以甘露水灑其地。產紅石。土人掘之，以左手取者為貨，右手尋者設佛後，得以濟貿易之貨，皆令溫飽而善良。其佛前有一鉢盂，非玉非銅非鐵，色紫而潤，敲之有玻璃聲，故國初凡三遣使以取之。至是則舉浮屠之敎以語人，故未能免於儒者之議。然觀其土人之梵相，風俗之敦厚，詎可弗信也夫！

勾欄山
嶺高而樹林茂密，田瘠穀少，氣候熱。俗射獵為事。國初，軍士征闍婆，遭風於山下，輒損舟，一舟倖免，唯存丁灰。見其山多木，故於其地造舟一十餘隻。若檣柁、若帆、若篙，靡不具備，飄然長往。有病卒百餘人不能去者，遂留山中。今唐人與番人叢雜而居之。男女椎髻，穿短杉，繫巫崙布。

地產熊、豹、鹿、麂皮、玳瑁。貿易之貨，用穀米、五色絹、靑布、銅器、靑器之屬。

特番里
國居西南角，名為小食。官場深邃，前有石崖當關以守之，後有石洞周匝以居之。厥土塗泥，厥田沃饒臨溪，溪又通海。海口有閘，春月則放水灌田耕種。時雨降則閉閘，或歲旱則開焉。民無水旱之憂，長有豐稔之慶，故號為樂土。氣候應節。俗淳，男女椎髻，繫靑布。

煮海為鹽，釀荖葉為酒，燒羊羔為食。地產好黃蠟，綿羊高四尺許。波羅大如斗，甜瓜三四尺圍。貿易之貸，用麻逸布、五色紬緞、錦緞、銅鼎、紅油布之屬。

班達里
地與鬼屈、波思國為鄰，山峙而石盤，田瘠穀少。氣候微熱，淫雨間作。俗怪，屋旁每有鬼夜啼，如人聲相續，至五更而啼止。次日酋長必遣人乘騎鳴鑼以逐之，卒不見其蹤影也。厥後立廟宇於盤石之上以祭焉，否則人畜有疾，國必有災。

男女丫髻，繫巫崙布，不事針鏤紡績。煮海為鹽。地產甸子、鴉忽石、兜羅綿、木綿花、靑蒙石。貿易之貨，用諸色緞、靑白瓷、鐵器、五色燒珠之屬。

曼陀郞
國界西北隅，與波寧接壤。壤瘠，宜種麥。酋長七尺有餘。二國勢均，不事侵伐，故累世結姻，頗有朱陳村之俗焉。蠻貊之所僅聞，他國之所未見者。

氣候少熱。男女挽髻，以白布包頭，皂布為服。以木犀花釀酒。地產犀角、木綿，摘四斗花，可重一斤。西瓜五十斤重有餘。石榴大如斗。貿易之貨，用丁香、荳蔻、良薑、蓽茇、五色布、靑器、斗錫、酒之屬。

喃[口＋巫]哩
地當喃[口＋巫]哩洋之要衝，大波如山，動盪日月，望洋之際，疑若無地。居民環山，各得其所。男女椎髻露體，繫布捎。田瘠穀少。氣候暖，俗尚劫掠，亞於單馬錫也。

地產鶴頂、龜筒、玳瑁，降眞香冠於各番。貿易之貨，用金、銀、鐵器、薔薇水、紅絲布、樟腦、靑白花碗之屬。

夫以舶歷風濤，回經此國，幸而免於魚龍之厄，而又罹虎口，莫能逃之，其亦風汛之乖時使之然歟！

北溜
地勢居下，千嶼萬島。舶往西洋，過僧伽剌傍，潮流迅急，更値風逆，輒漂此國。候次年夏東南風，舶仍上溜之北。水中有石槎中牙，利如鋒刃，蓋已不完舟矣。

地產椰子索、𧴩子、魚乾、大手巾布。海商每將一舶𧴩子下烏爹、朋加剌，必互易米一船有餘。蓋彼番以𧴩子權錢用，亦久遠之食法也。

下里
國居小㖵喃古里佛之中，又名小港口。山曠而原平，地方數千餘里。民所奠居，星羅碁布。家給人足，厥田中下。農力耕，氣候暖。風俗淳。民尚氣，出入必懸弓箭及牌以隨身。男女削髮，繫溜布。

地產胡椒，冠於各番，不可勝計。椒木滿山，蔓衍如藤蘿，冬花而夏實。民採而蒸曝，以乾為度。其味辛，採者多不禁。其味之觸人，甚至以川芎煎湯解之。他番之有胡椒者，皆此國流波之餘也。

高郞步
大佛山之下，灣環中，縱橫皆鹵股石。其地濕皐，田瘠，米穀翔貴，氣候暖。俗薄。舶人不幸失風，或駐閣於其地者，徒為酋長之利。舶中所有貨物，多至全璧而歸之，酋以為天賜也，孰知舶人妻子飢寒之所望哉！

男女撮髻，繫八卽那間布捎。煮海為鹽，釀蔗漿為酒。有酋長，地產紅石頭，與僧加剌同。貿易之貨，用八丹布、斗錫、酒、薔薇水、蘇木、金、銀之屬。

沙里八丹
國居古里佛山之後，其地沃衍，田少俗美。氣候微暖。男女繫布纏頭，循海而居，珠貨之馬頭也。民有犯罪者，以石灰晝圈於地，使之立圈內，不令轉足，此其極刑也。

地產八丹布，珍珠由第三港來，皆物之所自產也，其地採珠，官抽畢，皆以小舟渡此國互易，富者用金銀以低價塌之。舶至，求售於唐人，其利豈淺鮮哉！

金塔
古崖之下，聖井傍有塔十丈有餘。塔頂曾鍍以金，其頂頽而石爛，惟苔蘚靑靑耳。上有鶴巢，寬七尺餘，有朱頂雌雄二鶴長存不去，每歲巢於其上。酋長子孫相傳以來千有餘年矣。春則育一二雛，及羽翼戍，飛去，惟老鶴存焉。國人書扁曰老鶴里。土瘠而民貧。氣候不齊，俗朴。男女椎髻，纏白布，繫溜布。

民煮海為鹽，女耕織為業。壽多至百有餘歲。地產大布手巾、木綿。貿易之貨，用鐵鼎、五色布之屬。

東淡邈
皐揵相去有間，近希苓數日程。山瘠民閒，田沃稻登，百姓充給。氣候熱。俗重耕牛。每於二月舂米為餠以飼之，名為報耕種之本。男女椎髻，繫八丹布。

煮海為鹽，釀椰漿為酒。有酋長。地產胡椒，亞於闍婆，玳瑁、木綿、大檳榔。貿易之貨，用銀、五色布、銅鼎、鐵器、燒珠之屬。

大八丹
國居西洋之後，名雀婆嶺，相望數百里。田平豐稔，時雨霑渥。近年田中生叢禾，丈有徐長，禾莖四十有八，穀粒一百三十，長半寸許，國人傳玩以為禾王。民掘禾土移至酋長之家，一歲之上，莖不枯槁。後其穗自墜，色如金，養之以檳榔灰，使其不蛀。迨今存其國，時出曝之，以為寶焉。

氣候熱。俗淳。男女短髮，穿南溜布。煮海為鹽。地產綿布、婆羅蜜。貿易之貨，用南絲、鐵條、紫粉、木梳、白糖之屬。

加里那
國近具山，其地磽確，田瘠穀少。王國之亞波下，有石穴深邃。有白牛種，每歲逢春產白牛，仍有雌雄，酋長畜之，名官牛，聽其自然孳育於國。酋長因其繁衍，以之互市他國，得金十兩，厥後牛遂不產。

氣候稍熱，風俗淳厚。男女髡髮，穿長杉。煮井為鹽，釀椰漿為酒。地產綿羊，高大者二百餘斤。逢春則割其尾，用番藥搽之，次年其尾復生如故。貿易之貨，用靑白花碗、細絹、鐵條、蘇木、水銀之屬。

土塔
居八丹之平原，木石圍繞，有土磚甃塔，高數丈。漢字書云：「咸淳三年八月畢工」。傳聞中國之人其年敀彼，為書於石以刻之，至今不磨滅焉。土瘠田少，氣候半熱，秋冬微冷。俗好善。民間多事桑香聖佛，以金銀器皿事之。

男女斷髮，其身如漆，繫以白布。有酋長。地產綿布、花布大手巾、檳榔。貿易之貨，用糖霜、五色絹、靑緞、蘇木之屬。

第三港
古號馬淵，今名新港，口岸分南北，民結屋而居。田土、氣候、風俗、男女與八丹同。去此港八十餘里，洋名大朗，蚌珠海內為最富。

採取之際，酋長殺人及十數牲祭海神。選日，集舟人採珠，每舟以五人為率，二人蕩槳，二人收綆，其一人用圈竹匡其袋口，懸於頸上，仍用收綆，繫石於腰，放墜海底，以手爬珠蚌入袋中，遂執綆牽掣。其舟中之人收綆，人隨綆而上，纔以珠蚌傾舟中。旣滿載，則官場週回皆官兵守之。越數日，候其肉腐爛，則去其殼，以羅盛腐肉漩轉洗之，則肉去珠存，仍巨細篩閲。於十分中，官抽一半，以五分與舟人均分。非祭海神以取之，入水者多葬於鰐魚之腹。吁，得之良可憫也。舶人幸當其取之歲，往往以金與之互易。歸則樂數倍之利，富可立致，特罕逢其時耳。

華羅
植椰樹為疆理，疊靑石為室。田土瘠磽，宜種稌。氣候常熱，秋冬草木越増茂盛。俗怪，民間每創石亭數四，塑以泥牛，或刻石為像，朝夕諷經，敬之若人佛焉。仍以香花燈燭為之供善。凡所主之壇，所行之地，及屋壁之上，悉以牛糞和泥塗之，反為潔淨。隣人往來，苟非其類，則不敢造其所。

男女形黑，無酋長，年尊者主之。語言𧬅陟加反詉女加反。以檀香、牛糞搽其額。以白布、細布纏頭，穿長衫，與今之南毗人少異而大同。

麻那裡
界迷黎之東南，居垣角之絕島。石有楠樹萬枝，周圍皆水。有蠔如山立，人少主之。土薄田瘠，氣候不齊。俗侈。男女辮髮以帶捎，臂用金鈿。穿五色絹短衫，以朋加剌布為獨幅裙繫之。

地產駱駝，高九尺，土人以之負重。有仙鶴高六尺許，以石為食。聞人拍掌，則聳翼而舞，其容儀可觀，亦異物也。

加將門里
去加里二千餘里，喬木成林，修竹高節。其地堰瀦，田肥美，一歲三收穀。通商販於他國。氣候常熱。俗薄。男女挽髻，穿長衫。叢雜回人居之。其土商每興販黑㘝，往朋加剌互用銀錢之多寡，隨其大小高下而議價。

民煮海為鹽，釀蔗漿為酒。有酋長。地產象牙、兜羅綿、花布。貿易之貨，用蘇杭五色緞、南北絲、土紬絹、巫崙布之屬。

波斯離
境與西夏聯屬，地方五千餘里。關市之間，民比居如魚鱗。田宜麥禾。氣候常冷。風俗侈麗。男女長身，編髮。穿駝褐毛衫，以軟錦為茵耨。燒羊為食。

煮海為鹽。有酋長。地產琥珀、軟錦、駝毛、膃肭臍、沒藥、萬年棗。貿易之貨，用氊毯、五色緞、雲南葉金、白銀、倭鐵、大風子、牙梳、鐵器、達剌斯離香之屬。

撻吉那
國居達里之地，卽古之西域。山少田瘠，氣候半熱，天常陰晦。俗與羌同。男女身面如漆，眼圓，白髮鬅鬙。籠軟錦為衣。女資紡織為生，男採鴉鶻石為活。

煮海為鹽，釀安石榴為酒。有酋長。地產安息香、琉璃瓶、硼砂，梔子花尤勝於他國。貿易之貨，用沙金、花銀、五色緞、鐵鼎、銅線、琉黃、水銀之屬。

千里馬
北與大奮山截界，溪水護市，四時澄徹，形勢寬容。田瘠穀少，氣候乍熱。俗淳。男女斷髮，身繫絲布。

煮海為鹽，釀桂屑為酒。有酋長。地產翠羽、百合、蘿蕷。貿易之貨，用鐵條、麄碗、蘇木、鉛、針之屬。

大佛山
大佛山界於迓里、高郞步之間。至順庚午冬十月十有二日，因卸帆於山下，是夜月明如晝，海波不興，水淸徹底，起而徘徊，俯窺水國，有樹婆娑。余指舟人而問：「此非靑琅玕、珊瑚珠者耶？」曰：「非也。」「此非月中娑羅樹者耶？」曰：「亦非也。」乃命童子入水採之，則柔滑，拔之出水，則堅如鐵。把而翫之，高僅盈尺，則其樹槎牙盤結奇怪，枝有一花一蘂，紅色天然。旣開者彷彿牡丹，半吐者類乎菌萏。舟人秉燭環堵而觀之，衆乃雀躍而咲曰：「此瓊樹開花也，誠海中之稀有，亦中國之異聞。余歷此四十餘年，未嘗覩於此，君今得之，茲非千載而一遇者乎？」余次日作古體詩百首，以記其實。袖之以歸。豫章邵庵虞先生見而賦詩，迨今留於君子堂以傳翫焉。

須文那
國居班支尼那接境，山如瓜匏，民樂奠居，田瘠穀少，氣候應節。俗鄙薄。男女蓬頭繫絲。酋長之家有石鶴，高七尺餘，身白而頂紅，彷彿生像，民間事之為神鶴。四五月間，聽其夜鳴，則是歲豐稔。凡有疾則卜之，如響斯應。

民不善煮海為鹽。地產絲布，胡椒亞於郗苓、淡邈。孩兒茶又名鳥爹土，又名胥實失之，其實檳榔汗也。貿易之貨，用五色紬緞、靑緞、荳蔻、大小水罐、蘇木之屬。

萬里石塘
石塘之骨，由潮州而生。迤邐如長蛇，橫亙海中，越海諸國。俗雲萬里石塘。以余推之，豈止萬里而已哉！舶由岱嶼門，掛四帆，乘風破浪，海上若飛。至西洋或百日之外。以一日一夜行百里計之，萬里曾不足，故源其地脈歷歷可考。一脈至爪哇，一脈至勃泥及古里地悶，一脈至西洋遐崑崙之地。蓋紫陽朱子謂海外之地，與中原地脈相連者，其以是歟！

觀夫海洋泛無涯涘，中匿石塘，孰得而明之？避之則吉，遇之則凶，故子午針人之命脈所係。苟非舟子之精明，能不覆且溺乎！吁！得意之地勿再往，豈可以風濤為徑路也哉！

小㖵喃
地與都攔礁相近。厥土黑墳，本宜穀麥。居民懶事耕作，歲藉烏爹運米供給。或風迅到遅，馬船已去，貨載不滿，風迅或逆，不得過喃外字(口＋巫)哩洋，且防高浪阜中鹵股石之厄。所以此地駐冬，候下年八九月馬船復來，移船回古里佛互市。風俗、男女衣著與古里佛同。有村主，無酋長。

地產胡椒、椰子、檳榔、溜魚。貿易之貨，用金、銀、靑白花器、八丹布、五色緞、鐵器之屬。

古里佛
當巨海之要衝，去僧加剌密邇，亦西洋諸番之馬頭也。山橫而田瘠，宜種麥。每歲藉烏爹米至。行者讓路，道不拾遺，俗稍近古。其法至謹，盜一牛，酋以牛頭為準，失主仍以犯人家產籍沒而戮之。官場居深山中，海濱為市，以通貿易。

地產胡椒，亞於下里，人間倶有倉廩貯之。每播荷三百七十五斤，稅收十分之二。次加張葉、皮桑布、薇薔水、波蘿蜜、孩兒茶。其珊瑚、珍珠、乳香諸等貨，皆由甘理、佛朗來也。去貨與小㖵喃國同。蓄好馬，自西極來，故以舶載至此國。每疋互易，動金錢千百，或至四十千為率。否則番人議其國空乏也。

朋加剌
五嶺崔嵬，樹林拔萃，民聚而居之，歲以耕殖為業，故野無曠土，田疇極美。一歲凡三收谷，百物皆廉，卽古忻都州府也。氣候常熱，風俗最為淳厚。男女以細布纏頭，穿長衫。官稅以十分中取其二焉。國鑄銀錢，名唐加，每箇二錢八分重，流通使用。互易𧴩子一萬一千五百二十有餘，以權小錢便民，良有益也。

產苾布、高你布、兜羅錦、翠羽。貿易之貨，用南北絲、五色絹緞、丁香、荳蔻、靑白花器、白纓之屬。茲番所以民安物泰，皆曰平農力有以致之。是故原防菅茅之地，民墾闢，種植不倦，犁無再勞之役，因天之時而分地利，國富俗厚，可以軼舊港而邁闍婆雲。

巴南巴西
國居大響山之南，環居數十里。土瘠，宜種豆。氣候乍涼。俗尚澆薄。男女體小而形黑，眼圓耳長。手垂過膝。身披絲絨單被。凡民間女子，其形㝞於加切𡤫若加切，自七歲，父母以歌舞敎之，身摺疊而圓轉，變態百出，粗有可觀。倘適他國呈其藝術，則予以小錢為賞。

地產細綿布，舶人以錫易之。

放拜
居巴隘亂石之間，渡橋出入，周圍無田。平曠皆陸地。宜種麥。氣候常暖。風俗質樸。男女面長，目反白，容黑如漆。編髮為繩，穿斜紋木綿長衫。

煮海為鹽，煅鵝卵石為炭以代炊。有酋長。地產絕細布匹，闊七尺，長有餘大。檳榔為諸番之冠。貨用金、𧴩子、紅白燒珠之屬。

大烏爹
國近巴南之地，界西洋之中峯，山多鹵股，田雜沙土。有黑歲，宜種豆。氣候常熱。俗尚淳。男女身修長。女生髭，穿細布，繫紅絹捎。女善戰，使標鎗，批竹矢，毒於蛇，別國人極畏之。仍以金錢、魚兼𧴩子使用。

煮海為鹽，以逡巡法釀酒。有酋長。地產布匹、貓兒眼睛、鴉鶻石、翠羽。貿易之貨，用白銅、鼓板、五色緞、金、銀、鐵器之屬。國以𧴩子、金錢流通使用，所以便民也。成周之世，用錢幣，漢武造皮幣，鑄白銀，無非子母相權而已。如西洋諸番國，鑄為大小金錢使用，與中國銅錢異。雖無其幣以兼之，得非法古之道者歟！

萬年港
凌門正灣為之引從，彷彿相望。中間長闊二十餘丈，其深無底，魚龍之淵藪也。旁有山如氐，環而居。田寬地窄，宜穀麥，氣候常熱。俗朴。男女椎髻，繫靑布捎。

煮海為鹽，釀蔗漿為酒。有酋長。地產降眞條、木綿、黃蠟。貿易之貨，用鐵條、銅線、土印花布、瓦瓶之屬。

馬八兒嶼
控西北之隅，居加將門之右，瀕山而民。土鹹，田沃饒，歲倍收。氣候熱，俗淫。男女散髮，以椰葉蔽羞。不事緝織。鑿井煮海為鹽，釀椰漿為酒。無酋長。

地產翠羽、細布，大羊百有餘斤。穀米價廉。貿易之貸，用沙金、靑緞、白礬、紅綠焇珠之屬。

次曰拔忽，曰里達那，曰骨里傍，曰安其，曰伽忽，皆屬此國之節制焉。

阿思里
極西南達國里之地，無山林之限，風起則飛沙撲面，人不敢行。居人編竹以蔽之。氣候熱，半年之間多不見雨。掘井而飮，深至二三百丈，味甘而美。其地防原，宜種麥，或潮水至原下，則其地上潤，麥苗自秀。

俗惡。男女編髮，以牛毛為繩，接髮捎至齊膝為奇。以鳥羽為衣，搗麥作餠為食。民不善煮海為鹽，地產大綿布、小布匹。貿易之貨，用銀、鐵器、靑燒珠之屬。

哩伽塔
國居遼西之界，乃國王海之濱。田瘠，宜種黍。民疊板石為居。掘地丈有餘深，以藏種子，雖三載亦不朽也。氣候秋熱而夏涼。俗尚朴。男女瘦長，其形古怪，髮長二寸而不見長。穿布桶衣，繫皂布捎。

煮海為鹽，釀黍為酒，以牛乳為食。地產靑琅玕、珊瑚樹，其樹或長一丈有餘，或七八尺許，圍一尺有餘。秋冬民間皆用船採取，以橫木繫破網及紗線於其上，仍以索縛木兩頭，人於船上牽以拖之，則其樹槎牙，掛挽而上。貿易之貨，用金、銀、五色緞、巫崙布之屬。

天堂
地多曠漠，卽古筠沖之地，又名為西域。風景融和，四時之春也。田沃稻饒，居民樂業。雲南有路可通，一年之上可至其地。西洋亦有路通。名為天堂。有回回厤，與中國授時厤前後只爭三日，其選日永無差異。

氣候暖，風俗好善。男女辮髮，穿細布長衫，繫細布捎。地產西馬，高八尺許。人多以馬乳拌飯為食，則人肥美。貿易之貨，用銀、五色緞、靑白花器、鐵鼎之屬。

天竺
居大食之東，隸秦王之主。去海二百餘里。地平沃。氣候不齊。俗有古風。男女身長七尺，小目長項。手帕繫額，編髮垂耳，穿細布長衫，藤皮織鞋，以綿紗結襪，仍將穿之，示其執禮也。

不善煮海為鹽，食仰他國。民間以金錢流通使用。有酋長。地產沙金、駿馬。貿易之貨，用銀、靑白花器、斗錫、酒、色印布之屬。

層搖羅
國居大食之西南，崖無林，地多淳，田瘠谷少，故多種薯以代糧食。每貨販於其地者，若有穀米與之交易，其利甚溥。氣候不齊，俗古直。男女挽髮，穿無縫短裙。民事網罟，取禽獸為食。

煮海為鹽，釀蔗漿為酒。有酋長。地產紅檀、紫蔗、象齒、龍涎、生金、鴨嘴膽礬。貿易之貨，用牙箱、花銀、五色緞之屬。

馬魯澗
國與遐邇沙喃之後山接壤，民樂業而富。週迴廣一萬八千餘里。西洋國悉臣屬焉。有酋長。元臨漳人，陳其姓也。幼能讀書，長練兵事。國初領兵鎮甘州，遂入此國討境不復返。

茲地產馬，故多馬軍。動侵番國以兵凡若干萬。歲以正月三日則建高壇以受兵賀。所至之地，卽成聚落一所。民間互易，而卒無擾攘之患。蓋以刑法之重如此。觀其威逼諸番，嚴行賞罰，亦豪酋中之表表者乎！

甘埋里
其國邇南馮之地，與佛朗相近。乘風張帆二月可至小㖵喃。其地船名為馬船，大於商舶，不使釘灰，用椰索板成片。每舶二三層，用板橫棧，滲漏不勝，梢人日夜輪戽水不使竭。下以乳香壓重，上載馬數百匹，頭小尾輕，鹿身吊肚，四蹄削鐵，高七尺許，日夜可行千里。

所有木香、琥珀之類，均產自佛朗國來，商販於西洋互易。去貨丁香、荳蔻、靑緞、麝香、紅色燒珠、蘇杭色緞、蘇木、靑白花器、瓷瓶、鐵條，以胡椒載而返。椒之所以貴者，皆因此船運去尤多，較商舶之取，十不及其一焉。

麻呵斯離
去大食國八千餘里，與鯨板奴國相近。由海通溪，約二百餘里。石道崎嶇，至官場三百餘里。地平如席。氣候應節。風俗鄙儉。男女編髮，眼如銅鈴。穿長衫。

煮海為鹽，釀荖葉為酒。有酋長。地產靑鹽、馬乳葡萄、米、麥。其麥粒長半寸許。甘露每歲八九月下，民間築淨池以盛之，旭日曝則融結如冰，味甚糖霜。仍以瓷器貯之，調湯而飮，以辟瘴癘。古雲，甘露王如來卽其地也。貿易之貨，用剌速斯離布、紫金、白銅、靑琅玕、闍婆布之屬。

羅婆斯
國與麻加那之右山聯屬，奇峰磊磊，如天馬奔馳。形勢臨海，風俗野朴。不織不衣，以鳥羽掩身。食無煙火，惟有如茹毛飮血，巢居穴處而已。雖然飮食宮室節宣之不可缺也，絲麻絺紵寒暑之不可或違也。夫以洛南北之地，懸隔千里，尚有寒暑之殊，而況於島夷諸國者哉！

其地鐘湯之全，故民無衣服之備，陶然自適，以宇宙輪輿。宜乎茹飮不擇，巢穴不易，相與浮乎太古之天矣！

烏爹
國因伽里之舊名也。山林益少，其地堰瀦而半曠。民專農業，田沃稼茂，旣無糧莠之雜，又無蝗蝻之災。歲凡三稔，諸物皆廉，道不拾遺，鄉里和睦，士尤尚義，俗厚民泰，各番之所不及也。氣候男女與朋加剌畧同，稅收十分之一也。

地產大者，黑國、翠羽、黃蠟、木綿、細匹布。貿易之貨，用金、銀、五色緞、白絲、丁香、荳蔻、茅香、靑白花器、鼓瑟之屬。每箇銀錢重二錢八分，准中統鈔一十兩，易𧴩子計一萬一千五百二十有餘，折錢使用。以二百五十𧴩子糴一尖籮熟米，折官斗有一斗六升。每錢收𧴩子可得四十六籮米，通計七十三斗六升，可供二人一歲之食有餘。故販其地者，十去九不還也。夫以外夷而得知務農重穀，使國無遊民，故家給人足，歲無飢寒之憂。設知興行禮讓，敎以詩書禮樂，則與主國之風無間然矣。孰謂蠻貊之邦而不可行者哉！

異聞類聚
古有奇肱國之民，能為飛車，從風遠行。見於《博物志》矣。

次曰頓遜國。其人死，送於郭外，鳥食肉盡乃去，以火燒其骨，卽沉於海中，謂之鳥葬。見於《窮神祕苑》矣。

次曰骨利國。晝長夜短，薄暮，煮一羊胛方熟，東方已曙。見於《神異錄》矣。

次曰大食國。山樹花開如人首，不解語。人借問，惟頻笑。笑則彫落。見於《酉陽雜俎》矣。

次曰婆登國。種穀每月一熟，見於《神異之記》。

次曰繳濮國。人有尾，欲坐，則先穴地以安之。誤折其尾則死。見於《廣州之記》。

次曰南方之產翁。獠[免+生]婦子，壻擁衾抱雛以護衞之。見於《南楚之新聞》。

次曰番禺縣民失蔬圃，盜之於百里之外，若浮筏乘流於海上，有縣宰為之判狀。見於《玉堂之閒話》。

他如女人國，視井而生育；茶弼沙國日入其地，聲震雷霆。至於南方縛婦成姻，多非禮聘；嶺南之好女，不事績織；南海之貧窶，名為指腹賣；南中之師郞，擁婦而食肉，此又人物風俗之不同，錄之以備采覽。故曰「異聞類聚」。

島夷誌後序
皇元混一聲敎，無遠弗屆，區宇之廣，曠古所未聞。海外島夷無慮數千國，莫不執玉貢琛，以修民職；梯山航海，以通互市。中國之往復商販於殊庭異城之中者，如東西州焉。

大淵少年嘗附舶以浮於海。所過之地，竊嘗賦詩以記其山川、土俗、風景、物產之詭異，與夫可怪可愕可鄙可笑之事，皆身所遊覽，耳目所親見。傳說之事，則不載焉。

至正已丑冬，大淵過泉南，適監郡偰侯命三山吳鑒明之續《淸源郡誌》，顧以淸源舶司所在，諸蕃輻輳之所，宜記錄不鄙。謂余方知外事，屬》島夷誌》附於郡誌之後，非徒以廣士大夫之異聞，蓋以表國朝威德如是之大且遠也。

袁表跋
嘉靖戊申五月望，汝南郡。考島夷惟日本重文事，其髹漆、金器、刀紙、屏障最精。此誌不載，故及之。予於正德初年，日本國使臣朝貢，留寓姑蘇。其正使了庵年已八十八，詩扎賡酬，尚在陶齋。袁表識。

<a href="http://zh.wikisource.org/zh-hant/%E5%B3%B6%E5%A4%B7%E8%AA%8C%E7%95%A5">Document at Wiki Source</a>
Document is not subject to copyright because it was written more than 100 years ago.