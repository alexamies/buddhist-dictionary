《敘舟上》

《釋名》曰：船，循水而行。
又曰：舟，言周流也。船上屋曰廬，象舍也。其上重屋曰飛廬，在上，故曰飛也。又在其上曰雀室，於中候望，若鳥雀之警視也。
又曰：舟名青翰、千翼、赤馬，亦名鹢首。
2
《說文》曰：船，從舟，從鉛省聲。艘，船總名也。艘，音騷。
3
《易》曰：刳木為舟，剡木為楫。舟楫之利，以濟不通。
4
《詩》曰：汎彼柏舟，在彼中河。舟在河中，猶婦人在夫家，是其常處。
又曰：二子乘舟，二子，伋、壽。泛泛其景。愿言思子，中心養養。
又曰：泛泛楊舟，載沉載浮。楊，木也。舟之泛浮隨所載。既見君子，我心則休。
5
《書》曰：予乘四載，隨山刊木。所載者四，其一曰水乘舟。
又曰：若乘舟，汝弗濟，臭厥載。
6
《禮》曰：季春之月，舟牧覆舟。五覆五反，乃告舟備，具于天子。鄭玄曰：舟官覆反舟者，備傾漏也。蔡邕《章句》曰：備謂檝棹紼綆維引之具。
7
《左傳》曰：齊侯與蔡姬乘舟于囿，蕩公。公懼，變色，禁之不可。公怒，歸之，未之絕也。蔡人嫁之，齊侯以諸侯之師侵蔡。
又曰：冬，晉薦饑，使乞糴于秦。秦輸于晉，自雍及絳相繼，命之曰泛舟之役。泛謂水運入河汾也。
又曰：秦伯伐晉，孟明濟河焚舟，示必死也。取王宮及郊。王宮、郊，皆晉地。晉人不出，遂自茅津濟，封崤尸而還。茅津，在河東大陽縣西。封，埋藏。
又曰：楚敗吳師，獲其舟餘皇。餘皇，舟名。
又曰：晉、楚將戰，趙嬰齊使其徒先具舟于河，故敗而先濟也。
8
《春秋潛潭巴》曰：澤浮舟，天子以亡為憂。宋均注曰：潭，無底之澤，今浮舟，言陰盛之耳。
9
《論語》曰：南宮適問於孔子曰：「羿善射，奡蕩舟，俱不得其死然。」
10
《爾雅》曰：舫，舟也。天子造舟，諸侯維舟，大夫方舟，士特舟，庶人乘柎。郭璞注曰：造，比船為橋也。維，連四船也。方，并兩船也。特，單船也。柎，編木以渡也。
11
《廣雅》曰：艦，大船也。舫、艕，船也。蒙沖、、步典切。䑦、音鉤𦪇、音鹿舸，古可切。舼、音洪艇、音挺艋，音猛舟也。
12
《家語》曰：舟非水不行，水入舟則沒；君非民不治，民犯上則君危。
13
《戰國策》曰：或謂公叔曰：「乘舟，舟漏而不塞，則舟沉矣；塞漏舟而輕陽侯之波，則舟覆矣。今公自以辯於薛公而輕秦，是漏舟而輕陽侯之波也。愿公察之。」
14
《帝王世紀》曰：昭王濟漢，船人惡之，以膠船進王，中流膠船解，王沒于水。
15
《史記》曰：項羽欲東渡烏江，瓚曰：牛渚。烏江亭長艤船待，徐廣曰：㰕音儀。骃案，應劭曰：㰕，正也。孟康曰：㰕，音蟻，附也，附船著岸也。如淳曰：南方人謂整船向岸曰㰕也。謂項王曰：「江東雖小，地方千里，眾數十萬人，亦足王也，愿大王急渡。今獨臣有船，漢軍至，無以渡。」項王笑曰：「天之亡我，我何渡為？且籍與江東子弟八千人渡江而西，今無一人還，縱江東父兄憐而王我，何面目見之！縱彼不言，籍獨不愧於心乎？」及為亭長曰：「吾知公長者，吾騎此馬五歲，所當無敵，嘗一日行千里。吾不忍殺之，以賜公。」
又曰：韓信擊魏，魏王盛兵蒲坂，塞臨晉。信乃益為疑兵，陳船欲渡臨晉。而伏兵從夏陽，以木罌缻渡軍，襲安邑，虜魏王豹。
又曰：陳平逃楚歸漢，渡河，船人疑有金，陰欲害之。平脫衣刺船，遂免害。
16
《漢書》曰：鄧通，蜀郡南安人，以棹船為黃頭郎。師古曰：棹船，能持棹行船也。土勝水，其色黃，故刺船之郎皆著黃帽，因號曰黃頭郎也。
又曰：景帝三年，吳大船自覆。吳地以船為家，國將亡也。
又曰：武帝《汾歌》曰：「泛樓船兮濟汾河，橫中流兮楊素波。」
又曰：武帝浮江射蛟，舳艫千里。李斐曰：舳，船后持拖處。艫，船頭刺棹處也。
又曰：武帝時，越欲用船戰逐，水戰相逐。乃大修昆明池，列館環之，治樓船高十餘丈，旗幟枷其上。
又曰：伍被曰：「吳王伐江陵木以為船。」
又曰：薛廣德為御史大夫。秋上酎祭宗廟，出便門，欲御樓船。廣德當乘輿，免冠頓首，曰：「宜從橋！」詔曰：「大夫冠。」廣德曰：「陛下不聽臣，臣自刎，以血污車輪，陛下不得入廟矣。」上不悅。光祿大夫張猛進曰：「臣聞主聖臣直，乘船危，就橋安。聖主不乘危，御史大夫言可聽。」上曰：「曉人不當如是耶！」乃從橋。
又曰：江都易王子建不道，使宮女乘小船，建以足踏覆，宮女溺，乍沉乍浮，建觀而大笑。
17
《後漢書》曰：馬援平南越，將樓船大小三千餘艘，士二萬餘人，進擊九真賊征側餘黨都羊等。自無功至居風，無功、居風，二縣，并屬九真郡。斬獲五千餘人。嶠南悉平。嶠，嶺嶠也。《廣州記》曰：援到交址，立銅柱，為漢之極界。
又曰：第五倫為會稽太守。永平五年，坐法，征。老小攀車叩馬，啼呼相隨，日裁行數里，不得前。倫乃偽止亭舍，陰乘船去。眾知，復追之。及詣廷尉，吏人上書守闕者千餘人。是時，顯宗方按梁松事，亦多為松訟者。帝患之，詔公車諸為梁氏及會稽太守上書者，勿復受。會帝幸廷尉，錄囚徒，得免歸田里。身自耕種，不交通人物。數年，拜宕渠令。
又曰：任文公，巴郡人，為從事。天大旱，白刺史曰：「五月一日，當有大水。其變已至，不可防救，宜令吏人預為其備。」刺史不聽，文公獨儲大船。百姓或聞，頗有為防者。到其日，旱烈，文公急命促載，使白刺史，刺史笑之。日將中天，北方雲起，須臾大雨至。晡時，湔水涌起十餘丈，酈元《水經注》云：湔水出綿道王疊山，在今益州。湔，子建反。突壞廬舍，所害數千餘人。文公遂以占術馳名。
又曰：郭林宗游洛陽，始見河南尹李膺，大奇之，遂相友善，於是名震京師。後歸鄉里，衣冠諸儒送至河上，車數千兩。林宗惟與李膺同舟而濟，眾賓望之，以為神仙焉。
又曰：趙炳嘗臨海求船，人不和之。和，許也。俗本作知者，誤也。炳乃張蓋坐其中，長嘯呼風，亂流而濟。於是百姓神服，從者如歸。
18
《魏志》曰：尚書仆射杜畿，受詔作御樓船。於陶河試船，遇風，沒。文帝為之流涕，詔曰：「昔冥勤其官而水死，稷勤百穀而山死。杜畿，忠之至也！」
又曰：徐宣遷司隸校尉，從至廣陵。六軍乘舟，風浪暴起，帝船洄倒。宣疾在後，陵波而前，郡寮無至者。帝壯之。
又曰：郭嘉死。太祖征荊州還，於巴丘遇疾燒船，嘆曰：「郭奉孝若在，不使孤至此！」奉孝，嘉字。
又曰：鄧哀王沖，字蒼舒。五六歲，智若成人。孫權曾致巨象，太祖欲知其輕重，訪之群下，咸莫能出其理。仲曰：「量象大船之上，而刻其所至，稱物以載之，則交可知矣。」太祖大悅，即施行焉。
19
《魏略》曰：孫權乘大船來觀軍，公使弓弩亂發。箭著其船，船偏重將覆。權因回船，復以一面受箭。箭均船平，乃還。
20
《吳志》曰：諸葛恪出征東興，有虹見其船。
又曰：吳人以舟楫為輿馬，以巨海為夷庚也。
21
《晉書》曰：陸機初詣張華，華問云何在，機曰：「雲有笑疾，未敢自見。」俄而雲至。華為人多髭，制好帛繩纏髭，雲見而大笑，不能自已。先是，常著縗绖，上船，於水中顧見其影，因大笑，落水，人救獲免。
又曰：張憑，字長宗。祖鎮，蒼梧太守。浦歲數歲，鎮謂其父曰：「我不如汝有佳兒！」憑曰：「阿翁詎宜以子戲父耶？」及長，有志氣，為鄉閭所稱，舉孝廉。負其才，自謂必參時彥。初欲詣劉惔，鄉里及舉者共笑之。既至，惔處之下座，神意不接，憑欲自發而無端。會王濛就惔清言，有所不通，憑於末座判制之，言旨深遠，足暢彼我之懷，一座皆驚。惔延之上座，清言彌日，留宿至旦，遣之。憑既還船，須臾，遣傅教覓張孝廉船，便召與同載，遂言之於簡文帝。帝召與語，嘆曰：「張憑勃窣為理窟！」官至吏部郎、御史中丞。
又曰：王浚征拜右衛將軍，除大司農車騎將軍。羊祜雅知濬有奇略，乃密表留浚，於是重拜益州刺史。武帝謀伐吳，詔濬修舟艦。浚乃作大艦連船，方百二十步，受二千餘人，以木為城，起樓櫓，開四門，其上皆得馳馬來往。又畫鹢首怪獸於船首，以懼江神。舟楫之盛，自古未有。太康元年正月，浚自成都，率巴東監軍廣武將軍唐彬，攻吳丹陽，克之，擒其丹陽監盛紀。吳人於江險磧要害之處，并以鐵鎖橫截之；又作鐵錐，長丈餘，暗置江中，以逆拒船。先是，羊祐獲吳間諜，具知情狀。浚乃作大筏數十，亦方百餘步，縛草為人，被甲持仗。令善水者，以筏先行。筏既行，遇鐵錐，輒著筏去。又作炬，長十餘丈，大數十圍，灌以麻油，在船前，遇鎖然炬燒之，須臾融液斷絕，於是船無所礙。
22
王隱《晉書》曰：陶侃擊蜀賊王真，真拘得侃有雀船，侃欲投水。都督王榱蘇扶侃入小船，得脫。
23
《晉中興書》曰：蘇峻作逆，與祖渙、許柳等將萬餘人，出橫江，連船東渡。時遇西風，既濟船江中，忽更東風，吹船還西岸。峻書善憙，憙曰：「是天助我，固將志也！」
又曰：郭翻，武昌人。安西將軍庾翼，以帝舅之重，躬往逼翻，欲強起。翻曰：「人性各有所短，豈可強逼！」翼以翻船俠小，欲引就大船。翻曰：「使君不以民鄙賤，而辱臨之，此固野人之舟也。」翼俯屈入其船中。
24
《太公六韜》曰：武王伐殷，先出於河。呂尚為將，以四十七艘船濟於河。
又曰：天船，一名天橫，以濟大水。
又曰：殷君為酒池，可游船。
25
《莊子》曰：顏回問於仲尼曰：「回嘗濟於觴深之淵，津人操舟若神。吾問焉：『操舟可學也？』曰：『游善者數能。若乃夫沒人，未嘗見舟而便操之。』吾問焉，不吾告，敢問何謂也？」仲尼曰：「善游者之數能，忘水故也。彼視眾淵若陵，視舟之覆猶車之卻退也。」視淵若陵，故視舟之覆於淵，猶車卻退於陵也。
又曰：藏舟於壑，藏山於澤，謂之固矣；然而夜半有力者負之而走，昧者不知也。
又曰：水之積也不厚，則其負大舟也無力。覆杯水于坳於交切。堂之上，則芥為之舟；置杯焉則膠，水淺而舟大也。
又曰：孔子游乎緇維之林，坐杏壇之上。有漁父者，下船而來。孔子乃下求之，至於澤畔，方將杖挐而引其船，顧見孔子，再拜而起，乃刺船而去，延緣葦間。顏淵還車，孔子不顧，待水波定，不聞挐音，而後敢乘。
又曰：方舟而濟河，有虛船來觸舟，雖有惼心之人，終不怒也。忽有一人在其上，則惡聲隨之。向不怒，向虛而今實也。
又曰：巧者勞而智者憂，無能者無所求也。食而遨泛，若不系之舟也。
又曰：散木以為舟則沉，是不材之木。
26
《鄧析子》曰：同舟涉海，中流遇風，救患若一，所憂同也。
27
《孔叢子》曰：順謂韓王曰：「吳、越之人，同舟濟江，中流遇風波，其相救如左右手。不慎所同之患，是不如吳、越之舟人也。」
28
《尸子》曰：六馬登糟丘，方舟泛酒池。
29
《劉析書》曰：舟行於水，車轉於陸，此勢自然者也。
30
《文子》曰：舟浮江海，不為莫乘而沉；君子行道，不為莫知而止。
31
《孫卿子》曰：君者，舟也；庶人者，水也。水則載舟，水則覆舟。
32
《墨子》曰：工倕作舟。
33
《慎子》曰：燕鼎之重乎千鈞，乘於吳舟則可以濟。所托者，浮道也。
又曰：行海者坐而至越，有舟也；行陸者立而至秦，有車也。秦、越，遠涂也，安坐而至者，械也。
34
《韓子》曰：千鈞得船則浮，錙銖失船則沉。非千鈞輕而錙銖重也，有勢之與無勢也。
又曰：奔車之上無仲尼，覆舟之下無伯夷。號令者，國之舟、車。安則知廉，危則爭越也。