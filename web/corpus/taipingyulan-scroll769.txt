《敘舟中》

1
《方言》曰：舟，自關而東謂之船，自關而西或謂之舟。方舟或謂之航。
又曰：船首謂之閭，或謂之鹢首。今江東貴人船前作青雀，是其象也。
2
《東觀漢記》曰：鄧訓為護羌校尉，縫革為船，置於箅上，以渡河，掩擊明羌。
3
張璠《漢記》曰：梁冀第池中，船無故自覆。問掾朱穆，穆曰：「舟所以濟渡萬物，不施游戲而已。今覆者，天戒將軍濟渡萬民，不可長念游戲也。」
4
《漢宮殿疏》曰：武帝作大池，周匝四十里，名昆明池。作豫章大船，可載萬人，船上起宮室。
5
《吳記》曰：孫皓問中書令張尚：「《詩》言『泛彼柏舟』，惟柏中舟乎？」尚曰：「《詩》云：『檜楫松舟』，亦中也。」皓忌其勝己，因下獄。
6
《晉令》曰：水戰，飛云船相去五十步，蒼隼船相去四十步，金船相去三十步，小兒先登，飛鳥船相去五十步。
7
《晉朝雜事》曰：太康八年七月，大雨，殿前地陷，方五尺，深數丈，中有破船。
8
《晉宮閣記》曰：天淵池有紫宮舟、升進船。曜陽池有飛龍舟、射獵舟。靈芝池有鳴鶴舟、指南舟。舍利池有雲母舟、無極舟。都亭池有華潤舟、常安舟。
9
崔鴻《後趙錄》曰：張彌帥眾一萬徙洛陽。鍾⺮虛九龍、翁仲銅駝、飛廉鍾，一沒於河。募浮沒三百人，入河，以竹縆牛頭轆轤引之，乃出。造萬斛舟以渡之，至於鄴。
10
《穆天子傳》曰：天子乘鳥舟龍本，浮於大沼。沼，池。「龍」下宜有「舟」，皆以龍、鳥為形制，今吳之青雀舫遺象。
11
《山海經》曰：大人之國，坐而削船。
12
《世本》曰：共鼓、貨狄作舟。共鼓、貨狄，黃帝二臣。
又曰：廩君名曰豫相，姓已氏，即與樊氏、曋音審氏、柏氏、鄭氏凡五姓爭神。以土為船，雕文畫之，而浮水中，其船浮者，神以為君。他姓船不能浮，獨廩君船浮，因立為君。
13
《蜀王本記》曰：秦為舶船萬艘，欲攻楚。
14
《呂氏春秋》曰：虞姁作舟。姁，音劬、詡二音。
又曰：荊有佽飛者，得寶劍。涉江中流，而有蛟夾繞其船。佽飛拔寶劍，赴江刺蛟，殺之，舟中人皆活。荊王聞之，位以執圭。
又曰：楚人有涉江者，其劍自舟中墜於水，遽契其舟曰：「是吾劍所從墜也。」舟去，從所契處入求之，而舟已行，劍不行，若此，不亦惑乎！
又曰：伍員如吳，過於荊。至江上，欲涉，見一丈人刺小船方將渡。從而請焉，丈人渡之。
又曰：管夷吾、百里奚，霸王之船、驥也。絕江者托於船，致遠者托於驥。
15
《淮南子》曰：湯、武，聖主也，而不能與越人乘舲舟而浮於江湖。舲舟，小船者也。
又曰：楚人有乘船而遇大風者，投於水，非不貪生而畏死也，或於死而反忘於生。
又曰：龍船鹢首，浮吹以虞，此游於水也。於船中吹籟與竽以為樂，故曰浮吹以虞者也。
16
《衡波傳》曰：孔子使子貢，久而不來。孔子謂弟子占之，遇《鼎》，《鼎》，易卦也。皆言無足不來。顏回掩口而笑，子曰：「回也哂，謂賜來也。曰：」無足者，乘舟而來至矣。「
17
《說苑》曰：梁相死，惠子欲之梁，渡河而遽墮水中，船人救之，曰：「子欲何之而遽也？」曰：「梁無相，吾欲往相之。」船人曰：「子居船楫之間而溺，無我則死矣，子何能相梁乎！」惠子曰：「居艘長楫之間，不如子；至於安國家社稷，子比我矇矇，如未視狗耳！」
又曰：晉平公使叔向聘吳，吳人飾舟以逆之，左右各五百人，有繡衣豹裘者，錦衣狐裘者。叔向歸，以告平公：「吳其亡乎！」
18
《潛夫論》曰：人行之動天地，譬車上御駟馬，蓬中棹舟，雖有覆載，猶在我所之。
19
蔣子《萬機論》曰：吳、越爭於五湖，用舟楫而相觸，怯勇共覆，鈍利俱傾。
20
顧譚《新言》曰：蓬蒿生于泰山之上，豫章長于窮藪之中，良匠造舟、興宮、建廟，必不取泰山之陋質而棄窮藪之美材，明矣！
又曰：奔車失轄，泛舟無楫，欲以不覆，未之有也。
21
譙周《法訓》曰：以道為天下者，猶乘安舟而由廣路：安舟難成，可久處也；廣路難至，可常行也。
又曰：乘船曲折，不失其瀆，是善乘舟者。
22
袁準《正書》曰：非其所事而強學，猶以百萬之師，積之河濟之中，其用舟楫，固不如江漢之良。
23
杜夷《幽求》曰：輕舟可以救溺，濡幕可以濟焚。
24
《抱樸子》曰：欲以弊藥必升騰者，何異策蹇驢而欲尋遺風，棹藍舟而欲濟大川！
25
《語林》曰：劉道真遭亂，於河側自牽船。見一老嫗，采桑逆旅，劉謂之曰：「女子何不調機利杼，而采桑逆旅？」女答曰：「丈夫何不跨馬揮鞭，而牽船河側？」
26
王子年《拾遺記》曰：周昭王二十四年，涂修國獻青鳳、丹鵠，各一雌一雄。孟夏之時，鳳、鵠皆脫易毛羽。聚鵠翅為羽扇，鳳羽以飾車蓋。扇名游飄，二名條翮，三名虧光，四名側影。時東甌獻二美女，一名延娟，二名造娛。使此二人更搖此扇，侍於王側，輕風乍至，泠然自涼。昭王淪於江漢，二女與乘舟來，愿同沒漢水。故江漢之民，到今思之，立祠於江湄。數十年間，人於江漢之上，猶見王與二女，乘舟戲於水際。至暮春上已之日，禊集於祠間，或以時鮮甘味，采杜蘭之葉，以包裹之，沉於水中；或結五色紗囊盛食，或用金鐵之器，并沉於波中。以驚蛟龍水蟲，使畏之，不侵食也。其祠號曰招祗之祠。
又曰：軒皇變乘桴以造舟楫，水物為之翔踴，滄海為之恬波。
又曰：周武王東伐夜郎，濟河時，云明如晝。八百之旅，皆薦賢而歌。有大蜂，狀如丹鳥，飛集王舟，因以鳥畫幡旗。翌日而梟紂，名其船曰蜂舟。魯哀公二年，鄭人擊趙，簡子得其蜂旗，則其遺類也。事出太公《六韜》。
又曰：漢成帝嘗與飛燕泛舟戲太液池。以沙棠為舟，貴不沉沒也。以雲母飾於鹢首，一名雲母舟。又刻大桐木為虬龍，雕飾如真像，以夾雲舟而行。
又曰：比翼鳥多力，狀以鵠。銜南海之丹泥，巢昆岑之玄木，而止其中，遇聖人則來翔集，以表周公輔聖人之力也。
又曰：漢武思李夫人之儔，不可復得。時始穿昆靈池，泛翔螭舟，帝自歌曲，使女伶歌之。時日已西傾，涼風激水，女伶歌甚遒，自賦《葉落哀蟬》之曲。
又曰：張丞之母孫氏，懷丞之時，乘輕舫游於江浦之際。忽有白蛇，長三尺，騰入舟中。母咒曰：「若禎吉，勿毒噬我。」乃將還，置諸房內。一宿視之，不復見蛇，嗟而惜之。
27
《韻集》曰：蠲，鹢首，天子船也。
28
《吳越春秋》曰：吳王僚二年，使公子光伐楚，以報前來誅慶封也。吳師敗而亡舟，光懼，困復得王，舟乏而還。
又曰：范蠡既滅吳，乃乘扁舟，出三江，入五湖，人莫知其所適。
29
《郡國志》》曰：濟州有浮山，故老相傳云：堯時大雨，此浮水上。時有人纜船於巖石間，今猶有斷鐵鎖。
30
《吳時外國傳》曰：扶南國伐木為船，長者十二尋，廣肘六尺，頭尾似魚，皆以鐵鑷露裝。大者載百人，人有長短橈及篙各一。從頭至尾，面有五十人作，或四十二人，隨船大小。立則用長橈，坐則用短橈，水淺乃用篙。皆當上應聲如一。
31
《杜蘭香別傳》曰：香降張碩，碩既成婚，香便去，絕不來。年餘，碩船行，忽見香乘車於山際。碩不勝驚喜，遙往造香。見香悲喜，香亦有悅色。言語頃時，碩欲登其車，其婢舉手排之，嶷然山立。碩復欲車前上車，奴攘臂排之，碩於是遂退。
32
《續搜神記》曰：臨淮公荀序，字休玄。母華夫人，憐愛過常。年十歲，從南臨歸，經青草湖，時正帆風駃，序出塞郭上落水。比得下帆，已行數十里，洪波淼漫。母撫膺遠望，少頃，見一掘頭船，漁父以楫撥船如飛，載序還之，云：「送府君還。」荀后位至常伯長沙相，故云「府君」也。
又曰：合肥口有大舶船，云是曹公舶船。常有漁人夜宿其傍，以船系之。但聞箏弦之音，又音氣非常。漁人又夢人驅遣去，云「勿近官船！」此人驚覺，即移船去。相傳云：曹公載數妓，船覆於此，今猶存焉。
33
《異苑》曰：扶南國治生，皆用黃金僦船，東西遠近雇一觔。時有不至所屆，欲減金數，船主便作幻誑，使船底砥折，狀欲淪滯海中，進退不動。眾人驚怖，還請賽，船合如初也。
又曰：越巂郡會無縣，有元馬河，中有銅舫船。
34
《嵩陽記》曰：山東北五丫山上，有池。池有破舟，云禹乘來也。
35
《三秦記》曰：俗云：太一山有水，神人乘船。今有故漆船也。
36
劉欣期《交州記》曰：安定縣有越王銅船，潮退時有見者。合浦四十里有潮，陰雨日，百姓樵采，見銅船出水上。
37
《南州異物志》曰：外域人名船曰舡，大者長二十餘丈，高去水三二丈，望之如閣道，載六七百人，物出萬斛。