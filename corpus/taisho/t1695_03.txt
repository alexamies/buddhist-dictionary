大般若波羅蜜多經般若理趣分  述讚卷第三
大慈恩寺沙門　基撰

[0050a06]  經曰。爾時世尊復依遍照如來之相。

[0050a06]  讚曰。上  來第一明實相境法。此下第二寂靜法性現  等覺門。即是觀照正智體境前門。真性此明  智相。於中亦三。初敘佛說法門之號。此門有
二。初明所依如來之相。後陳所說法門之名。  此即初也。前門明性。本體之法不說為相。下  門是義所以稱相。如來總體別有多能。今依
一義即是遍照如來之相。相謂義相相狀。非  是分別有相之相。今於無相之法後說義相  之相。由一切智一切種智斷惑遊觀二種智
故。於一切法皆能了知名為遍照。遍照之智  即如來相。今依此體相而說於法門故名為  依遍照之相。

[0050a19]  經曰。為諸菩薩「宣說般若波羅蜜多一切如來  寂靜法性其深理趣」現等覺門。

[0050a20]  讚曰。此陳  所說法門之名。一切如來寂靜法性甚深理  趣者。即前所說實相妙法是一切佛寂靜法  性甚深理趣。現等覺門者現謂顯現現前明
了親證之義。等者遍義覺謂照義。此意即顯  無分別智明了親能遍照法性。現等覺體即  無分別智。門者通由入趣之義。以能詮法等
為由為通入趣法性。無分別智由此深教等  為由能入現等覺故。

[0050a29]  經曰。謂金剛平等性「現等覺門以大菩提堅實  難壞」如金剛故。

[0050b01]  讚曰。此下第二有四門。第  一能斷生死性堅實故金剛平等性。現等覺  者能破生死。現等之覺猶如金剛。以智所證
法性菩提堅牢真實難可破壞若破金剛故。  能證智名金剛智。金剛般若名曰金剛義亦  同此。以所證如性堅實故能證之智亦如金  剛能破生死。

[0050b08]  經曰。義平等性「現等覺門以大菩提」其義一故。

[0050b09]  讚曰。此即第二觀察所詮智。一切有為無  為等義皆悉平等。以法本性真如菩提其義  一故性無差別。

[0050b12]  經曰。法平等性「現等覺門以大菩提」自性淨  故。

[0050b13]  讚曰。此即第三觀察能詮智。以所證理  大菩提性自性清淨故。於能詮教悟其平等。

[0050b15]  經曰。一切法平等性「現等覺門以大菩提於一  切法」無分別故。

[0050b16]  讚曰。此即第四通證諸法  智。一切法者有為無為諸法之中皆現等覺。  以法本性於諸法中無有分別故。能證智證
諸法時皆亦不分別。故法本性亦性平等。由  如空中種種雲霧如屏風上種種像貌。空及  屏風竝無分別。雲及畫像種種相起。

[0050b22]  經曰。佛說如是「寂靜法性般若理趣」現等覺  已。

[0050b23]  讚曰。自下第三結歎法德此即結也。

[0050b24]  經曰。告金剛手「菩薩等言若有得聞如是四種  般若理趣現等覺門信解受持讀誦修習乃至  當坐妙菩提座雖造一切極重惡業而能超越
一切惡趣疾證無上」正等菩提。

[0050b27]  讚曰。此即  歎德。然準經中有十法行。此中但說有六法  行。一聞二信解三受持四讀五誦六修習。始  從今日於十法行初首行時。乃至未來坐菩
提座成佛已來。雖造一切極重惡業謂見中  邪見業中意業逆中破和合僧等。雖皆具造  由悟解故不為被染。而能超越一切惡趣。由
聞經行等大威神力此諸惡業作不增長故不  墮於三惡道等。乃至速證無上菩提。計此功  德應與前同。但為別讚經之勝用故各別  說。

[0050c09]  經曰。爾時世尊「復依調伏一切惡法釋迦牟  尼」如來之相。

[0050c10]  讚曰。自下第二有二段經明行  境法。於中有二。初段調伏眾惡普勝法門。由  觀實相能伏眾惡。後段平等智印清淨法門。
由觀觀照智慧照明。今此初段於中有三。初  明所說法門之號。於中有二。初明所依如來  之相。此為初也。一切惡法者二障分別因果
分別染淨分別悉能除也。釋迦者能義牟尼  者寂默義。能調眾惡離諸諠動。諠動之法謂  生死法。故名能寂默如來之相。依此調伏一  切惡法能寂如來之相說此法門也。

[0050c20]  經曰。為諸菩薩「宣說般若波羅蜜多攝受一切  法平等性甚深理趣」普勝法門。

[0050c21]  讚曰。此陳  所說法門之名。攝受一切法平等性者謂攝  一切染淨因果皆入平等性法界中。由此故  能普勝眾惡由此法門名普勝法。

[0050c25]  經曰。謂貪欲性「無戲論故嗔恚性亦無戲論嗔  恚性無戲論故愚癡性亦無戲論愚癡性無戲  論故猶預性亦無戲論猶預性無戲論故諸見
性亦無戲論諸見性無戲論故」憍慢性亦無戲  論。

[0050c29]  讚曰。此下第二正說法門於中有三。初  別說生死惑業苦法性無戲論。次陳諸染淨  法性無戲論。後說般若亦無戲論結歸深趣。
初中復三。一明煩惱性無戲論二明業三明  果。煩惱中有二。初明根本後明隨惑。此根本  也。根本有六由此為本一切煩惱皆得生長。
謂貪欲性。無戲論者謂染妄法性即真如。真  如之法體無戲論。戲論者謂分別相名言相  尋思相。由戲論故執著染淨有所分別。分
別故生死生。知無戲論染淨亡。染淨亡性  無分別。無分別故生死滅故能除惡。下皆準  知。初三三毒。猶預者疑。諸見謂五見即耶
推度。憍謂憍逸。慢謂七慢恃已陵人名之為  慢。此六根本真如本性。性無戲論性無戲論  故能離分別。契此本性離分別無戲論一切  惡法悉能降伏。

[0051a16]  經曰。憍慢性無戲論故「諸纏性亦無戲論諸纏  性無戲論故」煩惱垢性亦無戲論。

[0051a17]  讚曰。此  明隨惑。纏謂數數增盛現前纏繞於心故名  纏也。此有八種謂惛沈睡眠於止為障。掉舉  惡作於舉為障。嫉慳於捨為障。無慚無愧於
戒為障故但立八。垢有六種謂害恨惱及諂  誑憍。垢穢眾生故名為垢。此六相麁毀責之  甚立以垢名。

[0051a24]  經曰。煩惱垢性「無戲論故諸惡業性亦無戲論  諸惡業性無戲論故諸果報性」亦無戲論。

[0051a25]  讚  曰。上惑無戲論業果亦復然。總名生死法性  無戲論。證此無戲論故離生死一切惡法。

[0051a28]  經曰。諸果報性「無戲論故雜染法性亦無戲論  雜染法性無戲論故清淨法性亦無戲論清淨  法性無戲論故一切法性」亦無戲論。

[0051b01]  讚曰。此  第二明諸染淨法性無戲論。雜染者總攝一  切有漏法盡與染雜故。清淨者總攝一切無  漏法盡。一切法者總攝一切有漏無漏有為
無為生死有情。先染後淨先別後總。義次第  故。

[0051b07]  經曰。一切法性「無戲論故當知般若波羅蜜多」  亦無戲論。

[0051b08]  讚曰。由所觀境性無戲論能觀  之智亦無戲論。如實知故。由此境智悉無戲  論故離生死一切分別。降伏一切惡法皆盡。

[0051b11]  經曰。佛說如是「調伏眾惡般若理趣」普勝法  已。

[0051b12]  讚曰。自下第三歎此經德意此結前已。

[0051b13]  經曰。告金剛手「菩薩等言若有得聞如是般若  波羅蜜多甚深理趣信解受持讀誦修習假使  殺害三界所攝一切有情而不由斯墮於地獄
傍生鬼界以能調伏一切煩惱及隨煩惱」惡業  等故。

[0051b17]  讚曰。以經威力能調眾惡故是殺罪  竝得銷除。由悟法性起斯勝行故此大罪不  招惡果。以經威力善能調伏一切煩惱及隨
煩惱惡業等故。設有是罪不招惡果。相縛縛  眾生亦由麁重縛善。後雙修止觀方乃俱解  脫。一切惡業從煩惱生一切煩惱從分別起。
今離戲論斷諸分別。分別既盡惑業亦亡。故  此大罪聞經信解定得消滅。

[0051b25]  經曰。常生善趣「受勝妙樂修諸菩薩摩訶薩  行疾證無上」正等菩提。

[0051b26]  讚曰。上能除惡下  能攝善。於中二果。一世間果二出世果。

[0051b28]  經曰。爾時世尊「復依性淨如來之相為諸菩薩  宣說般若波羅蜜多一切法平等性觀自在妙  智印甚深理趣」清淨法門。

[0051c01]  讚曰。此第四段  由觀觀照智慧照明。以顯行境界。文中有三  竝同前解。由能觀智證會諸法本性清淨故
分別相智皆離之名為性淨今名得清淨。一  切法平等性者即是真如觀自在悲行也。妙  智印者智行也。又此觀自在即妙智印印一  切法平等故。餘文可知。

[0051c08]  經曰。謂一切貪欲「本性清淨極照明故能令世  間嗔恚清淨一切嗔恚本性清淨極照明故能  令世間愚癡清淨一切愚癡本性清淨極照明
故能令世間疑惑清淨一切疑惑本性清淨極  照明故能令世間見趣清淨一切見趣本性清  淨極照明故能令世間」憍慢清淨。

[0051c13]  讚曰。此文  有三同前文說。前文是境此文是智。照明前  故。謂於貪欲本性真如清淨境中極照明故。
能照明者即是智。以貪欲為本生於嗔等故。

[0051c17]  經曰。一切憍慢「本性清淨極照明故能令世間  纏結清淨一切纏結本性清淨極照明故能令  世間」垢穢清淨。

[0051c19]  述曰。此明於隨煩惱本性  清淨極照明也。纏垢等義竝如前解。所言結  者即是九結。謂愛．恚．慢．無明．見取．疑．嫉．
慳．結。結是結縛。能和合苦難可解故名之為  結。

[0051c24]  經曰。一切垢穢「本性清淨極照明故能令世間  惡法清淨一切惡法本性清淨極照明故能令  世間」生死清淨。

[0051c26]  讚曰。上明惑此明業果。以  生死業逼迫果業故名惡法。言生死者謂異  熟果即前惡業所招苦果。

[0051c29]  經曰。一切生死「本性清淨極照明故能令世間」  諸法清淨。

[0052a01]  讚曰。世間諸法即雜染法總攝  有漏。自下第二總攝諸法。

[0052a03]  經曰。以一切法「本性清淨極照明故能令世  間」有情清淨。

[0052a04]  讚曰。由有漏法成有情故。故  有漏後明其有情。

[0052a06]  經曰。一切有情「本性清淨極照明故能令世  間」一切智清淨。

[0052a07]  讚曰。出世間中一切智為  本。舉此攝餘清淨法盡。三乘總觀諸無我智  名一切智。

[0052a10]  經曰。以一切智「本性清淨極照明故能令世間  甚深般若波羅蜜多」最勝清淨。

[0052a11]  讚曰。此即  第三般若清淨。由能照明一切法性本性清  淨故能觀智最勝清淨。與所緣境極相應故。

[0052a14]  經曰。佛說如是「平等智印般若理趣」清淨法  已。

[0052a15]  讚曰。自下第三文陳經勝德。平等智  印者謂一切法性無戲論。能觀之智名平等  智印。

[0052a18]  經曰。告金剛手「菩薩等言若有得聞如是般若  波羅蜜多清淨理趣信解受持讀誦修習雖住  一切貪嗔癡等客塵煩惱垢穢聚中而猶蓮華
不為一切客塵垢穢」過失所染。

[0052a21]  讚曰。由能  觀智觀染淨法本性清淨故住煩惱不為染  污。悟本性故此說離過。

[0052a24]  經曰。常能修習「菩薩勝行疾證無上」正等菩  提。

[0052a25]  讚曰。此釋得善果。由起法行悟於真智  故常修習菩薩勝行。乃至終後疾證菩提。

[0052a27]  經曰。爾時世尊「復依一切三界勝主」如來之相。

[0052a28]  讚曰。明境六中自下第三有二段經明果  法境。於二段中初段法王灌頂智藏法門。顯  由二行得財位果。後段如來智印金剛法門。
顯由二行得自體果。今此初段於中有三準  前應釋。初標所說法門號中文復有二。初明  所依如來之相。後明所說法門之名。此即初
也。三界之宅擾攘無安。煩惱蟲獸諸苦惱火  無量逼切。種種驚怖令有情等危難竝生。由  佛世尊如大長者怜愍諸子方便拔濟故佛世
尊稱三界主。佛為法王故言勝主。依此尊位  以說法門。

[0052b10]  經曰。為諸菩薩「宣說般若波羅蜜多一切如來  和合灌頂甚深理趣」智藏法門。

[0052b11]  讚曰。此明  所說法門之號。至第十地將受如來法王位  時。一切十方如來和合咸灌其頂。如剎帝利  受王位法。今此菩薩受佛尊位以何法水灌
灑其頂令作吉祥。謂一切佛智慧法水有殊  勝智。出生諸德含容諸德譬如於藏。以此智  水灌菩薩頂令無始來二障垢盡一切如來吉
祥功德皆悉圓滿。今說此法令依趣入。是故  稱門。

[0052b20]  經曰。謂以世間「灌頂位施當得三界法王位果  以出世間無上義施當得一切希願滿足以出  世間無上法施於一切法當得自在若以世間
財食等施當得一切身語心樂若以種種財法  等施能令布施波羅蜜多」速得圓滿。

[0052b24]  讚曰。自  下第二正顯所說法門。六度不同隨成六段。  施中有五一位施二義施三法施四財施五總  無畏施。其實五施一一竝得多果。此中且說
五相似果。若捨榮貴位而修正法當得成佛  為三界法王。由施義味順於理故當來希願  悉皆滿足。因以法施當能達解一切佛法。財
食因施充益三業。故於當來得樂三業。若以  種種財法等施者謂以財法攝取眾生令其無  畏名無畏施。菩提心經說。願行財施要有五
種。一至心二信心三隨時四自手五如法。如  有頌言施者殊勝信等具足。恭敬應時自手  施等。又有頌言利他加行於有情不簡有力
及無力。於一切時一切施隨力所能廣說法  饒益。不應施有五。非理財不應施不淨故酒  及毒不應施亂生故。罝羅機網不應施惱生
故。刀杖弓箭不應施害生故。音樂女色不應  施壞淨心故。施有五利一常近賢聖二眾生  樂見三入眾宗敬四好名流布五作菩提因。無
著菩薩說。謂修六種意樂一廣大二長時三  歡喜四荷恩五大志六純善。於此六中起三  作意。一愛重二隨喜三欣樂。聞此六種但當
能起一念信心。尚能發生無量福聚諸惡業  障亦當銷滅。何況菩薩。

[0052c19]  經曰。受持種種「清淨禁戒能令淨戒波羅蜜多  速得圓滿於一切事修學安忍能令安忍波羅  蜜多速得圓滿於一切時修習精進能令精進
波羅蜜多速得圓滿於一切境修行靜慮能令  靜慮波羅蜜多速得圓滿於一切法常修妙慧  能令般若波羅蜜多」速得圓滿。

[0052c24]  讚曰。三種  戒法皆能圓滿。草結鵝珠而能不壞。三戒非  一故言種種。事事能忍一切時能勤無懈疲  故。於一切境能靜慮無散亂心故。於一切法
修慧皆能簡擇故。行此六度得六果報。一富  貴二大生三大朋屬四大業成就五無惱縛垢  六達五明。能作義利如攝大乘廣說其相。

[0053a02]  經曰。佛說如是「灌頂法門般若理趣智藏法  已告金剛手菩薩等言若有得聞如是灌頂甚  深理趣智藏法門信解受持讀誦修習速能滿
足諸菩薩行疾證無上」正等菩提。

[0053a05]  讚曰。由  聞六度菩薩行成。所求菩提亦能速得。

[0053a07]  經曰。爾時世尊「復依一切如來智印持一切佛  祕密法門如來之相為諸菩薩宣說般若波羅  蜜多一切如來住持智印甚深理趣」金剛法門。

[0053a10]  讚曰。此第二段如來智印金剛法門。顯由  二行得自體果。文有三等竝同前釋。此即第  一標所說法門之號。以妙智印任持一切佛
甚深法。佛甚深法體性難知名為祕密。以一  智印持諸佛法一切佛法竝入此故名為任  持。今說此法令勤趣入故名為門。以能破壞  一切生死智體堅實故名金剛。

[0053a17]  經曰。謂具攝受「一切如來金剛身印當證一切  如來法身若具攝受一切如來金剛語印於一  切法」當得自在。

[0053a19]  讚曰。由在因中別行如來  三業因印得果之時得如金剛法身等果。

[0053a21]  經曰。若具攝受「一切如來金剛心印於一切定  當得自在若具攝受一切如來金剛智印能得  最上妙身語心猶若金剛」無動無壞。

[0053a23]  讚曰。由  在因中具行三業金剛智印得果之時能得最  上妙身語心。謂如金剛不為耶友所動不為  生死所壞。此中意說。別行三業殊勝之因別
得三果。具行三業所有勝因總得一果。三業  堅實猶如金剛不可動壞。

[0053a29]  經曰。佛說如是「如來智印般若理趣金剛法已  告金剛手菩薩等言若有得聞如是智印甚深  理趣金剛法門信解受持讀誦修習一切事業
皆能成辦常與一切勝事和合所欲修行一切  勝智諸勝福業」皆速圓滿。

[0053b04]  讚曰。自下第三  歎此經德。一切事業皆得成辨者謂諸無罪  順理善事。常與一切勝事和合者現在後生  常與勝事和合相應。衰減等事皆悉遠離所
修福慧皆速圓滿。此說因位所得勝利。

[0053b09]  經曰。當得最勝「淨身語心猶若金剛不可破  壞疾證無上」正等菩提。

[0053b10]  讚曰。此說未來所  得果位殊勝妙果。

[0053b12]  經曰。爾時世尊「復依一切無戲論法如來之相  為諸菩薩宣說般若波羅蜜多甚深理趣」輪  字法門。

[0053b14]  讚曰。上六段經明勝境訖。次有六段  當明勝行。復分為三。初二段顯依實相斷修  之相。次二段顯依觀照修斷之相。後二段顯
依二法遍修之相。就初二段顯依實相斷修  相中有二。初離諸戲論輪字法門。由觀真如  斷分別故。後入廣大輪平等性門。由觀平等
修證真故。此下初段文勢有三。初標所說法  門之號。中復分為二。初辨所依如來之相。真  如法性離諸分別離言說道故。無戲論即是
依於法身之相。輪字法門者輪有二義。一周  圓義二摧壞義。由觀真如性無戲論遍一切  法故名周圓。由觀此故離分別執摧壞生死
一切執著故名摧壞。詮此輪理所有法門名  輪字法。教能詮顯故名為門。由聞此教遂起  輪行。起輪行已得輪果得輪果已復為他轉。  如是展轉。

[0053c01]  經曰。謂一切法「空無自性故一切法無相離眾  相故一切法無願」無所願故。

[0053c02]  讚曰。以下第  二正陳所說於中有四。初三解脫門境。遍計  所執一切皆空。圓成無相。依他無願。又此
三種皆通三性。又但有二謂妄與真。真妄皆  通有三種故。非我有名空。離十名無相。不希  名無願。

[0053c08]  經曰。一切法遠離「無所著故一切法寂靜」永  寂滅故。

[0053c09]  讚曰。此即第二離著離生。

[0053c10]  經曰。一切法無常「性常無故一切法無樂非可  樂故一切法無我不自在故一切法無淨」離  淨相故。

[0053c12]  讚曰。此即第三離四倒執。

[0053c13]  經曰。一切法不可得「推尋其性不可得故一切  法不思議思議其性無所有故一切法無所有  眾緣和合假施設故一切法無戲論本性空寂
離言說故一切法本性淨甚深般若波羅蜜多」  本性淨故。

[0053c17]  讚曰。此第四離諸執著也。無如  所執有所得故。尋思之心言說之議不可思  議故。法假施設無實有故。法性離言無戲論
故法性本淨。實相般若本性淨故此既是法  性。諸法隨本體故皆是空。

[0053c22]  經曰。佛說如是「離諸戲論般若理趣輪字法已  告金剛手菩薩等言若有得聞此無戲論般若  理趣輪字法門信解受持讀誦修習於一切法
得無礙智疾證無上」正等菩提。

[0053c25]  讚曰。此即第  三歎經勝德達法性空。故於諸法得無礙智。

[0053c27]  經曰。爾時世尊「復依一切如來輪攝如來之相  為諸菩薩宣說般若波羅蜜多入廣大輪甚深  理趣」平等性門。

[0053c29]  讚曰。此即第二入廣大輪  平等性門。由觀平等修證真故。於中有三此  標所說法門之名。前明輪字未明攝法。今明
諸法皆真所攝。圓滿周備離執著故。此遍滿  故名為廣大。無法不攝故名平等。諸法本體  故名為性。

[0054a06]  經曰。謂入金剛「平等性能入一切如來性輪故  入義平等性能入一切菩薩性輪故入法平等  性能入一切」法性輪故。

[0054a08]  讚曰。自下第二正  陳所說於中有三。初別明性輪後總明性輪。  別明性輪中有三。初明聖者性輪二明法性
輪三明有情性輪。初中有三。初明佛性輪。法  身本性能破生死堅實難壞如金剛故。菩薩  之法依教所詮以行修證故。義平等名菩薩
性。佛亦應是義平等性。以離能詮堅實之義  別名金剛不名為義。菩薩證此未得金剛圓  滿法性。但立義名。其二能詮總名為法。法謂
教法。欲顯所詮因果勝法能詮之教竝攝入  於法性輪故。隨順說別性竝即真。

[0054a19]  經曰。入蘊平等性「能入一切蘊性輪故入處平  等性能入一切處性輪故入界平等性能入一  切」界性輪故。

[0054a21]  讚曰。自下第二明法性輪於  中有三。初別法次通法後位法。別法中有七。  此初三科也。義別說三體真法性。

[0054a24]  經曰。入諦平等性「能入一切諦性輪故入緣起  平等性能入一切緣起性輪故入寶平等性能  入一切寶性輪故入食平等性能入一切」食性  輪故。

[0054a27]  讚曰。此四別法。諦謂四諦。緣起有十  二寶謂三寶食謂四食。謂段觸思及與識食  香味觸三名為段食。觸謂觸數第六識俱。思
謂思數即第六俱。識謂識蘊即唯第八。隨緣  說四攝歸法性。

[0054b03]  經曰。入善法平等性「能入一切善法性輪故。入  非善法平等性。能入一切非善法性輪故。入有  記法平等性。能入一切有記法性輪故。入無記
法平等性。能入一切無記法性輪故。入有漏法  平等性。能入一切有漏法性輪故。入無漏法平  等性。能入一切無漏法性輪故。入有為法平等
性。能入一切有為法性輪故。入無為法平等性。  能入一切無為法性輪故。入世間法平等性。能  入一切世間法性輪故。入出世間法平等性。能
入一切」出世間法性輪故。

[0054b12]  讚曰。此即第二  明諸通法入法性輪於中有五。其義如文。此  五通在人法二種。

[0054b15]  經曰。入異生法「平等性能入一切異生法性輪  故入聲聞法平等性能入一切聲聞法性輪故  入獨覺法平等性能入一切獨覺法性輪故入
菩薩法平等性能入一切菩薩法性輪故入如  來法平等性」能入如來法性輪故。

[0054b19]  讚曰。此即  第三明諸位法入法性輪於中有五。一凡法  四聖法如應當知。

[0054b22]  經曰。入有情「平等性能入一切」有情性輪故。

[0054b23]  讚曰。此即第三明有情入本性輪。

[0054b24]  經曰。入一切平等性能入一切性輪故。

[0054b24]  讚曰。  此即第二總明性輪。若聖若凡若人若法一  切皆入本性輪故。欲顯一切皆歸本性廣大  輪攝。

[0054b28]  經曰。佛說如是「入廣大輪般若理趣平等性  已告金剛手菩薩等言若有得聞如是輪性甚  深理趣平等性門信解受持讀誦修習能善悟
入諸平等性疾證無上」正等菩提。

[0054c02]  讚曰。此  即第三歎經勝德。由聞此故現在後生能善  悟入諸平等性。學悟證悟皆善悟入。乃至究  竟疾得菩提。

[0054c06]  經曰。爾時世尊「復依一切廣受供養真淨器田  如來之相為諸菩薩宣說般若波羅蜜多一切  供養甚深理趣」無上法門。

[0054c08]  讚曰。明行中自  下兩段。顯依觀照修斷之相。初段真淨供養  無上法門。由依觀照修供養故。後段能善調
伏智藏法門。由依觀照除忿等故。此即初也。  於中有三。初標所說法門之號。廣受供養真  淨器田者由佛因行具真供養能行一切真法
行故。成佛之時一切滿足三業純淨。堪能廣  受眾生供養。真實法器與諸眾生。作真淨田  故名無上。其二乘等雖真福田非無上故。

[0054c17]  經曰。謂發無上正等覺心「於諸如來廣設供養。  攝護正法。於諸如來廣設供養。修行一切波羅  蜜多。於諸如來廣設供養。修行一切菩提分法。
於諸如來廣設供養。修行一切總持等持。於諸  如來廣設供養。修行一切五眼六通。於諸如來  廣設供養。修行一切靜慮解脫。於諸如來廣設
供養。修行一切慈悲喜捨。於諸如來廣設供養。  修行一切佛不共法。於諸如來」廣設供養。

[0054c24]  讚  曰。自下正說由在因中行正供養後為淨因。  於中有三。初修習行次觀察行後法行行。此  即初也。就中復三。初發心行。次攝護行。後
修習行。於諸供養中法供養為最勝。天王會  云。二人遠離王賊等所不能侵大寶藏。百千  萬劫法難聞得聞不持不施等。大菩提心護
正法如教修行心寂靜自利利他心平等。是  則名真供養佛。大菩提心者佛自說言。如諸  菩薩最初發心下劣一念福德果報。為千萬
劫說不能盡況經多劫。譬如大海初漸起時  當知皆為乃至無價寶珠作所住處。一切寶  珠皆海生故。三千大千世界初起當知便為  二十五有一切眾生作依止處。菩薩發心亦
復如是。初漸起時普為一切無量眾生作依止  處。菩薩發心慈悲為首。譬如虛空無不普覆。  虛空無量故眾生無量。眾生無量故菩薩發
心亦復如是。以能遍覆一切世界一切生故。  若菩薩親近善知識。供養諸佛．修集善根．志  求勝法．心常柔和。遭苦能忍．慈悲淳厚．深心
平等。信樂大乘。求佛智慧。若人能具如是十  法乃能發於阿耨多羅三藐三菩提心。廣如  經說。攝護正法者攝謂攝受攝持。即是勝鬘
攝受正法。護謂擁護護念即是護念付囑正  法。攝受擁護為法城塹不惜身命以設供養。  波羅蜜多以下是修習行。於中有七。總持者
謂陀羅尼。等持者謂三摩地。靜慮謂四靜慮。  解脫謂八解脫。慈悲喜捨即四無量。一切佛  不共法者菩薩地說。諸佛世尊有百四十不
共佛法。謂諸如來三十二相．八十隨好．四一  切種清淨．十力．四無所畏．三念住．三不護．  大悲．無忘失法．永害習氣．及一切種妙智。是
名一切佛不共法。其三十二相八十隨好十  力四無所畏大悲無忘失法竝如前辨。四一  切種清淨者。一一切種所依清淨。煩惱麁重
習氣皆永盡故。又於自體如自所欲取住捨  中自在而住。二一切種所緣清淨。謂於種種  若化若變若所顯現一切所緣皆自在轉。三
一切種心清淨。諸心麁重永遠離故一切善  根皆積集故。四一切種智清淨。無明麁重永  遠離故。又遍所知智無障礙智自在轉。三念
住者謂諸如來於其長夜有如是欲。如何當  令諸有情類於我善說法毘奈耶無倒行中如  實隨住。如是長夜欲樂法主化御眾時。若所
希欲或遂不遂不生雜染。由三念住略所顯  故。此三復由三眾別。一一向正行。二一向邪  行。三一分正行一分邪行。不生喜患但生大
捨。三不護者謂諸如來三業清淨現行。永害  習氣者。謂諸如來或於動轉或於瞻視或於  言論或於安住似有煩惱。所起作業多不現
行。一切習氣皆斷無餘。一切種妙智者總於  諸法無顛倒智。所餘佛法如前已說。

[0055b18]  經曰。觀一切法若常若無常「皆不可得於諸如  來廣設供養觀一切法若樂若苦皆不可得於  諸如來廣設供養觀一切法若我若無我皆不
可得於諸如來廣設供養觀一切法若淨若不  淨皆不可得於諸如來」廣設供養。

[0055b22]  讚曰。自下  第二觀察行相於中復三。一離四倒行二三  門行。三離著生滅行。此則初也。異生多執身
受心法以為淨樂我常。為破彼故說四諦理。  既無常無樂無我無淨。令壓生死趣求二乘。  二乘遂執真實有彼無常等四。既有法執附
著小果不欲大乘。世尊後說大般涅槃常樂  我淨令捨小果趣求大乘。彼聞厭捨遂得佛  果。此二俱是引攝方便非實道理。諸法實非
此二四種。故有說言諸佛或說我或時說非  我。諸法實相中無我無非我。餘三亦爾。今  觀實相以設供養故觀諸法常無常等皆不可  得。

[0055c06]  經曰。觀一切法若空若不空「皆不可得於諸如  來廣設供養觀一切法若有相若無相皆不可  得於諸如來廣設供養觀一切法若有願若無
願皆不可得於諸如來」廣設供養。

[0055c09]  讚曰。此即  第二三門行也。若是二乘觀苦為空即空無  我行故。觀集道全苦諦少分為無願行。觀於  滅諦為無相行。欣厭事成。若大乘者觀遍計
所執實我法為空行。觀依他起為無願行。觀  圓成實為無相行。又三皆通。空無相無願竝  破凡夫妄想分別我法執等。故不空是凡執
有願有相竝皆如是。其空等行此皆趣入方  便之門。據理實相非空不空有願無願有相  無相。今觀實相故不可得。推前一法達一切
故。故論說言。舜若多者名為空性。法性非空  空之性故。

[0055c21]  經曰。觀一切法若遠離「若不遠離皆不可得於  諸如來廣設供養觀一切法若寂靜若不寂靜  皆不可得於諸如來」廣設供養。

[0055c23]  讚曰。凡夫  妄想樂著生死性不寂靜有不遠離及不寂靜。  為破彼故說為遠離及於寂靜。依於遠離及  寂靜門破彼病。故以入於真名為遠離及寂
靜等。據實法體非遠不遠非靜不靜。靜不靜  等皆是入門故非法性。以實相體名言路絕  尋思道息故遠離等皆不可得。

[0056a01]  經曰。於深般若「波羅蜜多書寫聽聞受持讀誦  思惟修習廣為有情宣說流布或自供養或轉  施他於諸如來」廣設供養。

[0056a03]  讚曰。自下第三  行門法行行。一書寫二聽聞。三受持。愛樂  寶重不離於心。生死威儀願相隨故。四讀五
誦六思惟七修習如說行也。八廣為有情宣  說流布。九自供養十施他。此十名為行法行  行。此中皆得自作教他讚歎隨喜慶慰。供養
之中說自言者以對施他且復言自。據實而  言自供教他讚歎隨喜慶慰竝得供養。施他  書寫乃至教他施他讚歎等事竝名法行名為
供養。行十法行者獲福聚無量勝故無盡故。  由攝他不息。廣如中邊論說。

[0056a14]  經曰。佛說如「是真淨供養甚深理趣無上法已  告金剛手菩薩等言若有得聞如是供養般若  理趣無上法門信解受持讀誦修習速能圓滿
諸菩薩行疾證無上」正等菩提。

[0056a17]  讚曰。此即  第三歎經勝德。以法供養即菩薩行故菩薩  行速得圓滿。

[0056a20]  經曰。爾時世尊「復依一切能善調伏如來之相  為諸菩薩宣說般若波羅蜜多攝受智密調伏  有情甚深理趣」智藏法門。

[0056a22]  讚曰。明依觀照  修行相中自下第二能善調伏智藏法門。由  依觀照除忿等故文意有三準前應釋。此即  第一總標所說法門之名。能善調伏者能除
忿等名善調伏。攝受智密調伏有情者觀照  之智微妙名密。此智為藏具能攝受一切諸  佛法所有功德名為攝受。亦名智藏。以此智
藏能除自他忿恚等過故名調伏。此門義顯。  由觀照智達法本性忿恚惡法竝能調伏。

[0056b02]  經曰。謂一切有情「平等性即忿平等性。一切有  情調伏性即忿調伏性。一切有情真法性即忿  真法性。一切有情真如性即忿真如性。一切有
情法界性即忿法界性。一切有情離生性即忿  離生性。一切有情實際性即忿實際性。一切有  情本空性即忿本空性。一切有情無相性即忿
無相性。一切有情無願性即忿無願性。一切有  情遠離性即忿遠離性。一切有情寂靜性即忿  寂靜性。一切有情不可得性即忿不可得性。一
切有情無所有性即忿無所有性。一切有情難  思議性即忿難思議性。一切有情無戲論性即  忿無戲論性。一切有情如金剛性」即忿如金剛  性。

[0056b14]  讚曰。此下第二正陳所說文中有二。初  說十七實相即忿實相。後釋所由。此即初也。  文分為五。初以不二除斷無變三種實相以
即於忿。他忿之時應作此念。法既平等何有  瞋忿。法既離染忿能調我。法既無變忿性亦  然。何須分別見他生忿而起恚惱。作此觀已
故一切惑皆悉除滅。下皆準知。第二以實常  德性滅破真境四種實相以即於忿。第三以  非有離相不求三種實相以即於忿。第四以
斷染法離生二種以即於忿。第五以無得虛  偽深妙離言堅實五種以即於忿。如其次第  一一配之。此中法門如前已辨故不解釋。煩
惱之中瞋忿為重此中偏舉。論實通餘一切  染也。以忿即真知本染盡。有情起忿有情本  性即忿本性。人法本性皆即實相。無二分故。
既知此已不見忿等故不應生煩惱之過。

[0056c01]  經曰。所以者何「一切有情真調伏性即是無上  正等菩提亦是般若波羅蜜多亦是諸佛」一切  智智。

[0056c03]  讚曰。自下第二釋其所由。以有情本  調伏性。實相即是法身無上正等菩提。此說  實相本性菩提。亦是能觀觀照般若法性法
相體不異故。如刀之利體無別故。由此故知  忿之本性亦是諸佛一切智智。此有多解真  智俗智各得一名。第二解云一切智者佛也。
又言智者佛所成智。此本性般若即佛之智。  以忿即真如亦即佛之智。故煩惱性即是覺  分。更無異故。又復覺知是煩惱故永不起之。
法性本同用不異故。又調伏性即是實相。菩  提亦是實相。般若亦是諸佛智之本性。本性  名智智之本故。四名雖有別體一故相即。智  及智處皆名般若。義意同故。

[0056c16]  經曰。佛說如是「能善調伏甚深理趣智藏法  已告金剛手菩薩等言若有得聞如是調伏般  若理趣智藏法門信解受持讀誦修習能自調
伏忿恚等過亦能調伏」一切有情。

[0056c19]  讚曰。自  下第三歎經勝德。此雜染失忿恚等者通諸  染也。

[0056c22]  經曰。常生善趣「受諸妙樂現世怨敵」皆起慈  心。

[0056c23]  讚曰。此即第二世間勝果。忿唯不善起  必招苦。今離忿等故生善趣受勝樂果以無  忿故。不惱於他故現怨家慈心相向。

[0056c26]  經曰。能善修行「諸菩薩行疾證無上」正等菩  提。

[0056c27]  讚曰。此即出世勝善果也。

[0056c28]  經曰。爾時世尊「復依一切能善建立性平等法  如來之相為諸菩薩宣說般若波羅蜜多一切  法性甚深理趣」最勝法門。

[0057a01]  讚曰。明行之中  總有六段。自下末後二段顯依二法遍修之  相。此段性平等性最勝法門。修觀實相人法
平等皆遍滿故。後段有情住持勝藏法門。修  觀觀照遍諸人法皆善緣故。此中有三此即  第一總標所說法門之號。能善建立性平等  法者性平等法謂即真如遍於人法名性平
等。此真實性不可施設言說分別。今施設為  性平等法故名建立。真實法性故名最勝法。  令趣入故名為門。

[0057a11]  經曰。謂一切有情「性平等故。甚深般若波羅蜜  多亦性平等。一切法性平等故。甚深般若波羅  蜜多亦性平等。一切有情性調伏故。甚深般若
波羅蜜多亦性調伏。一切法性調伏故。甚深般  若波羅蜜多亦性調伏。一切有情有實義故。甚  深般若波羅蜜多亦有實義。一切法有實義故。
甚深般若波羅蜜多」亦有實義。

[0057a17]  讚曰。此下  第二正陳所說於中有六。第一以人法遍滿  離染真理三種以即般若。皆同前門。第三名  無變。此名真理者前名真法此名實義故。世
出世間莫過二種。一有情二法。悟此二種即  是般若波羅蜜多觀照之智。二種本性即成  是實相般若波羅蜜多故皆相即。

[0057a24]  經曰。一切有情即真如故「甚深般若波羅蜜多  亦即真如。一切法即真如故。甚深般若波羅蜜  多亦即真如。一切有情即法界故。甚深般若波
羅蜜多亦即法界。一切法即法界故。甚深般若  波羅蜜多亦即法界。一切有情即法性故。甚深  般若波羅蜜多亦即法性。一切法即法性故。甚
深般若波羅蜜多亦即法性。一切有情即實際  故。甚深般若波羅蜜多亦即實際。一切法即實  際故。甚深般若波羅蜜多」亦即實際。

[0057b03]  讚曰。  第二以人法實常德性法體真境四種以即  般若。

[0057b06]  經曰。一切有情即本空故「甚深般若波羅蜜  多亦即本空。一切法即本空故。甚深般若波羅  蜜多亦即本空。一切有情即無相故。甚深般若
波羅蜜多亦即無相。一切法即無相故。甚深般  若波羅蜜多亦即無相。一切有情即無願故。甚  深般若波羅蜜多亦即無願。一切法即無願故。
甚深般若波羅蜜多」亦即無願。

[0057b12]  讚曰。第三  以人法非有離相不求三種以即般若。

[0057b14]  經曰。一切有情即遠離故「甚深般若波羅蜜多  亦即遠離一切法即遠離故甚深般若波羅蜜  多亦即遠離一切有情即寂靜故甚深般若波
羅蜜多亦即寂靜一切法即寂靜故甚深般若  波羅蜜多」亦即寂靜。

[0057b18]  讚曰。第四以人法離  染離生二種以即般若。

[0057b20]  經曰。一切有情不可得故「甚深般若波羅蜜多  亦不可得。一切法不可得故。甚深般若波羅蜜  多亦不可得。一切有情無所有故。甚深般若波
羅蜜多亦無所有。一切法無所有故。甚深般若  波羅蜜多亦無所有。一切有情不思議故。甚深  般若波羅蜜多亦不思議。一切法不思議故。甚
深般若波羅蜜多亦不思議。一切有情無戲論  故。甚深般若波羅蜜多亦無戲論。一切法無戲  論故。甚深般若波羅蜜多」亦無戲論。

[0057b28]  讚曰。  第五以人法無得虛偽深妙離言四種以即  般若。

[0057c02]  經曰。一切有情無邊際故「甚深般若波羅蜜  多亦無邊際一切法無邊際故甚深般若波羅  蜜多亦無邊際一切有情有業用故當知般若
波羅蜜多亦有業用一切法有業用故當知般  若波羅蜜多」亦有業用。

[0057c06]  讚曰。第六以人法  廣大作用二種即於般若。以境廣大智亦如  是。以境具有流轉業用般若亦有觀照境界  除斷之用。

[0057c10]  經曰。佛說如是「性平等性甚深理趣最勝法已  告金剛手菩薩等言若有得聞如是平等般若  理趣最勝法門信解受持讀誦修習則能通達
平等法性甚深般若」波羅蜜多。

[0057c13]  讚曰。第三  歎德。性平等性者真如實相體性平等人法  本性故名性平等性。則能通達平等法性由  聞信等此性平等威神力故。故能通達平等
法性。平等法性即深般若波羅蜜多。深般若  波羅蜜多義合二種。一實相二觀照。今達實  相由觀本性遍人法故。前文所即深般若者
即是觀照。不爾如何實相般若亦有業用。

[0057c21]  經曰。於諸有情「心無罣礙疾證無上」正等菩  提。

[0057c22]  讚曰。所依法性尚能通達。能依人法理  亦無礙。罣者障也礙者拘礙。通達人法亦無  障礙。達所依故能依亦達。

[0057c25]  經曰。爾時世尊「復依一切住持藏法如來之相  為諸菩薩宣說般若波羅蜜多一切有情住持  遍滿甚深理趣」勝藏法門。

[0057c27]  讚曰。此第二段  有情住持勝藏法門。修觀觀照遍諸人法皆  善緣故。文中有三此即第一。標所說法門之
名就中復二。初說依相後說其名。住持藏法  者。住謂住止謂如來藏等無始有情皆依之  住。或此先住諸有情中。持謂住持謂如來藏
等住持有情。為有情本亦能住持一切佛法  所有種子。藏法者謂如來藏即無為中含容  無邊佛功德故名之為藏。一切有情住持遍  滿謂如來藏遍滿依住有情身心。能持一切
佛法功德。此即一切殊勝寶藏。詮此教法名  為法門。如來藏義是根本名。故不說餘金剛  藏等。

[0058a11]  經曰。謂一切有情「皆如來藏普賢菩薩」自體  遍故。

[0058a12]  讚曰。自下第二正陳所說於中有四。  此即第一。一切有情皆如來藏者如來藏者  即是真如在纏之名。出纏之時名法身故。藏
謂庫藏諸佛所有一切功德皆在其中名如來  藏。現行功德未能起故不名法身。又此真性  正實如來藏在纏中名如來藏。一切眾生皆
有真理故勝鬘云。夫生死者是如來藏。普賢  菩薩自體遍故者。賢謂賢善。遍體三業一切  賢善故名普賢。菩薩證此普賢善理。又其自
體普皆賢善。三業等法一切皆賢。由是菩薩  所證真理。能證有為自體等法。一切調順竝  皆賢善又由此性體遍三業能令三業普皆賢
善故名普賢。然今菩薩普賢本性即如來藏。  故說普賢菩薩自體遍有情體故。有情者皆  如來藏。廢用顯體名普賢遍。

[0058a27]  經曰。一切有情「皆金剛藏以金剛藏」所灌灑  故。

[0058a28]  讚曰。此即第二。一切有情皆金剛藏即  如來藏。堅實難壞能有破裂生死之德名金  剛藏。金剛藏菩薩能證於此金剛藏理。亦能
獲得金剛藏智名金剛藏。然今一切有情本  體皆金剛藏。然以般若金剛藏教灌灑身心  悉得堅實破裂生死堅固之法。故知有情皆
金剛藏。灌者入身心之義。灑者破生死之業。  以彼展轉金剛藏教所灌灑時破生死故。

[0058b07]  經曰。一切有情「皆正法藏一切皆隨」正語轉  故。

[0058b08]  讚曰。此即第三。一切有情皆正法藏正  法即是般若真教。藏謂庫藏一切有情皆是  正法之庫藏也。以諸有情皆能隨順正語轉
故。言正語者謂順理語即是。契經謂諸有情  皆能隨順正語而轉。轉謂動轉能依正語聖  教法行得堅實法故。有情性相竝名有情。從
諸有情發起正語。故諸有情名正法藏。

[0058b15]  經曰。一切有情「皆妙業藏一切事業」加行依  故。

[0058b16]  讚曰。此即第四。一切有情皆妙業藏。妙  業即是菩薩所有諸善三業藏。義同前。一切  有情皆是菩薩妙業庫藏。菩薩欲起諸善事
業皆為有情。或為證彼有情本性或欲拔彼  生死苦惱發起加行。故有情是加行所依。所  依即藏。從諸有情起妙業故。上來四種第一
法體談本藏故。第二法用破生死故。第三教  依無倒本故。第四德依諸德本故。若不能曉  與此相違。

[0058b25]  經曰。佛說如是「有情住持甚深理趣勝藏法已  告金剛手菩薩等言若有得聞如是遍滿般若  理趣勝藏法門信解受持讀誦修習則能通達
勝藏法性疾證無上」正等菩提。

[0058b28]  讚曰。自下  第三歎經勝德。勝藏法性即如來藏等四種  勝藏。法本性故。由今聞等故後通達。

[0058c02]  經曰。爾時世尊「復依究竟無邊際法如來之相  為諸菩薩宣說般若波羅蜜多究竟住持法義  平等」金剛法門。

[0058c04]  讚曰。自下第三二段明行  得果於中分二。初無邊無際究竟法門。得二  果時廣深一味極殊勝故自利果德。後甚深
理趣無上法門。得二果已自利利他為三界  主隨諸有情所願皆從。利他果德。此即初段。  就此初段中文有其三。此即第一總標所說
法門之號。於中復二。初說所依後辨其名。究  竟者最勝義。第一義無上義窮極義。無邊者  廣無際者深。此意說言。佛身最勝廣深之法。
究竟住持法義平等者。究竟者同前釋。住者  依止持者住持。法者能詮文字之教。義者所  詮理趣之義。平等者相似義不異義。金剛者
堅實義能破義。謂最勝依止住持教理不異  破壞生死。法門謂法義皆能無邊際等故。又  究竟住持住持一切諸佛法故。法義平等相  順無二。金剛法者能破生死堅實法門。

[0058c20]  經曰。謂甚深般若「波羅蜜多無邊故一切如  來」亦無邊。

[0058c21]  讚曰。此下第二正陳所說。前性  平等性最勝法門中。說一切有情無邊等故甚  深般若波羅蜜多亦無邊。般若既通實相觀照
文字等五。三身如來隨亦無邊。實相之理法  身無邊。觀照之智報身無邊。依此二種化身  應物隨緣。即現業用無邊。無邊者廣量難測
故。諸根相好一一無邊。無限善根所引生故。

[0058c28]  經曰。甚深般若「波羅蜜多無際故一切如來」  亦無際。

[0058c29]  讚曰。無際者深妙難知故。亦由三  劫難修所得故。深般若名為無際。此成三身  亦名無際。非是二乘凡夫等類十地菩薩所  能知故。

[0059a04]  經曰。甚深般若「波羅蜜多一味故一切法」亦  一味。

[0059a05]  讚曰。此能觀觀照及所觀理方便等  五法皆一味故名為平等。一味者一相義。謂  無相和合義無分別義。又一味者堅實故離
苦樂相無歡戚故。其一切法若教若義皆亦  一味。隨二般若無乖諍故。佛地經說。譬如三  十三天未入雜林。終不能於若事若受無我
我所和合受用。若入雜林即無分別隨意受  用。由此雜林有如是德能令諸天入此林者。  天諸果報若事若受無所思惟和合受用。如
是菩薩若未證得無生法忍終不能得平等之  心平等之捨。乃與一切聲聞獨覺無有差別。  有二想故。彼不能住受用和合一味事智。若
已證得無生法忍遣二想故得平等心。遂與  聲聞獨覺差別。由平等心而能住捨受用和  合一味事智。彼論說言。三十三天有一雜林
諸天和合福力所感。令諸天眾不在此林宮  殿等事苦樂受等勝劣有異。有我我所差別  受用。若在此林若事若受都無勝劣。皆同上
妙無我我所和合受用。能令平等和合受用  故名雜林。此由諸天各修平等和合福業增  上力故。令彼諸天本識變現同處同時同一
相法。由彼雜林增上力故。令彼轉識亦同變  現雖各受用而謂無別。如是地前地上菩薩  差別無差別亦復如是。二相無相所引生故
未得無生及得別。故即彼經云。又如種種大  小眾流未入大海各別所依。異水少水水有  增減。隨其水業所作各異。少分依持水族生
命。若入大海無別所依水無差別水無限量  水無增減。所作業一廣大依持水族生命。如  是菩薩若未證入如來清淨法界大海各別所
依。異智少智智有增減。隨其智業所作各異。  少分眾生成熟善根之所依止。若已證入如  來清淨法界大海無別所依。智無限量智無
增減受用和合一味事智無量眾生成熟善根  之所依止。彼論說言。水別所依種種地方為  所依故。菩薩所依別別如來為所依故。異水
者清濁灰美水差別故。菩薩異智者各別勝  解所修成故。所餘法譬隨義可知。菩薩既然。  故修成時成佛之位三身萬德各唯一味。

[0059b15]  經曰。甚深般若「波羅蜜多究竟故一切法」亦  究竟。

[0059b16]  讚曰。此觀照及境文字等五最勝第  一名為究竟。諸法及義隨般若亦爾。此中意  顯。由深般若因位．文字．眷屬．境界．無邊無
際一味究竟。所行之行得三身果。所說法義  隨身亦爾。有深般若諸法本性。本性既一味  究竟故法亦爾。

[0059b22]  經曰。佛說如是「無邊無際究竟理趣金剛法  已告金剛手菩薩等言若有得聞如是究竟般  若理趣金剛法門信解受持讀誦修習一切障
法皆悉消除定得如來執金剛性疾證無上」  正等菩提。

[0059b26]  讚曰。此即第三歎經勝德。既聞  般若及佛三身所有法義無邊際等。一切障  法皆悉銷除定得如來執金剛性。謂領受此
能破生死真實本性真如法界。疾證無上正  等菩提。此中具有滅惡攝善二種勝德。

[0059c02]  經曰。爾時世尊「復依遍照如來之相為諸菩  薩宣說般若波羅蜜多得諸如來祕密法性及  一切法無戲論性大樂金剛不空神呪金剛法
門初中後位最勝第一甚深理趣」無上法門。

[0059c06]  讚曰。此第二段甚深理趣無上法門。得二果  已自利利他為三界主隨諸有情所願皆從利  他果德。遍照智者即一切智一切種智。如睡
夢覺如蓮華開。通達諸法遍能自利及利他  盡名為遍照。得諸如來祕密法性。得謂獲證。  謂此法門能得祕密等。可貴可重名祕幽隱
難知名密。即是有為一切殊勝幽微諸法謂  菩提是。及一切法無戲論性即真法界。離諸  名言及分別故。大樂者得無漏樂。樂有五種。
一因樂二受樂三苦對治樂四斷受樂五無惱  害樂。此中有四。一出離樂二遠離樂三菩提  樂四涅槃樂。今得此五及後四種故言大樂。
遍滿法界俱是樂故。金剛者能破義一切障  法悉能破故。不空者顯此妙法非空無果必  有靈驗殊勝異果名為不空。神呪者神謂聖  德理事自在。呪謂總持謂十方佛共有聖德
名之為神。以一略言具一切佛法所有功德。  破滅一切生死怨敵。總含諸德故名總持。此  名為呪。金剛法性者諸佛般若堅實諸法此
為第一故名法性。此上所詮法門所得行。以  下總是能得法門。初中後位者謂此經中初  說中說後說三位。或發心修行證得三位。或
聽聞修行離欲三位。此為最勝無二第一無  上法行。由此法門最第一故能證如來祕密  法性等。

[0060a02]  經曰。謂大貪等「最勝成就令大菩薩」大樂最  勝成就。

[0060a03]  讚曰。自下第二正陳所說文中有  二。初以三復次說菩薩行十惡業道等因所得  果利。後三復次說陀羅尼。初中有三復次。初
復次中有二。初明惡業道貪等為因所得果  利。後明善業道般若為因所得果利。明貪等  為因中初明自利果。後明利他果。明自利果
中明由貪等為因展轉得四種果。一由貪等  為因得大樂。二大樂為因得大覺。三大覺為  因得能降四魔。四降四魔為因得自在。云何
名為謂大貪等最勝成就。所謂菩薩於其因  中翻其生死十惡業道。自行出世十惡業道。  一能殺生。謂斷眾生生死流轉斷是殺義。二
不與取。無有與者自然攝取是無他求自攝  益義。三欲邪行。了知欲為邪而修於正行。  若分別欲實知唯邪如有頌言。佛說貪恚癡
皆從分別起。淨不淨顛倒此亦為緣生。淨不  淨顛倒為緣而有者彼自性皆無故顯非真  實。四妄語。若於妄中能說為妄。如有頌言一
切虛妄法世尊如實說。於虛妄法中諸行最  虛妄。五離間語。云何貝戍尼謂常居最勝空。  貝戍尼言顯目離間語密詮常勝空。貝表勝
義戍表空義尼表常義。今取密義。六麁惡語。  云何波魯師謂善安住所知彼岸。此波魯師  顯目麁惡語密詮住彼岸。彼岸即是一切智。
佛於其中能善安住名波魯師。七綺間語。若  正說法品類差別。八貪欲。攝大乘說若有數  數欲自證得無上靜慮。此意但說從散引生
但言貪定。謂起大貪欲欲無上菩提。貪於生  死度脫有情名為貪欲。九嗔恚。若於其心能  正憎害一切煩惱。已斷已滅是憎害義。十邪
見。若一切處遍行邪性皆如實見。即見一切  虛妄分別邪亂為性。雖諸菩薩密行十惡業  道今舉意業大貪為首。據實通行三業為因。
由此菩薩最勝成就行此十因故感前五種樂。  勝於凡位所有諸樂故名最勝。又大樂者謂  五修果離種種相得法苑樂。如前已辨。

[0060b10]  經曰。大樂最勝成就「令大菩薩一切如來」大  覺最勝成就。

[0060b11]  讚曰。證得五樂法苑樂故能  得大覺覺自及他若理若事。菩薩位得一切  佛因佛位名得大覺圓滿。

[0060b14]  經曰。一切如來「大覺最勝成就令大菩薩降  伏一切」大魔最勝成就。

[0060b15]  讚曰。由覺事理自  他邪正故能永斷四種大魔。

[0060b17]  經曰。降伏一切「大魔最勝成就令大菩薩普大  三界」自在最勝成就。

[0060b18]  讚曰。由降四魔超過  三界。得尊位果故普大三界。不為生死四魔  所壞故名自在。略說自在有其十種。謂壽自
在。心自在。眾具自在。此三因施度圓滿。業自  在生自在由戒度圓滿。勝解自在由忍度圓  滿。願自在由勤度圓滿。神力自在由定度圓
滿。智自在法自在由般若度圓滿。如攝論等  第九卷說。此十自在以宗而說名自利果。證  得之時亦有分位故佛自在普大於三界。故
有頌言。天地此界多聞室。逝宮天處十方無。  丈夫牛王大沙門。尋地山林遍無等故佛世  尊普大三界。略而言之清淨法界大圓鏡智
平等性智妙觀察智成所作智福德智慧二種  莊嚴故為最勝。

[0060c03]  經曰。普大三界「自在最勝成就令大菩薩能  無遺餘拔有情界利益安樂一切有情」畢竟  大樂最勝成就。

[0060c05]  讚曰。上明自利下明利他  於中有二。初明廣大第一之心利他之行。所  以者何。下後明常心不顛倒心利他之行。
能無遺餘拔有情界者即所有眾生。眾生所  攝卵生胎生濕生化生若有色若無色若有想  若無想若非有想若非無想竝皆拔苦而與其
樂。無一眾生非悲智境故無遺餘。遺者遺落  失沒之義。餘者剩杖殘不盡義。拔謂拔濟拔  諸有情無一有情遺落失沒剩杖殘叢而不拔
者。意樂遍滿十方三界五趣四生。故名廣大  心也。利益安樂畢竟大樂最勝成就者利益  有十利。謂菩薩地說。一純利．二共利．三利益
種類利．四安樂種類利．五因攝利．六果攝利．  七此世利．八他世利．九畢竟利．十不畢竟利。  安樂有五如前已說。又攝善名利益離惡名
安樂。等有十對解如唯識疏。畢竟大樂所謂  涅槃金剛經云。我皆令入無餘涅槃。彼通三  乘但說涅槃不說餘者。今取菩提及涅槃樂。
即是有為無為一切無漏所有功德。令諸有  情怡適調順無所違損。無所逼惱故名大樂。  即第一心欲令有情住極勝處故名第一。

[0060c26]  經曰。所以者何「乃至生死流轉住處有勝智  者齊此常能以無等法饒益有情」不入寂滅。

[0060c28]  讚曰。所以者何徵其所由拔諸有情能無遺  餘致涅槃界之所以者何謂是也乃至生死流  轉住處者能盡未來時無限也。能隨十方一
切有情生死流轉之時時名節。十方世界住  處所在即顯處廣時廣。有勝智者謂能共離  我及我所。離人法執名勝智者。生法二智悉
皆圓滿即是其言心不顛倒也。名勝智者離  二執故。齊此常能以無等法饒益有情不入  寂滅。齊十方界處齊未來際生死之時。常  能以此第一最勝無等類法利樂有情。有情
無限入涅槃期不可窮盡故。勝智者隨諸有  情不入寂滅。何以故。以無法執及有情執無  自他相故。利有情常無窮盡。如世父母拔濟
男女心生悲愍無自他相。不憚劬勞故能長  時生悲濟意。菩薩亦爾。故名常心。因中四心  既圓滿已故至佛位能益有情無盡限期。常
能濟拔十方法界皆度脫盡。即是金剛四種  心因得四果也。

[0061a17]  經曰。又以般若「波羅蜜多方便善巧成立勝智  善辦一切清淨事業能令諸有」皆得清淨。

[0061a18]  讚  曰。初復次中上來以貪等為因所得果利。此  以般若為因所得果利。方便者由智慧力隨  諸有情病行機器意樂應時即為顯現說法等
事。故名方便。曲順時宜令其入道之前加行  名為方便。如在路行見人逐兔。他問見不應  坐答言。我實不見為護殺事即現坐相云我
不見。非是立時我不見也。不犯妄言護殺事  成。菩薩亦爾。欲令眾生捨偽入真。於無名法  以名字說隨其輕重時節所宜。應機而說令
其入道。以象表無象以言表無言。不稱其真  故名方便。妙得其趣應物隨時處事之間。亦  不曾失故名善巧。成立勝智由此善巧為其
因故。果得勝智。勝智即是二智所攝。方便善  巧波羅蜜多。智之差別有其二種。一迴向二  拔濟此迴向也。究竟歸一切智故。善辨一切
清淨事業者謂神通．記心．漏盡．三種。福智二  因自他二利一切善事悉皆善辨。能令諸有皆  得清淨者三有九有因果雙亡。生死染污悉
皆銷滅故名清淨。即一切惡悉皆除滅。前貪  等為因雖有二利宗在利他。起四種心此以  般若為因能修善盡能除惡盡。菩提之心既
有三種所得果利亦有其三。雖前門說貪等  為因體即般若以異名說。一切皆以般若為  性。此上總是初復次解。

[0061b14]  經曰。又以貪等「調伏世間普遍恒時乃至諸  有皆令清淨」自然調伏。

[0061b15]  讚曰。自下第二重解  貪等所得果利於中有二。初明利他後明自  利。此利他也。謂以貪等調伏世間等者謂佛
菩薩觀諸有情多慳所蔽。雖有珍財不能修  福亦不自用。如割身肉深生痛惜。菩薩知其  因慳所蔽增長惡業當墮惡趣無有出期。遂
起大貪集其財寶。令捨慳悋不起惡業。菩薩  實是後得智中大悲之心起此貪等。不為己  身名利諸眾眷屬恭敬。故起一貪增百千善。
由是善財求善知識。遇見一王殺縛鞭杖無  量眾生。善財心悔王語之言。此諸眾生愚鈍  恨悷若不苦楚終不調伏。故我苦之。善財方
解如仙譽國王殺五百波羅門更增功德。此  亦如是。一切十惡所有業道皆準此知。故起  貪時菩薩大利。

[0061c01]  經曰。又如蓮華「形色光淨不為一切穢物所染  如是貪等饒益世間住過有過」常不能染。

[0061c02]  讚  曰。此明貪等自利之行。菩薩身心起此貪等  形色光淨。不為一切穢物煩惱所能染污。故  留煩惱助願受生作大自在。若是佛者似其
貪等以此貪等饒益有情。設住煩惱過失之  心住餘有漏善無記心名為有過。過是漏義。  於此三性一切時中不能染污。如蓮華等雖  出泥中泥不能染。菩薩之心亦復如是。

[0061c10]  經曰。又大貪等「能得清淨大樂大財三界自在  常能堅固」饒益有情。

[0061c11]  讚曰。此即第三復次  重釋。又大貪等者謂我貪等。貪名貪好。恐身  造惡當墮生死。貪為自身修道離苦。故維摩
云。寧起我見如須彌山不起空見如毛髮許。  以空邪見無斷修故。若貪有我恐增惡名便  增修道。因以貪等果得大樂七種聖財法界
珍財為三界主。不為過染得十自在。於一切  時於一切處於一切事堅固饒益一切有情。  有情饒益即菩薩利。此中三種由昔因中或在
果位能以貪等為因修習。故在果位得果無  邊。初是實行為返惡故說相似貪。第二大悲  所逼說相似貪。第三為求利己說相似貪。然
正起行生死煩惱惡業皆滅。故染貪等一切  皆亡如何說起。

[0061c25]  經曰。爾時如來「即說神呪。

[0061c25]  納慕薄伽筏帝  (一)  鉢  剌壤波囉弭多曳  (二)  薄底  (丁履反下同)  筏攃  (七葛反)  羅曳  (三)
罨跛履弭多窶拏曳  (四)  薩縛呾他揭多跛履  布視多曳  (五)  薩縛呾他揭多奴壤多奴壤多邲  壤多曳  (六)  呾姪他  (七)  鉢剌
[口*兮]  (一第反下同)  鉢剌  [口*兮]  (八)  莫  訶鉢剌  [口*兮]  (九)  鉢剌壤婆娑羯囇  (十)  鉢剌壤路迦  羯囇
(十一)  案馱迦囉毘談末泥  (十二)  悉遞  (十三)  蘇悉遞  (十四)  悉殿都漫薄伽筏底  (十五)  薩防伽孫達囇  (十六)  薄底
筏攃囇  (十七)  鉢剌娑履多喝悉帝  (十八)  參磨濕嚩娑  羯囇  (十九)  勃  [口*陀]  勃  [口*陀]  (二十)  悉  [口*陀]
悉陀  (二十一)  劍波劍波  (二十  二)  浙羅浙羅  (二十三)  曷邏嚩曷邏嚩  (二十四)  阿揭車阿  揭車  (二十五)  薄伽筏底
(二十六)  麼毘濫婆  (二十七)  莎訶  (二十八)

[0062a08]  如是神呪三世諸佛皆共宣說同所護念能  受持者一切障滅隨心所欲無不成辨疾證無  上正等菩提。

[0062a10]  爾時如來復說神呪。

[0062a10]  納慕薄伽  筏帝  (一)  鉢剌壤波囉弭多曳  (二)  呾姪他  (三)  牟尼  達謎  (四)  僧揭洛訶達謎  (五)
遏奴揭洛訶達謎  (六)  毘目底達謎  (七)  薩馱奴揭洛訶達謎  (八)  吠室洛  末拏達謎  (九)  參漫多奴跛履筏剌呾那達謎  (十)
窶拏僧揭洛訶達謎  (十一)  薩縛迦羅跛履波剌那  達謎  (十二)  莎訶  (十三)

[0062a16]  如是神呪是諸佛母能誦持者  一切罪滅常見諸佛得宿住智疾證無上正等  菩提。

[0062a18]  爾時如來復說神呪。

[0062a18]  納慕薄伽筏帝  (一)  鉢  剌壤波囉弭多曳  (二)  怛姪他  (三)  室囇曳  (四)  室囇  曳  (五)  室囇曳
(六)  室囇曳細  (七)  莎訶  (八)

[0062a20]  如是神呪具  大威力能受持者業障消除所聞正法總持不  忘疾證無上」正等菩提。

[0062a22]  讚曰。自下第二段三  復次呪。此第一呪。歎德如文。諸佛口同說心  皆共護念。護者加持念者記憶。諸佛之心加
持不忘。隨心所欲除諸惡願善者皆從。其第  二呪歎德之中出生諸佛名之為母。一切諸  佛生其本故。宿住智者所生之處皆得妙智
知過去世住劫等事。善惡因果皆能了知。即  宿住智。其第三呪歎德之中具大威者眾德  莊嚴一切敬畏。力者能伏一切。所聞正法總
持不忘者得法義持。念慧明記應永不忘。故  此中所釋逐彼歎文。所餘異文準義可解。

[0062b04]  經曰。爾時世尊「說是呪已告金剛手菩薩等言  若諸有情於每日旦至心聽誦如是般若波羅  蜜多甚深理趣最勝法門無間斷者諸惡業障
皆得消滅諸勝喜樂」常現在前。

[0062b07]  讚曰。自下第  三歎經勝德於中分二。初別歎此處一段法  門。第二總歎一卷經德。就初之中文有其三。
初歎滅惡攝善德。次歎種因方遇德。後歎所  在應尊德。初歎之中初總歎斷惡得善德。後  別歎引生諸善德。此為初也。

[0062b13]  經曰。大樂金剛「不空神呪現身必得究竟成滿  一切如來金剛祕密最勝成就不久當得大執  金剛」及如來性。

[0062b15]  讚曰。自下別歎引生諸善  德。於中有三。一成滿大樂金剛呪。二成就金  剛祕祕法。此即教行及理法寶現前必得。三
得執金剛如來性此在佛位大執金剛謂佛真  智。如來性者即是法身果法寶也。此後二果  因位不成故言當得至佛得故。

[0062b21]  經曰。若有情類「未多佛所植眾善根久發大願  於此般若波羅蜜多甚深理趣最勝法門不能  聽聞書寫讀誦供養恭敬」思惟修習。

[0062b23]  讚曰。此  下第二種因方遇德。凡所修習行願必兼。若  先無二不能於此起十法行。於中有七。一聽  聞二書寫三讀四誦五供養恭敬六思惟七修
習。餘三法行亦復如是。謂施他受持開演三  種。此中之書寫尚由因遇。況復受持等。此等  都明無因不遇。

[0062c01]  經曰。要多佛所「植眾善根久發大願乃能於此  甚深理趣最勝法門下至聽聞一句一字況能  具足」讀誦受持。

[0062c03]  讚曰。自下正論有因方遇。  其文可解。義準前知。不能具說十種竝然。

[0062c05]  經曰。若諸有情「供養恭敬尊重讚歎八十殑伽  沙等俱胝那庾多佛乃能具足聞此般若波羅  蜜多」甚深理趣。

[0062c07]  讚曰。上明一句一字尚假  先因。此明從首至終故資多行。四事俱羅號  為供養。三業虔奉立恭敬名。頂載慇懃復稱
尊重。先談不已又名讚歎。殑伽者恒神之名。  等者相似。佛數齊均與沙相似。此河之中純  沙無石。如今渭水無石唯沙。俱胝者百萬也。
那庾多者萬萬也。一顆沙為一俱胝那庾多。  佛令供養等八十殑伽沙百萬之萬萬佛。乃  能具足聞此深經。不爾。無能具聞深義。以經
深理非是小智下愚所知。故假大因。今方修  遇。歡哉今者幸遇靈文。

[0062c18]  經曰。若他方所「流行此經一切天人阿素洛等  皆應供養如佛制多有置此經在身或手諸天  人等」皆應禮敬。

[0062c20]  讚曰。自下第三所在應尊  德。在處處尊在人人貴。隨文可解。佛制多者  舊云支提。即塔廟。塔廟安置化身遺骨尚可
敬嚴。況此法身能無供養。

[0062c24]  經曰。若有情類「受持此經多俱胝劫得宿住智  常勤精進修諸善法惡魔外道不能稽留四大  天王及餘天眾常隨擁衛未曾暫捨終不橫死
枉遭衰患諸佛菩薩常共護持令一切時善增  惡減於諸佛土隨願往生乃至菩提」不墮惡  趣。

[0062c29]  讚曰。自下第二總歎一卷經之勝德。於  中有二。初略別歎。後總結歎。此即初也。於中  有十德。一多劫得宿住智。二所生常精進修
善。三魔等不稽留。四諸天常衛護。五終不橫  死。六無枉衰患衰。謂禍起衰家敗身。患謂染  疾終無此事。七佛及菩薩常所護念。八令惡
滅善生。九隨願生佛土。十從今日後乃至菩  提不墮三惡趣。惡趣之言通攝人中三種惡  趣。皆亦不墮。謂無形黃門二形女人。

[0063a09]  經曰。諸有情類「受持此經定獲無邊勝利功德  我今略說」如是少分。

[0063a10]  讚曰。此總結歎也。所  詮真相窮本性之甚深。能詮教門因玄宗之  極妙。受持者獲利無邊未可具言故說少分
故。修行者欲證此德當勤修學究竟取證。方  知此經勝利無盡。

[0063a15]  經曰。時薄伽梵「說是經已金剛手等諸大菩薩  及餘天眾聞佛所說皆大歡喜」信受奉行。

[0063a16]  讚  曰。此即第三感悟修行分。諸大菩薩集報土  之上人。及餘天眾會化身之大士。皆感如來  盛說能悟寂止之宏宗。順領深心修行散席。

般若理趣分疏卷第三大尾

[0063a21]  享保丙申歲十月吉日

[0063a22]  京兆吉田元信

* * *

【經文資訊】大正藏第 33 冊 No. 1695 大般若波羅蜜多經般若理趣分述讚  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
