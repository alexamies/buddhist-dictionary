《觀經》正宗分散善義卷第四
唐沙門善導集記

[0270b13]  從此已下，次解三輩散善一門之義。就此義  中，即有其二。一明三福以為正因。二明九  品以為正行。

[0270b15]  今言三福者。第一福，即是世  俗善根。曾來未聞佛法，但自行孝養仁義  禮智信，故名世俗善也。第二福者，此名戒
善。就此戒中即有人、天、聲聞、菩薩等戒，其  中或有具受、不具受，或有具持、不具持，但能  迴向盡得往生。第三福者，名為行善。此是發
大乘心凡夫自能行行兼勸有緣，捨惡持  心迴生淨土。

[0270b22]  又就此三福之中，或有一人  單行世福迴亦得生，或有一人單行戒福  迴亦得生，或有一人單行行福迴亦得生；
或有一人行上二福迴亦得生，或有一人  行下二福迴亦得生；或有一人具行三福  迴亦得生。或有人等三福俱不行者，即名  十惡邪見闡提人也。言九品者，至文當辨。
應知。今略料簡三福差別義意竟。

[0270c01]  十四、就上輩觀行善文前總料簡。即為十一  門。一者總明告命。二者辨定其位。三者總  舉有緣之類。四者辨定三心以為正因。五
者正明簡機堪與不堪。六者正明受法不  同。七者正明修業時節延促有異。八者明  迴所修行願生彌陀佛國。九者明臨命終  時聖來迎接不同，去時遲疾。十者明到彼華
開遲疾不同。十一者明華開已後得益有異。

[0270c09]  今此十一門義者，約對九品之文。就一一品  中皆有此十一，即為一百番義也。又此十  一門義，就上輩文前總料簡亦得，或就中下
輩文前各料簡亦得。又此義若以文來勘者，  即有具不具。雖有隱顯，若據其道理悉皆  合有。為此因緣，故須廣開顯出，欲令依行
者易解易識也。上來雖有十一門不同，廣  料簡上輩三品義意竟。

[0270c17]  次下先就上品上生位中，亦先舉，次辨，後結。  即有其十二。

[0270c18]  一、從佛告阿難已下，則雙標  二意。一明告命。二明辨定其位。此即修學  大乘上善凡夫人也。

[0270c20]  三、從若有眾生下，至  即便往生已來，正明總舉有生之類。即有  其四。一明能信之人。二明求願往生。三明  發心多少。四明得生之益。

[0270c23]  四、從何等為三  下，至必生彼國已來，正明辨定三心以為  正因。即有其二。一明世尊隨機顯益意密  難知，非佛自問自徵無由得解。二明如來
還自答前三心之數。

[0270c27]  經云：「一者至誠心」，至者  真，誠者實。欲明一切眾生身口意業所修解  行，必須真實心中作，不得外現賢善精進
之相，內懷虛假，貪瞋邪偽奸詐百端，惡性難  侵事同蛇蝎，雖起三業，名為雜毒之善，亦  名虛假之行，不名真實業也。若作如此安
心起行者，縱使苦勵身心，日夜十二時急走  急作，如炙頭燃者，眾名雜毒之善。欲迴  此雜毒之行求生彼佛淨土者，此必不可
也。何以故？正由彼阿彌陀佛因中行菩薩行  時，乃至一念一剎那三業所修皆是真實心  中作，凡所施為趣求亦皆真實。

[0271a09]  又真實有  二種：一者自利真實。二者利他真實。言自利  真實者，復有二種。一者真實心中制捨自  他諸惡及穢國等，行住坐臥想同一切菩薩
制捨諸惡，我亦如是也。二者真實心中勤  修自他凡聖等善。真實心中口業，讚歎彼阿  彌陀佛及依正二報。又真實心中口業，毀厭
三界六道等自他依正二報苦惡之事，亦讚  歎一切眾生三業所為善，若非善業者敬而  遠之，亦不隨喜也。又真實心中身業，合掌
禮敬四事等供養彼阿彌陀佛及依正二報。  又真實心中身業，輕慢厭捨此生死三界等  自他依正二報。又真實心中意業，思想觀察
憶念彼阿彌陀佛及依正二報，如現目前。  又真實心中意業，輕賤厭捨此生死三界等  自他依正二報，不善三業必須真實心中捨。  又若起善三業者，必須真實心中作，不
簡內外明闇，皆須真實，故名至誠心。

[0271a26]  二者  深心，言深心者，即是深信之心也。亦有二  種。一者決定深信，自身現是罪惡生死凡夫，  曠劫已來常沒常流轉，無有出離之緣。二者
決定深信，彼阿彌陀佛四十八願攝受眾生，  無疑無慮，乘彼願力定得往生。

[0271b02]  又決定  深信，釋迦佛說此《觀經》三福九品定散二善，  證讚彼佛依正二報，使人欣慕。又決定深信，
《彌陀經》中十方恒沙諸佛證勸，一切凡夫決  定得生。

[0271b06]  又深信者，仰願一切行者等，一心唯  信佛語，不顧身命，決定依行。佛遣捨者即  捨，佛遣行者即行，佛遣去處即去，是名隨
順佛教、隨順佛意，是名隨順佛願，是名真  佛弟子。

[0271b10]  又一切行者但能依此經，深信行者，  必不誤眾生也。何以故？佛是滿足大悲人  故，實語故。除佛已還，智行未滿，在其學地，
由有正習二障未除，果願未圓。此等凡聖，  縱使測量諸佛教意，未能決了，雖有平章，  要須請佛證為定也。若稱佛意，即印可言
如是如是，若不可佛意者，即言汝等所說  是義不如是。不印者，即同無記無利無益之  語。佛印可者，即隨順佛之正教。若佛所有言
說即是正教、正義、正行、正解、正業、正智，若多若  少，眾不問菩薩人天等定其是非也。若佛  所說即是了教，菩薩等說盡名不了教也。應
知。是故今時仰勸一切有緣往生人等，唯可  深信佛語專注奉行，不可信用菩薩等不  相應教以為疑礙，抱惑自迷廢失往生之大  益也。

[0271b25]  又深心深信者，決定建立自心，順教  修行，永除疑錯，不為一切別解別行、異學異  見異執之所退失傾動也。

[0271b27]  問曰：「凡夫智淺惑  障處深，若逢解行不同人多引經論來相妨  難，證云一切罪障凡夫不得往生者。云何
對治彼難，成就信心，決定直進，不生怯退  也？」

[0271c02]  答曰：「若有人多引經論證云不生者，行  者即報云：『仁者雖將經論來證噵不生，如  我意者決定不受汝破。何以故？然我亦不
是不信彼諸經論，盡皆仰信。然佛說彼經  時，處別、時別、對機別、利益別。又說彼經時，  即非說《觀經》、《彌陀經》等時。然佛說教備機，
時亦不同，彼即通說人天菩薩之解行。今  說《觀經》定散二善，唯為韋提及佛滅後五濁  五苦等一切凡夫，證言得生。為此因緣，我
今一心依此佛教決定奉行，縱使汝等百千  萬億噵不生者，唯增長成就我往生信心  也。』又行者更向說言：『仁者善聽，我今為汝更
說決定信相。縱使地前菩薩、羅漢、辟支等，若  一若多乃至遍滿十方，皆引經論證言不  生者，我亦未起一念疑心，唯增長成就我
清淨信心。何以故？由佛語決定成就了義，不  為一切所破壞故。又行者善聽，縱使初地  已上十地已來，若一若多乃至遍滿十方，異
口同音皆云：「釋迦佛指讚彌陀，毀呰三界六  道，勸勵眾生專心念佛及修餘善，畢此一  身後必定生彼國者，此必虛妄，不可依信
也。」我雖聞此等所說，亦不生一念疑心，唯  增長成就我決定上上信心。何以故？乃由  佛語真實決了義故。佛是實知、實解、實見、實
證，非是疑惑心中語故。又不為一切菩薩  異見異解之所破壞，若實是菩薩者，眾不違  佛教也。又置此事，行者當知，縱使化佛、報
佛，若一若多乃至遍滿十方，各各輝光吐舌  遍覆十方，一一說言：「釋迦所說相讚勸發一  切凡夫，專心念佛及修餘善，迴願得生彼
淨土者，此是虛妄，定無此事也。」我雖聞此  等諸佛所說，畢竟不起一念疑退之心，畏  不得生彼佛國也。何以故？一佛一切佛，所
有知見解行證悟果位大悲等同，無少差別，  是故一佛所制即一切佛同制。如似前佛制  斷殺生十惡等罪，畢竟不犯不行者即名十
善十行、隨順六度之義。若有後佛出世，豈可  改前十善令行十惡也。以此道理推驗，  明知諸佛言行不相違失。縱令釋迦指勸一
切凡夫，盡此一身專念專修，捨命已彼定生  彼國者，即十方諸佛悉皆同讚同勸同證。何  以故？同體大悲故。一佛所化即是一切佛化，
一切佛化即是一佛所化。即《彌陀經》中說，釋  迦讚歎極樂種種莊嚴。又勸一切凡夫，一日  七日一心專念彌陀名號，定得往生。次下文
云，十方各有恒河沙等諸佛，同讚釋迦能於  五濁惡時惡世界、惡眾生惡見惡煩惱惡邪無  信盛時，指讚彌陀名號，勸勵眾生稱念必
得往生，即其證也。又十方佛等，恐畏眾生不  信釋迦一佛所說，即共同心同時各出舌相  遍覆三千世界語誠實言，汝等眾生皆應  信是釋迦所說所讚所證，一切凡夫不問
罪福多少時節久近，但能上盡百年，下至一  日七日，一心專念彌陀名號，定得往生，必  無疑也。是故一佛所說，即一切佛同證，誠其  事也。』此名就人立信也。」

[0272a28]  次就行立信者，  然行有二種：一者正行，二者雜行。言正行  者，專依往生經行行者是名正行。何者是
也？一心專讀誦此《觀經》、《彌陀經》、《無量壽經》等。  一心專注思想觀察憶念彼國二報莊嚴。若  禮，即一心專禮彼佛。若口稱，即一心專稱彼
佛。若讚歎、供養，即一心專讚歎供養。是名為  正。又就此正中，復有二種：一者一心專念  彌陀名號，行住坐臥不問時節久近念念不
捨者，是名正定之業，順彼佛願故。若依禮  誦等，即名為助業。除此正助二行已外，自  餘諸善悉名雜行。若修前正、助二行，心常親
近憶念不斷，名為無間也。若行後雜行，即  心常間斷，雖可迴向得生，眾名疏雜之行  也。故名深心。

[0272b13]  三者迴向發願心。言迴向發  願心者，過去及以今生身口意業所修世出  世善根，及隨喜他一切凡聖身口意業所修
世出世善根，以此自他所修善根，悉皆真實  深信心中迴向願生彼國，故名迴向發願  心也。又迴向發願願生者，必須決定真實心
中迴向願作得生想，此心深信由若金剛，  不為一切異見異學、別解別行人等之所動  亂破壞，唯是決定一心投正直進，不得聞  彼人語即有進退心生怯弱，迴顧落道，即
失往生之大益也。

[0272b23]  問曰：「若有解行不同邪  雜人等來相惑亂，或說種種疑難，噵不得  往生。或云：『汝等眾生曠劫已來，及以今生身
口意業，於一切凡聖身上，具造十惡、五逆、四  重、謗法、闡提、破戒、破見等罪，未能除盡。然此  等之罪繫屬三界惡道，云何一生修福念佛，
即入彼無漏無生之國，永得證悟不退位  也？』」

[0272c01]  答曰：「諸佛教行數越塵沙，稟識機緣，隨  情非一。譬如世間人眼可見可信者，如明  能破闇，空能含有，地能載養，水能生潤，火
能成壞，如此等事悉名待對之法，即目可  見，千差萬別，何況佛法不思議之力豈無種  種益也。隨出一門者，即出一煩惱門也；隨
入一門者，即入一解脫智慧門也。為此隨  緣起行，各求解脫。汝何以乃將非有緣之  要行，障惑於我？然我之所愛，即是我有緣之
行，即非汝所求。汝之所愛，即是汝有緣之  行，亦非我所求。是故各隨所樂而修其行  者，必疾得解脫也。行者當知，若欲學解，
從凡至聖乃至佛果，一切無礙皆得學也。  若欲學行者，必藉有緣之法，少用功勞，多  得益也。」

[0272c15]  又白一切往生人等，今更為行者  說一譬喻守護信心，以防外邪異見之難。  何者是也？譬如有人欲向西行百千之里，
忽然中路見有二河：一是火河在南，二是水  河在北。二河各闊百步，各深無底，南北無  邊。正水火中間有一白道，可闊四五寸許，
此道從東岸至西岸，亦長百步，其水波浪  交過濕道，其火焰亦來燒道，水火相交常  無休息。此人既至空曠逈處，更無人物，多
有群賊惡獸，見此人單獨，競來欲殺。此人  怖死，直走向西，忽然見此大河，即自念言：  「此河南北不見邊畔，中間見一白道，極是
狹小，二岸相去雖近，何由可行？今日定死  不疑。」正欲到迴，群賊惡獸漸漸來逼，正欲  南北避走，惡獸毒蟲競來向我，正欲向西尋
道而去，復恐墮此水火二河，當時惶怖不  復可言。即自思念：「我今迴亦死，住亦死，去  亦死。一種不勉死者，我寧尋此道向前而
去，既有此道，必應可度。」作此念時，東岸忽  聞人勸聲：「仁者，但決定尋此道行，必無死  難，若住即死。」又西岸上有人喚言：「汝一心正
念直來，我能護汝，眾不畏墮於水火之難。」  此人既聞此遣彼喚，即自正當身心，決定尋  道直進，不生疑怯退心。或行一分二分，東
岸群賊等喚言：「仁者迴來，此道嶮惡不得過，  必死不疑，我等眾無惡心相向。」此人雖聞  喚聲，亦不迴顧，一心直進念道而行，須臾
即到西岸，永離諸難。善友相見，慶樂無已。  此是喻也。

[0273a14]  次合喻者。言東岸者，即喻此娑  婆之火宅也。言西岸者，即喻極樂寶國也。  言群賊惡獸詐親者，即喻眾生六根六識六
塵、五陰四大也。言無人空逈澤者，即喻常  隨惡友不值真善知識也。言水火二河者，  即喻眾生貪愛如水，瞋憎如火也。言中間白
道四五寸者，即喻眾生貪瞋煩惱中能生清  淨願往生心也。乃由貪瞋強故，即喻如水  火。善心微故，喻如白道。又水波常濕道者，
即喻愛心常起，能染污善心也。又火焰常燒  道者，即喻瞋嫌之心，能燒功德之法財也。  言人行道上直向西者，即喻迴諸行業直  向西方也。言東岸聞人聲勸遣尋道直西
進者，即喻釋迦已滅後人不見，由有教法  可尋，即喻之如聲也。言或行一分二分群  賊等喚迴者，即喻別解別行惡見人等，妄說
見解迭相惑亂，及自造罪退失也。言西岸  上有人喚者，即喻彌陀願意也。言須臾到  西岸善友相見喜者，即喻眾生久沈生死，  曠劫淪迴迷倒自纏，無由解脫。仰蒙釋迦
發遣指向西方，又藉彌陀悲心招喚。今信  順二尊之意，不顧水火二河，念念無遺，乘  彼願力之道，捨命已後得生彼國，與佛相  見，慶喜何極也。

[0273b08]  又一切行者，行住坐臥，三業  所修，無問晝夜時節，常作此解，常作此想，  故名迴向發願心。又言迴向者，生彼國已
還起大悲，迴入生死教化眾生，亦名迴向  也。三心既具，無行不成。願行既成若不生  者，無有是處也。又此三心亦通攝定善之  義，應知。

[0273b14]  五、從復有三種眾生已下，正明簡  機，堪能奉法，依教修行。

[0273b15]  六、從何等為三下，  至六念已來，正明受法不同。即有其三。一  明慈心不殺。然殺業有多種，或有口殺，或
有身殺，或有心殺。言口殺者，處分許可名  為口殺。言身殺者，動身手等指授名為身  殺。言心殺者，思念方便計校等名為心殺。
若論殺業，不簡四生，皆能招罪障生淨  土。但於一切生命起於慈心者，即是施一  切眾生壽命安樂，亦是最上勝妙戒也。此即  合上初福第三句云慈心不殺也。即有止行
二善。自不殺故名止善，教他不殺故名行  善。自他初斷名止善，畢竟永除名行善。雖  有止持二善，總結成慈下行也。言具諸戒
行者，若約人天二乘之器即名小戒，若約  大心大行之人即名菩薩戒。此戒若以位約  者，當此上輩三位者即名菩薩戒，正由人  位定故自然轉成，即合上第二福戒分善根
也。

[0273c03]  二、明讀誦大乘者。此明眾生性習不同，  執法各異。前第一人但用修慈持戒為能，  次第二人唯將讀誦大乘為是。然戒即能
持五乘三佛之機，法即薰成三賢十地萬行  之智慧。若以德用來比校者，各有一能。即  合上第三福第三句云讀誦大乘也。

[0273c08]  三、明  修行六念者。所謂念佛、法、僧，念戒、捨、天等。  此亦通合上第三福大乘之意義也。言念
佛者，即專念阿彌陀佛口業功德、身業功德、  意業功德。一切諸佛亦如是。又一心專念諸  佛所證之法，並諸眷屬菩薩僧。又念諸佛
之戒，及念過去諸佛、現在菩薩等，難作能作、  難捨能捨、內捨外捨、內外捨。此等菩薩，但  欲念法不惜身財。行者等既念知此事，即
須常作仰學前賢後聖捨身命意也。又念  天者，即是最後身十地之菩薩，此等難行之行  已過，三祇之劫已超，萬德之行已成，灌頂之
位已證。行者等既念知已，即自思念：「我身無  際已來，共他同時發願，斷惡行菩薩道，他  盡不惜身命，行道進位，因圓果熟證聖者，
踰於大地微塵。然我等凡夫，乃至今日虛然  流浪，煩惱惡障轉轉增多，福慧微微，若對重  昏之臨明鏡也。」忽思忖此事，不勝心驚悲  歎者哉。

[0273c26]  七、從迴向發願已下，正明各各迴  前所修之業，向所求處。

[0273c27]  八、從具此功德已  下，正明修行時節延促。上盡一形，下至一  日、一時、一念等，或從一念十念至一時一日
一形。大意者，一發心已後誓畢此生，無有  退轉，唯以淨土為期。又言具此功德者，或  一人具上二，或一人具下二，或一人三種盡
具。或有人三種無分者，名作著人皮畜生，  非名人也。又不問具三不具三，迴盡得往  生。應知。

[0274a06]  九、從生彼國時下，至往生彼國已  來，正明臨命終時聖來迎接不同去時遲疾。  即有其十一。一明標定所歸之國。二明重
顯其行指出決定精勤者，亦是校量功德  強弱。三明彌陀化主身自來赴。四明觀音已  下，更顯無數大眾等皆從彌陀來迎行者。  五明寶宮隨眾。六明重觀音勢至共執金
臺至行者前。七明彌陀放光照行者之身。  八明佛既舒光照及，即與化佛等同時接  手。九明既接昇臺，觀音等同聲讚勸行者  之心。十明自見乘臺從佛。十一正明去時
遲疾。

[0274a17]  十、從生彼國已下，正明金臺到彼，更  無華合之障。

[0274a18]  十一、從見佛色身下，至陀羅  尼門已來，正明金臺到後得益不同。即有  其三。一者初聞妙法，即悟無生。二者須臾
歷事，次第授記。三者本國他方，更證聞持二  益。

[0274a22]  十二、從是名已下，總結。

[0274a22]  上來雖有十二  句不同，廣解上品上生義竟。

[0274a24]  次就上品中生位中，亦先舉，次辨，後結。即  有其八。

[0274a25]  一、從上品中生者已下，總舉位名，  即是大乘次善凡夫人也。

[0274a26]  二、從不必受持下  至生彼國已來，正明第六第七第八門中  迴所修業，定指西方。即有其四。一明受法
不定，或得讀誦不得讀誦。二明善解大乘  空義，或聽聞諸法一切皆空，生死無為亦空，  凡聖明闇亦空，世間六道、出世間三賢十聖
等，若望其體性畢竟不二，雖聞此說其心  坦然，不生疑滯也。三明深信世出世苦樂  二種因果，此等因果及諸道理不生疑謗。若
生疑謗即不成福行，世間果報尚不可得，  何況得生淨土？此即合第三福第二第三  句也。四明迴前所業標指所歸。

[0274b08]  三、從行此  行者下，至迎接汝已來，正明彌陀與諸聖  眾持臺來應。即有其五。一明行者命延不  久。二明彌陀與眾自來。三明侍者持臺至
行者前。四明佛與聖眾同聲讚歎述本所  修之業。五明佛恐行者懷疑故言我來迎  汝。

[0274b14]  四、從與千化佛下，至七寶池中已來，正  明第九門中眾聖授手去時遲疾。即有其五。  一明彌陀與千化佛同時授手。二明行者
既蒙授手，即自見身已坐紫金之臺。三明  既自見坐臺，合掌仰讚彌陀等眾。四明正  去時遲疾。五明到彼止住寶池之內。

[0274b19]  五、從  此紫金臺已下，正明第十門中到彼華開時  節不同。由行強故上上即得金剛臺，由行  劣故上中即得紫金臺，生在寶池逕宿如  開也。

[0274b23]  六、從佛及菩薩俱時放光下，至得不  退轉已來，正明第十一門中華開已後得益  不同。即有其五。一明佛光照身。二明行者
既蒙照體目即開明。三明人中所習到彼  眾聲所彰，還聞其法。四明既得眼開聞法，  即下金臺親到佛邊，歌揚讚德。五明逕時
七日即得無生。言七日者，恐此間七日，不  指彼國七日也。此間逕於七日者，彼處即  是一念須臾間也。應知。

[0274c02]  七、從應時即能飛至  十方下，至現前授記已來，正明他方得益。  即有其五。一明身至十方。二明一一歷供
諸佛。三明修多三昧。四明延時得忍。五明  一一佛邊現蒙授記。

[0274c06]  八、從是名已下，總結。

[0274c07]  上來雖有八句不同，廣解上品中生竟。

[0274c08]  次就上品下生位中，亦先舉，次辨，後結。即  有其八。

[0274c09]  一、從上品下生者已下，總舉位名，  即是大乘下善凡夫人也。

[0274c10]  二、從亦信因果下  至無上道心已來，正明第六門中受法不同。  即有其三。一明所信因果不定，或信不信，
故名為亦，或可亦同前深信也。又雖信不  深，善心數退、惡法數起，此乃由不深信苦  樂因果也。若深信生死苦者，罪業畢竟不
重犯。若深信淨土無為樂者，善心一發永無  退失也。二明信雖間斷，於一切大乘不得  疑謗，若起疑謗者，縱使千佛遶身，無由可
救也。三明已上諸善似亦無功，唯發一念  厭苦，樂生諸佛境界，速滿菩薩大悲願行，  還入生死普度眾生，故名發菩提心也。此  義第三福中已明竟。

[0274c22]  三、從以此功德已下，正  明第八門中迴前正行向所求處。

[0274c23]  四、從行  者命欲終時下，至七寶池中已來，正明第九  門中臨終聖來迎接去時遲疾。即有其九。一  明命延不久。二明彌陀與諸聖眾持金華
來應。三明化佛同時授手。四明聖眾同聲  等讚。五明行者罪滅故云清淨，述本所修  故云發無上道心。六明行者雖覩靈儀，疑  心恐不得往生，是故聖眾同聲告言我來
迎汝。七明既蒙告及即見自身已坐金華  之上，籠籠而合。八明隨佛身後一念即生，  九明到彼在寶池中。

[0275a04]  五、從一日一夜已下，  正明第十門中到彼華開時節不同。

[0275a05]  六、從七  日之中下，至皆演妙法已來，正明第十一  門中華開已後得益不同。

[0275a07]  七、從遊歷十方下，  至住歡喜地已來，正明他方得益，亦名後  益也。

[0275a09]  八、從是名已下，總結。

[0275a09]  上來雖有八句  不同，廣解上品下生竟。

[0275a11]  讚云：「上輩上行上根人，求生淨土斷貪瞋，  就行差別分三品，五門相續助三因。一日  七日專精進，畢命乘臺出六塵，慶哉難逢今
得遇，永證無為法性身。」

[0275a14]  上來雖有三位不  同，總解上輩一門之義竟。

[0275a16]  十五、就中輩觀行善文前總料簡，即為十一  門。一者總明告命。二者正明辨定其位。三  者正明總舉有緣之類。四者正明辨定三
心以為正因。五者正明簡機堪與不堪。六  者正明受法不同。七者正明修業時節延促  有異。八者正明迴所修行，願生彌陀佛
國。九者正明臨命終時，聖來迎接不同、去時  遲疾。十者正明到彼華開遲疾不同。十一者  正明華開已後得益有異。上來雖有十一  門不同，廣料簡中輩三品竟。

[0275a26]  次就中品上生位中，亦先舉，次辨，後結。即  有其八。

[0275a27]  一、從佛告阿難已下，總明告命。

[0275a27]  二

[0275a28]  從中品上生者，正明辨定其位，即是小乘  根性上善凡夫人也。

[0275a29]  三、從若有眾生下，至無  眾過患已來，正明第五第六門中受法不同，  即有其四。一明簡機堪與不堪。二明受持
小乘齋戒等。三明小戒力微不消五逆之  罪。四明雖持小戒等不得有犯，設有餘  愆，恒須改悔必令清淨，此即合上第二戒  善之福也。然修戒時，或是終身，或一年一月
一日一夜一時等，此時亦不定，大意皆畢命  為期，不得毀犯也。

[0275b08]  四、從以此善根迴向已  下，正明第八門中迴所修業向所求處。

[0275b09]  五、  從臨命終時下，至極樂世界已來，正明第  九門中終時，聖來迎接不同去時遲疾。即有  其六。一明命延不久。二明彌陀與比丘眾
來，無有菩薩，由是小乘根性還感小根之  眾也。三明佛放金光照行者身。四明佛為  說法，又讚出家離多眾苦，種種俗緣家業王
官、長征遠防等，汝今出家，仰於四輩，萬事不  憂，逈然自在，去住無障，為此得修道業，  是故讚云離眾苦也。五明行者既見聞已
不勝欣喜，即自見身已坐華臺，低頭禮  佛。六明行者低頭在此，舉頭已在彼國  也。

[0275b21]  六、從蓮華尋開者，正明第十門中到彼  華開遲疾不同。

[0275b22]  七、從當華敷時下，至八解  脫已來，正明第十一門中華開已後得益不  同。即有其三。一明寶華尋發，此由戒行精
強故也。二明法音同讚四諦之德。三明到  彼聞說四諦，即獲羅漢之果。言羅漢者此  云無生，亦云無著，因亡故無生，果喪故無
著。言三明者，宿命明，天眼明，漏盡明也。言  八解脫者。內有色外觀色，一解脫。內無色外  觀色，二解脫。不淨相，三解脫。四空及滅盡，總  成八也。

[0275c02]  八、從是名已下，總結。

[0275c02]  上來雖有八  句不同，廣解中品上生竟。

[0275c04]  次就中品中生位中，亦先舉，次辨，後結。即  有其七。

[0275c05]  一、從中品中生者，總舉行名辨定  其位，即是小乘下善凡夫人也。

[0275c06]  二、從若有眾  生下，至威儀無缺已來，正明第五六七  門中簡機時分受法等不同。即有其三。一  明受持八戒齋。二明受持沙彌戒。三明受
持具足戒。此三品戒皆同一日一夜，清淨無  犯，乃至輕罪，如犯極重之過，三業威儀不  令有失也。此即合上第二福。應知。

[0275c12]  三、從  以此功德已下，正明迴所修業向所求處。

[0275c14]  四、從戒香熏修下，至七寶池中已來，正明  第九門中行者終時聖來迎接去時遲疾。即  有其八。一明命延不久。二明彌陀與諸比
丘眾來。三明佛放金光照行者身。四明比  丘持華來現。五明行者自見聞空聲等讚。  六明佛讚言：「汝深信佛語，隨順無疑，故來
迎汝。」七明既蒙佛讚即見自坐華座，坐已  華合。八明華既合已即入西方寶池之內。

[0275c21]  五、  從經於七日已下，正明第十門中到彼華  開時節不同。

[0275c23]  六、從華既敷已下，至成羅漢  已來，正明第十一門中華開已後得益不同。  即有其四。一明華開見佛。二明合掌讚佛。
三明聞法得於初果。四明經半劫已方成  羅漢。

[0275c27]  七、從是名已下，總結。

[0275c27]  上來雖有七句  不同，廣解中品中生竟。

[0275c29]  次就中品下生位中，亦先舉，次辨，後結。即  有其七。

[0276a01]  一、從中品下生已下，正明總舉行  名，辨定其位，即是世善上福凡夫人也。

[0276a02]  二、  從若有善男子下，至行世仁慈已來，正明  第五第六門中簡機授法不同。即有其四。一  明簡機。二明孝養父母奉順六親，即合上
初福第一第二句。三明此人性調柔善不簡  自他，見物遭苦起於慈敬。四正明此品之  人不曾見聞佛法，亦不解悕求，但自行孝  養也。應知。

[0276a09]  三、從此人命欲終時下，至四十  八願已來，正明第八門中臨終遇逢佛法  時節分齊。

[0276a11]  四、從聞此事已下，至極樂世界已  來，正明第九門中得生之益去時遲疾也。

[0276a12]  五、  從生經七日者，正明第十門中到彼華開  不開為異。

[0276a14]  六、從遇觀世音下，至成羅漢已  來，正明第十一門中華開已後得益不同，即  有其三。一明逕時已後得遇觀音、大勢。二
明既逢二聖得聞妙法。三明逕一小劫  已後始悟羅漢也。

[0276a18]  七、從是名已下，總結。

[0276a18]  上  來雖有七句不同，廣解中品下生竟。

[0276a20]  讚云：「中輩中行中根人，一日齋戒處金蓮，孝  養父母教迴向，為說西方快樂因。佛與聲聞  眾來取，直到彌陀華座邊，百寶華籠經七
日，三品蓮開證小真。」

[0276a23]  上來雖有三位不同，  總解中輩一門之義竟。

[0276a25]  十六、就下輩觀善惡二行文前料簡，即為十  一門。一者總明告命。二者辨定其位。三者  總舉有緣生類。四者辨定三心以為正因。
五者簡機堪與不堪。六者明受苦樂二法  不同。七者明修業時節延促有異。八者明  迴所修行向所求處。九者明臨終時聖來  迎接不同去時遲疾。十者明到彼華開遲疾
不同。十一者明華開已後得益有異。上來雖  有十一門不同，總料簡下輩三位竟。

[0276b05]  次就下品上生位中，亦先舉，次辨，後結。即  有其九。

[0276b06]  一、從佛告阿難已下，正明告命。

[0276b06]  二、  從下品上生者，正明辨定其位，即是造十  惡輕罪凡夫人也。

[0276b08]  三、從或有眾生下，至無  有慚愧已來，正明第五門中簡機，舉出一  生已來，造惡輕重之相。即有其五。一明總
舉造惡之機。二明造作眾惡。三明雖作眾  罪，於諸大乘不生誹謗。四明重牒造惡之  人非智者之類也。五明此等愚人雖造眾  罪，總不生愧心。

[0276b14]  四、從命欲終時下，至生死  之罪已來，正明造惡人等臨終遇善聞法。  即有其六。一明命延不久。二明忽遇往生
善知識。三明善人為讚眾經。四明已聞經  功力除罪千劫。五明智者轉教稱念彌陀之  號。六明以稱彌陀名故除罪五百萬劫。

[0276b19]  問  曰：「何故聞經十二部但除罪千劫，稱佛一  聲即除罪五百萬劫者，何意也？」

[0276b21]  答曰：「造罪之  人障重，加以死苦來逼，善人雖說多經，食  受之心浮散。由心散故，除罪稍輕。又佛名
是一，即能攝散以住心，復教令正念稱名，  由心重故，即能除罪多劫也。」

[0276b25]  五、從爾時彼  佛下，至生寶池中已來，正明第九門中終  時化眾來迎去時遲疾。即有其六。一明行者  正稱名時，彼彌陀即遣化眾應聲來現。二
明化眾既已身現，即同讚行人。三明所聞  化讚但述稱佛之功，我來迎汝，不論聞經  之事。然望佛願意者，唯勸正念稱名往生  義疾。不同雜散之業，如此經及諸部中處
處廣歎，勸令稱名，將為要益也。應知。四  明既蒙化眾告及即見光明遍室。五明既  蒙光照報命尋終。六明乘華從佛生寶池  中。

[0276c07]  六、從經七七日已下，正明第十門中到  彼華開遲疾不同。

[0276c08]  七、從當華敷時下，至得  入初地已來，正明第十一門中華開已後得  益有異。即有其五。一明觀音等先放神光。
二明身赴行者寶華之側。三明為說前生  所聞之教。四明行者聞已領解發心。五明  遠逕多劫證臨百法之位也。

[0276c13]  八、從是名已  下，總結。九、從得聞佛名已下，重舉行者之  益。非但念佛獨得往生，法僧通念，亦得去  也。

[0276c16]  上來雖有九句不同，廣解下品上生竟。

[0276c17]  次就下品中生位中，亦先舉，次辨，後結。即  有其七。

[0276c18]  一、從佛告阿難已下，總明告命。

[0276c18]  二、  從下品中生者，正明辨定其位，即是破戒  次罪凡夫人也。

[0276c20]  三、從或有眾生下，至應墮地  獄已來，正明第五第六門中簡機造業，即  有其七。一明總舉造惡之機。二明多犯諸
戒。三明偷盜僧物。四明邪命說法。五明總  無愧心。六明兼造眾罪內心發惡，外即身  口為惡。既自身不善，又見者皆憎，故云諸
惡心自莊嚴也。七明驗斯罪狀，定入地獄。

[0276c27]  四、從命欲終時下，至即得往生已來，正明  第九門中終時善惡來迎。即有其九。一明罪  人命延不久。二明獄火來現。三明正火現
時遇善知識。四明善人為說彌陀功德。五  明罪人既聞彌陀名號即除罪多劫。六明  既蒙罪滅火變為風。七明天華隨風來應，  羅列目前。八明化眾來迎。九明去時遲疾。

[0277a05]  五、從七寶池中下，至六劫已來，正明第十  門中到彼華開時節不同。

[0277a06]  六、從蓮華乃敷下，  至發無上道心已來，正明第十一門中華開  已後得益有異。即有其三。一明華既開已，
觀音等梵聲安慰。二明為說甚深妙典。三  明行者領解發心。

[0277a10]  七、從是名已下，總結。

[0277a10]  上  來雖有七句不同，廣解下品中生竟。

[0277a12]  次就下品下生位中，亦先舉，次辨，後結。即  有其七。

[0277a13]  一、從佛告阿難已下，總明告命。

[0277a13]  二、  從下品下生者，正明辨定其位，即是具造  五逆等重罪凡夫人也。

[0277a15]  三、從或有眾生下  至受苦無窮已來，正明第五第六門中簡機  造惡輕重之相。即有其七。一明造惡之機。
二明總舉不善之名。三明簡罪輕重。四明  總結眾惡，非智人之業。五明造惡既多罪  亦非輕。六明非業不受其報，非因不受  其果，因業既非是樂，果報焉能不苦也。七
明造惡之因既具酬報之劫未窮。

[0277a22]  問曰：「如  四十八願中，唯除五逆、誹謗正法不得往  生。今此《觀經》下品下生中，簡謗法、攝五逆  者，有何意也？」

[0277a25]  答曰：「此義仰就抑止門中解。  如四十八願中除謗法、五逆者，然此之二業  其障極重，眾生若造直入阿鼻，歷劫周慞無
由可出。但如來恐其造斯二過，方便止言  不得往生，亦不是不攝也。又下品下生中  取五逆、除謗法者，其五逆已作，不可捨
令流轉，還發大悲攝取往生；然謗法之罪未  為，又止言若起謗法即不得生，此就未  造業而解也。若造，還攝得生，雖得生彼，華
合逕於多劫。此等罪人在華內時有三種  障。一者不得見佛及諸聖眾。二者不得聽  聞正法。三者不得歷事供養。除此已外更
無諸苦。經云：『猶如比丘入三禪之樂也。』應  知，雖在華中多劫不開，可不勝阿鼻地獄  之中長時永劫受諸苦痛也。此義就抑止  門解竟。」

[0277b11]  四、從如此愚人下，至生死之罪已  來，正明聞法念佛得蒙現益。即有其十。一  明重牒造惡之人。二明命延不久。三明臨
終遇善知識。四明善人安慰教令念佛。五  明罪人死苦來逼，無由得念佛名。六明善  友知苦失念，轉教口稱彌陀名號。七明念  數多少聲聲無間。八明除罪多劫。九明臨
終正念即有金華來應。十明去時遲疾直到  所歸之國。

[0277b19]  五、從於蓮華中滿十二劫已下，正  明第十門中到彼華開遲疾不同。

[0277b20]  六、從觀音、  大勢下，至發菩提心已來，正明第十一門  中華開已後得益有異。即有其三。一明二  聖為宣甚深妙法。二明除罪歡喜。三明後
發勝心。

[0277b24]  七、從是名已下，總結。

[0277b24]  上來雖有七  句不同，廣解下品下生竟。

[0277b26]  讚云：「下輩下行下根人，十惡五逆等貪瞋，四  重偷僧謗正法，未曾慚愧悔前愆。終時苦相  如雲集，地獄猛火罪人前，忽遇往生善知識，
急勸專稱彼佛名。化佛菩薩尋聲到，一念傾  心入寶蓮，三華障重開多劫，於時始發菩  提因。」

[0277c02]  上來雖有三位不同，總解下輩一門  之義竟。

[0277c04]  前明十三觀以為定善，即是韋提致請、如  來已答。後明三福九品名為散善，是佛自  說。雖有定散兩門有異，總解正宗分竟。

[0277c07]  三、就得益分中，亦先舉，次辨。即有其七。初、  言說是語者，正明總牒前文生後得益之  相。

[0277c09]  二、從韋提已下，正明能聞法人。

[0277c09]  三、從應  時即見極樂已下，正明夫人等於上光臺  中見極樂之相。

[0277c11]  四、從得見佛身及二菩薩  已下，正明夫人於第七觀初見無量壽佛  時，即得無生之益。

[0277c13]  五、從侍女已下，正明覩  斯勝相，各發無上之心，求生淨土。

[0277c14]  六、從世  尊悉記已下，正明侍女得蒙尊記，皆生彼  國，即獲現前三昧。

[0277c16]  七、從無量諸天已下，正  明前厭苦緣中釋梵護世諸天等，從佛王宮  臨空聽法。或見釋迦毫光轉變，或見彌陀
金色靈儀，或聞九品往生殊異，或聞定散兩  門俱攝，或聞善惡之行齊歸，或聞西方淨土  對目非遠，或聞一生專精決志，永與生死
分流。此等諸天既聞如來廣說希奇之益，  各發無上之心。斯乃佛是聖中之極，發語成  經，凡惑之類蒙飡，能使聞之獲益。

[0277c24]  上來雖  有七句不同，廣解得益分竟。

[0277c26]  四、次明流通分，於中有二。一明王宮流通。  二明耆闍流通。

[0277c27]  今先就王宮流通分中，即  有其七。

[0277c28]  一、從爾時阿難已下，正明請發之  由。

[0277c29]  二、從佛告阿難已下，正明如來雙標依  正以立經名。又能依經起行，三障之雲自  卷，答前初問云何名此經一句。

[0278a02]  三、從汝當  受持已下，答前後問云何受持一句。

[0278a03]  四、從  行此三昧者下，至何況憶念已來，正明比  校顯勝勸人奉行。即有其四。一明總標定  善以立三昧之名。二明依觀修行即見三
身之益。三明重舉能行教之機。四正明比  校顯勝，但聞三身之號，尚滅多劫罪愆，何  況正念歸依，而不獲證也。

[0278a09]  五、從若念佛者  下，至生諸佛家已來，正顯念佛三昧功能  超絕，實非雜善得為比類。即有其五。一明
專念彌陀佛名。二明指讚能念之人。三明  若能相續念佛者，此人甚為希有，更無物可  以方之，故引分陀利為喻。言分陀利者，
名人中好華，亦名希有華，亦名人中上上  華，亦名人中妙好華，此華相傳名蔡華是。  若念佛者，即是人中好人，人中妙好人，人中
上上人，人中希有人，人中最勝人也。四明  專念彌陀名者，即觀音、勢至常隨影護，亦如  親友知識也。五明今生既蒙此益，捨命即
入諸佛之家，即淨土是也。到彼長時聞法，  歷事供養，因圓果滿，道場之座豈賖。

[0278a22]  六、從  佛告阿難汝好持是語已下，正明付屬彌陀  名號，流通於遐代。上來雖說定散兩門之  益，望佛本願，意在眾生一向專稱彌陀佛  名。

[0278a26]  七、從佛說此語時已下，正明能請能傳  等聞所未聞，見所未見，遇飡甘露，喜躍  無以自勝也。

[0278a28]  上來雖有七句不同，廣解王  宮流通分竟。

[0278b01]  五、就耆闍會中，亦有其三。

[0278b01]  一、從爾時世尊  已下，明耆闍序分。

[0278b02]  二、從爾時阿難已下，明  耆闍正宗分。

[0278b03]  三、從無量諸天已下，明耆闍  流通分。

[0278b04]  上來雖有三義不同，總明耆闍分  竟。

[0278b06]  初、從如是我聞下，至云何見極樂世界已  來，明序分。二、從日觀下，至下品下生已來，  明正宗分。三、從說是語時下，至諸天發心
已來，明得益分。四、從爾時阿難下，至韋提  等歡喜已來，明王宮流通分。五、從爾時世  尊下，至作禮而退已來，總明耆闍分。上來
雖有五分不同，總解《觀經》一部文義竟。

[0278b13]  竊以真宗叵遇，淨土之要難逢，欲使五趣  齊生，是以勸聞於後代。但如來神力轉變無  方，隱顯隨機王宮密化，於是耆闍聖眾小智
懷疑，佛後還山弗闚委況，於時阿難為宣  王宮之化定散兩門，異眾因此同聞，莫不  奉行頂戴。

[0278b19]  敬白一切有緣知識等，余既是生死凡夫，智  慧淺短。然佛教幽微，不敢輒生異解，遂即  標心結願，請求靈驗，方可造心。「南無歸
命盡虛空遍法界一切三寶，釋迦牟尼佛，阿  彌陀佛，觀音勢至，彼土諸菩薩大海眾，及一  切莊嚴相等。某今欲出此《觀經》要義，楷定
古今，若稱三世諸佛、釋迦佛、阿彌陀佛等大  悲願意者，願於夢中得見如上所願一切  境界諸相。」於佛像前結願已，日別誦阿彌
陀經三遍，念阿彌陀佛三萬遍，至心發願。  即於當夜見西方空中如上諸相境界悉皆  顯現，雜色寶山百重千重，種種光明下照於
地，地如金色。中有諸佛菩薩，或坐或立，或  語或默，或動身手，或住不動者。既見此相，  合掌立觀，量久乃覺。覺已不勝欣喜，於即
條錄義門。自此已後，每夜夢中常有一僧  而來指授玄義科文，既了更不復見。後時脫  本竟已，復更至心要期七日，日別誦阿彌陀
經十遍，念阿彌陀佛三萬遍。初夜後夜觀  想彼佛國土莊嚴等相，誠心歸命一如上法。  當夜即見三具磑輪道邊獨轉，忽有一人乘
白駱駝來前見勸：「師當努力，決定往生，莫  作退轉。此界穢惡多苦，不勞貪樂。」答言：「大  蒙賢者好心視誨，某畢命為期，不敢生於  懈慢之心  (云云)
。」第二夜見阿彌陀佛身真金  色，在七寶樹下金蓮華上坐，十僧圍遶亦各  坐一寶樹下，佛樹上乃有天衣挂繞，正面  向西合掌坐觀。第三夜見兩幢杆極大高顯，
幢懸五色，道路縱橫人觀無礙。既得此相  已，即便休止不至七日。上來所有靈相者，  本心為物，不為己身，既蒙此相，不敢隱
藏，謹以申呈義後，被聞於末代，願使含靈  聞之生信，有識覩者西歸。以此功德迴施  眾生，悉發菩提心，慈心相向，佛眼相看，菩
提眷屬作真善知識，同歸淨國，共成佛道。  此義已請證定竟，一句一字不可加減，欲  寫者一如經法。應知。

觀經正宗分散善義卷第四

* * *

【經文資訊】大正藏第 37 冊 No. 1753 觀無量壽佛經疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
