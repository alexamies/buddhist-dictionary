首楞嚴義疏注經卷第六  (之一)
長水沙門子  璿  集

[0903a05]  第五返聞真實證。此門次第合次那律。  以是六根之耳根故。今以圓通義廣慶說  相繼勅簡連環。故最後說。以表臻極真
實故爾。若前便說。諸佛放光慶贊此門。  即餘聖無功。若不慶贊。不表此門。是真  圓通。故今科為返聞真實也　文二。一  正陳修證三。一正敘因修二。一遇佛稟教。

[0903a12]  爾時觀世音菩薩即從座起。頂禮佛足。而白  佛言。世尊。憶念我昔無數恒河沙劫。於時有  佛出現於世。名觀世音。我於彼佛發菩提心。
彼佛教我從聞思修入三摩地　梵音阿那婆  婁吉底輸。此云觀世音。從能所境智以立名  也。值佛觀法。皆其所師。師資相承無相違耳。
聞思修慧諸行通途。無有一佛不以音聲而  化群品。無有一機不從耳根聞教解悟。由是  彼佛教從此入　二如教修觀。

[0903a21]  初於聞中入流亡所。所入既寂。動靜二相了  然不生。如是漸增。聞所聞盡　入流猶返流  也。初觀聞性。返照離緣。不隨前塵流轉起滅。
故云入流亡所。所緣聲相由不隨故。寂然不  起。起即是動。既亡動相靜亦不生。以動靜境  是耳家所取。今觀無性本無所有畢竟叵得。
故云了然不生。即所取無相也。圓覺云應當  遠離一切幻化虛妄境界。復增觀行。所緣既  亡。聞相不起。此能聞相即是聞慧。能所俱寂。
故云聞所聞盡。此遣聞慧也。一根既爾。餘根  亦然。亦是前文此根初解先得人空也。圓覺  云心如幻者亦復遠離。

[0903b04]  盡聞不住。覺所覺空　盡聞之處即思慧為  體。名之為覺。此之覺慧屬第六識。是則捨聞  而觀於義。今亦不住此盡聞處。更進觀行。觀
破此覺及所覺聞。二俱不立。故名為空。此遣  思慧。即前文云。空性圓明成法解脫。圓覺云  遠離為幻亦復遠離。

[0903b10]  空覺極圓。空所空滅　覺空之處思慧既盡。  唯與修慧相應。觀行增微修慧圓極。故云空  覺極圓。此能空修慧與所空覺亦俱不存。故
云空所空滅。此遣修慧。即是前文解脫法已  俱空不生也。圓覺經云。離遠離幻亦復遠  離。

[0903b16]  生滅既滅。寂滅現前　生滅既滅。即結前三  慧三空盡也。既展轉空。俱屬生滅。至此已極。  故云既滅。無生真理寂常妙性了然明現。故
云寂滅現前。故上文云。是名菩薩從三摩地  入無生忍。此乃圓觀聞性。無前境界。漸澄麁  念。稍除細想。以至無念。如上文云。靜深不
動。沙土自沈清水現前。名為初伏客塵煩惱。  去泥純水。名為永斷根本無明。明相精純。一  切變現不為煩惱。皆合涅槃清淨妙德。此即
始從觀行至相似覺。名生滅位。入隨分覺證  無生忍。名無生位。然此初證境界不可思議。  與佛無殊。故經云。初心畢竟二不別。如是
二心前心難。入此位後。心心寂滅。自然流入  薩婆若海。此之觀門。即是圓修一心三觀。今  為從聞思修返照離緣顯自聞性麁念不起細
念不生以至寂滅。挾空義說。是則一空一切  空也。聞性顯處中道理現。名寂滅現前耳  二具彰果德二。一獲果德。

[0903c05]  忽然超越世出世間。十方圓明獲二殊勝。一  者上合十方諸佛本妙覺心。與佛如來同一  慈力。二者下合十方一切六道眾生。與諸眾  生同一悲仰
前寂滅現前是斷德。本覺妙  心是智德。慈悲二力是恩德。既是圓修。三德  圓證。故超世間凡夫出世三乘。此最上乘。唯  佛與佛乃能究盡也。十方圓明者。證此境界。
見十法界三種世間。無不是如。無不成佛。圓  故無德不備。明故無障不盡。無緣慈悲是佛  心相。具足眾德是德之首。勝中勝法故云殊
勝。本妙覺心即是己心。與諸如來無二圓滿。  今日親證。故名為合。合故得樂。故同慈力。一  切眾生亦是此心無二無別。故亦彼合。合故
見其本成佛道抂自流浪。故可悲仰。自下見  應拔苦。皆由此二而流演耳　二明妙用三。  一三十二應三。一標舉。

[0903c21]  世尊。由我供養觀音如來。蒙彼如來授我如  幻聞熏聞修金剛三昧。與佛如來同慈力故。  令我身成三十二應入諸國土　以如幻力。
熏修聞思修慧。成金剛三昧。能破無始微細  無明。圓證如來藏體。依體起用。隨緣能應入  國土身。華嚴云。清淨妙法身。湛然應一切。今
言三十二者。以能感之類不出斯數。非所現  應有限量耳　二列釋四。聖身四。一佛身。

[0903c29]  世尊。若諸菩薩。入三摩地。進修無漏。勝解現  圓。我現佛身。而為說法令其解脫　第十地  菩薩。坐華王座垂成正覺。亦須別佛說教聞
熏令斷最後微細無明。故觀世音。現第十重  他受用身而為說法。言勝解者。於決定境。忍  可印持。不為異緣之所引轉。此指最極根本
無分別智將圓滿時。故名勝解。然此菩薩。登  住已去雖為因位。便能現上位身為彼說法。  以此圓證一位即諸位更無淺深。故能現耳  二獨覺。

[0904a10]  若諸有學。寂靜妙明。勝妙現圓。我於彼前現  獨覺身。而為說法令其解脫　麟覺獨悟。出  無佛世。厭喧樂靜。獨處山林。資加二位名
為有學。此後斷惑便證無學。約自乘理智將  證未證。名寂靜妙明。菩薩現同類身。先稱本  習。後令近佛　三緣覺。

[0904a16]  若諸有學。斷十二緣。緣斷勝性勝妙現圓。我  於彼前現緣覺身。而為說法令其解脫　辟  支迦羅云獨覺。亦云緣覺。前但自悟。今依教
悟。觀十二緣。作流轉還滅二種觀法。以集諦  為初門。未發真前名為有學。理智將圓。菩薩  身同必誘令進也　四聲聞。

[0904a22]  若諸有學。得四諦空。修道入滅。勝性現圓。我  於彼前現聲聞身。而為說法令其解脫　因  聞四諦聲教悟。故名聲聞也。發真之後三果
三向。俱名有學。未發真前。在忍位中。用有漏  智。縮觀觀四諦。作三十二行相。見道一十六  心無漏道發。斷四諦下八十八使分別煩惱。
證生空理。名四諦空。從初果後。進斷俱生。證  滅諦理。名修道入滅。將登無學。名勝性現圓。  現身說法令其速證。然後誘之。不滯化城令  進大果
二天質二。一釋梵自在對。

[0904b03]  若諸眾生。欲心明悟不犯欲塵。欲身清淨。我  於彼前現梵王身。而為說法令其解脫　若  有希欲心明開悟身光清淨生於四禪。不為
欲界煩惱塵染。為現梵王。說四禪法出入禪  支修證次第。令其離欲生於梵世。

[0904b08]  若諸眾生。欲為天主統領諸天。我於彼前現  帝釋身。而為說法令其成就　眾生愛統諸  天。菩薩現為帝釋。說上品十善。令戒根清淨。
生地居頂。住善見宮。為忉利王也。

[0904b12]  若諸眾生。欲身自在遊行十方。我於彼前現  自在天身。而為說法令其成就　欲身自在  遊行十方。現二天身說法教化。即夜摩覩史
天也。名自在者。慈恩云。得異熟果。隨意所念  勝下二天。下二天果依樹而得。今隨欲得。名  為自在。

[0904b18]  若諸眾生。欲身自在飛行虛空。我於彼前現  大自在天身。而為說法令其成就　樂變化  天他化自在。名大自在。不樂異熟果。樂自樂
他。變為樂具而受用之。名大自在。然若止以  化樂他化二天所配。即攝義不盡。故從慈恩  攝四天也　二統攝鬼神對。

[0904b24]  若諸眾生。愛統鬼神救護國土。我於彼前現  天大將軍身。而為說法令其成就　天大將  軍即天帝所管將也。分住三十二天。各領鬼
神鎮護四方。

[0904b28]  若諸眾生。愛統世界保護眾生。我於彼前現  四天王身。而為說法令其成就　四天王者。  上升之元首。下界之初天。於須彌山各居一
埵。所領鬼神每王二部。共八部眾救護國界。

[0904c03]  若諸眾生。愛生天宮驅使鬼神。我於彼前現  四天王國太子身。而為說法令其成就　天  王太子即那吒之類。輔政統攝。跨握鬼物護
世益人。菩薩身同。先令成就。後使厭離  三人位三。一帝王臣佐對。

[0904c08]  若諸眾生。樂為人主。我於彼前現人王身。而  為說法令其成就　王往也。人皆歸往也。四  輪粟散皆人之王。以上化下。物無不從。

[0904c11]  若諸眾生。愛主族姓世間推讓。我於彼前現  長者身。而為說法令其成就　長者具有十  德。謂姓貴。位高。大富。威猛。智深。年耆。行淨。
禮備。上嘆。下歸。十德具焉名大長者。

[0904c15]  若諸眾生。愛談名言清淨自居。我於彼前現  居士身。而為說法令其成就　博聞強識。不  求仕宦。居財大富秉志廉貞。故名居士。

[0904c18]  若諸眾生。愛治國土剖斷邦邑。我於彼前現  宰官身。而為說法令其成就　國域也。大曰  邦。邦封也。有功者封於是也。邑即是縣。五官
六官各有所典。皆為宰官。斯則葺治邦家。移  訓風俗。剖判決斷。民無抂撓也。

[0904c23]  若諸眾生。愛諸數術攝衛自居。我於彼前現  婆羅門身。而為說法令其成就　婆羅門云  淨行。呪禁算藝調養方法皆為數術。菩薩乘
機現相。獎而成之。亦何物而不化　二出家  在家對。

[0904c28]  若有男子。好學出家持諸戒律。我於彼前現  比丘身。而為說法令其成就　尸羅云戒。毘  尼云律。由依律法防非止惡。故名為戒。即二
百五十戒也。

[0905a03]  若有女人。好學出家持諸禁戒。我於彼前現  比丘尼身。而為說法令其成就　尼女聲。即  女比丘。持五百戒也。既戒德自嚴。軌物成化。
進行彌速。遠出三界。

[0905a07]  若有男子。樂持五戒。我於彼前現優婆塞身。  而為說法令其成就。若有女子。五戒自居。我  於彼前現優婆夷身。而為說法令其成就
五戒謂不殺。不盜。不邪淫。不妄語。不飲酒。  佛為提謂長者等在家眾。受三歸已即授五  戒。為優婆塞。經說。五戒者天下大禁忌。若犯
此五。在天違五星。在地違五岳。在方違五帝。  在身違五藏。如是等世間違犯無量。若約出  世。則壞五分法身一切佛法。以五戒是大小
尸羅根本故。好學此者。現清淨男與說此  法。優婆夷云清淨女。亦近事女　三女主童  身對。

[0905a19]  若有女人。內政立身以修家國。我於彼前現  女主身及國夫人命婦大家。而為說法令其  成就　掌理王之內政。謂之內宰。政者所以
政不正也。卿大夫曰家。天子諸侯曰國。天子  后妃曰女主。諸侯曰國夫人。命者。夫尊於  朝。妻榮於室。受命於后妃。故云命婦。大家
者。后妃所師之女也。如曹惠姬。宮禁國圍。聲  色增逸。不資聖化。曷慕清貞。

[0905a27]  若有眾生。不壞男根。我於彼前現童男身。而  為說法令其成就。若有處女。愛樂處身。不求  侵暴。我於彼前現童女身。而為說法令其  成就
童男童女。貞節越俗。標格於人。菩薩  處之。勸勵彌篤　四鬼神三。一天龍藥叉樂  神類。

[0905b04]  若有諸天。樂出天倫。我現天身而為說法令  其成就。若有諸龍。樂出龍倫。我現龍身而為  說法令其成就。若有藥叉。樂度本倫。我於彼
前現藥叉身。而為說法令其成就。若乾闥婆。  樂脫其倫。我於彼前現乾闥婆身。而為說法  令其成就　天能厭樂。龍能怖苦。樂神蕩
逸。藥叉勇健。各慕出倫。非聖不拔　二無酒  疑神蟒形類。

[0905b12]  若阿修羅。樂脫其倫。我於彼前現阿脩羅身。  而為說法令其成就。若緊那羅。樂脫其倫。我  於彼前現緊那羅身。而為說法令其成就。若
摩呼羅伽。樂脫其倫。我於彼前現摩呼羅伽  身。而為說法令其成就　修羅醜狀而多慢。  疑神似人而戴角。蟒形田  [虫*殳]  腹行之類。因多
毀戒。微行惠施。墮此道中。各願出類。皆從其  欲　三人非人等雜趣類。

[0905b20]  若諸眾生。樂人修人。我現人身而為說法令  其成就。若諸非人有形無形有想無想。樂度  其倫。我於彼前皆現其身。而為說法令其成  就
人身難得。見佛受化。非天之著樂餘之  多苦。故樂修也。有形有色蘊。如下休咎精明  等。無形無色蘊。如下空散消沈等。有想有四
蘊。如下鬼神精靈等。無想無四蘊。即下精神  化為土木金石等。此上皆非人也。斯則形想  雜類蠢物皆沾。必一其身。乘機即化　三結  成。

[0905c01]  是名妙淨三十二應入國土身。皆以三昧聞  熏聞修無作妙力。自在成就　以如幻力。熏  聞思修成金剛三昧。證真起用自在如是。

[0905c04]  二十四無畏。有難必濟。有危必救。恐怖獲安  總號無畏。大悲為體　文三。一標舉。

[0905c06]  世尊。我復以此聞熏聞修金剛三昧無作妙  力。與諸十方三世六道一切眾生。同悲仰故。  令諸眾生於我身心獲十四種無畏功德　由
前觀行。證真具德。從體起用。令眾生得一  十四種無畏功德　二列釋四。一聞聲離苦。

[0905c11]  一者由我不自觀音以觀觀者。令彼十方苦  惱眾生觀其音聲即得解脫　由我不觀所聽  音聲但觀聞性。音聲自寂。聞相無生。塵境不
拘。自然解脫。自既如是。故令十方一切眾生  聞我音聲即得度苦　二遭難消厄三。一三  災惡國難。

[0905c17]  二者知見旋復。令諸眾生設入大火火不能  燒　本由四大分湛。旋令覺知。今復本聞知  見歸湛。湛性圓遍無塵可得。塵火既歇何物
能燒。故令眾生大火不壞。

[0905c21]  三者觀聽旋復。令諸眾生大水所漂水不能  溺　聲能漂蕩。如水騰波。觀聽旋真塵相不  起。虛明寂湛何物能漂。故令念者大水不溺。

[0905c24]  四者斷滅妄想。心無殺害。令諸眾生入諸鬼  國鬼不能害　妄想生滅。能殺法身。能害慧  命。苟惑斷絕。真性無傷。故入鬼國鬼不能  害。

[0905c28]  五者熏聞成聞。六根銷復。同於聲聽。能令眾  生臨當被害刀段段壞。使其兵戈猶如割水  亦如吹光。性無搖動　熏修妄聞。成真聞性。
一根亡對諸根亦融。心水虛明智光無動。誰  為自他而當被害。故能觸物無滯遊刃有餘  二鬼獄惡賊難。

[0906a05]  六者聞熏精明。明遍法界。則諸幽暗性不能  全。能令眾生藥叉羅剎鳩槃茶鬼及毘舍遮  富單那等雖近其傍目不能視　聞熏觀門成
就精明。智照既融。法界圓遍。而無明邪暗永  不能生。藥叉等類咸受幽氣。明能破暗。故令  惡鬼目不能視。

[0906a11]  七者音性圓銷。觀聽返入。離諸塵妄。能令眾  生禁繫枷鎖所不能著　塵累相縈如禁繫。  六根質礙如枷鎖。既而入流亡所繫礙不成。
是故念者枷鎖解脫。

[0906a15]  八者滅音圓聞。遍生慈力。能令眾生經過險  路賊不能劫　聲能劫心。害善為賊。聲銷意  淨慈力遍熏。平等在懷。善惡同貫。故令涉險
賊不能劫　三三毒惡心難。

[0906a19]  九者熏聞離塵。色所不劫。能令一切多婬眾  生遠離貪欲　聲塵既亡色境銷歇。貪欲念  慮擬從何生。故令眾生遠離貪欲。

[0906a22]  十者純音無塵。根境圓融無對所對。能令一  切忿恨眾生離諸瞋恚　音聲差別。三昧能  純。塵既不生。根無所偶。順違之境不得。瞋恚
之心自亡。故令念者離諸瞋恚。

[0906a26]  十一者銷塵旋明。法界身心猶如琉璃。朗徹  無礙。能令一切昏鈍性障諸阿顛迦永離疑  暗　消除塵暗。旋復真明。世界身心洞然無
礙。一切唯覺。誰為癡暗。故令闡提咸生實信  三隨欲應求。

[0906b02]  十二者融形復聞。不動道場涉入世間。不壞  世界能遍十方。供養微塵諸佛如來。各各佛  邊為法王子。能令法界無子眾生欲求男者。
誕生福德智慧之男　融通形礙。旋復真聞。  所以不動道場涉入世界。身無限量遍至十  方。紹繼法王種姓不斷。由三昧力福慧具故。  應求男者皆無虛願。

[0906b09]  十三者六根圓通。明照無二。含十方界。立大  圓鏡空如來藏。承順十方微塵如來。祕密法  門受領無失。能令法界無子眾生欲求女者。
誕生端正福德柔順眾人愛敵有相之女　六  根圓遍。融通照明。含現十方無二無別唯一  寶覺。名大圓鏡。復能承順微塵諸佛。受領含
容無量法門不失不壞。名為空藏。以女德坤  儀。資生承順。柔明貞正。相好圓備。由此念求  故能生也　四稱名獲福。

[0906b18]  十四者此三千大千世界百億日月。現住世  間諸法王子。有六十二恒河沙數。修法垂範  教化眾生。隨順眾生方便智慧。各各不同
所比多眾。方便權也。智慧實也。下能比一  名。

[0906b23]  由我所得圓通本根發妙耳門。然後身心微  妙含容周遍法界　先出所以。觀音所修從  三慧入。是眾行之根本也。佛佛演教皆以音
聲。機機領悟盡由聞慧。誰人出不由尸。何莫  由斯道也。況能於聲塵而亡所得。復根結而  歸真際。元明心妙。一多之境融通。本湛覺圓。
彼此之名平等。以一切身即一身故。云微妙。  含容一身即一切身。故云周遍法界。此即福  等之所以也。

[0906c03]  能令眾生持我名號。與彼共持六十二恒河  沙諸法王子。二人福德正等無異。世尊。我一  名號與彼眾多名號無異。由我修習得真圓  通
正比福等。謂由自證平等理故。遂令他  得平等福也。由我下結所以也　三結成。

[0906c08]  是名十四施無畏力福備眾生　如文　三四  不思議。德用殊絕。非言智之所能及也。即顯  大圓鏡體功德之相。然功德力用其體一也。
以內蘊曰德。外施曰用。前雖隨機現應適時  御物拔苦與樂。數仍有限。而未備陳自在現  化無方之德妙妙無比難可思議。故今述也。  文二。一標舉。

[0906c15]  世尊。我又獲是圓通修證無上道故。又能善  獲四不思議無作妙德　內德不充外用不  起。以金剛三昧熏本四無量心。由斯果證。實
德現前。故成四事俱不思議無作而現　二  列釋四。一現形說法。

[0906c20]  一者由我初獲妙妙聞心心精遺聞。見聞覺  知不能分隔。成一圓融清淨寶覺　此敘德  本也。聞性本真非麁非妙。由絕待故。故云妙
妙。非麁曰精離相曰遺。一根既返六根咸脫。  故不分隔成一寶覺。下列所現云。

[0906c25]  故我能現眾多妙容。能說無邊祕密神呪  標也。妙容多現。不可以形量拘。祕呪無邊。不  可以言說取。此則由三昧力熏本慈無量心。
現種種形。說種種呪。令諸見聞獲其妙樂。

[0906c29]  其中或現一首三首五首七首九首十一首。  如是乃至一百八首。千首萬首。八萬四千爍  迦囉首。二臂四臂六臂八臂十臂十二臂。十
四十六十八二十至二十四。如是乃至一百  八臂。千臂萬臂。八萬四千母陀羅臂二。目三  目四目九目。如是乃至一百八目。千目萬目。
八萬四千清淨寶目。或慈或威。或定或慧。救  護眾生得大自在　首出眾聖。法身也。臂能  提接。化身也。目以導明。智身也。物無虛見。  見必利益。故能救護
二無畏眾生。

[0907a10]  二者由我聞思。脫出六塵。如聲度垣不能為  礙。故我妙能現一一形誦一一呪。其形其呪。  能以無畏施諸眾生。是故十方微塵國土。皆
名我為施無畏者　由如幻力熏本等悲。故  能一身現無量身。無量身現一身。十方微塵  無剎不現。說一一呪。拔眾苦惱。無畏眾生得  大自在　三捨寶求哀。

[0907a17]  三者由我修習本妙圓通清淨本根。所遊世  界。皆令眾生捨身珍寶求我哀愍　由三昧  力熏本喜心。故能所遊世界眾生見者咸生
歡喜。不惜身財以求哀愍　四所求隨欲。

[0907a21]  四者我得佛心。證於究竟。能以珍寶種種供  養十方如來。傍及法界六道眾生。求妻得妻。  求子得子。求三昧得三昧。求長壽得長壽。如
是乃至求大涅槃得大涅槃　由圓照力熏本  捨心。既而果證。得以珍寶上施諸佛下及眾  生。亦令所求世出世法無不隨願。此上喜捨
二段。互言皆得。復次總上諸文對三觀者。由  泯相澄神觀故寂滅現前。由起幻消塵觀故  獲二殊勝。由絕待靈心觀故四不思議。亦是  即空即假即中觀也。詳文可見
三總結釋  成二。一結答所問。

[0907b03]  佛問圓通。我從耳門圓照三昧。緣心自在。因  入流相。得三摩提。成就菩提。斯為第一　圓  照三昧者即一行三昧也。謂初緣實相。造境
即中。無不真實。繫緣法界。一念法界。故云緣  心自在。此即一經所宗首楞嚴定。文殊所讚。  得真圓通。諸佛交光。同慶此說。後學至此幸  冀留心。無謂聊爾也
二敘歎得名。

[0907b10]  世尊。彼佛如來歎我善得圓通法門。於大會  中授記我為觀世音號。由我觀聽十方圓明。  故觀音名遍十方界　眼觀耳聽略舉六根之
二也。或觀此聽聞。一根旋復。六用不成。故十  方圓明唯一寶覺。由此得名亦遍一切　一  慶說難思。正在觀音。旁兼餘聖。文四。一諸  佛交光。

[0907b17]  爾時世尊。於師子座。從其五體同放寶光。遠  灌十方微塵如來及法王子諸菩薩頂。彼諸  如來。亦於五體同放寶光。從微塵方來灌佛
頂。并灌會中諸大菩薩及阿羅漢。林木池沼  皆演法音。交光相羅如寶絲網　耳根圓通  五根總攝。稱可諸佛。說證皆同。及大菩薩阿
羅漢者。即前二十五聖說圓通人。印說皆是  無非圓通。故放寶光流灌其頂。林木池沼演  法音者。既號圓通。彼我同暢。智周萬物。何法  不宣。交光如網圓張大教也
二大眾蒙益。

[0907b27]  是諸大眾得未曾有。一切普獲金剛三昧  耳聞圓觀。頂觸智光。觀音三昧一時同獲。此  則二十四聖同會觀音一門。皆得名為金剛  三昧也
三雨華飾界。

[0907c02]  即時天雨百寶蓮華。青黃赤白間錯紛糅。十  方虛空成七寶色　法身體素。天龍之所忽  劣。今將顯現。如空寶嚴。萬行集成。故華間錯
四合國宣音。

[0907c06]  此娑婆界大地山河俱時不現。唯見十方微  塵國土合成一界。梵唄詠歌自然敷奏　根  塵銷復法界圓成。故山河不現合成一界也。
梵摩云淨。具云唄匿。正云婆師。此翻讚歎  四佛勅文殊料揀三。一佛勅文殊二。一指說  顯同。

[0907c12]  於是如來告文殊師利法王子。汝今觀此二  十五無學諸大菩薩及阿羅漢各說最初成道  方便。皆言修習真實圓通。彼等修行實無優  劣前後差別
修行之要入實為期。今皆獲  證。故無優劣。然有日劫相倍。故成前後差別。  或可就彼各各得所。亦無前後之差別耳  二應根令揀。

[0907c19]  我今欲令阿難開悟。二十五行誰當其根。兼  我滅後此界眾生入菩薩乘求無上道。何方  便門得易成就　若以三科七大專門獨善隨
根各入。此皆方便。若於此界。現在未來。設教  通方。上中下機咸得悟入。永為眾生成道方  便者。於二十五何門為勝。由先所請十方如
來得成菩提妙三摩提最初方便。故今令選  通途法門。使其成就　一說偈料揀二。一奉  旨伸敬。

[0907c28]  文殊師利法王子。奉佛慈旨。即從座起。頂禮  佛足。承佛威神。說偈對佛　文殊智德之主。  言用莫測。斷割無疑。與奪眾心誰不緘默。
故承佛旨敬而說偈　二正說偈辭三。一頌  真妄雙源二。一略明真妄。將揀行門。先明真  妄者。若無迷悟。豈有修行。蓋迷一真遂成諸
妄。物不終否。故有悟期。悟逐根門遂分遲  速。悟所極處名大涅槃。故下文云。妙性圓明。  離諸名相。本來無有世界眾生。由妄有生。因
生有滅。生滅名妄。滅妄名真。是稱如來菩提  涅槃二轉依號。故先明也。文三。一唯一真  元。

[0908a11]  覺海性澄圓。圓澄覺元妙　此顯一真性海。  離名絕相。非真非妄。不悟不迷。唯一圓常餘  無所得。即下妙性圓明離諸名相。本來無有
世界眾生也。覺性周遍。甚深湛然。故如海也。  下句重歎。不可思議絕諸對待。故曰妙也  二因迷起妄二。一正明起妄。

[0908a17]  元明照生所。所立照性亡　圓澄覺體本來  明照。妄覺不了認為所相。所既妄立而生妄  能。從畢竟無成究竟有。故名生所。非謂從
真而生也。暗相既現。明性即隱。隱故曰亡。

[0908a21]  迷妄有虛空。依空立世界。想澄成國土。知覺  乃眾生　世界初起。頑空先現。從妄想生。故  云迷妄有也。如下文云。乃至虛空皆是妄想
之所生起。依空立世界者。世界之體即是四  輪。皆依空有。如前文云。覺明空昧。相待成  搖。故有風輪執持世界等。妄想凝結成外國
土。妄心知覺成內眾生。依正既彰。總名世界  二貼喻釋成。

[0908a29]  空生大覺中。如海一漚發。有漏微塵國。皆依  空所生　虛空暗鈍。體是不覺。不覺生覺如  海一漚。起信云。即依覺故而有不覺。下文云。
當知虛空生汝心內猶如片雲點太清裏。況  諸世界在虛空耶。法喻可見　二反妄歸真。

[0908b05]  漚滅空本無。況復諸三有　下文云。汝等一  人發真歸元。十方虛空悉皆銷殞。云何空中  所有國土而不震裂。良以妄元無本畢竟不
生。故虛空如漚不滅而滅。三有如幻不無而  無　二修證異同二。一理同行異。

[0908b10]  歸元性無二。方便有多門　同歸一理。理則  無殊。行有偏圓。遲速不等。圓覺云。無上妙覺  遍諸十方。出生如來與一切法同體平等。於
諸修行實無有二。方便隨順其數無量　二  聖同凡異。

[0908b15]  聖性無不通。順逆皆方便。初心入三昧。遲速  不同倫　若聖人根性。或是已證聖性。若順  若逆。俱得入覺。更無淺深。初心入道。故須揀
選取令速進。如上文云。十方如來於十八界  一一修行。皆得圓滿無上菩提。於其中間亦  無優劣。但汝下劣。未能於中圓自在慧。故我  宣揚。令汝但於一門深入。

首楞嚴義疏注經卷第六  (之一)

首楞嚴義疏注經卷第六  (之二)

長水沙門子  璿  集

[0908c06]  二料揀諸聖四。一依塵顯悟門六。一色境。

[0908c07]  色想結成塵。精了不能徹。如何不明徹。於是  獲圓通　優波尼沙陀。因觀不淨白骨微塵。  析色明空。塵色既盡妙色密圓。今此揀云。色
由妄想所結。染污真性。其體本麁。性是質礙。  不能明徹。如何以此不明徹法而取圓通  二聲境。

[0908c13]  音聲雜語言。但伊名句味。一非含一切。云何  獲圓通　陳如。悟四諦聲妙音密圓。於是得  道。今此揀云。音聲不離諸雜語言。語言即是
名句文耳。名句詮顯各有分限。以名詮自性。  句詮差別。文即是字。為二所依。故非一能含  一切也。伊猶是也　三香境。

[0908c19]  香以合中知。離則元無有。不恒其所覺。云何  獲圓通　香嚴童子。宴晦清齋。聞香入鼻。觀  此無生來無所從去無所至。塵氣既滅。妙香
密圓。今此揀云。香之一法合有離無。既非其  常。未為圓觀　四味境。

[0908c24]  味性非本然。要以味時有。其覺不恒一。云何  獲圓通　藥王藥上。因嘗眾味。了味無生。非  即身心。非離身心。由味覺明。位登菩薩。今
云。味性本無。待根方覺。無根無味。故非圓  通。味時者嘗時也　五觸境。

[0908c29]  觸以所觸明。無所不明觸。合離性非定。云何  獲圓通　跋陀婆羅。忽悟水因。既不洗塵。亦  不洗體。中間安然得無所有。妙觸宣明。由是
證果。今明。此觸因所觸身而得顯發。無所不  顯。性非常定。故不圓通　六法境。

[0909a05]  法稱為內塵。憑塵必有所。能所非遍涉。云何  獲圓通　摩訶迦葉。因觀世間六塵變壞。唯  以空寂修於滅盡。妙法宣明。銷滅諸漏。今揀。
雖稱妙法乃是內塵。憑仗此修。豈越能所。覺  非能所。故非圓通。遍圓涉通也　二依根證  入門五。一眼根。

[0909a11]  見性雖洞然。明前不明後。四維虧一半。云何  獲圓通　阿那律陀。因修樂見照明三昧。旋  見循元。由斯得證。今云見性雖有洞然照了
之義。而又前方全明後方全暗。左右傍觀三  分之二。故云四維虧一半也　二鼻根。

[0909a16]  鼻息出入通。現前無交氣。支離匪涉入。云何  獲圓通　周利槃特。因作數息。微細窮盡生  住異滅。返息循空。因是得道。今云。鼻息雖通
出入。出入各據而不相交。支分既離。豈成圓  觀　三舌根。

[0909a21]  舌非入無端。因味生覺了。味亡了無有。云何  獲圓通　憍梵鉢提。觀味之知非體非物。還  味旋知。成無學果。今云。舌入非是無端自有。
由味境合方有覺知。境滅知亡。未為通貫  四身根。

[0909a26]  身與所觸同。各非圓覺觀。涯量不冥會。云何  獲圓通　畢陵伽婆蹉。因觀痛覺。覺清淨心  無覺無痛。遺身純覺。獲無學果。今云。能覺身
根與所覺觸。互相假有。各無自性。義例相類。  俱非圓觀。知無知異各有涯量。互不相冥。故  為所揀　五意根。

[0909b03]  知根雜亂思。湛了終無見。想念不可脫。云何  獲圓通　須菩提。曠劫已來心得無礙。由是  觀察。十方成空。空性圓明。頓入如來寶明空
海。同佛知見。今謂。意根雜亂思念。若以寂定  湛旋。畢竟無有知見。依此修行。想念何逃。亦  可若望湛覺真明。必無知見。即無知覺明也。  應知有知見者未脫妄想
三依識修斷門六。  一眼識。

[0909b11]  識見雜三和。詰本稱非相。自體先無定。云何  獲圓通　舍利弗。曠劫已來心見清淨。由遇  佛故。見覺明圓。光極知見。今揀。眼識雜在三
和之內。窮其本性無相可得。自體不常。如何  圓遍　二耳識。

[0909b16]  心聞洞十方。生于大因力。初心不能入。云  何獲圓通　普賢菩薩。本用心聞。分別眾生  所有知見。得大自在。今揀。太高收機不盡。既
法界為體。心聞為用。故洞十方。此由普賢因  修大行之所感。故中下之機於斯絕分。故云  不能入。以眾生心中發明普賢行者方現其  身。非同觀音觸物隨現　三鼻識。

[0909b23]  鼻想本權機。秖令攝心住。住成心所住。云何  獲圓通　孫陀羅難陀。觀鼻端白。見出入息  化為光明。身心內明。圓洞世界遍成空淨。今
揀觀鼻非為究竟。故云權機。若令攝心必成  所住。真元無住。所住便非。經云。若心有住則  為非住　四舌識。

[0909b29]  說法弄音文。開悟先成者。名句非無漏。云何  獲圓通　富樓那。辯才無礙。祕密法門。微妙  開示。得無所畏。今揀。說法不離聲名句文。所
開悟人須先成熟。不由無種便能入道。若散  心說。但成有漏。非曰圓通　五身識。

[0909c05]  持犯但束身。非身無所束。元非遍一切。云何  獲圓通　優波離。因持清禁。由是執身身得  自在。次第執心心得通達。然後身心一切無
礙。今揀。持犯細行唯檢於身。身若不生。將何  檢束。故於法法不能圓遍　六意識。

[0909c10]  神通本宿因。何關法分別。念緣非離物。云何  獲圓通　大目犍連。因於修定。旋湛意識。心  光發宣。得大神用。今揀。神通乃是宿因本有。
由加行力之所顯發。何關修定軌則意識然  後得生。法者軌則義。分別者意識也。意識念  緣。分別一切。不離塵境。故非圓通　四依大  歸性門七。一地大。

[0909c17]  若以地性觀。堅礙非通達。有為非聖性。云何  獲圓通　持地菩薩。因平心地。見內外塵。本  無自性。不相觸摩。皆如來藏。今揀。地性堅礙
有為。體非通達。不成聖性。故非圓通　二水  大。

[0909c22]  若以水性觀。想念非真實。如如非覺觀。云何  獲圓通　月光童子。因作水觀。見身中水與  外香水性合真空一味流通。得無生忍。今謂。
此觀不離尋伺想念。豈是真實如如之性。覺  觀即尋伺也　三火大。

[0909c27]  若以火性觀。厭有非真離。非初心方便。云何  獲圓通　火頭金剛。觀多婬心成智慧火。身  心煖觸無礙流通。生大寶焰。今謂。此由多婬
生厭離故。觀成性火。此即厭求之心。豈稱圓  照。非是真實離念之門。初機不合。故須揀也  四風大。

[0910a04]  若以風性觀。動寂非無對。對非無上覺。云何  獲圓通　琉璃光菩薩。因觀身心世界皆是妄  緣風力所。動。風力無依本無所有。於動見
不動。即證實相。今謂。風性是動。由動有寂。  動寂相對。對即非真。豈同圓觀入流亡所  五空大。

[0910a10]  若以空性觀。昏鈍先非覺。無覺異菩提。云何  獲圓通　虛空藏菩薩。由觀四大無依妄想  生滅虛空無二佛國本同。得無生忍。今謂。虛
空昏暗無明所生。非是覺明。異于本覺。故  須揀也　六識大。

[0910a15]  若以識性觀。觀識非常住。存心乃虛妄。云何  獲圓通　彌勒菩薩。修唯識觀。盡空如來國  土淨穢有無。皆是我心變化所現。今謂。識性
念念生滅。攀緣不息。體非常住。若但亡境不  亡其心。還成虛妄。豈是圓通　七根大。

[0910a20]  諸行是無常。念性元生滅。因果今殊感。云何  獲圓通　大勢至菩薩。由念佛三昧都攝六  根。淨念相繼。入無生忍。今謂。凡是有為皆屬
行陰遷變。念性生滅。正是無常。如何以無常  因獲常住果。故非圓通。然念佛法門此方最  要。雖云生滅。要因念想專注在懷。兼佛願力
旦生淨土。生彼國已。進行彌速。即證有期。  今顯圓根。觀音為上。抑揚之道。故須揀也  三頌觀音圓通三。一廣顯圓門四。一標嘆所  入法。

[0910b01]  我今白世尊。佛出娑婆界。此方真教體。清淨  在音聞。欲取三摩提。實以聞中入。離苦得解  脫　娑婆世界耳根最利。故用音聲以為佛
事。由從耳根發識聞聲。引生第六識中聞慧。  緣名句文。熏成解心種子。納為教體。故云教  體在音聞也。教體既成。然後思惟修習。入三  摩提。成大解脫
二略歎能入人。

[0910b08]  良哉觀世音。於恒沙劫中。入微塵佛國。得大  自在力。無畏施眾生。妙音觀世音。梵音海潮  音。救世悉安寧。出世獲常住　初一句總標
嘆。次二句嘆三十二應。次二句嘆十四無畏  兼四不思議。次二句嘆德號。妙音是體。觀世  音是用。亦是真俗二諦。亦是自利利他。梵是
淨義。釋成體也。海潮要不失時。釋成用也。救  世下二句結嘆利益。初得世間安樂。終獲究  竟涅槃　三廣辨圓通根二。一顯聞性二。一  對辨真實三。一圓真實。

[0910b18]  我今啟如來。如觀音所說。譬如人靜居。十方  俱擊鼓。十處一時聞。此則圓真實　解脫德  也。如前觀音所陳三昧所得殊勝。赴感不差。
周遍皆應。十方者十界也。擊鼓者機動也。一  時聞者應不失也。此則應身無量無感不應。  故云圓真實　二通真實。

[0910b24]  目非觀障外。口鼻亦復然。身以合方知。心念  紛無緒。隔垣聽音響。遐邇俱可聞。五根所不  齊。是則通真實　般若德也。前四句揀不通。
口鼻下二句經文語倒。故先舉所例口鼻。後  舉能例身根。蓋翻譯者略順根次也。隔垣下  四句。正顯耳根不同前五。由是得名通真實  耳　三常真實二。一正顯。

[0910c02]  音聲性動靜。聞中為有無。無聲號無聞。非實  聞無性。聲無既無滅。聲有亦非生。生滅二圓  離。是則常真實　法身德也。聲於聞中自有
動靜。說為有無。非謂聞性是有無也。世人若  以不聞聲時號無聞者。聞性已滅。聲塵更起。  遣誰更聞。是知聲有聞性不生。聲無聞性不
滅。生滅既而遍離。由是得名常真實也　二  釋成。

[0910c10]  縱令在夢想。不為不思無。覺觀出思惟。身心  不能及　如前重睡心想不行。聞舂擣聲別作  他物。此時豈憶靜搖。應知聞性不斷。故云不
為不思無也。覺觀出思惟者。此既不與念想  相應。即出覺觀思惟之表。譯人迴文不盡。故  令語倒。覺觀即尋伺也。思惟即是遍。行思也。
俱是心所皆不相應。故名為出。又覺是本覺。  即聞性也。觀即是照。此即文順　二揀非顯  是。

[0910c19]  今此娑婆國。聲論得宣明。眾生迷本聞。循聲  故流轉。阿難縱強記。不免落邪思。豈非隨所  淪。旋流獲無妄　前二句。通明此方由聲教
入。聲名句文能詮法義。眾生由此聞而解了。  故云宣明。次四句正揀過非。苟隨聲教。不能  亡緣入流返照。即迷本聞性循聲轉也。故舉
阿難雖得多聞不能亡相。為聲所轉。生滅妄  想無由得免。後二句結非顯是。旋流者返流  也。斯則入流亡所。唯照聞性。生滅既滅寂滅  現前。故云無妄
二明觀行四。一告語。

[0910c29]  阿難汝諦聽。我承佛威力。宣說金剛王如幻  不思議佛母真三昧　金剛如幻已見上文。  三世如來一門超出。故云佛母。又金剛空也。
如幻假也。佛母中也二斥失。

[0911a04]  汝聞微塵佛一切祕密門。欲漏不先除。畜聞  成過誤。將聞持佛。佛何不自聞聞　雖持法  藏。不能捨聞而觀自性。故成過矣。若將世間
隨聲聞相持他佛法。不如返照自己聞性成  真三昧故。云聞聞　三正示二。一正明觀行  三。一法三。一脫塵旋根。

[0911a10]  聞非自然生。因聲有名字。旋聞與聲脫。能脫  欲誰名。一根既返源。六根成解脫　見聞覺  知之聞。隨聲而有。非本然性。如上文云。如汝
今者承聽我法。此即因聲而有分別等。若能  離緣觀性。聞相不起。動靜境亡。能所不拘。故  名解脫。縛既無得。脫亦不名。一根既然。六根  皆爾　二塵銷覺顯。

[0911a17]  見聞如幻翳。三界若空花。聞復翳根除。塵消  覺圓淨　見聞覺知迷成翳眼。三界有法悉  是空華。見聞體虛本不可得。復加幻喻。故起
信云。三界虛偽。唯心所作。上文云。見聞覺知  虛妄病緣。故有十方諸有漏國。翳除華滅。聞  復塵消。妙覺明心顯然圓淨。此分證也　三  覺極無礙。

[0911a24]  淨極光通達。寂照含虛空。却來觀世間。猶如  夢中事。摩登伽在夢。誰能留汝形　淨極謂  滿淨解脫圓也。光通達謂滿覺般若備也。寂
照謂真理法身極也。三德既圓。三障永盡。如  大夢寤。如蓮華開。返觀世間欲誰留礙。此  極證也　二喻。

[0911b01]  如世巧幻師幻作諸男女。雖見諸根動。要以  一機抽。息機歸寂然。諸幻成無性　幻師真  性也。有隨緣義。故名為巧。幻法無明也。男女
六根也。一機即幻法。機息幻無。妄滅根復。或  幻師無明也。幻法心識也。餘同前配。所幻男  女必有所依。喻真性也　三合。

[0911b07]  六根亦如是。元依一精明。分成六和合。一處  成休復。六用皆不成　初句總標。次句合幻  師。次句合男女。後二句合息機等。耳根無明
若破。餘根亦破。故皆不成　二觀成利益。

[0911b11]  塵垢應念消。成圓明淨妙。餘塵尚諸學。明極  即如來　一根若復塵垢自消。上文云。想相  為塵。識情為垢。二俱遠離。則汝法眼應時清
明。故云成圓明淨妙。此則三德圓顯。不縱橫  竝別。故名為妙。後二句結成位。前句斷德未  圓。後句智德備滿。互現可知　四勸修。

[0911b17]  大眾及阿難。旋汝倒聞機。反聞聞自性。性成  無上道。圓通實如是　勸復顛倒聞根返觀  聞性。聞性圓成。菩提可冀。後一句結指印成
四結顯同此證。

[0911b21]  此是微塵佛一路涅槃門。過去諸如來。斯門  已成就。現在諸菩薩。今各入圓明未來修學  人。當依如是法。我亦從中證。非唯觀世音
前二句總指一切諸佛皆從此門得涅槃也。  過去下別列三世。并引文殊皆同此證也  二重明差當。

[0911b27]  誠如佛世尊詢我諸方便。以救諸末劫求出  世間人。成就涅槃心。觀世音為最。自餘諸方  便。皆是佛威神。即事捨塵勞。非是長修學。淺
深同說法　前四句頌佛令揀。成就下二句  正指圓門。顯是雅當。自餘下五句。明二十四  聖各隨所因事相而成觀行。皆是佛之威神。
方便令其得道。非是久長修學淺深二機同  入之法門也反顯觀音即是淺深二機同說同  入久長修學之法門耳　三結願勸學。

[0911c07]  頂禮如來藏無漏不思議。願加被未來。於此  門無惑。方便易成就。堪以教阿難及末劫沈  淪。但以此根修。圓通超餘者。真實心如是
如來藏即一體三寶。是所入之理。具足無漏  性功德故。願加下五句正結願。但以下二句  勸學。最後一句文殊指己選圓通心。真實無  妄非挾情故　三時眾獲益。

[0911c14]  於是阿難及諸大眾。身心了然。得大開示。觀  佛菩提及大涅槃。猶如有人因事遠遊未得  歸還明了其家所歸道路。普會大眾。天龍八
部有學二乘及諸一切新發心菩薩。其數凡  有十恒河沙。皆得本心。遠塵離垢獲法眼淨。  性比丘尼聞說偈已成阿羅漢。無量眾生皆  發無等等阿耨多羅三藐三菩提心
一會之  眾。根器各異。大小不同。前文。觀音說竟。諸  佛放光互來灌頂。兼灌大菩薩及阿羅漢。受  彼光者。一時俱獲金剛三昧。此即顯會二十
四聖諸別觀門。一時圓入觀音修證。今此阿  難及諸初心。聞說偈已。隨其位次悟入有異。  阿難等方悟圓通。從耳根入猶未有證。故云
明了其家所歸道路。其天龍眾及小有學大  乘地前十恒河沙獲法眼淨。即入初地見道  位也。性比丘尼是三果人。今成無學。未發心  者其數無量。皆發道意即悟解大乘也
三  辦離魔業行。前雖廣說圓通修證。凡夫始學  障難尤深。況末代邪宗紛然競起。邪言惑正。  魔辨逼真。濫述既多。朋流者眾。若不甄辨。
妨正修行。故以戒定慧驗之。邪元自露。故九  十六種外道。皆能修禪。而無戒德涅槃經云。  魔尚能變身為佛。豈不能為四依菩薩惑亂
世間。故佛廣說。若言聽畜八不淨物者。是魔  所說。身外之物尚不許畜。何況婬盜殺妄根  本貪嗔。世有愚人。為魔所惑。誹謗戒律言是
小乘。自稱大乘無礙自在。下經廣破。此等竝  是魔業。故佛深誡。是稱決定大乘明了之教。  阿難大權。愍我將來必陷魔難。故慇懃致請。  永為真誡耳
文二。一阿難觀時請問三。一  敘所悟。

[0912a16]  阿難整衣服。於大眾中合掌頂禮。心迹圓明。  悲欣交集。欲益未來諸眾生故。稽首白佛。大  悲世尊。我今已悟成佛法門。是中修行得無  疑惑
圓通即是心所行路。故云心迹。領悟  既深得無疑惑。未來多難。更欲伸陳。悲欣者  欣今所悟悲後行人　二陳所願。

[0912a22]  常聞如來說如是言。自未得度先度人者菩  薩發心。自覺已圓能覺他者如來應世。我雖  未度。願度末劫一切眾生　菩薩有二類。一
智增。先取佛果後度眾生。二悲增。度生心切。  故意留惑潤生三界。今願未度而度眾生。即  悲增也　三述所請。

[0912a28]  世尊。此諸眾生去佛漸遠。邪師說法如恒河  沙。欲攝其心入三摩地。云何令其安立道場。  遠諸魔事。於菩提心得無退屈　此諸眾生
根劣也。去佛漸遠時劣也。邪師說法難多也。  此則時澆解昧。惑障尤多。修定攝心難為進  趣。況遭魔惑。邪見彌增。加行修證如何無退
二如來廣為宣說二。一讚請許宣。

[0912b06]  爾時世尊。於大眾中稱讚阿難。善哉善哉。如  汝所問。安立道場。救護眾生末劫沈溺。汝今  諦聽。當為汝說。阿難大眾唯然奉教　道場
加行事理兩修。內秉戒根。外假心呪。內外相  濟道力易成。為汝宣揚。當善思念　二正為  廣說二。一自行離魔二。一總明三學。

[0912b12]  佛告阿難。汝常聞我毘奈耶中宣說修行三  決定義。所謂攝心為戒。因戒生定。因定發慧  是則名為三無漏學　諸行或對機不同。此
三決定須說。又是決定成佛之因。佛佛皆爾。  故云三決定義　二別示戒學。以定慧二門  前已說故。符律談常同涅槃矣。文四。一離  欲因二。一正辨是非三。一標示。

[0912b19]  阿難。云何攝心。我名為戒。若諸世界六道眾  生。其心不婬。則不隨其生死相續　婬為生  死根本。反之則不續矣。圓覺云。一切眾生皆
因婬欲而正性命。當知輪迴愛為根本。由有  諸欲助發愛性。是故能令生死相續　二正  辯二。一舉過顯非二。一欲為魔因。

[0912b25]  汝修三昧。本出塵勞。婬心不除。塵不可出。縱  有多智禪定現前。如不斷婬。必落魔道。上品  魔王。中品魔民。下品魔女。彼等諸魔亦有徒
眾。各各自謂成無上道　魔不斷婬而修禪  定。魔定順惑易得成就。功深者為上品功淺  者為中下。雖不斷欲。而修定修福。隨福優劣。
故成三品。以邪定力報得五通。以有漏福生  天魔界。隨得少定。不辨邪正。各各自謂成  無上道　二未來多惑。

[0912c05]  我滅度後。末法之中。多此魔民。熾盛世間。廣  行貪婬為善知識。令諸眾生落愛見坑失菩  提路　末世眾生。無正法眼。多被魔惑。廣行
貪婬。假稱善友。誘化無識。失正遭苦。宜深察  之不令得便　二結成明誡。

[0912c10]  汝教世人修三摩地。先斷心婬。是名如來先  佛世尊第一決定清淨明誨　此戒雖與小乘  名同。而持隨有異。此則一一內防心念。輕重
等持。彼則事遂緣成。輕重隨戒。故云先斷  心婬。故論云。心生則種種法生。心滅則種種  法滅。故與小乘持戒全別　三誡勸二。一重  彰過患二一喻顯。

[0912c17]  是故阿難。若不斷婬修禪定者。如蒸砂石欲  其成飯。經百千劫秖名熱砂。何以故。此非  飯本砂石成故　戒定慧法能生法身戒根
不完。徒修禪慧。豈有清淨妙體從婬欲生。沙  飯異因。孰論劫數　二結失。

[0912c22]  汝以婬身求佛妙果。縱得妙悟皆是婬根。根  本成婬。輪轉三塗必不能出。如來涅槃何路  修證　非戒不禪。非禪不慧。戒根不淨。所習
禪慧那得淨乎。以不淨故。雖有如無。戒定慧  亡。自成輪轉。終非聖果　二勸令除斷。

[0912c27]  必使婬機身心俱斷斷性亦無。於佛菩提斯  可希冀　真持戒人尚無持相。豈令身心犯  乎重禁。如下文云。殺盜婬等。有名鬼倫。無名
天趣有無二無。無二亦滅。是名妙發三摩提  者　二結歸邪正。

[0913a03]  如我此說名為佛說。不如此說即波旬說  正云波卑夜。此云惡者。波旬訛也　二離殺  因二。一正辨是非三。一標示。

[0913a06]  阿難。又諸世界六道眾生。其心不殺。則不隨  其生死相續　相殺相償。結詶連禍。苟或止  之。故不相續。餘如文　二正辯二。一舉過
顯非二。一殺為鬼因。

[0913a10]  汝修三昧。本出塵勞。殺心不除。塵不可出。縱  有多智禪定現前。如不斷殺。必落神道。上品  之人為大方鬼。中品則為飛行夜叉諸鬼帥
等。下品當為地行羅剎。彼諸鬼神亦有徒眾。  各各自謂成無上道　帶殺修禪。報為神道。  功深福厚。為大力鬼。即五岳四瀆係祠祀者。
功淺福劣。列在中下。八部所管。及大海邊羅  剎國類。因修定故。皆有業通迅疾無礙。不斷  殺故。受此惡趣為天驅役。若不修禪及不修
福但行殺害。直入地獄。無此差降　二未來  多惑三。一正明。

[0913a21]  我滅度後。末法之中。多此鬼神。熾盛世間。自  言食肉得菩提路　殺生食肉。是眾生冤。如  何不斷得菩提路　二辨異。

[0913a24]  阿難。我令比丘食五淨肉。此肉皆我神力化  生。本無命根。汝婆羅門。地多蒸濕。加以砂  石。草菜不生。我以大悲神力所加。因大慈悲。
假名為肉。汝得其味。奈何如來滅度之後食  眾生肉名為釋子　涅槃第四迦葉問云。云  何如來先許比丘食三淨肉。佛言。隨事漸制
故耳。復有七種九種。今言五者。隨經增減。以  意配數。佛以方便權許令食。非究竟說　三  示過。

[0913b04]  汝等當知。是食肉人。縱得心開似三摩地。皆  大羅剎。報終必沈生死苦海。非佛弟子。如是  之人。相殺相吞相食未已。云何是人得出三  界
似三摩地者鬼神定也。亦能令人知過  去未來事。與善定相似。如起信說　二結成  明誡。

[0913b10]  汝教世人修三摩地。次斷殺生。是名如來先  佛世尊第二決定清淨明誨　三誡勸二。一  重彰過患二。一順明口過二。一喻顯。

[0913b13]  是故阿難。若不斷殺修禪定者。譬如有人自  塞其耳高聲大叫求人不聞。此等名為欲隱  彌露　塞耳修禪。高聲行殺。求不聞之道。彰
彌露之苦。豈不悲夫　二況顯。

[0913b17]  清淨比丘及諸菩薩。於岐路行不蹋生草。況  以手拔。云何大悲取諸眾生血肉充食　生  草不踐。非獨護譏。亦深慈念。草尚不踏。況損  命也
二反顯身過二。一正明所離。

[0913b21]  若諸比丘。不服東方絲綿絹帛及是此土靴  履裘毳乳酪醍醐。如是比丘。於世真脫。酬還  宿債。不遊三界　絲綿裘毳眾生身分。身既
不服。真解脫者。以不遊三界詶宿債故。經語  甚倒知之　二反喻所以。

[0913b26]  何以故。服其身分。皆為彼緣。如人食其地中  百穀足不離地　服眾生分。為眾生緣。辟穀  求昇。尚有不至。況食況服能出離乎　二勸
令除斷。

[0913c01]  必使身心於諸眾生若身身分身心二塗不服  不食。我說是人真解脫者　心無貪慮。身不  服行。斷性苟亡。自然真脫　二結歸邪正。

[0913c04]  如我此說名為佛說。不如此說即波旬說  三離盜因二。一正辨是非三。一標示。

[0913c06]  阿難。又復世界六道眾生。其心不偷。則不隨  其生死相續　不與而取。起心即犯。故云其  心不偷　二正辯三。一辨其邪行二。一盜  為邪因。

[0913c10]  汝修三昧。本出塵勞。偷心不除。塵不可出。縱  有多智禪定現前。如不斷偷。必落邪道。上品  精靈。中品妖魅。下品邪人諸魅所著。彼等群
邪亦有徒眾。各各自謂成無上道　禪智雖  現。貪盜不除。縱亡婬殺。亦落邪道。精靈妖魅  及諸邪人。皆能惑亂令眾歸附。不惜衣食。  盡命供給。若不修禪。直入地獄
二未來多  惑。

[0913c18]  我滅度後。末法之中。多此妖邪。熾盛世間。潛  匿姦欺稱善知識。各自謂  己  得上人法。詃惑  無識。恐令失心。所過之處其家耗散　姦欺
盈抱。潛護如淳。詐偽充懷。隱藏若拙。苟求不  與之利。詃誘無識之人。猛熾其貪。顯異其語。  令彼愚者頓棄家財。仍遭王難。故云耗散
二示其正修二。一正示行緣二。一明正行。

[0913c25]  我教比丘循方乞食。令其捨貪成菩提道。諸  比丘等。不自熟食。寄於殘生旅泊三界。示一  往還去已無返　比丘依法循乞不自熟食。
為捨貪過。深厭自生不戀三界。如旅泊人一  往而已　二斥邪行。

[0914a01]  云何賊人假我衣服。裨販如來。造種種業。皆  言佛法。却非出家具戒比丘。為小乘道。由是  疑誤無量眾生墮無間獄　身雖出家。心不
入道。假衣服以作相。販如來以造業。反毀具  戒為權小。高現異儀為至極。誑妄愚者。入惡  無窮。涅槃邪正品云。我滅度後。是魔波旬。漸
當壞亂我之正法。乃至作比丘比丘尼及阿  羅漢等形。以有漏身稱是無漏。壞我正法。乃  至說言。無四重僧殘不定捨墮懺悔眾學滅
諍等法。亦無偷闌五逆一闡提罪。乃至若犯  如是等罪亦無有報。如是說者竝是魔說。我  佛法中。有犯如上等罪。應當苦治。若不持  戒。云何當得見佛性耶
二別示轉業二。一  正示方法。

[0914a15]  若我滅後。其有比丘。發心決定。修三摩提。能  於如來形像之前。身然一燈。燒一指節。及於  身上爇一香炷。我說是人。無始宿債一時酬
畢。長揖世間。永脫諸漏。雖未即明無上覺路。  是人於法已決定心　殺生偷盜執對不亡。為  三界緣。障菩提路。然身苦體能報此因。宿債  苟除。世間永脫。故云長揖
二反結酬償。

[0914a22]  若不為此捨身微因。縱成無為。必還生人酬  其宿債。如我馬麥正等無異　前云摩登伽  在夢誰能留汝形。今云縱成無為必酬宿債
者。此示業報不亡成無為後現有為身尚還  宿債。況全未離有為。而欲妄逃業果。其可得  乎。引證酬業如別處說　三結成明誡。

[0914a28]  汝教世人修三摩地。後斷偷盜。是名如來先  佛世尊第三決定清淨明誨　三誡勸二。一  喻顯不斷。

[0914b02]  是故阿難。若不斷偷修禪定者。譬如有人水  灌漏巵欲求其滿。縱經塵劫終無平復　灌  禪定水於破戒巵。欲求滿果。塵劫不平。誰之
過矣。豈不慎乎。斯則內德無實。外相惑人。戒  器已穿。善法多漏耳　二勸令除斷。

[0914b07]  若諸比丘。衣鉢之餘分寸不畜。乞食餘分施  餓眾生。於大集會合掌禮眾。有人捶詈同於  稱讚。必使身心二俱捐捨身肉骨血與眾生
共。不將如來不了義說迴為己解以誤初學。  佛印是人得真三昧　此文勸離四過。謂貪  慢瞋癡。配文可見。心不起嗔。身不加報。故云
二俱捐捨。以觀眾生及與我身平等無二。由  是身心不加報耳。故云與眾生共。不了義說  為己解者。不將佛方便說迴作自己心中獨
悟之法以此詃惑無識初學。此文亦證不了  教中得食淨肉。必至了教一切皆斷。不執  不了教將為究竟說也。執權謗實亦此類也。
楞伽云。愚癡凡夫惡見所噬。邪曲迷醉。妄稱  一切智說。暉解云。無智之人。不了如來方便  說法。而乃妄稱一切智人作究竟說　二結  歸邪正。

[0914b23]  如我所說名為佛說。不如此說即波旬說  四離妄因二。一正辨是非三。一標示。

[0914b25]  阿難。如是世界六道眾生。雖則身心無殺盜  婬三行已圓。若大妄語。即三摩提不得清淨。  成愛見魔。失如來種　妄語之因起貪癡慢。
如不斷此。故成愛見　二正辨二。一妄為苦  因二。一對辨二。一顯偽作二。一標列設誑。

[0914c01]  所謂未得謂得。未證言證。或求世間尊勝第  一。謂前人言。我今已得須陀洹果斯陀含果。  阿那含果。阿羅漢道。辟支佛乘。十地地前諸
位菩薩。求彼禮懺。貪其供養　以愚癡心。起  大我慢。因求尊勝。貪彼供養。此即愛見之惑  強而且盛。因起妄語。稱得三乘賢聖果證。實
得道果尚不許說。豈況未得而妄說耶　二  結成招苦。

[0914c09]  是一顛迦。銷滅佛種。如人以刀斷多羅木。佛  記是人。永殞善根。無復知見。沈三苦海。不  成三昧　一顛迦即是斷善根者。其大妄語
與此罪同。涅槃邪正品云。若有說言。我已得  成阿耨菩提。何以故。以有佛性故。有佛性者  必定得成阿耨菩提。當知是人犯波羅夷罪。
何以故。雖有佛性。以未修習諸善方便。是故  未見。以不見故。不得成就阿耨菩提。故知略  不修斷白稱即是佛者。皆大妄語。犯波羅夷  非佛弟子
二明真化二。一列化事。

[0914c19]  我滅度後。勅諸菩薩及阿羅漢。應身生彼末  法之中。作種種形。度諸輪轉。或作沙門白衣  居士人王宰官童男童女。如是乃至婬女寡
婦姦偷屠販。與其同事。稱讚佛乘。令其身心  入三摩地　四攝利人。作種種化。初同其道。  後勸佛乘。盡為益他。非貪利己　二誡明言。

[0914c25]  終不自言我真菩薩真阿羅漢泄佛密因輕言  末學。唯除命終陰有遺付　真聖利物終不  可測。以承佛制不妄漏泄。此聖真因。唯聖自
證故云密因。未學之前不可輕說。陰有遺付  者不顯稱也。此開臨終密有表示遣囑弟子。  如求那屈指事　二結責。

[0915a02]  云何是人。惑亂眾生。成大妄語　二結成明  誡。

[0915a04]  汝教世人修三摩地。後復斷除諸大妄語。是  名如來先佛世尊第四決定清淨明誨　三誡  勸四。一喻其不斷。

[0915a07]  是故阿難。若不斷其大妄語者。如刻人糞為  栴檀形欲求香氣。無有是處　修禪定之檀  形。刻妄語之人糞。遙觀可意。近逼穢聞。欲求
道香。終無得理　二舉其防微。

[0915a11]  我教比丘。直心道場。於四威儀一切行中尚  無虛假。云何自稱得上人法　三乘所證為  上人法。此文舉淺況深。餘小妄語尚不可為。  況大妄耶
三重喻大過。

[0915a15]  譬如窮人妄號帝王自取誅滅。況復法王如  何妄竊。因地不直。果招紆曲。求佛菩提。如  噬臍人。欲誰成就　初喻大妄止成苦本。後
喻求道終無得理。如人噬臍了不相及。春秋  傳曰。若不早圖。後君噬臍　四斷成叵益。

[0915a20]  若諸比丘心如直絃。一切真實。入三摩提永  無魔事。我印是人。成就菩薩無上知覺　一  切時中。悉無虛偽。若斯人也真求道歟。豈不
速至乎。若示相標形詐稱得道。內懷諂曲。外  規名聞。豈曰修行。故法華云。濁世惡比丘。  邪智心諂曲。未得謂為得。我慢心充滿。乃至
衲衣在空閑。假名阿練若。當知是等盡行魔  業　二結歸邪正。

[0915a28]  如我所說名為佛說。不如此說即波旬說。

首楞嚴義疏注經卷第六  (之二)

* * *

【經文資訊】大正藏第 39 冊 No. 1799 首楞嚴義疏注經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
