增壹阿含經卷第四

東晉罽賓三藏瞿曇僧伽提婆譯

一子品第九

（一）

[0562a14] 聞如是：

[0562a14] 一時，佛在舍衛國祇樹給孤獨園。

[0562a15] 爾時，世尊告諸比丘：「猶如母人，心懷篤信，唯有一子，恒作是念：『云何當教，使成為人？』」

[0562a17] 爾時，諸比丘白世尊曰：「我等，世尊！不解此義。世尊是諸法之本，如來所陳，靡不承受。唯願世尊與諸比丘說此深法，聞已奉行。」

[0562a20] 爾時，世尊告諸比丘：「諦聽！諦聽！善思念之，吾當為汝分別其義。」

[0562a21] 諸比丘對曰：「如是。世尊！」爾時，諸比丘從佛受教。

[0562a22] 世尊告曰：「猶彼優婆斯心懷篤信，作是教訓：『汝今在家，當如質多長者，亦如象童子。所以然者，此是其限，此是其量。世尊受證弟子，所謂質多長者、象童子也。』若童子意欲剃除鬚髮，著三法衣，出家學道，當如舍利弗、目犍連比丘。所以然者，此是其限，此是其量。所謂舍利弗、目犍連比丘！好學正法，莫作邪業，興起非法；設汝生此染著之想，便當墜墮三惡趣中。善念專心，不得者得，不獲者獲，未得證者，今當受證。所以然者，諸比丘！信施之重，實不可消，令人不得至道。是故，諸比丘！莫生染著之意，已生當滅。如是，諸比丘！當作是學。」

[0562b06] 爾時，諸比丘聞佛所說，歡喜奉行。

（二）

[0562b08] 聞如是：

[0562b08] 一時，佛在舍衛國祇樹給孤獨園。

[0562b09] 爾時，世尊告諸比丘：「篤信優婆斯唯有一女，彼當云何教訓成就？」

[0562b10] 爾時，諸比丘白世尊曰：「我等，世尊！不解此義。世尊是諸法之本，如來所陳，靡不承受。唯願世尊與諸比丘說此深法，聞已奉行。」

[0562b13] 爾時，世尊告諸比丘：「諦聽！諦聽！善思念之，吾當為汝分別其義。」

[0562b15] 諸比丘對曰：「如是。」爾時，諸比丘從佛受教。

[0562b16] 世尊告曰：「猶彼篤信優婆斯教訓女曰：『汝今在家者，當如拘讎多羅優婆斯、難陀母。所以然者，此是其限，此是其量。世尊受證弟子，所謂拘讎多羅優婆斯、難陀母是。』若女意欲剃除鬚髮，著三法衣，出家學道者，當如讖摩比丘尼、優鉢花色比丘尼。所以然者，此是其量，此是其限。所謂讖摩比丘尼、優鉢華色比丘尼，好學正法，莫作邪業，興起非法；設汝生此染著之想，便當墜墮三惡趣中。善念專心，不果者果，不獲者獲，未得證者，今當受證。所以然者，諸比丘！信施之重，實不可消，令人不得至道之趣。是故，諸比丘！莫生染著之想，已生當滅。如是，諸比丘！當作是學。」

[0562b29] 爾時，諸比丘聞佛所說，歡喜奉行。

（三）

[0562c02] 聞如是：

[0562c02] 一時，佛在舍衛國祇樹給孤獨園。

[0562c03] 爾時，世尊告諸比丘：「我不見一法疾於心者，無譬可喻，猶如獼猴捨一取一，心不專定。心亦如是，前想、後想所不同者，以方便法不可摸則，心迴轉疾。是故，諸比丘！凡夫之人不能觀察心意。是故，諸比丘！常當降伏心意，令趣善道，亦當作是學。」

[0562c08] 爾時，諸比丘聞佛所說，歡喜奉行。

（四）

[0562c10] 聞如是：

[0562c10] 一時，佛在舍衛國祇樹給孤獨園。

[0562c11] 爾時，世尊告諸比丘：「我不見一法疾於心者，無譬可喻，猶如獼猴捨一取一，心不專定。心亦如是，前想、後想所念不同，是故，諸比丘！凡夫之人不能觀察心意所由。是故，諸比丘！常當降伏心意，得趣善道，是故，諸比丘！當作是學。」

[0562c16] 爾時，諸比丘聞佛所說，歡喜奉行。

（五）

[0562c18] 聞如是：

[0562c18] 一時，佛在舍衛國祇樹給孤獨園。

[0562c19] 爾時，世尊告諸比丘：「我恒觀見一人心中所念之事，此人如屈伸臂頃墮泥黎中。所以然者，由惡心故，心之生病墜墮地獄。」

[0562c22] 爾時，世尊便說偈言：

「猶如有一人，　　心懷瞋恚想，
　今告諸比丘，　　廣演其義趣。
　今正是其時，　　設有命終者，
　假令入地獄，　　由心穢行故。

[0562c27] 「是故，諸比丘！當降伏心，勿生穢行。如是，諸比丘！當作是學。」

[0562c28] 爾時，諸比丘聞佛所說，歡喜奉行。

（六）

[0563a01] 聞如是：

[0563a01] 一時，佛在舍衛國祇樹給孤獨園。

[0563a02] 爾時，世尊告諸比丘：「我恒觀見一人心中所念之事，如屈伸臂頃而生天上。所以然者，由善心故；已生善心，便生天上。」

[0563a04] 爾時，世尊便說偈言：

「設復有一人，　　而生善妙心，
　今告諸比丘，　　廣演其義趣。
　今正是其時，　　設有命終者，
　便得生天上，　　由心善行故。

[0563a10] 「是故，諸比丘！當發淨意，勿生穢行。如是，諸比丘！當作是學。」

[0563a11] 爾時，諸比丘聞佛所說，歡喜奉行。

（七）

[0563a13] 聞如是：

[0563a13] 一時，佛在舍衛國祇樹給孤獨園。

[0563a14] 爾時，世尊告諸比丘：「我於此眾中，不見一法最勝最妙，眩惑世人，不至永寂，縛著牢獄，無有解已。所謂男子見女色已，便起想著，意甚愛敬，令人不至永寂，縛著牢獄，無有解已，意不捨離，周旋往來，今世後世，迴轉五道，動歷劫數。」

[0563a19] 爾時，世尊便說偈曰：

「梵音柔軟聲，　　如來說難見；
　或復有時見，　　繫念在目前。
　亦莫與女人，　　往來與言語；
　恒羅伺捕人，　　不得至無為。

[0563a24] 「是故，諸比丘！當除諸色，莫起想著。如是，諸比丘！當作是學。」

[0563a25] 爾時，諸比丘聞佛所說，歡喜奉行。

（八）

[0563a27] 聞如是：

[0563a27] 一時，佛在舍衛國祇樹給孤獨園。

[0563a28] 爾時，世尊告諸比丘：「我於此眾中，不見一法最勝最妙，眩惑世人，不生永寂，縛著牢獄，無有解已。所謂女見男子色已，便起想著，意甚愛敬，令人不至永寂，縛著牢獄，無有解已。意不捨離，周旋往來，今世後世，迴轉五道，動歷劫數。」

[0563b04] 爾時，世尊便說偈曰：

「若生顛倒想，　　興念恩愛心，
　除念意染著，　　便無此諸穢。

[0563b08] 「是故，諸比丘！當除諸色，莫起想著。如是，諸比丘！當作是學。」

[0563b09] 爾時，諸比丘聞佛所說，歡喜奉行。

（九）

[0563b11] 聞如是：

[0563b11] 一時，佛在舍衛國祇樹給孤獨園。

[0563b12] 爾時，世尊告諸比丘：「我於此眾中，不見一法，無欲想便起欲想；已起欲想便增益。無瞋恚想便起瞋恚；已起瞋恚便增多。無睡眠想便起睡眠；已起睡眠便增多。無調戲想便起調戲；已起調戲便增多。無疑想便起疑想；已起疑想便增多。亦當觀惡露不淨想，設作亂想，無欲想便有欲想；已有欲想便增多。瞋恚、睡眠，本無疑想便起疑想；疑想已起便增多。是故，諸比丘！莫作亂想，常當專意。如是，諸比丘！當作是學。」

[0563b21] 爾時，諸比丘聞佛所說，歡喜奉行。

（一〇）

[0563b23] 聞如是：

[0563b23] 一時，佛在舍衛國祇樹給孤獨園。

[0563b24] 爾時，世尊告諸比丘：「我於此法中，不見一法，未有欲想便不生欲想；已生欲想便能滅之。未生瞋恚想便不生，已生瞋恚想便能滅之。未生睡眠想便不生；已生睡眠想便能滅之。未生調戲想便不生；已生調戲想便能滅之。未生疑想便不生；已生疑想便能滅之。亦當觀惡露不淨，已觀惡露不淨，未生欲想便不生；已生便能滅之。未生瞋恚便不生；已生瞋恚便能滅之。乃至疑，未生疑想便不生；已生疑想便能滅之。是故，諸比丘！常當專意觀不淨想。如是，諸比丘！當作是學。」

[0563c06] 爾時，諸比丘聞佛所說，歡喜奉行。

　二斯及二心　　一墮一生天
　男女想受樂　　二欲想在後

增壹阿含經護心品第十

（一）

[0563c11] 聞如是：

[0563c11] 一時，佛在舍衛國祇樹給孤獨園。

[0563c12] 爾時，世尊告諸比丘：「當修行一法，當廣布一法；修行一法，廣布一法已，便得神通，諸行寂靜，得沙門果，至泥洹界。云何為一法？所謂無放逸行。云何為無放逸行？所謂護心也。云何護心？於是，比丘！常守護心有漏、有漏法，當彼守護心有漏、有漏法，於有漏法便得悅豫，亦有信樂，住不移易，恒專其意，自力勸勉。

[0563c19] 「如是。比丘！彼無放逸行，恒自謹慎。未生欲漏便不生；已生欲漏便能使滅；未生有漏便不生；已生有漏便能使滅；未生無明漏便不生；已生無明漏便能使滅。比丘於彼無放逸行，閑靜一處，恒自覺知而自遊戲，欲漏心便得解脫，有漏心、無明漏心便得解脫。已得解脫，便得解脫智，生死已盡，梵行已立，所作已辦，更不復受有，如實知之。」

[0563c27] 爾時，世尊便說斯偈：

「無憍甘露跡，　　放逸是死徑；
　無慢則不死，　　慢者即是死。

[0564a01] 「是故，諸比丘！當念修行無放逸行。如是，諸比丘！當作是學。」

[0564a02] 爾時，諸比丘聞佛所說，歡喜奉行。

（二）

[0564a04] 聞如是：

[0564a04] 一時，佛在舍衛國祇樹給孤獨園。

[0564a05] 爾時，世尊告諸比丘：「當修行一法，當廣布一法；修行一法，廣布一法已，便得神通，諸行寂靜，得沙門果，至泥洹處。云何為一法？謂無放逸行於諸善法。云何無放逸行？所謂不觸嬈一切眾生，不害一切眾生，不惱一切眾生，是謂無放逸行。彼云何名善法？所謂賢聖八道品：等見、等方便、等語、等行、等命、等治、等念、等定，是謂善法。」

[0564a12] 爾時，世尊便說偈曰：

「施一切眾生，　　不如法施人；
　雖施眾生福，　　一人法施勝。

[0564a16] 「是故，諸比丘！當修行善法。如是，諸比丘！當作是學。」

[0564a17] 爾時，諸比丘聞佛所說，歡喜奉行。

（三）

[0564a18] 聞如是：

[0564a18] 一時，佛在舍衛國祇樹給孤獨園。

[0564a19] 爾時，世尊告諸比丘：「當云何觀檀越施主？」

[0564a20] 爾時，諸比丘白世尊曰：「世尊是諸法之王，唯願世尊與諸比丘而說此義，聞已盡當奉持。」

[0564a22] 爾時，世尊告諸比丘：「諦聽！諦聽！善思念之，我當與汝分別其義。」

[0564a23] 對曰：「如是。世尊！」爾時，諸比丘從佛受教。

[0564a24] 世尊告曰：「檀越施主當恭敬，如子孝順父母，養之、侍之，長益五陰，於閻浮利地現種種義。觀檀越主能成人戒、聞、三昧、智慧。諸比丘多所饒益，於三寶中無所罣礙，能施卿等衣被、飲食、床榻、臥具、病瘦醫藥。是故，諸比丘！當有慈心於檀越所，小恩常不忘，況復大者！恒以慈心向彼檀越，說身、口、意清淨之行，不可稱量，亦無有限。身行慈，口行慈，意行慈，使彼檀越所施之物，終不唐捐，獲其大果，成大福祐，有大名稱，流聞世間，甘露法味。如是，諸比丘！當作是學。」

[0564b06] 爾時，世尊便說偈曰：

「施以成大財，　　所願亦成就；
　王及諸賊盜，　　不能侵彼物。
　施以得王位，　　紹繼轉輪處；
　七寶具足成，　　本施之所致。
　布施成天身，　　首著雜寶冠；
　與諸妓女遊，　　本施之果報。
　施得天帝釋，　　天王威力盛；
　千眼莊嚴形，　　本施之果報。
　布施成佛道，　　三十二相具；
　轉無上法輪，　　本施之果報。」

[0564b18] 爾時，諸比丘聞佛所說，歡喜奉行。

（四）

[0564b19] 聞如是：

[0564b19] 一時，佛在舍衛國祇樹給孤獨園。

[0564b20] 爾時，世尊告諸比丘：「檀越施主當云何承事、供養，精進、持戒諸賢聖人？」

[0564b21] 爾時，諸比丘白世尊曰：「世尊是諸法之王，唯願世尊與諸比丘而說此義，盡當奉持。」

[0564b23] 爾時，世尊告諸比丘：「諦聽！諦聽！善思念之，我當與汝分別其義。」

[0564b25] 對曰：「如是，世尊！」爾時，諸比丘從佛受教。

[0564b26] 世尊告曰：「檀越施主承事、供養，精進、持戒諸多聞者，猶如與迷者指示其路，糧食乏短而給施食，恐怖之人令無憂惱，驚畏者教令莫懼，無所歸者與作覆護，盲者作眼目，與病作醫王。猶如田家農夫修治田業，除去穢草，便能成就穀食。比丘常當除棄五盛陰病，求入無畏泥洹城中。如是，諸比丘！檀越施主承事、供養，精進、持戒諸多聞者，當施。」

[0564c05] 爾時，阿那邠持長者集在彼眾，爾時長者阿那邠持白世尊曰：「如是，世尊！如是，如來！一切施主及與受者猶吉祥瓶，諸受施人如毘沙王，勸人行施如親父母，受施之人是後世良祐，一切施主及與受者猶如居士。」

[0564c10] 世尊告曰：「如是，長者！如汝所言。」

[0564c10] 阿那邠持長者白世尊曰：「自今已後，門不安守，亦不拒逆比丘、比丘尼、優婆塞、優婆斯，及諸行路乏糧食者。」

[0564c13] 爾時，阿那邠持長者白世尊曰：「唯願世尊及比丘眾受弟子請。」爾時，世尊默然受長者請。

[0564c15] 爾時，長者見世尊默然受請，即禮佛三匝，還歸所在，到舍已，即其夜辦具甘饌種種飯食，廣敷坐具，自白：「時到，食具已辦，唯願世尊願時臨顧。」

[0564c18] 爾時，世尊將諸比丘眾，著衣持鉢，詣舍衛城，至長者家，到已，各自就座，諸比丘僧亦各隨次坐。爾時，長者見佛、比丘眾坐定，手自斟酌，行種種飲食。以行種種飲食，各收鉢坐，更取卑座，在如來前欲聽聞法。

[0564c23] 爾時，長者白世尊言：「善哉！如來！聽諸比丘隨所須物三衣、鉢盂、鍼筒、尼師壇、衣帶、法澡罐，及餘一切沙門雜物，盡聽弟子家取之。」

[0564c26] 爾時，世尊告諸比丘：「汝等若須衣裳、鉢器及尼師壇、法澡罐，及餘一切沙門雜物，聽使此取，勿足疑難，起想著心。」

[0564c29] 爾時，世尊與長者阿那邠持說微妙之法。說妙法已，便從坐起而去。

[0565a02] 當於爾時，阿那邠持復於四城門而廣惠施，第五市中，第六在家，須食與食，須漿與漿，須車乘、妓樂、香熏、瓔珞，悉皆與之。

[0565a05] 爾時，世尊聞長者阿那邠持於四城門中廣作惠施，復於大市布施貧乏，復於家內布施無量。爾時，世尊告諸比丘：「我弟子中第一優婆塞好喜布施，所謂須達長者是。」

[0565a08] 爾時，諸比丘聞佛所說，歡喜奉行。

（五）

[0565a10] 聞如是：

[0565a10] 一時，佛在舍衛國祇樹給孤獨園。

[0565a11] 爾時，阿那邠持長者便往至世尊所，頭面禮世尊足，在一面坐。世尊告曰：「云何，長者！貴家恒布施貧乏耶？」

[0565a13] 長者對曰：「如是。世尊！恒布施貧乏，於四城門而廣布施，復在家中給與所須。世尊！我或時作是念，并欲布施野、飛鳥、猪、狗之屬。我亦無是念，此應與，此不應與。亦復無是念，此應與多，此應與少。我恒有是念，一切眾生皆由食而存其命，有食便存，無食便喪。」

[0565a19] 世尊告曰：「善哉！善哉！長者！汝乃以菩薩心，專精一意而廣惠施。然此眾生由食得濟，無食便喪。長者！汝當獲大果，得大名稱，有大果報，聲徹十方，得甘露法味。所以然者，菩薩之處恒以平等心而以惠施，專精一意，念眾生類由食而存，有食便濟，無食便喪。是謂，長者！菩薩心所安處而廣惠施。」

[0565a26] 爾時，世尊便說偈曰：

「盡當普惠施，　　終無悋悔心，
　必當遇良友，　　得濟到彼岸。

[0565b01] 「是故，長者！當平等意而廣惠施。如是，長者！當作是學。」

[0565b02] 爾時，長者聞佛所說，歡喜奉行。

（六）

[0565b04] 聞如是：

[0565b04] 一時，佛在舍衛國祇樹給孤獨園。

[0565b05] 爾時，世尊告諸比丘：「如我今日審知眾生根原所趣，亦知布施之報。最後一摶之餘，已不自食，惠施他人，爾時不起憎嫉之心如毛髮許。以此眾生不知施之果報，如我皆悉知之。施之果報，平等之報，心無有異。是故，眾生不能平等施而自墮落，恒有慳嫉之心，纏裹心意。」

[0565b11] 爾時，世尊便說偈曰：

「眾生不自覺，　　如來之言教；
　常當普惠施，　　專向真人所。
　志性以清淨，　　所獲福倍多；
　等共分其福，　　後得大果報。
　所施今善哉，　　心向廣福田；
　於此人間逝，　　必生於天上。
　以到彼善處，　　快樂自娛樂；
　吉祥甚歡悅，　　一切無乏短。
　以天威德業，　　玉女為營從；
　平等之施報，　　故獲此福祐。」

[0565b22] 爾時，諸比丘聞佛所說，歡喜奉行。

（七）

[0565b23] 聞如是：

[0565b23] 一時，佛在舍衛國祇樹給孤獨園。

[0565b24] 爾時，世尊告諸比丘：「汝等莫畏福報，所以然者，此是受樂之應，甚可愛敬。所以名為福者，有此大報。汝等當畏無福。所以然者，此名苦之原本，愁憂苦惱不可稱記，無有愛樂，此名無福。比丘！昔我自念七年行慈心，復過七劫不來此世，復於七劫中生光音天，復於七劫生空梵天處為大梵天，無與等者統百千世界，三十六反為天帝釋形，無數世為轉輪王。是故，諸比丘！作福莫惓。所以然者，此名受樂之應，甚可愛敬，是謂名為福。汝等當畏無福。所以然者，苦之原本，愁憂苦惱不可稱記，此名無福。」

[0565c07] 爾時，世尊便說此偈：

「快哉福報，　　所願者得，　　速至滅盡，
　到無為處。　　正使億數，　　天魔波旬，
　亦不能嬈，　　為福業者。　　彼恒自求，
　賢聖之道，　　便盡除苦，　　後無有憂。

[0565c12] 「是故，諸比丘！為福莫厭。是故，諸比丘！當作是學。」

[0565c13] 爾時，諸比丘聞佛所說，歡喜奉行。

（八）

[0565c14] 聞如是：

[0565c14] 一時，佛在舍衛國祇樹給孤獨園。

[0565c15] 爾時，世尊告諸比丘：「若有承順一法，不離一法，魔波旬不能得其便，亦不能來觸嬈人。云何為一法？謂功德福業。所以然者，自憶往昔在道樹下，與諸菩薩集在一處，弊魔波旬將諸兵眾數千萬億，種種形貌，獸頭人身不可稱計，天、龍、鬼、神、阿須倫、迦留羅、摩休勒等，皆來運集。

[0565c21] 「時，魔波旬而語我言：『沙門速投于地！』佛以福德大力，降伏魔怨，諸塵垢消，無有諸穢，便成無上正真道。諸比丘！當觀此義，其有比丘功德具足者，弊魔波旬不能得其便，壞其功德。」

[0565c25] 爾時，世尊便說此偈：

「有福快樂，　　無福者苦，　　今世後世，
　為福受樂。

[0565c29] 「是故，諸比丘！為福莫惓。」

[0565c29] 爾時，諸比丘聞佛所說，歡喜奉行。

（九）

[0566a02] 聞如是：

[0566a02] 一時，佛在舍衛國祇樹給孤獨園。

[0566a03] 爾時，世尊告諸比丘：「若有比丘修行一法，便不能壞敗惡趣，一為趣善，一為趣泥洹。云何修行一法，不能壞敗惡趣？所謂心無篤信，是謂修此一法不壞敗惡趣。云何修行一法趣善處者？所謂心行篤信，是謂修此一法得趣善處。云何修行一法得至泥洹？所謂恒專心念，是謂修行此法得至泥洹。是故謂，諸比丘！專精心意，念諸善本。如是，諸比丘！當作是學。」

[0566a11] 爾時，諸比丘聞佛所說，歡喜奉行。

（一〇）

[0566a13] 聞如是：

[0566a13] 一時，佛在舍衛國祇樹給孤獨園。

[0566a14] 爾時，世尊告諸比丘：「若有一人出現於世，此眾生類便增壽益算，顏色光潤，氣力熾盛，快樂無極，音聲和雅。云何為一人？所謂如來、至真、等正覺。此謂一人出現於世，此眾生類便增壽益算，顏色光潤，氣力熾盛，快樂無極，音聲和雅。是故，諸比丘！常當專精一心念佛。如是，諸比丘！當作是學。」

[0566a20] 爾時，諸比丘聞佛所說，歡喜奉行。

　無慢二、念壇　　二施、堅無厭
　施福、魔波旬　　惡趣及一人

增壹阿含經卷第四

【經文資訊】大正藏第 02 冊 No. 0125 增壹阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，周金言大德輸入／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA