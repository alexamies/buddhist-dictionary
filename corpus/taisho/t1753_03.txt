觀經正宗分定善義卷第三
沙門善導集記

[0261b05]  從此已下，次辯正宗，即有其十六。還就一  一觀中，對文料簡，不勞預顯。今定立正宗，  與諸師不同。今直以就法定者。從日觀初
句下，至下品下生已來，是其正宗。從日觀  已上，雖有多義不同，看此文勢，但是由序  也。應知。

[0261b11]  就初日觀中，先舉，次辨，後結。即有其五。

[0261b12]  一、從佛告韋提下，至想於西方已來，正明  總告總勸。此明韋提前請彌陀佛國，又請  正受之行。如來當時即許為說。但以機緣
未備，顯行未周，更開三福之因，以作未聞  之益。又如來重告，勸發流通，此法難聞廣令  開悟。言佛告韋提汝及眾生者，此明告勸。
若欲等出塵勞，求生佛國者，宜須勵意  也。言應當專心已下，此明眾生散動，識  劇猨猴，心遍六塵，無由暫息。但以境緣  非一，觸目起貪亂想，安心三昧何容可
得？自非捨緣託靜，相續注心，直指西方  簡餘九域。是以一身、一心、一迴向、一處、一  境界、一相續、一歸依、一正念，是名想成就，  得
正受。此世後生，隨心解脫也。

[0261b25]  二、從云何作  想下，至皆見日沒已來，正明牒所觀事。此  明諸眾生等，久流生死，不解安心，雖指西
方，不知云何作意。故使如來為生反問，遣  除疑執，以示正念之方。言凡作想者，此明  總牒前意，顯後入觀之方便。言一切眾生
者，總舉得生之類。言自非生盲已下，此  明  簡機堪與不堪。言生盲者，從母胎中出眼  即不見物者，名曰生盲。此人不得教作日
觀，由不識日輪光相故。除生盲以外遇緣  患者，教作日觀盡得成就。由未患眼時，  識其日輪光明等相。今雖患目，但令善取
日輪等相，正念堅持，不限時節，必得成就。

[0261c09]  問曰：「韋提上請願見極樂之境，及至如來  許說，即先教住心觀日，有何意也？」

[0261c10]  答曰：  「此有三意。一者欲令眾生識境住心，指方  有在。不取冬夏兩時，唯取春秋二際。其日
正東出，直西沒。彌陀佛國，當日沒處，直西超  過十萬億剎即是。

[0261c14]  「二者欲令眾生識知自業  障有輕重。云何得知？由教住心觀日。初  欲住心時，教令跏趺正坐，右脚著左髀上
與外齊，左足安右髀上與外齊，左手安右  手上，令身正直，合口齒勿相近，舌柱上  齶  為令咽喉及鼻中氣道宣通故。又令觀身四
大，內外俱空，都無一物。身之地大，皮肉筋骨等，  心想散向西方，盡西方際，乃至不見一塵  之相。又想身之水大，血汗津淚等，心想散向
北方，盡北方際，乃至不見一塵之相。又想  身之風大，散向東方，盡東方際，乃至不見  一塵之相。又想身之火大，散向南方，盡南方
際，乃至不見一塵之相。又想身之空大，即  與十方虛空一合，乃至不見一塵不空之  相。又想身之五大皆空，唯有識大湛然凝住，
猶如圓鏡，內外明照，朗然清淨。作此想時，  亂想得除，心漸凝定，然後徐徐轉心諦觀  於日。其利根者，一坐即見明相現前。當境現
時，或如錢大，或如鏡面大。於此明上，即自  見業障輕重之相。一者黑障，猶如黑雲障日。  二者黃障，又如黃雲障日。三者白障，如似
白雲障日。此日猶雲障故，不得朗然顯照。  眾生業障亦如是。障蔽淨心之境，不能令  心明照。行者若見此相，即須嚴飾道場安
置佛像，清淨洗浴著淨衣，又燒名香，表白  諸佛一切賢聖。向佛形像，現在一生，懺悔無  始已來，乃身口意業所造十惡五逆、四重謗
法、闡提等罪。極須悲涕雨淚，深生慚愧，內  徹心髓，切骨自責。懺悔已，還如前坐法，安  心取境。境若現時，如前三障盡除，所觀淨
境朗然明淨。此名頓滅障也。或一懺即盡者，  名利根人也。或一懺但除黑障，或一懺得  除黃白等障，或一懺但除白障，此名漸除，
不名頓滅也。既自識業相如是，唯須勤心  懺悔，日夜三時六時等但憶得即懺者，最是  上根上行人也。譬如湯火燒身  一  覺即却，豈
容徒待時、待處、待緣、待人方始除也。

[0262a21]  「三者  欲令眾生識知彌陀依正二報，種種莊嚴光  明等相，內外照曜，超過此日百千萬倍。行者  等若不識彼境光相者，即看此日輪光明之
相。若行住坐臥，禮念憶想，常作此解。不久之  間，即得定心，見彼淨土之事快樂莊嚴。為  此義故，世尊先教作日想觀也。」

[0262a27]  三、從當起  想念下，至狀如懸鼓已來，正教觀察。此明  正身威儀面向西方，守境住心堅執不移，  所期皆應。

[0262b01]  四、從既見日已下，至明了已來，  辯觀成相。此明標心見日，制想除緣，念  念不移，淨相了然而現。又行者初在定中
見此日時，即得三昧定樂，身心內外融液，  不可思議。當見此時，好須攝心令定，不得  上心貪取。若起貪心，心水即動，以心動故
淨境即失。或動、或闇、或黑，或青、黃、赤、白等色，  不得安定。見此事時，即自念言：「此等境相  搖動不安者，由我貪心動念，致使淨境動
滅。」即自安心正念，還從本起，動相即除，靜  心還現。既知此過，更不得起增上貪心也。  已下諸觀，邪正得失，一同此也。觀日見日，
心境相應，名為正觀。觀日不見日，乃見  餘雜境等，心境不相應，故名邪也。斯乃娑  婆之闇宅，觸事無以比方。唯有朗日舒輝，  寄想遠標於極樂。

[0262b16]  五、從是為已下，總結。

[0262b16]  上  來雖有五句不同，廣明日觀竟。

[0262b18]  二、就水觀中，亦先舉，次辯，後結。即有其六。

[0262b19]  一、從次作水想下，至內外映徹已來，總標  地體。

[0262b20]  問曰：「前教觀日，為知業相等，故令觀  日。今此觀中，又教觀水。有何所以？」

[0262b21]  答曰：「日  輪常照，以表極樂之長暉。復恐彼地不平，  類此穢國之高下。但以娑婆闇宅，唯日能明。
此界丘阬未無高下之處，欲取能平之者，  無過於水。示斯可平之相，況彼瑠璃之地  也。」

[0262b26]  又問曰：「此界之水，濕而且軟。未審彼地亦  同此水也？」

[0262b27]  答曰：「此界之平水，以對彼地等  無高下。又轉水成氷者，對彼瑠璃之地內  外映徹也。此明彌陀曠劫等行無偏，正習
俱亡，能感地輪之映徹。」

[0262c01]  又問曰：「既教想水  以住心，轉水以成氷，轉氷以成瑠璃地  者。云何作法而令境現？」

[0262c03]  答曰：「若住身威儀一  同前日觀中法，又欲觀水以取定心者，還  須對相似之境而觀，即易可得定。行者等
於靜處取一椀水，著床前地上好滿盛之，  自身在床上坐，當自眉間著一白物如豆  許大，低頭臨面水上，一心照看此白處，更  莫異緣。又水初在地波浪不住，臨面觀之
不見面像，為觀不休漸漸面現。初時面相  不住，乍長、乍短、乍寬、乍狹、乍見、不見，此相現  時更須極細用心。不久之間，水波微細，似動
不動，面相漸得明現。雖見面上眼耳鼻口  等，亦未須取、亦不須妨，但縱身心知有  勿取也。唯取白處了了觀之，正念守護勿  令失意異緣。當見此時心漸得住，水性湛
然也。又行者等欲識知自心中水波浪不住  者，但觀此水動不動之相，即知自心境現不  現明闇之相也。

[0262c19]  「又待水靜時取一米許，當  水上信手投之水中，其水波即動遍於椀  內，自面臨上觀之，其白者即動。更著豆許
投之，水波更大，面上白者或見不見，乃至  棗等投之於水，其波轉大，面上白者及自身  頭面，總皆隱沒不現，猶水動故也。言椀者
即喻身器也。言水者，即喻自心水也。言波  浪者，即喻亂想煩惱也。言漸漸波浪息者，  即是制捨眾緣住心一境也。言水靜境現
者，即是能緣之心無亂，所緣之境不動，內  外恬怕所求之相顯然。

[0262c29]  「又細想及麁想，心水  即動，心水既動，靜境即失。又細塵及以麁塵  投之寂靜水中，其水波浪即動。又行者等
但看此水動不動相，即識自心住不住也。  又境現失不失、邪正等，一同前日觀也。又天  親讚云：『觀彼世界相，勝過三界道，究竟如
虛空，廣大無邊際。』此即總明彼國地之分  量也。」

[0263a07]  二、從下有金剛七寶下，至不可具見  已來，正明地下莊嚴。即有其七。一明幢體  等是無漏金剛。二明擎地相顯映莊嚴。三明
方楞具足表非圓相。四明百寶合成量出  塵沙。五明寶出千光，光周無邊之際。六明  光多異色，色照他方，隨機變現，無時不益
也。七明眾光散彩，映絕日輪，新往者覩之  卒難周悉。

[0263a14]  「讚云：『地下莊嚴七寶幢，無量無邊  無數億，八方八面百寶成，見彼無生自然悟；  無生寶國永為常，一一寶流無數光，行者傾
心常對目，騰神踊躍入西方。』又讚云：『西方  寂靜無為樂，畢竟逍遙離有無，大悲薰心遊  法界，分身利物等無殊；或現神通而說法，
或現相好入無餘，變現莊嚴隨意出，群生  見者罪皆除。』又讚云：『歸去來，魔鄉不可停，  曠劫來流轉，六道盡皆經，到處無餘樂，唯
聞愁歎聲，畢此生平後，入彼涅槃城。』」

[0263a23]  三、從  瑠璃地上下，至分齊分明已來，正明地上莊  嚴，顯標殊勝。此明依持圓淨。七寶池林等是  能依，瑠璃寶地是所依。地是能持，池臺樹
等是所持。此由彌陀因行周備，致使感報  圓明。明淨之義，即無漏為體也。讚云：「寶地莊  嚴無比量，處處光明照十方，寶閣華臺皆
遍滿，雜色朎朧難可量。寶雲寶蓋臨空覆，  聖眾飛通互往來，寶幢旛蓋隨風轉，寶樂  含輝應念迴。帶惑疑生華未發，合掌籠籠
喻處胎，內受法樂無微苦，障盡須臾華自  開。耳目精明身金色，菩薩徐徐授寶衣，光  觸體得成三忍，即欲見佛下金臺，法侶迎  將入大會，瞻仰尊顏讚善哉。」

[0263b07]  言金繩已  下，正明黃金作道，狀似金繩也。或以雜寶  為地，瑠璃作道。或以瑠璃為地，白玉作道。  或以紫金白銀為地，百寶作道。或以不可
說寶為地，還以不可說寶作道。或以千萬  寶為地，二三寶作道。如是轉相間雜，轉共  合成，轉相照曜，轉相顯發，光光色色各各不
同，而無雜亂。行者等莫言但有金道，而無  餘寶作道也。

[0263b15]  四、從一一寶中有五百色光下，  至樂器以為莊嚴已來，正明空裏莊嚴。即  有其六。一明寶出多光。二明喻顯其相。三
明光變成臺。四明光變成於樓閣。五明光  變成於華幢。六明光變成於寶樂之音。又  明地上雜寶一一各出五百色光，一一色光
上涌空中作一光臺，一一臺中寶樓千萬，各  以一二三四乃至不可說寶以為莊嚴合成  也。言如華又如星月者，佛以慈悲畏人不
識，故借喻以顯之。言於臺兩邊各有百億華  幢者，寶地眾多光明無量，一一光等化作光  臺，遍滿空中。行者等行住坐臥，常作此想。

[0263b26]  五、  從八種清風下，至無我之音已來，正明光  變樂音，轉成說法之相。即有其三。一明八  風從光而出。二明風光即出即鼓樂發音。
三明顯說四倒四真恒沙等法。讚云：「安樂國  清淨，常轉無垢輪，一念及一時，利益諸群  生。讚佛諸功德，無有分別心，能令速滿足，  功德大寶海。」

[0263c04]  六、從是為下，總結。

[0263c04]  上來雖有  六句不同，廣明水觀竟。

[0263c06]  三、就地想觀中，亦先舉，次辨，後結。即有其  六。

[0263c07]  一、從此想成時者，正明結前生後。

[0263c07]  二、從  一一觀之下，至不可具說已來，正明辨觀  成相。即有其六。一明心標一境，不得總雜  觀之。二明既專一境，境即現前，既得現前
必令明了。三明境既現心，閉目開目守令  莫失。四明身四威儀晝夜常念，唯除睡時  憶持不捨。五明凝心不絕即見淨土之相，  此名想心中見，猶有覺想故。六明想心漸
微，覺念頓除，正受相應證於三昧。真見彼  境微妙之事，何由具說。斯乃地廣無邊，寶幢  非一，眾珍曜彩，轉變彌多。是以勸物傾心，  恒如對目。

[0263c18]  三、從是為下，總結。四、從佛告  阿難下，至說是觀地法已來，正明勸發流  通隨緣廣說。即有其四。一明告命。二明勸
持佛語，廣為未來大眾說前觀地之益。三  明簡機，堪受堪信欲得捨此娑婆生死之  身八苦、五苦、三惡道苦等，聞即信行者，不惜
身命急為說之。若得一人捨苦出生死者，  是名真報佛恩。何以故？諸佛出世種種方便  勸化眾生者，不欲直令制惡修福受人  天樂也。人天之樂猶如電光，須臾即捨，還
入三惡長時受苦，為此因緣但勸即令求  生淨土，向無上菩提。是故今時有緣相勸  誓生淨土者，即稱諸佛本願意也。若不樂
信行者，如《清淨覺經》云：「若有人聞說淨土  法門，聞如不聞，見如不見，當知此等始  從三惡道來，罪障未盡，為此無信向耳。
佛言：『我說此人未可得解脫也。』」此經又云：  「若人聞說淨土法門，聞即悲喜交流身毛為  竪者，當知此人過去已曾修習此法。今得
重聞即生歡喜，正念修行必得生也。」

[0264a08]  四、明  正教觀寶地以住心也。

[0264a09]  五、從若觀是地者  下，至心得無疑已來，正明顯觀利益。即有  其四。一明指法唯觀寶地，不論餘境。二
明因觀無漏之寶地，能除有漏多劫罪也。  三明捨身已後必生淨土。四明修因正念  不得雜疑，雖得往生含華未出、或生邊  界，或墮宮胎。或因大悲菩薩入開華三昧，
疑障乃除，宮華開發身相顯然，法侶携將遊  於佛會。斯乃注心見於寶地，即滅宿障罪  僣。願行之業已圓，命盡無疑不往。今既觀  斯勝益，更勸辨知邪正。

[0264a19]  六、從作是觀已下，  正明辨觀邪正。邪正義者，前日觀中已說。

[0264a20]  上  來雖有六句不同，廣明地觀竟。

[0264a22]  四、就寶樹觀中，亦先舉，次辨，後結。即有其  十。

[0264a23]  一、從佛告阿難下，至次觀寶樹已來，正  明告命總舉觀名，結前生後。

[0264a24]  二、言觀寶樹  者，重牒觀名也。言一一觀之已下，生後觀  相，正教儀則，此明彌陀淨國廣闊無邊，寶
樹寶林豈以七行為量也。今言七重者，或  有一樹，黃金為根，紫金為莖，白銀為枝，碼  碯為條，珊瑚為葉，白玉為華，真珠為果，如
是七重互為根莖乃至華果等，七七四十九  重也。或有一寶為一樹者，或二三四乃至  百千萬億不可說寶為一樹者，此義《彌陀經》
義中已廣論竟。故名七重也。言行者，彼國  林樹雖多，行行整直而無雜亂。言想者，未  閑真觀自在隨心，要藉假想以住心，方能  證益也。

[0264b07]  三、從一一下，至由旬已來，正明  樹之體量。此明諸寶林樹皆從彌陀無漏心  中流出，由佛心是無漏故，其樹亦是無漏
也。讚云：「正道大慈悲，出世善根生，淨光明滿  足，如鏡日月輪。」言量者，一一樹高三十二萬  里，亦無老死者，亦無小生者，亦無初生漸
長者，起即同時頓起，量數等齊。何意然者？彼  界位是無漏無生之界，豈有生死漸長之義  也。

[0264b15]  四、從其諸寶樹下，至以為映飾已來，正  明雜樹雜嚴雜飾異相。即有其四。一明林樹  華葉間雜不同。二明一一根莖枝條果等皆
具眾寶。三明一一華葉轉互不同，瑠璃色中  出金色光，如是轉相間雜。四明更將一切  雜寶而嚴飾之。又讚云：「備諸珍寶性，具足
妙莊嚴，無垢光炎熾，明淨曜世間。」又讚云：  「彌陀淨國寶樹多，四面垂條，天衣挂繞，寶雲  含蓋，化鳥連聲，旋轉臨空，奏法音而入會，
他方聖眾聽響以開心，本國能人見形而取  悟。」

[0264b25]  五、從妙真珠網下，至色中上者已來，正  明樹上空裹莊嚴相。即有其七。一明珠網  臨空覆樹。二明網有多重。三明宮殿多少。
四明一一宮內多諸童子。五明童子身服  珠瓔珞。六明瓔珞光照遠近。七明光超上  色。

[0264c01]  六、從此諸寶林下，至有七寶果已來，明  其林樹雖多而無雜亂。華實開時，不從內  出，斯乃法藏因深，致使自然而有。

[0264c03]  七、從一  一樹葉下，至婉轉葉間已來，正明華葉色  相不同。即有其五。一明葉量大小等無差  別。二明葉出光色多少。三明恐疑不識借
喻以顯，如天瓔珞。四明葉有妙華，色比天  金，相喻火輪。五明迭相顯照，婉轉葉間。

[0264c08]  八、  從涌生諸果下，至亦於中現已來，正明果  有不思議德用之相。即有其五。一明  寶  果  生時自然涌出。二明借喻以標果相。三明
果有神光化成旛蓋。四明寶蓋圓明內現  三千之界，依正二嚴種種相現。五明十方淨  土普現蓋中，彼國人天無不覩見。又此樹
量彌高，縱廣彌闊，華果眾多，神變非一。一  一樹既然，遍滿彼國所有諸樹之果眾多，盡  皆如此。應知。一切行者，行住坐臥，常作此  想。

[0264c18]  九、從見此樹已下，至分明已來，辯觀成  相。即有其三。一明結觀成相。二明次第觀  之，不得雜亂。三明一一起心住境。先觀
樹根，次想莖枝乃至華菓，次想網宮，次想  童子瓔珞，次想葉量華菓光色，次想旛蓋廣  現佛事。既能一一次第觀之者，無不明了  也。

[0264c24]  十、從是為下，總結。斯乃寶樹連暉，網簾  空殿，華分千色，果現他方。

[0264c25]  上來雖有十句  不同，廣明寶樹觀竟。

[0264c27]  五、就寶池觀中，亦先舉，次辨，後結。即有其  七。

[0264c28]  一、從次當想水已下，總舉觀名，即是牒  前生後。此明寶樹雖精，若無池水，亦未  名好。一為不空世界，二為莊嚴依報，為
斯義故，有此池渠觀也。

[0265a02]  二、從極樂國土下，  至如意珠王生已來，正明池數并辨出處。  即有其五。一明標指所歸之國。二明池有
八數之名。三明一一池岸七寶合成，正由寶  光映徹通照，八德之水一同雜寶之色，故名  寶水也。四明是諸眾寶體性柔軟。五明八池
之水皆從如意寶中出，即名如意水。此水即  有八種之德。一者清淨潤澤，即是色入攝。二  者不臭，即是香入攝。三者輕，四者冷，五者軟，
即是觸入攝。六者美，是味入攝。七者飲時調  適，八者飲已無患，是法入攝。此八德之義已  在彌陀義中廣說竟。又讚云：「極樂莊嚴安養
國，八德寶池流遍滿，四岸含暉間七寶，水  色分明映寶光，體性柔軟無堅觸，菩薩徐行  散寶香。寶香寶雲成寶蓋，寶蓋臨空覆寶
幢，寶幢嚴儀圍寶殿，寶殿寶鈴垂珠網，寶  網寶樂千重轉，隨機讚歎寶宮樓。一一宮樓  有佛會，恒沙聖眾坐思量，願此有緣常憶念，  捨命同生彼法堂。」

[0265a20]  三、從分為十四支下，至  以為底沙已來，正明池分異溜旋還無亂。  即有其三。一明渠數多少。二明一一渠岸
作黃金色。三明渠下底沙作雜寶色。言金  剛者，即是無漏之體也。

[0265a24]  四、從一一水中下，  至尋樹上下已來，正明水有不思議用。即  有其五。一明別指渠名顯彼莊嚴之相。二
明渠內寶華多少。三明華量大小。四明摩  尼寶水流注華間。五明寶水從渠而出尋  諸寶樹上下無礙。故名如意水也。

[0265a29]  五、從其  聲微妙下，至諸佛相好者已來，正明水有  不可思議德。即有其二。一明寶水華間流  注，微波相觸即出妙聲，聲中皆說妙法。二
明寶水上岸尋樹枝條華果葉等，或上或下，  中間相觸皆出妙聲，聲中皆說妙法。或說  眾生苦事，覺動菩薩大悲，勸令引他。或說
人天等法，或說二乘等法，或說地前地上等  法，或說佛地三身等法。

[0265b08]  六、從如意珠王下，  至念佛法僧已來，正明摩尼多有神德。即  有其四。一明珠王內出金光。二明光化作
百寶之鳥。三明鳥聲哀雅天樂無以比方。四  明寶鳥連音同聲讚歎念佛法僧。然佛是眾  生無上大師，除邪向正。法是眾生無上良藥，
能斷煩惱毒病，法身清淨。僧是眾生無上福  田，但使傾心四事不憚疲勞，五乘依果自  然應念所須而至。其寶珠前生八味之水，後
出種種金光，非直破闇除昏，到處能施佛  事。

[0265b18]  七、從是為下，總結。

[0265b18]  上來雖有七句不同，  廣明寶池觀竟。

[0265b20]  六、就寶樓觀中，亦先舉，次辨，後結。即有其  十一。

[0265b21]  初、言眾寶國土者，即是總舉觀名，牒  前生後。此明淨土雖有寶流灌注，若無  寶樓宮閣亦未為精，為此依報莊嚴種種  圓備也。

[0265b24]  二、言一一界上者，正明寶樓住處，  地界遍於彼國，樓亦無窮也。

[0265b25]  三、言有五百  億者，正顯其數。一界之上既然，遍滿彼國  亦皆如是。應知。

[0265b27]  四、從其樓閣中下，至作天  伎樂已來，正明閣內莊嚴。

[0265b28]  五、從又有樂器  下，至不鼓自鳴已下，正明樓外莊嚴。寶  樂飛空聲流法響，晝夜六時如天寶幢，無  思成自事也。

[0265c02]  六、從此眾音中下，至念比丘  僧已來，正明樂雖無識，即有說法之能。

[0265c03]  七、  從此想成已下，至寶池已來，正明顯觀成  相。此明專心住境，悕見寶樓，剋念不移，  自上莊嚴總現。

[0265c06]  八、從是為下，總結。

[0265c06]  九、從若  見此者，牒前觀相，生後利益。

[0265c07]  十、從除無量  下，至生彼國已來，正明依法觀察除障多  劫，身器清淨應佛本心，捨身他世必往無  疑。

[0265c10]  十一、從作是觀者下，至邪觀已來，辨觀  邪正之相。

[0265c11]  上來雖有十一句不同，廣明寶  樓觀竟。

[0265c13]  七、就華座觀中，亦先舉，次辨，後結。即有其  十九。

[0265c14]  一、從佛告阿難下，至除苦惱法已來，  正明勅聽許說。即有其三。一明告命二人。  二明勅聽，令之諦受正念修行。三明佛為
說華座觀法，但能住心緣念，罪苦得除。

[0265c17]  二、  從汝等憶持下，至解說已來，正明勸發流  通。此明觀法深要，急救常沒眾生妄愛迷心  漂流六道。汝持此觀處處勸修，普得知聞
同昇解脫。

[0265c21]  三、從說是語時下，至不得為比  已來，正明娑婆化主為物故，住想西方；安  樂慈尊知情故，則影臨東域。斯乃二尊許應
無異，直以隱顯有殊。正由器朴之類萬差，  致使互為郢匠。言說是語時者，正明就  此意中即有其七。一明告勸二人時也。二  明彌陀應聲即現，證得往生也。三明彌陀
在空而立者，但使迴心正念願生我國，立  即得生也。問曰：「佛德尊高不可輒然輕舉，  既能不捨本願來應大悲者，何故不端坐  而赴機也？」

[0266a02]  答曰：「此明如來別有密意。但以  娑婆苦界，雜惡同居八苦相燒，動成違返，詐  親含笑，六賊常隨，三惡火阬臨臨欲入。若
不舉足以救迷，業繫之牢何由得勉。為斯  義故，立撮即行，不及端坐以赴機也。」四明  觀音勢至以為侍者，表無餘眾也。五明三
尊身心圓淨，光明踰盛也。六明佛身光明朗  照十方，垢障凡夫何能具覩。七明佛身無  漏，光亦同然，豈將有漏之天金比方之也。

[0266a11]  四、從時韋提希見無量下，至作禮已來，正  明韋提實是垢凡女質，不足可言。但以聖  力冥加，彼佛現時，得蒙稽首。斯乃序臨淨
國，喜歎無以自勝。今乃正覩彌陀，更益心  開悟忍。

[0266a15]  五、從白佛言下，至及二菩薩已來，  正明夫人領荷佛恩，為物陳疑，生於後問。  此明夫人意者，佛今現在，蒙尊加念，得覩
彌陀。佛滅後，眾生云何可見也。

[0266a18]  六、從未來眾  生下，至及二菩薩已來，明其夫人為物置  請使同己見。

[0266a20]  七、從佛告韋提下，至當起想  念已來，正明總告許說之言。

[0266a21]  問曰：「夫人置  請，通已為生。及至如來酬答，但指韋提  不通生也？」

[0266a23]  答曰：「佛身臨化，說法以逗機，不  請尚自普弘，何論別指而不等備。但以文  略故無，兼為之心必有也。」

[0266a25]  八、從七寶地上  下，至華想已來，正明教觀方便。

[0266a26]  問曰：「眾生  盲闇逐想增勞，對目冥若夜遊，遠標淨境，  何由可悉？」

[0266a28]  答曰：「若望眾生惑障動念，徒自  疲勞，仰憑聖力遙加，致使所觀皆見。云何  作法住心而令得見也？欲作法者，諸行者
等先於佛像前至心懺悔，發露所造之罪，  極生慚愧悲泣流淚。悔過既竟，又心口請  釋迦佛、十方恒沙等佛。又念彼彌陀本願言：
『弟子某甲等，生盲罪重，障隔處深，願佛慈悲  攝受護念，指授開悟所觀之境，願得成就。今  頓捨身命，仰屬彌陀，見以不見，皆是佛恩
力。』噵此語已，更復至心懺悔竟已。即向靜  處，面向西方，正坐跏趺，一同前法。既住心  已，徐徐轉心想彼寶地雜色分明。初想不
得亂想多境，即難得定，唯觀方寸一尺  等。或一日、二日、三日，或四、五、六、七日，或一月、  一年、二、三年等。無問日夜，行住坐臥身口意
業常與定合。唯萬事俱捨，由如失意聾盲癡  人者，此定必即易得。若不如是，三業隨緣  轉，定想逐波飛，縱盡千年壽，法眼未曾開。
若心得定時，或先有明相現，或可先見寶  地等種種分明不思議者。有二種見。一者想  見，猶有知覺故，雖見淨境，未多明了。二
者若內外覺滅，即入正受三昧，所見淨境即  非想見，得為比校也。」

[0266b21]  九、從令其蓮華下，  至八萬四千光已來，正明寶華有種種莊  嚴。即有其三。一明一一華葉備眾寶色。二
明一一葉有眾多寶脈。三明一一脈有眾  多光色。此令行者住心一一想之，悉令心  眼得見。既見華葉已，次想葉間眾寶，次想
寶出多光，光成寶蓋。次想華臺、臺上眾寶  及珠網等，次想臺上四柱寶幢，次想幢上寶  幔，次想幔上寶珠光明雜色遍滿虛空，各
現異相。如是次第一一住心不捨，不久之  間即得定心。既得定心，彼諸莊嚴一切顯現。  應知。

[0266c03]  十、從了了下，辯觀成相。

[0266c03]  十一、從華葉  小者下，至遍覆地上已來，正明葉葉有種  種莊嚴。即有其六。一明華葉大小。二明華  葉多少。三明葉間珠映多少。四明珠有千
光。五明一一珠光變成寶蓋。六明寶蓋上  照虛空下覆寶地。

[0266c08]  十二、從釋迦毘楞伽下，  至以為交飾已來，正明臺上莊嚴之相。

[0266c09]  十  三、從於其臺上下，至妙寶珠以為映飾已  來，正明幢上莊嚴之相。即有其四。一明臺  上自有四幢。二明幢之體量大小。三明幢
上自有寶幔狀似天宮。四明幢上自有眾  多寶珠輝光映飾。

[0266c14]  十四、從一一寶珠下，至  施作佛事已來，正明珠光有不思議德用之  相。即有其五。一明一一珠有多光。二明一
一光各作異色。三明一一光色遍於寶土，  四明光所至處各作異種莊嚴。五明或作  金臺珠網華雲寶樂遍滿十方。

[0266c19]  十五、從是  為下，總結觀名。十六、從佛告阿難下，至比  丘願力所成已來，正明華座得成所由。

[0266c21]  十七、  從若欲念彼佛者下，至自見面像已來，正  明重顯觀儀，如前次第住心，不得雜亂  也。

[0266c24]  十八、從此想成者下，至生極樂世界已  來，正明結觀成相，即有二益。一明除罪益。  二明得生益。

[0266c26]  十九、從作是觀者下，至名為  邪觀已來，正明辨觀邪正相。斯乃華依寶  地，葉間奇珍，臺瑩四幢，光施佛事。

[0266c28]  上來雖  有十九句不同，廣明華座觀竟。

[0267a01]  八、就像觀中，亦先舉，次辨，後結。即有其十  三。

[0267a02]  一、從佛告阿難下，至次當想佛已來，正  明結前生後。言所以者何者，是其問也。  所以須想佛者何。

[0267a04]  二、從諸佛如來下，至心  想中已來，正明諸佛大慈，應心即現，有斯  勝益故勸汝想之。

[0267a06]  問曰：「韋提上請，唯指彌  陀。未審如來今總舉諸佛，有何意也？」

[0267a07]  答曰：  「欲顯諸佛三身同證，悲智果圓等齊無二。端  身一坐影現無方，意赴有緣時臨法界。言  法界者，有三義：一者心遍故解法界。二者
身遍故解法界。三者無障礙故解法界。正  由心到故身亦隨到，身隨於心，故言是法  界身也。言法界者，是所化之境，即眾生界也。
言身者，是能化之身，即諸佛身也。言入眾生  心想中者，乃由眾生起念願見諸佛，佛即  以無礙智知，即能入彼想心中現。但諸行
者，若想念中、若夢定中見佛者，即成斯義  也。」

[0267a18]  三、從是故汝等下，至從心想生已來，正  明結勸利益。此明標心想佛，但作佛解。  從頂至足心想不捨，一一觀之無暫休息。
或想頂相，或想眉間白毫乃至足下千輪之  相。作此想時，佛像端嚴相好具足了然而  現。乃由心緣一一相故，即一一相現。心若
不緣，眾相不可見。但自心想作，即應心而  現。故言是心，即是三十二相也。言八十隨  形好者，佛相既現，眾好皆隨也。此正明如
來教諸想者具足觀也。言是心作佛者，依  自信心緣相如作也。言是心是佛者，心能  想佛，依想佛身而現，即是心佛也。離此心
外，更無異佛者也。言諸佛正遍知者，此明  諸佛得圓滿無障礙智，作意不作意常能遍  知法界之心，但能作想即從汝心想而現，
似如生也。或有行者，將此一門之義作唯  識法身之觀，或作自性清淨佛性觀者，其意  甚錯，絕無少分相似也。既言想像假立三
十二相者，真如法界身豈有相而可緣，有  身而可取也。然法身無色，絕於眼對，更無  類可方，故取虛空以喻法身之體也。又今
此觀門等，唯指方立相，住心而取境，總不  明無相離念也。如來懸知末代罪濁凡夫，  立相住心尚不能得，何況離相而求事者。  如似無術通人，居空立舍也。

[0267b13]  四、從是故應  當下，至三佛陀已來，正明如前所益專住  必成，展轉相教勸觀彼佛也。

[0267b15]  五、從想彼佛  者，牒前生後。言先當想像者，定所觀境。

[0267b17]  六、從閉目開目下，至如觀掌中已來，正明  辨觀成相。即有其四。一明身四威儀，眼之  開合見一金像似現目前，常作此想。二明
既能觀像，像即須有坐處，即想前華座，想  像在上而坐。三明想見像坐已，心眼即  開。四明心眼既開，即見金像及彼極樂諸莊
嚴事，地上虛空了然無礙。又觀像住心之法  一如前說，從頂一一想之，面眉毫相、眼鼻  口耳、咽項肩臂手指，又抽心向上想，胸腹臍  陰、脛膝  �
足、十指千輪等一一想之，從上向  下名順觀，從  下  千輪向上名逆觀。如是  逆順住心，不久必得成也。又佛身及華座
寶地等，必須上下通觀。然十三觀中，此寶地  寶華金像等觀最要。若欲教人即教此法。  但此一法成者，餘觀即自然了也。

[0267c02]  七、從見此  已下，結成上像身觀，生後二菩薩觀也。

[0267c03]  八、  從復當更作一大蓮華下，至坐右華座已  來，正明成上三身觀，生後多身觀。欲觀此  二菩薩者，一如觀佛法也。

[0267c06]  九、從此想成時  下，至遍滿彼國已來，正明結成上多身觀，  生後說法相。此明諸行者等，行住坐臥，常緣
彼國一切寶樹、一切寶樓華池等，若禮念，若  觀想，常作此解也。

[0267c10]  十、從此想成時下，至憶  持不捨已來，正明因定得見極樂莊嚴。又  聞一切莊嚴皆能說於妙法，既見聞此已，  恒持莫失，名守定心也。

[0267c13]  十一、從令與脩多  羅合下，至見極樂世界已來，辨觀邪正之  相。

[0267c15]  十二、從是為下，總結。

[0267c15]  十三、從作是觀者  下，至得念佛三昧已來，正明剋念修觀現  蒙利益。斯乃群生障重，真佛之觀難階，是  以大聖垂哀，且遣注心形像。

[0267c18]  上來雖有十  三句不同。廣明像觀竟。

[0267c20]  九、就真身觀中，亦先舉，次辨，後結。即有其  十二。

[0267c21]  一、從佛告阿難下，至身相光明已來，  正明告命結成前像觀，生後真身之觀也。

[0267c23]  二、從阿難當知下，至金色已來，正明顯真  佛之身相踰天金之色也。

[0267c24]  三、從佛身高六  十下，至由旬已來，正明身量大小。

[0267c25]  四、從眉  間下，至菩薩為侍者已來，正明總觀身相。  即有其六。一明毫相大小。二明眼相大小。  三明毛孔光大小。四明圓光大小。五明化佛
多少。六明侍者多少。

[0267c29]  五、從無量壽佛下，至  攝取不捨已來，正明觀身別相光益有緣。  即有其五。一明相多少。二明好多少。三明
光多少。四明光照遠近。五明光所及處偏  蒙攝益。

[0268a04]  問曰：「備修眾行但能迴向皆得往  生，何以佛光普照唯攝念佛者，有何意也？」

[0268a06]  答曰：「此有三義。一明親緣。眾生起行，口常  稱佛，佛即聞之；身常禮敬佛，佛即見之；心  常念佛，佛即知之。眾生憶念佛者，佛亦憶
念眾生，彼此三業不相捨離，故名親緣也。  二明近緣。眾生願見佛，佛即應念現在目  前，故名近緣也。三明增上緣。眾生稱念，即
除多劫罪。命欲終時，佛與聖眾自來迎接。  諸邪業繫無能礙者，故名增上緣也。自餘眾  行，雖名是善，若比念佛者，全非比校也，
是故諸經中處處廣讚念佛功能。如《無量壽  經》四十八願中，唯明專念彌陀名號得生。  又如《彌陀經》中，一日七日專念彌陀名號得
生。又十方恒沙諸佛證，誠不虛也。又此經定  散文中，唯標專念名號得生。此例非一也。  廣顯念佛三昧竟。」

[0268a20]  六、從其光相好已下，結  少顯多，輒欲觀者難為周悉。

[0268a21]  七、從但當憶  想已下，正明莊嚴微妙，出過凡境。雖未證  目前，但當憶想令心眼見也。

[0268a23]  八、從見此事  者下，至攝諸眾生已來，正明功呈不失、觀  益得成。即有其五。一明因觀得見十方諸  佛。二明以見諸佛故結成念佛三昧。三明
但觀一佛即觀一切佛身也。四明由見佛  身故即見佛心也。五明佛心者慈悲為體，  以此平等大慈普攝一切也。

[0268a29]  九、從作此觀  者下，至得無生忍已來，正明捨身他世得  生彼益也。

[0268b02]  十、從是故智者下，至現前授記  已來，重明結勸修觀利益。即有其五。一明  簡出能修觀人。二明專心諦觀無量壽佛。
三明相好眾多不得總雜而觀，唯觀白毫  一相，但得見白毫者，一切眾相自然而現  也。四明既見彌陀即見十方佛也。五明既  見諸佛即於定中得蒙授記也。

[0268b08]  十一、從  是為遍觀已下，總結。十二、從作此觀已下，  正明辨觀邪正之相。斯乃真形量遠毫若五  山，震響隨機光沾有識，欲使含靈歸命注
想無遺，乘佛本弘齊臨彼國。

[0268b12]  上來雖有十  二句不同，廣明真身觀竟。

[0268b14]  十、就觀音觀中，亦先舉，次辨，後結。即有其  十五。

[0268b15]  一、從佛告阿難下，至菩薩已來，正明  結成前真身觀，生後菩薩觀。

[0268b16]  二、從此菩薩  身長下，至皆於中現已來，正明總標身相。  即有其六。一明身量大小。二明身色與佛  不同。三明肉髻與佛蠃髻不同。四明圓
光大小。五明化佛侍者多少。六明身光普  現五道眾生。

[0268b21]  三、從頂上毘楞伽下，至二十  五由旬已來，正明天冠之內化佛殊異。

[0268b22]  四、從  觀音已下，正明面色與身色不同。

[0268b23]  五、從眉  間下，至蓮華色已來，正明毫光轉變遍滿  十方，化侍彌多更比紅蓮之色。即有其五。  一明毫相作七寶色。二明毫光多少。三明
光有化佛多少。四明侍者多少。五明化侍  變現遍滿十方。

[0268b28]  六、從有八十億光明下，至  莊嚴事已來，正明身服光瓔非眾寶作。

[0268b29]  七、  從手掌作五百億下，至接引眾生已來，正  明手有慈悲之用也。即有其六。一明手掌  作雜蓮之色。二明一一指端有八萬印文。
三明一一文有八萬餘色。四明一一色有  八萬餘光。五明光體柔軟等照一切。六明  以此寶光之手接引有緣也。

[0268c06]  八、從舉足時  下，至莫不彌滿已來，正明足有德用之相。

[0268c08]  九、從其餘身相已下，指同於佛。

[0268c08]  十、從唯頂  上下，至不及世尊已來，正明師徒位別、果  願未圓，致使二相有虧，表居不足之地  也。

[0268c11]  十一、從是為下，總結。

[0268c11]  十二、從佛告阿難  下，至當作是觀已來，正明重結前文生其  後益。

[0268c13]  十三、從作是觀者下，至何況諦觀已  來，正明勸觀利益。

[0268c14]  十四、從若有欲觀觀音  下，至如觀掌中已來，正明重顯觀儀勸物  傾心，使沾兩益。

[0268c16]  十五、從作是觀已下，正明  辨觀邪正相。斯乃觀音願重影現十方，寶  手停輝隨機引接。

[0268c18]  上來雖有十五句不同，  廣明觀音觀竟。

[0268c20]  十一、就勢至觀中，亦先舉，次辨，後結。即有  其十三。

[0268c21]  一、從次觀大勢至已下，總舉觀名。

[0268c22]  二、從此菩薩身量大小已下，次辨觀相。即  有其五。一明身量等類觀音。二明身色等  類觀音。三明面相等類觀音。四明身光相
好等類觀音。五明毫相舒光轉變等類觀  音。

[0268c26]  三、從圓光面各百二十五由旬已下，正明  圓光等不同觀音之相。即有其四。一明圓  光大小。二明光照遠近。三明化佛多少。四
明化佛侍者多少。

[0268c29]  四、從舉身光明下，至名  大勢至已來，正明身光遠備照益有緣，等  及他方，皆作紫金之色。即有其八。一明身
光總別不同。二明光照遠近。三明光所觸  處皆作紫金之色。四明但與勢  至  宿業有  緣者，即得覩觸此光。五明但見一毛孔光
即能多見諸佛淨妙身光。此即舉少以顯多  益，欲使行之者悕心渴仰入觀以證之。六  明依光以立名。七明光之體用，即無漏為
體，故名智慧光。又能除息十方三惡之苦，  名無上力，即為用也。八明名大勢至者，此  即依德立名也。

[0269a11]  五、從此菩薩天冠下，至皆  於中現已來，正明天冠莊嚴之相與觀音不  同。即有其四。一明冠上寶華多少。二明一
一華上寶臺多少。三明一一臺中映現十方  諸佛淨土。四明他方土現，彼此都無增減。

[0269a16]  六、從頂上肉髻下，至普現佛事已來，正明  肉髻寶瓶之相。

[0269a17]  七、從餘諸身相已下，指同  觀音也。

[0269a18]  八、從此菩薩行時下，至如極樂世  界已來，正明行與觀音不同相。即有其  四。一明行不同相。二明震動遠近相。三明
所震動處華現多。四明所現之華高而且  顯，多諸瑩飾以類極樂莊嚴也。

[0269a22]  九、從此菩  薩坐時下，至度苦眾生已來，正明坐不同  觀音相。即有其七。一明坐相。二明先動本  國相。三明次動他方遠近相。四明動搖下
上佛剎多少相。五明彌陀觀音等分身雲集  相。六明臨空側塞皆坐寶華。七明分身說  法各應所宜。

[0269a28]  問曰：「《彌陀經》云：『彼國眾生無  有眾苦、但受諸樂，故名極樂。』何故此經分  身說法乃云度苦者，有何意也？」

[0269b01]  答曰：「今言  苦樂者有二種：一者三界中苦樂，二者淨土  中苦樂。言三界苦樂者，苦則三塗八苦等；樂
則人天五欲放逸繫縛等樂，雖言是樂然是  大苦，必竟無有一念真實樂也。言淨土苦  樂者，苦則地前望地上為苦；地上望地前  為樂。下智證望上智證為苦，上智證望下
智證為樂，此例舉一可知也。今言度苦眾  生者，但為進下位令昇上位，轉下證令  得上證。稱本所求即名為樂，故言度苦  也。若不然者，淨土之中一切聖人皆以無
漏為體，大悲為用，畢竟常住離於分段之  生滅，更就何義名為苦也？」

[0269b13]  十、從作此觀者  下，至十一觀已來，正明辨觀邪正總結分  齊。

[0269b15]  十一、從觀此菩薩者已下，正明修觀利  益除罪多劫。

[0269b16]  十二、從作此觀者下，至淨妙  國土已來，正明總結前文重生後益。

[0269b17]  十三、  從此觀成已下，正明總牒二身，辨觀成相。  斯乃勢至威高坐搖他國，能使分身雲集演  法利生，永絕胞胎常遊法界。

[0269b20]  上來雖有  十三句不同，廣解勢至觀竟。

[0269b22]  十二、就普觀中，亦先舉，次辨，後結。即有其  六。

[0269b23]  一、從見此事時已下，正明牒前生後。

[0269b23]  二、  從當起自心下，至皆演妙法已來，正明凝  心入觀即常作自往生想。即有其九。一明  自生想。二明向西想。三明坐華想。四明華
合想。五明華開想。六明寶光來照身想。七  明既蒙光照作眼開想。八明眼目既開作  見佛菩薩想。九明聞法想。

[0269b29]  三、從與十二部  經合下，至不失已來，正明定散無遺守心  常憶。一則觀心明淨，二則諸惡不生。由內  與法樂相應，外則無三邪之障。

[0269c03]  四、從見此  事已下，明觀成之益。

[0269c04]  五、從是為下，總結。

[0269c04]  六、  從無量壽下，至常來至此行人之所已來，  正明重舉能觀之人即蒙彌陀等三身護念  之益。斯乃群生注念願見西方依正二嚴，
了了常如眼見。

[0269c08]  上來雖有六句不同，廣解  普觀竟。

[0269c10]  十三、就雜想觀中，亦先舉，次辨，後結。即有  其十一。

[0269c11]  一、從佛告阿難已下，正明告命結  勸生後。

[0269c12]  二、從先當觀於一丈六已下，正明  觀像以表真、想水以表地。此是如來教諸  眾生易境轉心入觀。或在池水華上，或在
寶宮寶閣內，或在寶林寶樹下，或在寶臺寶  殿中，或在虛空寶雲華蓋之內。如是等處一  一住心想之，皆作化佛想，為令機境相稱  易得成故也。

[0269c18]  三、從如先所說下，至非心力  所及已來，正明境大心小卒難成就。致使  聖意悲傷勸觀於小。

[0269c20]  四、從然彼如來下，至  必得成就已來，正明凡心狹小、聖量彌寬，注  想無由，恐難成就。斯乃不以小故難成，
不由大故不現，直是彌陀願重，致使想者  皆成。

[0269c24]  五、從但想佛像下，至具足身相已來，  正明比校顯勝。想像尚自得福無量，何況  觀於真佛者得益之功更甚。

[0269c26]  六、從阿彌陀  下，至丈六八尺已來，正明能觀所觀佛像  雖身有大小，明皆是真。即有其三。一明彌
陀身通無礙，隨意遍周。言如意者，有二種：  一者如眾生意，隨彼心念皆應度之。二者  如彌陀之意，五眼圓照六通自在。觀機可
度者，一念之中無前無後，身心等赴三輪開  悟，各益不同也。二明或現大身或現小身。  三明身量雖有大小，皆作真金之色，此即  定其邪正也。

[0270a06]  七、從所現之形已下，正明身  雖大小有殊，光相即與真無異。

[0270a07]  八、從觀世  音菩薩已下，正明指同前觀。佛大侍者亦  大，佛小侍者亦小。

[0270a09]  九、從眾生但觀首相已  下，正明勸觀二別。云何二別？觀音頭首上  有一立化佛，勢至頭首之上有一寶瓶。

[0270a11]  十

[0270a12]  從此二菩薩已下，正明彌陀、觀音、勢至等宿  願緣重，誓同捨惡等至菩提，影響相隨遊  方化益。

[0270a14]  十一、從是為下，總結。

[0270a14]  上來雖有十  一句不同，廣解雜想觀竟。

[0270a16]  上從日觀下，至雜想觀已來，總明世尊答  前韋提第四請云教我思惟正受兩句。

[0270a18]  總讚云：「初教日觀除昏闇，想水成氷淨內  心，地下金幢相映發，地上莊嚴億萬重，寶雲  寶蓋臨空轉，人天音樂互相尋，寶樹垂瓔
間雜果，池流德水注華中，寶樓寶閣皆相  接，光光相照等無蔭，三華獨迴超眾座，四  幢承縵網珠羅。稟識心迷由未曉，住心觀
像靜坐彼，一念心開見真佛，身光相好轉彌  多。救苦觀音緣法界，無時不變入娑婆，勢  至威光能震動，隨緣照攝會彌陀。歸去來，
極樂安身實是精，正念西歸華含想，見佛莊  嚴說法聲。復有眾生心帶惑，緣真上境恐  難成，致使如來開漸觀，華池丈六等金形。
變現靈儀雖大小，應物時宜度有情，普勸  同生知識等，專心念佛向西傾。」

[0270b03]  又就前請中，初、從日觀下，至華座觀已來，  總明依報。二、從像觀下，至雜想觀已來，總  明正報。上來雖有依正二報不同。廣明定
善一門義竟。

《觀經》正宗分定善義卷第三

* * *

【經文資訊】大正藏第 37 冊 No. 1753 觀無量壽佛經疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
