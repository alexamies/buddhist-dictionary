增壹阿含經卷第七

東晉罽賓三藏瞿曇僧伽提婆譯

五戒品第十四

（一）

[0576a14] 聞如是：

[0576a14] 一時，佛在舍衛國祇樹給孤獨園。

[0576a15] 爾時，世尊告諸比丘：「於是眾中，我不見一法修已、多修已，成地獄行、成畜生行、成餓鬼行。若生人中，受命極短，所謂殺生者也。諸比丘！若有人意好殺生，便墮地獄、餓鬼、畜生。若生人中，受命極短，所以然者，以斷他命故。是故，當學莫殺生。如是，諸比丘！當作是學。」

[0576a21] 爾時，諸比丘聞佛所說，歡喜奉行。

（二）

[0576a23] 聞如是：

[0576a23] 一時，佛在舍衛國祇樹給孤獨園。

[0576a24] 爾時，世尊告諸比丘：「於此眾中，我不見一法修行已、多修行已，受人中福，受天上福，得泥洹證，所謂不殺生也。」

[0576a26] 佛告諸比丘：「若有人不行殺生，亦不念殺，受命極長。所以然者，以彼不嬈亂故。是故，諸比丘！當學不殺生。如是，諸比丘！當作是學。」

[0576a29] 爾時，諸比丘聞佛所說，歡喜奉行。

（三）

[0576b02] 聞如是：

[0576b02] 一時，佛在舍衛國祇樹給孤獨園。

[0576b03] 爾時，世尊告諸比丘：「於此眾中，我不見一法修行已、多修行已，成地獄行，餓鬼、畜生行。若生人中，極為貧匱，衣不蓋形，食不充口，所謂劫盜也。諸比丘！若有人意好劫盜，取他財物，便墮餓鬼、畜生中。若生人中，極為貧匱。所以然者，以斷他生業故。是故，諸比丘！當學遠離不與取。如是，諸比丘！當作是學。」

[0576b10] 爾時，諸比丘聞佛所說，歡喜奉行。

（四）

[0576b12] 聞如是：

[0576b12] 一時，佛在舍衛國祇樹給孤獨園。

[0576b13] 爾時，世尊告諸比丘：「於此眾中，我不見一法修行已、多修行已，受人中福，受天上福，得泥洹證，所謂廣施也。」

[0576b15] 佛告諸比丘：「若有人廣行布施，於現世中得色、得力，眾得具足，天上、人中食福無量。是故，諸比丘！當行布施，勿有慳心。如是，諸比丘！當作是學。」

[0576b19] 爾時，諸比丘聞佛所說，歡喜奉行。

（五）

[0576b20] 聞如是：

[0576b20] 一時，佛在舍衛國祇樹給孤獨園。

[0576b21] 爾時，世尊告諸比丘：「於此眾中，不見一法修行已、多修行已，成地獄、餓鬼、畜生行。若生人中，居家姦婬，無有淨行，為人所譏，常被誹謗。云何一法？所謂邪婬也。」

[0576b24] 佛告諸比丘：「若有人婬泆無度，好犯他妻，便墮地獄、餓鬼、畜生中。若生人中，閨門婬亂。是故，諸比丘！常當正意，莫興婬想，慎莫他婬。如是，諸比丘！當作是學。」

[0576b28] 爾時，諸比丘聞佛所說，歡喜奉行。

（六）

[0576c01] 聞如是：

[0576c01] 一時，佛在舍衛國祇樹給孤獨園。

[0576c02] 爾時，佛告諸比丘：「於此眾中，我不見一法修行已、多修行已，受人中福，受天上福，得泥洹證，所謂不他婬，身體香潔，亦無邪想。」

[0576c05] 佛告諸比丘：「若有人貞潔不婬，便受天上、人中之福。是故，諸比丘！莫行邪婬以興婬意。如是，諸比丘！當作是學。」

[0576c07] 爾時，諸比丘聞佛所說，歡喜奉行。

（七）

[0576c09] 聞如是：

[0576c09] 一時，佛在舍衛國祇樹給孤獨園。

[0576c10] 爾時，世尊告諸比丘：「於此眾中，我不見一法修行已、多修行已，成地獄行，餓鬼、畜生行。若生人中，口氣臭惡，為人所憎，所謂妄語。諸比丘！若有人妄言、綺語、鬪亂是非，便墮畜生、餓鬼中。所以者何？以其妄語故也。是故，當至誠，莫得妄語。是故，諸比丘！當作是學。」

[0576c16] 爾時，諸比丘聞佛所說，歡喜奉行。

（八）

[0576c18] 聞如是：

[0576c18] 一時，佛在舍衛國祇樹給孤獨園。

[0576c19] 爾時，世尊告諸比丘：「於此眾中，我不見一法修行已、多修行已，受人中福，受天上福，得泥洹證。云何為一法？所謂不妄語也。諸比丘！其不妄語者，口氣香芬，名德遠聞。是故，諸比丘！當行莫妄語。如是，諸比丘！當作是學。」

[0576c24] 爾時，諸比丘聞佛所說，歡喜奉行。

（九）

[0576c25] 聞如是：

[0576c25] 一時，佛在舍衛國祇樹給孤獨園。

[0576c26] 爾時，世尊告諸比丘：「於此眾中，我不見一法修行已、多修行已，受畜生、餓鬼、地獄罪。若生人中，狂愚癡惑，不識真偽，所謂飲酒也。諸比丘！若有人心好飲酒，所生之處，無有智慧，常懷愚癡。如是，諸比丘！慎莫飲酒。如是，諸比丘！當作是學。」

[0577a02] 爾時，諸比丘聞佛所說，歡喜奉行。

（一〇）

[0577a04] 聞如是：

[0577a04] 一時，佛在舍衛國祇樹給孤獨園。

[0577a05] 爾時，世尊告諸比丘：「於此眾中，無有一法勝此法者，若修行已、多修行已，受人中福，受天上福，得泥洹證。云何為一法？所謂不飲酒也。諸比丘！若有人不飲酒，生便聰明，無有愚惑，博知經籍，意不錯亂。如是，諸比丘！當作是學。」

[0577a10] 爾時，諸比丘聞佛所說，歡喜奉行。

　第五地獄經　　此名不善行
　五者天及人　　令知次第數

增壹阿含經有無品第十五

（一）

[0577a15] 聞如是：

[0577a15] 一時，佛在舍衛國祇樹給孤獨園。

[0577a16] 爾時，世尊告諸比丘：「當知有此二見。云何為二？所謂有見、無見。諸有沙門、婆羅門於此二見習已、誦已，終不從其法，如實而不知，此則非沙門、婆羅門。於沙門，則犯沙門法；於婆羅門，則犯婆羅門法，此沙門、終不以身作證而自遊戲。諸有沙門、婆羅門於此二見誦讀、諷念，知捨，如實而知，此則沙門持沙門行，婆羅門知婆羅門行，自身取證而自遊戲：生死已盡，梵行已立，更不復受有，如真知之。是故，諸比丘！於此二見不應習行，不應諷誦，盡當捨離。如是，諸比丘！當作是學。」

[0577a27] 爾時，諸比丘聞佛所說，歡喜奉行。

（二）

[0577a29] 聞如是：

[0577a29] 一時，佛在舍衛國祇樹給孤獨園。

[0577b01] 爾時，世尊告諸比丘：「有此二見。云何為二見？所謂有見、無見。彼云何為有見？所謂欲有見、色有見、無色有見。彼云何為欲有見？所謂五欲是也。云何為五欲？所謂眼見色，甚愛敬念，未曾捨離，世人宗奉。若耳聞聲，鼻嗅香，口知味，身知細滑，意了諸法，是謂有見。彼云何名為無見？所謂有常見、無常見、有斷滅見、無斷滅見、有邊見、無邊見、有身見、無身見、有命見、無命見、異身見、異命見，此六十二見，名曰無見，亦非真見，是謂名為無見。是故，諸比丘！當捨此二見。如是，諸比丘！當作是學。」

[0577b12] 爾時，諸比丘聞佛所說，歡喜奉行。

（三）

[0577b14] 聞如是：

[0577b14] 一時，佛在舍衛國祇樹給孤獨園。

[0577b15] 爾時，世尊告諸比丘：「有此二施。云何為二？所謂法施、財施。諸比丘！施中之上者不過法施。是故，諸比丘！常當學法施。如是，諸比丘！當作是學。」

[0577b18] 爾時，諸比丘聞佛所說，歡喜奉行。

（四）

[0577b20] 聞如是：

[0577b20] 一時，佛在舍衛國祇樹給孤獨園。

[0577b21] 爾時，世尊告諸比丘：「有此二業。云何為二業？有法業、有財業。業中之上者，不過法業。是故，諸比丘！當學法業，不學財業。如是，諸比丘！當作是學。」

[0577b24] 爾時，諸比丘聞佛所說，歡喜奉行。

（五）

[0577b26] 聞如是：

[0577b26] 一時，佛在舍衛國祇樹給孤獨園。

[0577b27] 爾時，世尊告諸比丘：「有此二恩。云何為二？所謂法恩、財恩。恩中之上者，所謂不過法恩也。是故，諸比丘！當修行法恩。如是，諸比丘！當作是學。」

[0577c01] 爾時，諸比丘聞佛所說，歡喜奉行。

（六）

[0577c03] 聞如是：

[0577c03] 一時，佛在舍衛國祇樹給孤獨園。

[0577c04] 爾時，世尊告諸比丘：「愚者有此二相像貌。云何為二？於是，愚者所不能辦者而辦之，垂辦之事厭而捨之。是謂，諸比丘！愚者有此二相像貌。復次，比丘！智者有二相像貌。云何為二？於是，智者所不能辦事亦不成辦，垂辦之事亦不厭捨。是故，諸比丘！愚者二相像貌當捨離之，當念修行智者二相。如是，諸比丘！當作是學。」

[0577c11] 爾時，諸比丘聞佛所說，歡喜奉行。

（七）

[0577c13] 聞如是：

[0577c13] 一時，佛在舍衛國祇樹給孤獨園。

[0577c14] 爾時，世尊告諸比丘：「有此二法，內自思惟，專精一意，當禮如來。云何為二法？一為智慧，二為滅盡。是謂，比丘！內自思惟，專精一意，當禮如來。如是諸比丘！當作是學。」

[0577c17] 爾時，諸比丘聞佛所說，歡喜奉行。

（八）

[0577c19] 聞如是：

[0577c19] 一時，佛在舍衛國祇樹給孤獨園。

[0577c20] 爾時，世尊告諸比丘：「有此二法，內自思惟，專精一意，當禮法寶，亦禮如來神廟。云何二法？有力、有無畏。是謂，比丘！有此二法，內自思惟，專精一意，當禮法寶及如來神廟。如是，諸比丘！當作是學。」

[0577c24] 爾時，諸比丘聞佛所說，歡喜奉行。

（九）

[0577c26] 聞如是：

[0577c26] 一時，佛在舍衛國祇樹給孤獨園。

[0577c27] 爾時，世尊告諸比丘：「有此二法，內自思惟，專精一意，禮如來寺。云何為二法？如來與世間人民無與等者；如來有大慈大悲，矜念十方。是謂，比丘！有此二法，內自思惟，專精一意，禮如來寺。如是，諸比丘！當作是學。」

[0578a03] 爾時，諸比丘聞佛所說，歡喜奉行。

（一〇）

[0578a04] 聞如是：

[0578a04] 一時，佛在舍衛國祇樹給孤獨園。

[0578a05] 爾時，世尊告諸比丘：「有二因二緣起於正見。云何為二？受法教化，內思止觀。是謂，比丘！有此二因二緣起於正見。如是，諸比丘！當作是學。」

[0578a08] 爾時，諸比丘聞佛所說，歡喜奉行。

　二見及二施　　愚者有二相
　禮法如來廟　　正見最在後

增壹阿含經火滅品第十六

（一）

[0578a13] 聞如是：

[0578a13] 一時，佛在舍衛國祇樹給孤獨園。

[0578a14] 爾時，尊者難陀在舍衛城象華園中。是時，尊者難陀在閑靜處，便生是念：「如來出世甚為難遇，億劫乃出，實不可見，如來久遠長夜時乃出耳。猶如優曇鉢花時乃出現，此亦如是。如來出世甚為難遇，億劫乃出，實不可見，此處亦難遇，一切諸行悉休息止，愛盡無餘，亦無染污，滅盡泥洹。」

[0578a20] 爾時，有一魔行天子，知尊者難陀心中所念，便往至孫陀利釋種女所，飛在虛空，以頌而嗟歎曰：

「汝今發歡喜，　　嚴服作五樂；
　難陀今捨服，　　當來相娛樂。」

[0578a26] 爾時，孫陀利釋種女聞天語已，歡喜踊躍，不能自勝，便自莊嚴，修飾房舍，敷好坐具，作倡妓樂，如難陀在家無異。爾時，王波斯匿集在普會講堂，聞難陀比丘還捨法服，習于家業。所以然者，有天在空中告其妻曰。是時，王波斯匿聞是語已，便懷愁憂，即乘駕白象，往至彼園。到已，便入華象池中，遙見尊者難陀，便前至難陀所，頭面禮足，在一面坐。

[0578b04] 爾時，尊者難陀告波斯匿曰：「大王！何故來至此間，顏色變異？復有何事來至吾所？」

[0578b06] 波斯匿報曰：「尊者當知，向在普集講堂，聞尊者捨法服，還作白衣。聞此語已，故來至此，不審尊者何所勅告？」

[0578b09] 是時，難陀含笑徐告王曰：「不見不聞，大王何故作此語耶？大王！豈不從如來邊聞：我諸結已除，生死已盡，梵行已立，所作已辦，更不復受胞胎，如實而知，今成阿羅漢，心得解脫。」

[0578b13] 波斯匿曰：「我不從如來聞難陀比丘生死已盡，得阿羅漢，心得解脫。所以然者，有天來告孫陀利釋種女曰。是時，孫陀利夫人聞此語已，便作倡妓樂，修治服飾，敷諸坐具。我聞此語已，便來至尊者所。」

[0578b17] 難陀告曰：「王不知不聞，何故大王而作是語？諸有沙門、婆羅門無不樂此休息樂、善逝樂、沙門樂、涅槃樂，而不自觀此婬火之坑。復當就者此事不然，骨猶如鎖，肉如聚石，猶蜜塗刀，坐貪小利，不慮後患。亦如菓繁折枝，亦如假借不久當還，猶如劍樹之藪，亦如毒害藥，亦如毒藥，如毒華菓，觀此婬欲亦復如是。意染著者此事不然，從火坑之欲乃至毒菓，不觀此事，欲得度欲流、有流、見流、無明流者，此事不然。以不度欲流、有流、見流、無明流，而欲得入無餘泥洹界而般泥洹者，此事不然。大王當知，諸有沙門、婆羅門觀察此休息樂、善逝樂、沙門樂、涅槃樂，此事不然。彼以作是觀察，解了婬坑之火，猶如骨鎖、肉聚、蜜塗利刀、菓繁折枝、假借不久，亦如劍樹、毒樹，如毒害藥，悉觀了知，此則有處。已解了知婬火所興，便能得渡欲流、有流、見流、無明流，此事必然。彼已渡欲流、有流、見流、無明流，此事必然。云何，大王！以何見何知而作是說？今我，大王！已成羅漢，生死已盡，梵行已立，所作已辦，更不復受母胞胎，心得解脫。」

[0578c11] 爾時，王波斯匿心懷歡喜，善心生焉，白尊者難陀曰：「我今無狐疑如毛髮許，方知尊者成阿羅漢，今請辭還，國事眾多。」

[0578c13] 難陀對曰：「宜知是時。」

[0578c14] 爾時，王波斯匿即從坐起，頭面禮足，便退而去。波斯匿王去未幾時，時彼魔天來至尊者難陀所，住虛空中，復以此偈向難陀曰：

「夫人面如月，　　金銀瓔珞身，
　憶彼姿容顏，　　五樂恒自娛。
　彈琴鼓絃歌，　　音響甚柔軟，
　能除諸愁憂，　　樂此林間為。」

[0578c22] 是時，尊者難陀便作是念：「此是魔行天人。」覺知此已，復以偈報曰：

「我昔有此心，　　婬泆無厭足；
　為欲所纏裹，　　不覺老病死。
　我度愛欲淵，　　無污無所染；
　榮位悉是苦，　　獨樂真如法。
　我今無諸結，　　婬怒癡悉盡；
　更不習此法，　　愚者當覺知。」

[0579a01] 爾時，彼魔行天人聞此語便懷愁憂，即於彼沒不現。

[0579a02] 爾時，眾多比丘以此因緣，具白世尊。爾時，世尊告諸比丘：「端正比丘者，無有勝難陀比丘；諸根澹泊，亦難陀比丘是；無有欲心，亦是難陀比丘；無有瞋恚，亦是難陀比丘；無有愚癡，亦是難陀比丘；成阿羅漢，亦是難陀比丘。所以然者，難陀比丘端正，諸根寂靜。」

[0579a08] 爾時，世尊告諸比丘：「我聲聞中弟子端正者，難陀比丘是。諸根寂靜，是亦難陀比丘。」

[0579a10] 爾時，諸比丘聞佛所說，歡喜奉行。

（二）

[0579a12] 聞如是：

[0579a12] 一時，佛在舍衛國祇樹給孤獨園。

[0579a13] 爾時，世尊告諸比丘：「有此二法涅槃界。云何為二？有餘涅槃界、無餘涅槃界。彼云何名為有餘涅槃界？於是，比丘滅五下分結，即彼般涅槃，不還來此世，是謂名為有餘涅槃界。彼云何名為無餘涅槃界？於是，比丘盡有漏成無漏，意解脫、智慧解脫，自身作證而自遊戲：生死已盡，梵行已立，更不受有，如實知之，是謂為無餘涅槃界。此二涅槃界，當求方便，至無餘涅槃界。如是，諸比丘！當作是學。」

[0579a22] 爾時，諸比丘聞佛所說，歡喜奉行。

（三）

[0579a24] 聞如是：

[0579a24] 一時，佛在舍衛國祇樹給孤獨園。

[0579a25] 爾時，世尊告諸比丘：「我今當說烏喻，亦當說猪喻，善思念之，吾當演說。」

[0579a26] 對曰：「如是。世尊！」是時，諸比丘從佛受教。

[0579a27] 世尊告曰：「彼云何名為人喻如烏？猶如有人在寂靜處，恒習婬欲，作諸惡行，後便羞恥，便自悔過，向人演說，陳所作事。所以然者，或為諸梵行人，所見譏彈：『此人習欲，作諸惡行。』彼作諸惡行已，向人悔過，自知羞恥，猶如彼烏恒患苦飢，便食不淨，尋即拭[口*雋]，恐有餘鳥見言：『此烏食不淨。』此亦如是。若有一人在閑靜處，習於婬欲，作不善行，後便羞恥而自悔過，向人演說陳所作事。所以然者，或為諸梵行人所見記識，此人習欲，作諸惡行，是謂名為人猶如烏。

[0579b09] 「彼云何名為人如猪。若有一人在閑靜處，長習婬欲，作諸惡行，亦不羞恥，復非悔過，向人自譽，貢高自用：『我能得五欲自娛，此諸人等不能得五欲。』彼作惡已，不羞恥，此人喻如猪，恒食不淨，臥於不淨，便自跳踉向於餘猪。此亦如是。若有一人習於婬欲，作諸惡行，亦不羞恥，復非悔過，向人自譽，貢高自用：『我能得五欲自娛，此諸人不能得五欲自娛。』是名為人如猪。是故，諸比丘！當捨遠離。如是，諸比丘！當作是學。」

[0579b20] 爾時，諸比丘聞佛所說，歡喜奉行。

（四）

[0579b21] 聞如是：

[0579b21] 一時，佛在舍衛國祇樹給孤獨園。

[0579b22] 爾時，世尊告諸比丘：「我今當說人有似驢者，有似牛者，諦聽！諦聽！善思念之。」

[0579b23] 諸比丘對曰：「如是。世尊！」是時，諸比丘從佛受教。

[0579b25] 世尊告曰：「彼云何名人像驢者？若有一人，剃除鬚髮，著三法衣，以信牢固，出家學道。爾時，彼人諸根不定，若眼見色，隨起色想，流馳萬端，爾時眼根則非清淨，生諸亂想，不能制持，眾惡普至，亦復不能護於眼根。耳聞聲，鼻嗅香，舌知味，身知細滑，意知法，隨起識病，流馳萬端，爾時意根則非清淨，生諸亂想，不能制持，眾惡普至，亦復不能護於意根。無有威儀禮節之宜，行步進止，屈伸低仰，執持衣鉢，都違禁戒，便為梵行人所見譏彈：『咄，此愚人像如沙門？』便取彈舉：『設是沙門者，宜不應爾。』彼作是說：『我亦是比丘！我亦是比丘！』猶如驢入牛群之中而自稱曰：『我亦是牛！我亦是牛！』然觀其兩耳復不似牛，角亦不似，尾亦不似，音聲各異。爾時，群牛或以角觝，或以脚蹋，或以口嚙者。今此比丘亦復如是，諸根不定，若眼見色，隨起色想，流馳萬端，爾時眼根則非清淨，生諸亂想，不能制持，眾惡普至，亦復不能護於眼根。耳聞聲，鼻嗅香，舌知味，身了細滑，意知法，隨起識病，流馳萬端，爾時意根則非清淨，生諸亂想，不能制持，眾惡普至，亦復不能護念意根。無有威儀禮節之宜，行步進止，屈伸低仰，執持禁戒，便為梵行人所見譏彈：『咄，此愚人像如沙門？』便見彈舉：『設是沙門者，宜不應爾。』爾時彼作是說：『我是沙門。』猶如驢入於牛群，是謂人像驢者也。

[0579c23] 「彼人云何像牛者耶？若有一人，剃除鬚髮，著三法衣，以信牢固，出家學道。爾時，彼人諸根寂定，飲食知節，竟日經行，未曾捨離意遊三十七道品之法。若眼見色，不起色想，亦無流馳之念，爾時眼根則應清淨，生諸善想，亦能制持，無復諸惡，常擁護於眼根。耳聲、鼻香、口味、身細滑、意法不起識病，爾時意根則得清淨。彼人便到諸梵行人所，諸梵行人遙以見來，各自揚聲：『善來，同學！』隨時供養，不使有短，猶如良牛入牛眾中，而自稱說：『我今是牛！』然其毛尾、耳角、音聲都悉是牛，諸牛見已，各來舐體。此亦如是，剃除鬚髮，著三法衣，以信牢固，出家學道。爾時，彼人諸根寂定，飲食知節，竟日經行，未曾捨離意遊三十七道品之法。若眼見色，不起色想，亦無流馳之念，爾時眼根則得清淨，生諸善想，亦能制持，無復諸惡，常擁護於眼根。耳聲、鼻香、口味、身細滑、意法不起識病，爾時意根則得具足，是謂此人像牛者也。如是，諸比丘！當學如牛，莫像如驢也。如是，諸比丘！當作是學。」

[0580a15] 爾時，諸比丘聞佛所說，歡喜奉行。

（五）

[0580a16] 聞如是：

[0580a16] 一時，佛在舍衛國祇樹給孤獨園。

[0580a17] 爾時，世尊告諸比丘：「我今當說善、不善行，諦聽！諦聽！善思念之。」

[0580a18] 諸比丘對曰：「如是。世尊！」

[0580a19] 世尊告彼：「云何名為不善？云何名為善？所謂殺生為不善，不殺為善。不與取為不善，與取為善。婬泆為不善，不婬為善。妄語為不善，不妄語為善。綺語為不善，不綺語為善。兩舌為不善，不兩舌為善。鬪亂彼此為不善，不鬪亂彼此為善。貪他為不善，不貪他為善。起恚為不善，不起恚為善。邪見為不善，正見為善。如是，比丘！行此惡已，墮畜生、餓鬼、地獄中。設行善者，便生人中、天上，及諸善趣阿須倫中。是故，當遠離惡行，修習善行。如是，諸比丘！當作是學。」

[0580b01] 爾時，諸比丘聞佛所說，歡喜奉行。

（六）

[0580b02] 聞如是：

[0580b02] 一時，佛在舍衛國祇樹給孤獨園。

[0580b03] 爾時，世尊告諸比丘：「我當與汝等說微妙法，初善、中善、至竟亦善，有義、有味，得修具足梵行之法，所謂二法也。諦聽！諦聽！善思念之，吾當與汝具足說之。」

[0580b06] 諸比丘對曰：「如是。世尊！」是時，諸比丘從佛受教。

[0580b07] 世尊告曰：「彼云何為二法？所謂邪見、正見，邪治、正治，邪語、正語，邪業、正業，邪命、正命，邪方便、正方便，邪念、正念：邪三昧、正三昧，是謂比丘名為二法。我今已與汝說此二法，如來所應為者，今已周訖。善念、觀誦，勿有懈惓，今不行者，後悔無及。」

[0580b13] 爾時，諸比丘聞佛所說，歡喜奉行。

（七）

[0580b15] 聞如是：

[0580b15] 一時，佛在舍衛國祇樹給孤獨園。

[0580b16] 爾時，世尊告諸比丘：「我今當說燭明之法，亦當說由燭趣道之業。諦聽！諦聽！善思念之。」

[0580b18] 諸比丘對曰：「如是。世尊！」

[0580b18] 爾時，世尊告諸比丘：「彼云何名燭明者？所謂貪婬、瞋恚、愚癡盡。彼云何名為由燭趣道之業？所謂正見、正治、正語、正業、正命、正方便、正念、正三昧，是謂由燭趣道之業。我由此已說燭明，亦說由燭趣道之業，如來所應為者，今已周訖。善念、諷誦，勿有懈怠，今不行者，後悔無及。」

[0580b25] 爾時，諸比丘聞佛所說，歡喜奉行。

（八）

[0580b26] 聞如是：

[0580b26] 一時，佛在舍衛國祇樹給孤獨園。

[0580b27] 爾時，世尊告諸比丘：「有此二力。云何為二力？所謂忍力、思惟力，設吾無此二力者，終不成無上正真等正覺。又無此二力者，終不於優留毘處六年苦行，亦復不能降伏魔怨，成無上正真之道，坐於道場。以我有忍力、思惟力故，便能降伏魔眾，成無上正真之道，坐於道場。是故，諸比丘！當求方便，修此二力，忍力、思惟力，便成須陀洹道、斯陀含道、阿那含道、阿羅漢道，於無餘涅槃界而般涅槃。如是。諸比丘！當作是學。」

[0580c07] 爾時，諸比丘聞佛所說，歡喜奉行。

（九）

[0580c09] 聞如是：

[0580c09] 一時，佛在舍衛國祇樹給孤獨園。

[0580c10] 爾時，尊者阿那律在拘尸那竭國本所生處。爾時，釋、梵、四天王及五百天人，并二十八大鬼神王，便往至尊者阿那律所。到已，頭面禮足，在一面住。復以此偈歎阿那律曰：

「歸命人中上，　　眾人所敬奉；
　我等今不知，　　為依何等禪？」

[0580c17] 爾時，有梵志名曰闍拔吒，是梵摩喻弟子。復至尊者阿那律所，頭面禮足，在一面坐。爾時，彼梵志問阿那律曰：「我昔在王宮生，未曾聞此自然之香，為有何人來至此間，為是天、龍、鬼神、人、非人乎？」

[0580c21] 爾時，阿那律報梵志曰：「向者釋、梵、四天王及五百天人，并二十八大鬼神王，來至我所，頭面禮足，在一面住。復以此偈而歎我曰：

「『自歸人中上，　　眾人所敬奉；
　　我等今不知，　　為依何等禪？』」

[0580c27] 梵志問曰：「以何等故，我今不見其形？釋、梵、四天王為何所在？」

[0580c28] 阿那律報曰：「以汝無有天眼故也，是故不見釋、梵、四天王及五百天人，及二十八大鬼神王。」

[0581a01] 梵志問曰：「設我能得天眼者，見此釋、梵、四天王及二十八大鬼神王耶？」

[0581a03] 阿那律報曰：「設當得天眼者，便能見釋、梵、四天王及五百天人，并二十八大鬼神王。然復，梵志！此天眼者何足為奇！有梵天名曰千眼，彼見此千世界，如有眼之士，自手掌中觀其寶冠。此梵天亦如是，見此千世界無有罣礙，然此梵天不自見身所著衣服。」

[0581a09] 梵志問曰：「何以故？千眼梵天不自見形所著服飾？」

[0581a10] 阿那律曰：「以其彼天無有無上智慧眼故，故不自見己身所著服飾。」

[0581a12] 梵志問曰：「設我得無上智慧眼者，見此身所著服飾不耶？」

[0581a13] 阿那律曰：「若能得無上智慧眼者，則能見己形所著服飾。」

[0581a15] 梵志問曰：「願尊與我說極妙之法，使得無上智慧之眼。」

[0581a16] 阿那律曰：「汝有戒耶？」

[0581a16] 梵志問曰：「云何名之為戒？」

[0581a17] 阿那律曰：「不作眾惡，不犯非法。」

[0581a18] 梵志報曰：「如此戒者，我堪奉持如此之戒。」

[0581a19] 阿那律曰：「汝今，梵志！當持禁戒，無失毫釐，亦當除去憍慢之結，莫計吾我染著之想。」

[0581a21] 時，梵志復問阿那律曰：「何者是吾？何者是我？何者是憍慢結？」

[0581a22] 阿那律曰：「吾者是神識也，我者是形體之具也。於中起識生吾、我者，是名為憍慢結也。是故，梵志！當求方便，除此諸結。如是，梵志！當作是學。」

[0581a26] 梵志即從座起，禮阿那律足，遶三匝而去。未至所在，於中道思惟此義，諸塵垢盡，得法眼淨。

[0581a28] 爾時，有天昔與此梵志親友，知識梵志心中所得諸塵垢盡，得法眼淨。爾時，彼天復往至尊者阿那律所，頭面禮足，在一面住。即以此偈歎阿那律曰：

「梵志未至家，　　中道得道跡；
　垢盡法眼淨，　　無疑無猶豫。」

[0581b05] 爾時，尊者阿那律復以偈告天曰：

「我先觀彼心，　　中間應道跡；
　彼人迦葉佛，　　曾聞此法教。」

[0581b08] 爾時，尊者阿那律即其時離彼處，在人間遊，漸漸至舍衛國，到世尊所，頭面禮足，在一面住。爾時，世尊具以法語告阿那律，阿那律受佛教已，便從坐起，頭面禮足，便退而去。

[0581b12] 爾時，世尊告諸比丘：「我聲聞中弟子，得天眼第一者，所謂阿那律比丘是。」

[0581b13] 爾時，諸比丘聞佛所說，歡喜奉行。

（一〇）

[0581b15] 聞如是：

[0581b15] 一時，佛在舍衛國祇樹給孤獨園。

[0581b16] 爾時，尊者羅雲奉修禁戒，無所觸犯，小罪尚避，況復大者，然不得有漏心解脫。爾時，眾多比丘便至世尊所，頭面禮足，在一面坐。爾時，眾多比丘白世尊曰：「羅雲比丘奉修禁戒，無所觸犯，然故有漏心不解脫。」

[0581b21] 爾時，世尊便說此偈：

「具足禁戒法，　　諸根亦成就，
　漸漸當逮得，　　一切結使盡。

[0581b24] 「是故，諸比丘！常當念修治正法，無有漏失。如是，諸比丘！當作是學。」

[0581b25] 爾時，諸比丘聞佛所說，歡喜奉行。

　難陀、涅槃、烏　　驢不善有二
　燭及忍思惟　　梵志及羅雲◎

◎增壹阿含經安般品第十七之一

（一）

[0581c01] 聞如是：

[0581c01] 一時，佛在舍衛國祇樹給孤獨園。

[0581c02] 爾時，世尊到時，著衣持鉢，將羅雲入舍衛城分衛。爾時，世尊右旋顧謂羅雲：「汝今當觀色為無常。」

[0581c04] 羅雲對曰：「如是，世尊！色為無常。」

[0581c05] 世尊告曰：「羅雲！痛、想、行、識皆悉無常。」

[0581c06] 羅雲對曰：「如是，世尊！痛、想、行、識皆為無常。」

[0581c07] 是時，尊者羅雲復作是念：「此有何因緣，今方向城分衛，又在道路，何故世尊而面告誨我？今宜當還歸所在，不應入城乞食。」

[0581c10] 爾時，尊者羅雲即中道還到祇桓精舍，持衣鉢，詣一樹下，正身正意，結跏趺坐，專精一心，念色無常，念痛、想、行、識無常。

[0581c12] 爾時，世尊於舍衛城乞食已，食後在祇桓精舍而自經行，漸漸至羅雲所。到已，告羅雲曰：「汝當修行安般之法，修行此法，所有愁憂之想皆當除盡。汝今復當修行惡露不淨想，所有貪欲盡當除滅。汝今，羅雲！當修行慈心，已行慈心，所有瞋恚皆當除盡。汝今，羅雲！當行悲心，已行悲心，所有害心悉當除盡。汝今，羅雲！當行喜心，已行喜心，所有嫉心皆當除盡。汝今，羅雲！當行護心，已行護心，所有憍慢悉當除盡。」

[0581c22] 爾時，世尊向羅雲便說此偈：

「莫數起著想，　　恒當自順法；
　如此智之士，　　名稱則流布。
　與人執炬明，　　壞於大闇冥；
　天龍戴奉敬，　　敬奉師長尊。」

[0581c28] 是時，羅雲比丘復以此偈報世尊曰：

「我不起著想，　　恒復順於法；
　如此智之士，　　則能奉師長。」

[0582a02] 爾時，世尊作是教勅已，便捨而去，還詣靜室。

[0582a03] 是時，尊者羅雲復作是念：「今云何修行安般，除去愁憂，無有諸想？」是時，羅雲即從坐起，便往世尊所。到已，頭面禮足，在一面坐。須臾退坐，白世尊曰：「云何修行安般，除去愁憂，無有諸想，獲大果報，得甘露味？」

[0582a07] 世尊告曰：「善哉！善哉！羅雲！汝乃能於如來前而師子吼，問如此義：『云何修行安般，除去愁憂，無有諸想，獲大果報，得甘露味？』汝今，羅雲！諦聽！諦聽！善思念之。吾當為汝具分別說。」

[0582a12] 對曰：「如是，世尊！」爾時，尊者羅雲從世尊受教。

[0582a13] 世尊告曰：「於是，羅雲！若有比丘樂於閑靜無人之處，便正身正意，結跏趺坐，無他異念，繫意鼻頭，出息長知息長，入息長亦知息長；出息短亦知息短，入息短亦知息短；出息冷亦知息冷，入息冷亦知息冷；出息暖亦知息暖，入息暖亦知息暖。盡觀身體入息、出息，皆悉知之。有時有息亦復知有，又時無息亦復知無。若息從心出亦復知從心出。若息從心入亦復知從心入。如是，羅雲，能修行安般者，則無愁憂惱亂之想，獲大果報，得甘露味。」

[0582a24] 爾時，世尊具足與羅雲說微妙法已，羅雲即從坐起，禮佛足，遶三匝而去。往詣安陀園，在一樹下，正身正意，結跏趺坐，無他餘念，繫心鼻頭，出息長亦知息長，入息長亦知息長；出息短亦知息短，入息短亦知息短；出息冷亦知息冷，入息冷亦知息冷；出息暖亦知息暖，入息暖亦知息暖。盡觀身體入息、出息，皆悉知之。有時有息亦復知有，有時無息亦復知無。若息從心出亦復知從心出。若息從心入亦復知從心入。

[0582b05] 爾時，羅雲作如是思惟，欲心便得解脫，無復眾惡。有覺、有觀，念持喜安，遊於初禪。有覺、有觀息，內自歡喜，專其一心，無覺、無觀，三昧念喜，遊於二禪。無復喜念，自守覺知身樂，諸賢聖常所求護喜念，遊於三禪。彼苦樂已滅，無復愁憂，無苦無樂，護念清淨，遊於四禪。

[0582b11] 彼以此三昧，心清淨無塵穢，身體柔軟，知所從來，憶本所作，自識宿命無數劫事。亦知一生、二生、三生、四生、五生、十生、二十生、三十生、四十生、五十生、百生、千生、萬生、數十萬生，成劫、敗劫，無數成劫、無數敗劫，億載不可計，我曾生彼，名某姓某，食如此食，受如此苦樂，壽命長短，彼終生此，此終生彼。彼以此三昧，心清淨無瑕穢，亦無諸結。亦知眾生所起之心，彼復以天眼清淨無瑕穢，觀眾生類：生者、逝者，善色、惡色，善趣、惡趣，若好、若醜，所行、所造，如實知之。

[0582b22] 或有眾生，身行惡、口行惡、意行惡，誹謗賢聖，行邪見，造邪見行，身壞命終，入地獄中。或復眾生，身行善、口行善、意行善，不誹謗賢聖，恒行正見、造正見行，身壞命終，生善處天上。是謂天眼清淨無瑕穢，觀眾生類：生者、逝者，善色、惡色，善趣、惡趣，若好、若醜，所行、所造，如實知之。復更施意，成盡漏心，彼觀此苦，如實知之。復觀苦習，亦知苦盡，亦知苦出要，如實知之。彼以作是觀，欲漏心得解脫，有漏、無明漏心得解脫，已得解脫，便得解脫智：生死已盡，梵行已立，所作已辦，更不復受有，如實知之。是時，尊者羅雲便成阿羅漢。

[0582c05] 是時，尊者羅雲已成羅漢，便從坐起，更整衣服，往至世尊所，頭面禮足，在一面住，白世尊曰：「所求已得，諸漏除盡。」

[0582c08] 爾時，世尊告諸比丘：「諸得阿羅漢者，無有與羅雲等也。論有漏盡，亦是羅雲比丘。論持禁戒者，亦是羅雲比丘。所以然者，諸過去如來、等正覺，亦有此羅雲比丘。欲言佛子，亦是羅雲比丘，親從佛生，法之上者。」

[0582c13] 爾時，世尊告諸比丘：「我聲聞中第一弟子能持禁戒，所謂羅雲比丘是。」

[0582c14] 爾時，世尊便說此偈：

「具足禁戒法，　　諸根亦成就；
　漸漸當逮得，　　一切結使盡。」

[0582c18] 爾時，諸比丘聞佛所說，歡喜奉行。

◎增壹阿含經卷第七

【經文資訊】大正藏第 02 冊 No. 0125 增壹阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，周金言大德輸入／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA