大寶積經卷第四十

大唐三藏法師玄奘奉　詔譯

菩薩藏會第十二之六如來不思議性品第四之四
[0229b02] 爾時佛告舍利子：「云何菩薩摩訶薩於如來不思議不共佛法，信受諦奉清淨無疑，乃至發希奇想？舍利子！如來成就十八不共佛法，由成就故，如來、應、正等覺於大眾中正師子吼，自稱我處大仙尊位轉大梵輪，一切世間沙門婆羅門、諸天魔梵不能如法而轉。舍利子！何等名為十八不共佛法？舍利子！所謂如來處世無諸誤失，以無失故名為如來。何等名為無有誤失？舍利子！如來身業無有誤失，以無失故，一切世間若愚若智，不能立如法論，謂如來身有誤失者。何以故？佛薄伽梵身業畢竟無誤失故。舍利子！諸佛如來遊步世間，直視於前、轉身迴顧、若屈若伸，服僧伽胝、攝持衣鉢，進止往來行住坐臥，如來於中無失威儀端嚴庠序。舍利子！如來若往城邑若旋返時，雙足蹈空而千輻輪現於地際，悅意妙香鉢特摩花自然踊出承如來足。若畜生趣一切有情為如來足之所觸者，極滿七夜受諸快樂，命終之後往生善趣樂世界中。舍利子！如來被服不著其身如四指量，吠嵐婆風不能披動。舍利子！如來身光極照無間，觸彼眾生令興樂受。舍利子！如是一切身無過相，故說如來身無誤失。如自所證身無誤失，亦為眾生說如斯法，令其永斷身業誤失。舍利子！如來語業無有誤失，以無失故，一切世間若愚若智，不能如法伺求如來語業誤失。何以故？舍利子！如來為迦羅時語者，如來為實語者、為諦語者、為三摩耶時語者、為如語而作者、為善訓釋詞語者、為令眾生歡悅語者、為無重述語者、為文義莊嚴語者、為隨發一音皆令信解歡悅語者。舍利子！如是一切語無過相，故說如來語業無失。如自所證語無誤失，亦為眾生說如是法，令其永斷語業誤失。舍利子！如來之心無有誤失，以無失故，一切世間若愚若智，不能如法伺候如來心業誤失。何以故？舍利子！如來不捨甚深定法，而能發起作諸佛事不役神慮，於一切法無礙智見任運而轉，故說如來心無誤失。如自所證心無失故，亦為眾生說如斯法，令其永斷心業誤失。舍利子！如是身語心業無有失故，是名如來第一諸業無有誤失不共佛法。

[0229c15] 「復次舍利子！云何如來所發言音無有卒暴？舍利子！如來以無卒暴發言音故，一切世間若魔若魔眷屬及餘天子諸外道等，不能伺候如來便者。何以故？舍利子！如來言音本無卒暴、無隨卒暴。何以故？久已永離諸愛恚故，一切眾生雖加尊敬而心不高，雖加輕侮而心不慼。又舍利子！如來無有所作過時及不究竟，非由此事而起追悔，及隨前事起卒暴音。又舍利子！如來無有與世諍訟，是故如來無卒暴音。如來常止無諍深定無我所執，亦無有取遠離諸縛，是故如來無卒暴音。舍利子！如是無量音無卒暴，如來於中悉皆證入。如佛所證音無卒暴，亦為眾生說如斯法，令其永斷諸卒暴故。舍利子！是名如來第二言無卒暴不共佛法。

[0230a01] 「復次舍利子！云何如來念無忘失？舍利子！如來正念無忘失故，不於一法而生愚亂。何以故？如來住於靜慮解脫三摩地三摩鉢底中不癡忘故，觀諸有情心行動轉無罣礙故，如其所應宣說妙法無忘失故，於諸義法訓詞辯才無礙解中無忘失故，於去來今無礙智見如是無量無忘失故。如自所證去來現在無礙智見無有忘失，亦為有情說如斯法，令其證得無忘失念。舍利子！是名如來第三念無忘失不共佛法。

[0230a11] 「復次舍利子！云何如來無不定心而可得者？舍利子！如來若行若住、若坐若臥、若食若飲、若語若默，常處深定中無出離。何以故？由如來證得甚深三摩地最勝波羅蜜多，成就無障無礙深靜慮故。舍利子！無有眾生處有情類若定不定能觀如來心及心所，唯除如來威力加被而能得知。如自所證常處定心，亦為有情依三摩地說如斯法，令其永斷散亂之心。舍利子！是名如來第四無不定心不共佛法。

[0230a20] 「復次舍利子！云何如來無諸異想？何以故？舍利子！由異想故可有安住不平等心。如來心常安住平等故，於一切無諸異想。舍利子！如來於諸佛土無諸異想，以彼佛土如虛空故。如來於諸有情無種種想，由彼有情性無我故。如來於諸佛所無種種想，由彼法性無有差別平等智故。如來於一切法無種種想，由離欲法性平等故。如來於持戒者其心無愛、於犯戒者其心無恚，於有恩所無不酬報、於有怨所情無加害，於所調伏無不平等，於住邪定心不輕慢，於諸法中平等安住，故名如來無種種想。如自所證無異想故，亦為眾生說如斯法，令其永斷種種異想。舍利子！是名如來第五無諸異想不共佛法。

[0230b05] 「復次舍利子！云何如來無簡擇捨。何以故？舍利子！如來已修聖道而證此捨，非未修道而有證故。如來已修於心、已修於戒、已修於慧而證此捨，非所未修而有證故。舍利子！如來捨者隨智慧行不隨癡行，如來捨者是出世間不墮世間，如來捨者是聖是出離非為不聖非不出離，如來捨者能轉梵輪悲愍眾生常不捨離，如來捨者任運成就不隨對治故。舍利子！如來捨者無高不高亦無下劣，得住不動遠離二邊，超過一切思量簡擇。觀待於時亦不過時，無動無思、無有分別、無異分別、無修無損、無有憍逸、無有示現，真性如性、不虛妄性、非不如性，如是無量。舍利子！如來如是大捨成就，為諸眾生捨圓滿故說如斯法。舍利子！是名如來第六無簡擇捨不共佛法。

[0230b21] 「復次舍利子！云何如來志欲無有退減？舍利子！何等志欲而無退減？所謂如來善法志欲。復有何義名為志欲？舍利子！如來大慈志欲無減、如來大悲志欲無減、如來說法志欲無減、調伏眾生志欲無減、成熟眾生志欲無減、興於遠離志欲無減、教導菩薩志欲無減、紹三寶種令不斷絕志欲無減。一切如來不隨欲行，如來志欲智為前導。如自所證志欲無減，亦為眾生說如斯法，令彼證得圓滿無上一切智智之志欲故。舍利子！是名如來第七志欲無減不共佛法。

[0230c03] 「復次舍利子！云何如來正勤無有退減？舍利子！何等正勤而不退減？所謂不捨所化眾生正勤、於聽法眾不懷擯遣正勤。以如是等無有退沒故，說如來正勤無減。舍利子！假使如來值遇如是樂聞法眾堪任法器，若能聽法經劫無倦，如來亦隨經劫不起于座、不緣食飲相續說法中無暫廢。又舍利子！如來為眾生故，假使過於殑伽沙等諸佛世界唯一眾生是佛化限，爾時如來躬往其所為說法要，令其悟入正勤無厭。舍利子！如來身無疲倦及以語心亦無疲倦。何以故？如來身語及心常安息故。舍利子！如來長劫發起精進、讚歎精進，為諸眾生說如是法，令彼勤修是精進故證聖解脫。舍利子！是名如來第八正勤無減不共佛法。

[0230c18] 「復次舍利子！云何如來於一切一法及一切種、一切念無有退減？何以故？由諸如來念無退故。舍利子！如來證得阿耨多羅三藐三菩提，無間觀察一切眾生去來諸心相續知已，如來於中畢竟了知無有忘念。又如實知眾生行已，如來於中無復役智，而如來念曾無退減。又舍利子！如來安立三聚眾生諸根悟入意解趣行，審觀察已更不憶念，無重思惟不復觀察，常為眾生宣說妙法無有斷絕。何以故？由如來念無退減故。如自所證無退減念，亦為眾生說如斯法，令其永斷諸念退減。舍利子！是名如來第九念無退減不共佛法。

[0231a01] 「復次舍利子！云何佛三摩地無有退減？舍利子！佛三摩地與一切法其性平等無非平等。何以故？由一切一法及一切種法無有不平等性故。舍利子！何因緣故佛三摩地復無退減？舍利子！以真如平等故即三摩地平等，以三摩地平等故即如來平等。以能證入如是平等性故，三摩地者名為等定。又舍利子！若貪際平等即離貪際平等，若瞋際平等即離瞋際平等，若癡際平等即離癡際平等，若有為際平等即無為際平等，若生死際平等即涅槃際平等。以如來證入如是平等性故，於三摩地而無退減。何以故？平等之性無退減故。舍利子！此佛三摩地非眼相應，亦非耳鼻舌身意相應。何以故？然彼如來諸根無缺故。又如來三摩地，不依地界不依水火風界，不依欲界色無色界，不依此世及他世間。何以故？由無依故無退無減。是故如來如自所證諸三摩地無有退減，亦為眾生說如是法，令彼證得諸三摩地故。舍利子！是名如來第十三摩地無有退減不共佛法。

[0231a21] 「復次舍利子！云何如來智慧無有退減？舍利子！何等名為如來智慧？所謂了知諸法不緣他知、為他有情及以他人演妙法智、無盡善巧無礙解智、分別一切句智、悟入一句百千大劫說無盡智、如其所聞斷疑網智、於一切處無障礙智、宣說安立聖三乘智、能遍了達八萬四千有情心行智、如應開示八萬四千諸法藏智。舍利子！此如來智慧無邊無際無有窮盡，由此智慧不可盡故，隨慧而說亦無有盡，故說如來智慧無有退減。如自所證智慧無減，亦為眾生說如斯法，令其證得無盡智慧故。舍利子！是名如來第十一智慧無減不共佛法。

[0231b05] 「復次舍利子！云何如來解脫無有退減？舍利子！何等名為如來解脫？舍利子！諸聲聞乘隨悟音聲故得解脫，諸獨覺乘隨悟眾緣故得解脫，佛薄伽梵遠離一切執著二邊故得解脫，是故說為如來解脫。何以故？舍利子！如是解脫，前際無縛、後際無轉，不住現在故。又舍利子！眼之與色二執解脫，如是耳聲鼻香舌味身觸二執解脫，攝受無執依止解脫故。又舍利子！心之與智自性光潔體無瑕穢，是故諸佛由剎那心相應慧故，證得阿耨多羅三藐三菩提。以是如來隨所證覺，亦為眾生說如斯法，令彼證覺如是法故。舍利子！是名如來第十二解脫無減不共佛法。

[0231b18] 「復次舍利子！云何如來一切身業智為前導隨智而轉？何以故？舍利子！由能成就是身業故，一切有情若見如來即便調伏，或聞說法亦皆調伏。是故如來或現默然調伏眾生，或現飲食調伏眾生，或現諸威儀調伏眾生，或現諸勝相調伏眾生，或現隨形好調伏眾生，或現無觀頂調伏眾生，或現觀視相調伏眾生，或現神光觸照調伏眾生，或現遊步舉足下足調伏眾生，或現往還城邑聚落調伏眾生。舍利子！以要言之，佛薄伽梵無有威儀而不調伏諸眾生者，故說如來一切身業智為前導隨智而轉，亦為眾生說如是法，令其證入如是智故。舍利子！是名如來第十三身業智導不共佛法。

[0231c03] 「復次舍利子！云何如來一切語業智為前導隨智而轉？何以故？舍利子！佛薄伽梵不虛說法故，以智前導，所有記莂無不圓備，凡所宣說言詞顯妙。舍利子！如來語言隨現而轉不可思議，今當略說。舍利子！如來語者，易解了語、易明識語、不高大語、不卑下語、非不勝語、不邪曲語、不謇吃語、不繁亂語、不澁鈍語、不麁獷語、不隱沒語、柔和聲語、可欣樂語、不虛羸語、不輕掉語、不調疾語、不繁重語、不迅急語、善斷約語、善調釋語、極妙和美語、勝妙音語、善唱導語、大清亮語、大雷震語、無遺逸語、飲甘露語、有義旨語、可親附語、廣大之語、可愛重語、無塵染語、離塵黷語、無栽穢語、無垢濁語、無魯鈍語、威嚴盛語、無障礙語、能教導語、明潔之語、有正直語、無怯憚語、無缺減語、非輕急語、能生喜樂語、令身怡適語、令心踊躍語、寂靜貪語、寂靜瞋語、壞滅癡語、吞噉魔語、調伏惡語、摧異論語、有表示語、天鼓音語、智者悅語、羯羅頻迦音語、上帝音語、梵天音語、海潮音語、雲雷音語、地山震吼音語、鴻鶴王音語、孔雀王音語、黃鸝音語、命命音語、鵝鴈王音語、鹿王音語、箜篌音語、伐洛迦音語、鉢拏縛音語、大蠡吼音語、長笛音語、易開解語、易了別語、暢明曉語、適悅意語、可聽聞語、深遠音語、無瘖瘂語、悅可耳語、生善根語、文句無缺語、善說文句語、義句相應語、法句相應語、時相應語、時捷對語、不過時語、知根勝劣語、莊嚴施語、淨尸羅語、教授忍語、練正勤語、令樂靜慮語、悟入正慧語、慈善集語、悲無倦語、清淨喜語證入捨語、安立三乘語、令三寶種不斷絕語、安立三聚語、淨三解脫語、遍修諦語、遍修智語、達者不毀語、聖者稱讚語、隨虛空量語、一切種妙成就語。舍利子！如是無量無邊微妙清淨如來之語，故說如來一切語業智為前導隨智而轉。如自所證如是語業，亦隨諸有情而為說法，令其證入如是語故。舍利子！是名如來第十四語業智導不共佛法。

[0232a12] 「復次舍利子！云何如來一切意業智為前導隨智而轉？舍利子！夫如來者心意與識皆不可說故。舍利子！夫如來者應以智求，智增上故說名如來。此如來智隨至一切眾生之心、隨入一切眾生之意、不離一切眾生之識，焚蕩諸法諸三摩地，不從他緣超過一切所緣境界，遠離緣生滅三有趣，超諸慢種、解脫魔業、離諸諂誑，捨我我所，除滅無明癡暗之膜，善修道支，與虛空等無有分別，與諸法界而無差別。舍利子！如來證入如是意業，為如是相智為前導，隨眾生心而為說法，令彼證入如來意故。舍利子！是名如來第十五意業智導不共佛法。

[0232a25] 「復次舍利子！云何如來於過去世無著無礙智見轉？舍利子！何以此智名之為轉？舍利子！如來以無礙智，能知如是無量無邊過去世中，所有諸佛國土若成若壞，彼一切事無量無數，如來方便悉能數知。如是乃至諸佛國中，所有卉木叢林眾藥所攝彼一切事，如來於此悉能了知。如是乃至諸佛國中，諸眾生身眾生假立，彼一切相悉能了知。又能了知彼中所有若干眾生種種性種種色，乃至廣說，如來於此悉能了知。舍利子！如是彼中所有諸佛出現於世，彼一一如來所宣正法，如來於此悉能如實分別了知。如是乃至爾所眾生於聲聞乘已調伏者，或獨覺乘已調伏者，或於大乘已調伏者，是亦如來悉能了知。又諸佛土差別之相，苾芻僧眾壽量法住，入息出息受用飲食，如是等類差別之相，如來於此悉能了知。舍利子！一切有情過去世相，若死若生若界若趣，如來於此悉能分別如實了知。又諸有情種種根性、種種行性、種種意解性，如是無量悉能了知。又能了知諸心相續，所謂如是如是心無間，如是如是心生起，彼諸心相若干非一，如來方便悉能數知。舍利子！如來或以現智、或種類智，證得如是過去謝往諸心相續。自既證是智無不備，隨眾生心而為說法，欲令證入如是智故。舍利子！是名如來第十六過去無礙智不共佛法。

[0232b23] 「復次舍利子！云何如來於未來世無著無礙智見轉？舍利子！何以此智名之為轉？所謂未來世中所有如來，或當出現、或當滅度，或復當有、或復當無，彼一切相，如來於此悉能了知。如是乃至當來火劫燒、當來水劫壞、當來風劫壞，乃至一切諸佛國土，當住久近若干等異，如來於此悉能了知。如是乃至當來諸佛國土，所有地界若干微塵、所有卉木叢林眾藥等事，乃至當來星宿色相若干非一，如來於此悉能了知。如是乃至遍滿一一諸佛土中，當來諸佛獨覺聲聞及以菩薩出現於世，所有受用若飲若食、入息出息、行住威儀無量等相，如來如實悉能了知。如是乃至一一如來化行差別，觀有情性當證解脫，或乘聲聞乘、或乘獨覺乘、或乘大乘當證解脫，如來一切悉能了知。如是遍滿未來之世一一佛土，爾所眾生生處差別，諸有情心心所有法，如來一切悉能了知。舍利子！如來如是如實了知，非有來世遠心相續，然由如來觀於來世如實了知。自既證已，亦與眾生演說斯法，欲令證入如是智故。舍利子！是名如來第十七未來無礙智不共佛法。

[0232c16] 「復次舍利子！云何如來於現在世無著無礙智見轉？舍利子！何以此智名之為轉？舍利子！如來於現在世十方一切諸佛土中，所有三種方便數知如是了知，現在諸佛諸菩薩眾、諸聲聞眾、諸獨覺眾若干差別悉能了知。又能了知現在世中，星宿色相卉木諸藥叢林等事，乃至現在十方一切地界微塵分量，如來如實方便數知。舍利子！十方國土一切水界不可思議，如來以一毛端舉滴令盡，如是無量悉能明了方便數知。又十方國土一切火界焰起差別，如來於此方便數知。又十方國土一切風界依色處起，如來亦能方便了知。又十方國土諸大虛界毛端際量若干非一，如來如實方便數知。舍利子！如來如是了知現在三種眾生界，乃至了知現在地獄眾生界，彼能生因及彼出因。又知現在畜生眾生界，生因出因俱能了知。焰魔界眾亦復如是。又能了知現在人間諸眾生界，生彼之因及終歿因俱能了知。又能了知現在天趣諸眾生界，生彼之因及終歿因俱能了知。又能了知現在眾生諸心相續，有煩惱性離煩惱性。及以現在所化眾生諸根差別及非所化，一切眾生諸根差別，如是無量，如來如實悉能了知。舍利子！如來如是了知現在一切諸法，非如來智隨二識行，為諸眾生悟入無二而說斯法，令其覺悟如是之智。舍利子！是名如來第十八現在無礙智不共佛法。

[0233a14] 「復次舍利子！諸佛如來成就如是十八不共佛法故，圓滿無餘遍十方界，光明流照一切大眾。復由是法希有奇特威光名稱功德法故，映奪一切天魔眾會。舍利子！如來不共佛法不可思議無邊無際猶如虛空，若有欲求如來一切不共佛法邊量者，不異有人求於空際。舍利子！是諸菩薩摩訶薩聞如來不共佛法不可思議如虛空已，信受諦奉志懷清淨無惑無疑，倍復踊躍深生歡喜發希奇想。」

[0233a23] 爾時世尊欲重宣此義而說頌曰：

「導師身語及意業，　　無有誤失亦無動，
　即以此法導眾生，　　是為如來不共法。
　其心不高亦不下，　　究竟遠離於瞋愛，
　常住無諍諍永滅，　　是為如來不共法。
　導師於法及與智，　　解脫所行無忘念，
　諸無礙解亦無失，　　是為如來不共法。
　若住若食若經行，　　若坐若臥心常定，
　無亂亦無眾生想，　　是為如來不共法。
　善逝於諸佛國土，　　有情及佛無異想，
　住平等性大意解，　　是為如來不共法。
　最勝無諸簡擇捨，　　勝決定道善修故，
　無有分別異分別，　　是為如來不共法。
　大師善欲無退減，　　常與慈悲方便俱，
　調伏眾生廣無量，　　是為如來不共法。
　善逝精進曾無減，　　觀所化眾量無邊，
　三業調伏諸眾生，　　是為如來不共法。
　諸佛大念曾無減，　　處菩提座成正覺，
　已覺諸法無重覺，　　是為如來不共法。
　無有分別異分別，　　自然住等三摩地，
　靜慮諸法無所依，　　是為如來不共法。
　導師智慧最吉祥，　　了達一切眾生行，
　演說妙法隨意解，　　是為如來不共法。
　隨聲而聞緣獨覺，　　及與諸佛勝解脫，
　無礙離垢譬虛空，　　善逝大捨難思慮，
　諸佛本來無有心，　　自性解脫心相續，
　如解脫法為眾說，　　是為如來不共法。
　眾生眼見佛威儀，　　若住若行入城邑，
　相好光明諸所現，　　莫不調伏而修善，
　真實薩埵放光明，　　多拘胝眾受安樂，
　光現無不度眾生，　　是為最勝不共法。
　自然聖者演法音，　　皆得聽聞隨意解，
　所聞法聲如響應，　　是名最勝不共法。
　善逝導師無心業，　　諸行業轉皆由智，
　智入一切眾生心，　　是名最勝不共法。
　諸三摩地及靜慮，　　善修成滿離戲論，
　住平等性類虛空，　　是名最勝不共法。
　於過去世一切法，　　種種諸趣解脫智，
　善逝妙智無礙轉，　　是名最勝不共法。
　諸佛於彼未來世，　　世界當有及當無，
　眾生國土及最勝，　　無有遺餘正明了，
　善逝觀於未來世，　　心靜曾無散亂時，
　眾生及法如實知，　　是名最勝不共法。
　諸有流行現在世，　　最勝無障悉能知，
　導師境界等虛空，　　是名如來不共法。
　已說如來不共法，　　最勝十八不思議，
　真如實性等虛空，　　聰慧菩薩能信受。

[0233c12] 「舍利子！是名如來成就如是十八不共佛法。由成就故，如來、應、正遍知於大眾中正師子吼，自稱我處大仙尊位能轉梵輪，一切世間沙門婆羅門、諸天魔梵不能如法而轉。舍利子！如是安住淨信諸菩薩摩訶薩，於如來十不思議及十種不可思議法，信受諦奉志懷清淨無惑無疑，倍復踊躍深生歡喜發希奇想。」

大寶積經卷第四十

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA