月燈三昧經卷第十

高齊天竺三藏那連提耶舍譯

[0611c23] 「童子！是故，菩薩應當具足修學身戒。云何菩薩具足身戒？若菩薩具足身戒，於一切法得無礙智，謂身善修行。若身善修行者，於一切法得無礙智，是名菩薩具足身戒。

[0611c27] 「復次，童子！若具足身戒菩薩，能獲三十二大人之相、得如來十力、四無所畏、四無礙智、十八不共法。童子！是名菩薩具足身戒。

[0612a01] 「復次，童子！具足身戒菩薩，能獲三解脫門。何者為三？謂空解脫門、無相解脫門、無願解脫門，是名具足身戒。

[0612a04] 「復次，童子！若具足身戒菩薩，能得具足四梵住。何等為四？謂慈念一切眾生，悲、喜、捨心亦復如是。童子！是名菩薩具足身戒。

[0612a07] 「復次，童子！云何菩薩修身善行？謂四念處、四正勤、四如意足、五根、五力、七覺分、八聖道分，是名菩薩身戒具足。

[0612a10] 「復次，童子！具足身戒菩薩，能得四禪及四正受、能住大悲，得善覺觀、得寂滅覺觀，是名菩薩具足身戒。

[0612a13] 「復次，童子！若菩薩具足身戒，遠離殺生、偷盜、邪婬、妄語、兩舌、惡口、綺語、貪、瞋、邪見十不善業。斗秤欺誑、語言欺誑、衣服欺誑、因官形勢割截、破壞、凌押、繫縛、邪曲、虛妄、與貪共行，一切惡業悉皆遠離，自禁防制，無貪、無取，悉皆斷除；猶如斷截多羅樹頭，於未來世不復更起，無有生法。童子應知：此法是為菩薩具足身戒。

[0612a20] 「童子！乃於往昔過阿僧祇阿僧祇廣大無量無邊不可思議劫，爾時有佛號曰智光如來、應供、正遍知、明行足、善逝、世間解、無上士、調御丈夫、天人師、佛、世尊，於時住世六十億歲。

[0612a24] 「爾時，有王號曰勝思惟，與其眷屬八萬億人俱，往智光如來所，頂禮佛足，右遶三匝，退坐一面。

[0612a26] 「爾時，智光如來即以偈頌說身律儀：

「『猶如虛空無垢穢，　　自性光潔畢竟淨；
　　如斯身戒亦如是，　　不可音聲而演說。
　　音聲與空不可知，　　如是二種同一相。
　　說於虛空無相貌，　　彼相便同於身戒；
　　若知其戒惟一相，　　彼便具足戒律儀。
　　智性無生境亦寂，　　真無漏中妄想盡，
　　亦無貪著及愛欲，　　不於財色起渴愛。
　　若不見於諸有過，　　終不能知是身戒；
　　若有能知無漏戒，　　彼便無復一切生。
　　當知羅漢法如是，　　非諸外道之所知。
　　於諸三界心怖畏、　　於欲資產無貪愛，
　　不悕王位及資財，　　彼能具足此身戒；
　　我今說此身戒義，　　此義聲教不能說，
　　若能知是法母者，　　是人常能住身戒；
　　智者愛樂是義母，　　信樂是義故我說，
　　遠離非義應真義，　　斯則常名住身戒；
　　諸佛法中說何義？　　云何善能知是義？
　　若能知於相應義，　　是即名為住身戒。
　　若有觀察於無相，　　一切無我悉空無，
　　彼人不名無戒者，　　是人修學實際故。
　　觀一切有知非有，　　是人恒住非有際；
　　於一切有無所著，　　是人能證無相定。
　　若人知於無我法，　　自體空無性非有，
　　是人不名無戒者，　　已覺決定真實故；
　　若人能知五陰空，　　諸法寂滅無神我，
　　彼便名為持戒者，　　其身不復行惡業。
　　無有律儀取相者，　　存於我想心執著，
　　若取色相執著人，　　起於愛欲無律儀。
　　若常修學於實際，　　是人究竟真妙空，
　　彼不更起於愛欲，　　不為無戒墮惡道。
　　蟻子堪能動虛空、　　須彌安固復令動，
　　若有善學實法者，　　諸天妙色不能動；
　　彩色可以畫虛空、　　亦可手執於太虛，
　　一切諸魔愛、欲等，　　無有能得動搖者；
　　呼響音聲猶可捉、　　大石沈水亦可浮，
　　如是學於身戒者，　　無有能知彼心念；
　　所有一切諸音聲，　　悉皆盛內於篋中，
　　若住如是身戒者，　　無有能知彼住所；
　　所有雲、雷及電光、　　日、月明等悉可執，
　　若有住於身戒者，　　無能知彼身自性；
　　四方所有諸風輪，　　羅網、鈎羂可繫縛，
　　若有住於身戒者，　　無有能知彼身量。
　　其有住於制心者，　　非諸眾生之境界，
　　能善修習身戒者，　　猶如虛空無能染。
　　於其四方風行道，　　虛空鳥迹猶可見，
　　彼之身量不可測，　　及心所行難可思。
　　若住如是身戒者，　　彼無一切諸過惡，
　　遠離一切煩惱聚，　　由學如是身戒故；
　　住於清淨寂滅定，　　不為刀、火之所害，
　　彼身無能執捉者，　　由常修學身戒故；
　　如是住者無怖畏，　　心無紛動、無嫉妬，
　　遠離一切諸厄難，　　修學如是身戒故；
　　不畏刀杖及毒藥，　　亦不怖畏水、火災，
　　遠離一切諸厄難，　　修學如是身戒故。
　　不畏雨雹及盜賊、　　所有一切毒害等，
　　彼離一切我想故，　　以離想故無怖畏；
　　遠離怖畏及恐懼，　　以無怖畏心不動，
　　心不動轉無怖畏，　　億諸魔眾不能怖。
　　若於菩薩身戒所，　　演說開曉及顯示，
　　若有學是身戒者，　　諸億魔眾不能擾；
　　若有欲知諸佛法，　　當知無有其限齊，
　　若有修學身戒者，　　是人能為三界塔；
　　若有欲知是佛法，　　不可思議寂滅眾，
　　若學如是身戒者，　　其行堅固速成佛；
　　若有欲得大仙法，　　不可思議佛十力，
　　若學如是身戒者，　　修習佛力得不難；
　　十八最勝不共法，　　諸佛、如來所安住，
　　若有修學是身戒，　　彼得此法不為難；
　　若於七覺支寶所，　　及與神足、辯才等，
　　若有修學身戒者，　　獲彼妙果不為難；
　　於其梵住及四禪，　　及以三種解脫門、
　　安隱覺觀及寂滅，　　住身戒者得不難；
　　四念處等及正勤，　　大仙五根及五力，
　　亦於聖寶八正道，　　住身戒者得不難；
　　於餘諸佛所有法，　　不可思議無限量，
　　彼得此法悉不難，　　以學如是身戒故。』
　　得聞如是身戒已，　　是王獲得最勝利，
　　歡喜踊躍而愛樂，　　於彼佛法便出家。
　　出家已經十億歲，　　修行最勝淨梵行，
　　恒常修行四梵住，　　利益世間諸天人。
　　善修清淨梵住已，　　便得如是勝身戒，
　　復見十方億千佛，　　修行如是菩提行。
　　於彼勝法出家已，　　修行最勝淨梵行，
　　具足多聞妙辯才，　　是名聰慧大法師。
　　堅持禁戒無缺漏，　　戒身清淨無瑕穢，
　　所謂聖戒無漏戒，　　當知聖戒是常住。
　　童子！我昔修菩提，　　爾時化作勝思王，
　　汝勿致疑為異人，　　當知即是我身也。
　　童子！汝應隨順學，　　安住如是勝身戒，
　　當為億眾廣宣說，　　不久亦當得如我。

[0613b02] 「童子！是故，菩薩當修行清淨身業。何以故？修行淨業菩薩摩訶薩，不畏墮於地獄、畜生、餓鬼、閻魔羅等，亦不畏八難、五趣苦厄，又不畏水、火、五兵、毒藥、王賊、師子、虎、豹、豺狼、犀、象、熊、羆一切惡獸、毒蟲食肉之屬，亦復不畏人非人難。

[0613b07] 「童子！修行清淨身行菩薩摩訶薩，欲以手掌舉此三千大千世界，若高一多羅乃至十多羅，隨其所欲悉能舉之。

[0613b09] 「童子！淨身行菩薩摩訶薩能達究竟神通彼岸。彼以報得神足福德力故，攝取遠離隨順無染寂滅之定，悉皆能入；依是定故，無漏成就得一切世間無礙之眼。云何神足？謂隨念能為威力自在解了無滯，隨欲能成故名神足。

[0613b15] 「復次，童子！住神足菩薩摩訶薩能為種種神變之事，所謂一能為多、多能為一，隱顯自在，石壁諸山徹過無礙如風行空，在於空中加趺而坐猶如飛鳥，履水如地，出沒地中如水無異，身出煙焰如大火聚，日月有大威德而能捫摸，欲為大身自在無礙乃至梵天。」

[0613b20] 爾時，世尊即說偈言：

「神通自在遊十方，　　於諸石壁及諸山，
　隨意徹過無有礙；　　猶如飛鳥順風行，
　履於大地猶如水，　　出沒自在無所礙；
　遊行於水不沈沒，　　猶若履於堅[革*卬]地；
　一身能現於千身，　　無量多身能為一，
　隨意能現種種色，　　智者為渡眾生故；
　遊行空中如飛鳥，　　身出煙焰如火聚，
　復能己身悉流出，　　清淨涼冷香美水。
　智者端坐於此地，　　而能以手摩日、月，
　一念能往梵天所，　　而為梵眾演勝法；
　千億梵眾聞法已，　　樂求無上獲勝利，
　復能往餘勝天處，　　而為演說最勝法。
　若其意欲說法時，　　便能震動大千界，
　又令無量億佛剎，　　微妙音聲悉充滿。

[0613c07] 「童子！是故，菩薩應當修學清淨身行。何以故？修行清淨身行菩薩摩訶薩，天耳界清淨過人聞於音聲——若地獄、畜生、閻魔羅處，天上、人中，若近、若遠——是名天耳通。

[0613c10] 「童子！菩薩復應修學清淨身行。何以故？修行清淨身行菩薩摩訶薩，常能知他心：有欲心如實知有欲心、無欲心如實知無欲心、有瞋心如實知有瞋心、無瞋心如實知無瞋心、有癡心如實知有癡心、無癡心如實知無癡心、有取心如實知有取心、無取心如實知無取心、有顛倒心如實知有顛倒心、無顛倒心如實知無顛倒心、有小心如實知有小心、無小心如實知無小心、有大心如實知有大心、無大心如實知無大心、有光潔心如實知有光潔心、無光潔心如實知無光潔心、無量心如實知無量心、有量心如實知有量心、總心如實知總心、無總心如實知無總心、亂心如實知亂心、無亂心如實知無亂心、定心如實知定心、非定心如實知非定心、上心如實知上心、無上心如實知無上心、解脫心如實知解脫心、非解脫心如實知非解脫心、無學心如實知無學心、學心如實知學心。童子！是名菩薩於他眾生心如實了知。

[0614a01] 「復次，童子！菩薩應當修學清淨身行。何者菩薩清淨身行？所謂念知種種宿命之事，若一生、二生、三生，乃至十生、二十生、三十生，百生、千生、萬生、十萬生、百萬生、千萬生、萬萬生，復念知一劫、百劫，乃至千、萬劫事，知劫成、知劫壞、及知劫成壞、乃至知於無量劫成壞事，及知劫中彼曾有眾生如是名、如是姓、如是生處、如是飲食、如是長壽、如是短壽、如是久住、如是壽盡、知如是受苦、如是受樂、若於此處死彼處生、彼處死此處生、如是狀貌、如是國土，如是往事悉皆憶知，是名菩薩宿命智通。

[0614a13] 「復次，童子！菩薩應當修習清淨身行。何者菩薩清淨身行？所謂天眼界清淨過於人眼，見諸眾生往來生死——若好色、若惡色，若趣善道、若趣惡道，若住善道、若住惡道，若苦、若樂，若勝、若劣——如自作業皆悉了知。是諸眾生成就身惡行、成就口惡行、成就意惡行、毀謗賢聖、邪見業因緣故，身壞命終墮於地獄；是諸眾生若成就身善行、成就口善行、成就意善行、不謗賢聖、正見因緣故，身壞命終趣於善處，生於天上。童子！是名菩薩天眼界清淨過於人眼，見諸眾生往來生死——若好色、若惡色，若趣善道、若趣惡道，若住善道、若住惡道，若苦、若樂，若勝、若劣——如自己業皆悉了知，是名天眼通。

[0614a27] 「復次，童子！若修行清淨身行菩薩摩訶薩，以一念三世相應智慧，所有若知、若見、若得、若證、應當了知，彼一切悉知、悉見、悉得、悉證、悉皆了達。彼法云何？所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老、死、憂悲、苦惱。如是，十二因緣應知、應見、應得、應證、應當覺了。如是，無明滅故行滅、行滅故識滅、識滅故名色滅、名色滅故六入滅、六入滅故觸滅、觸滅故受滅、受滅故愛滅、愛滅故取滅、取滅故有滅、有滅故生滅、生滅故老、死滅、憂悲、苦惱一切皆滅，如實知見、如實得證、如實覺了。於四聖諦亦如實了知，是名漏盡通。」

[0614b10] 爾時，世尊而說偈言：

「菩薩已顯示，　　神通之次第，
　安住三昧中，　　悉能隨意到。
　善修其耳根，　　得難思天耳，
　其耳能得聞，　　導師所說法。
　能知眾生心，　　有欲及離欲，
　有瞋及無瞋，　　有癡及無癡。
　了知宿世事，　　本昔所居處，
　於其千億劫，　　智慧能照達。
　善修於眼根，　　得難思天眼，
　以眼見眾生，　　死此生於彼。
　一念能悉知，　　一切眾生念，
　如是悉了知，　　彼智不思議。

[0614b24] 「童子！云何口戒？菩薩摩訶薩若成就口戒，則得佛六十種無礙清淨美妙音聲不可思議，是名口戒。

[0614b27] 「復次，童子！若具足口戒菩薩摩訶薩有所言說，人皆信受，是名口戒。

[0614b29] 「復次，童子！具足口戒菩薩摩訶薩得三十二大人相、得如來十力——所謂是處非處智力、知諸眾生過去未來現在業處因果智力、知諸禪定解脫三昧正受有煩惱無煩惱智力、知他壽命知他眾生根差別智力、知眾生種種無量欲智力、知諸眾生種種無量性智力、知一切至處道智力、知宿命智力、知一切眾生生死智力、知漏盡智力。

[0614c08] 「復次，童子！若具足口戒菩薩摩訶薩能得四無畏、十八不共法，是名口戒具足。

[0614c10] 「復次，童子！若具足口戒菩薩摩訶薩得三解脫門、得四梵住，是名具足口戒。

[0614c12] 「復次，童子！具足口戒菩薩摩訶薩，略而言之，得四念處、四正勤、四如意足、五根、五力、七覺分、八聖道分，是名菩薩具足口戒。

[0614c15] 「復次，童子！若具足口戒菩薩摩訶薩得大悲梵住、得大捨梵住、得安隱覺、得寂滅覺，是名菩薩具足口戒。

[0614c18] 「復次，童子！若菩薩摩訶薩具足口戒者，得遠離妄語、兩舌、惡口、綺語，於父母師長所不出麁言，一切過惡之言菩薩悉皆遠離。於彼言說，如實了知如響、如夢、如幻、如化、如陽焰、如光影，於此響聲乃至光影悉無所得、無分別、無取、無緣、無執著，是名菩薩具足口戒。

[0614c23] 「童子！清淨口戒菩薩摩訶薩得一切佛語、得一切佛神足、得一切佛神通。」

[0614c25] 爾時，世尊而說頌曰：

「若與口戒相應者，　　是諸菩薩必獲得，
　一切諸法無礙智，　　是名具足於口戒；
　若與口戒相應者，　　獲三十二大人相、
　得佛十力、不共法，　　是名具足於口戒；
　若與口戒相應者，　　能得一切諸佛法，
　謂我已說諸佛法，　　是名具足於口戒；
　若與口戒相應者，　　能獲梵住及辯才，
　逮不思議希有法，　　是名具足於口戒；
　若與口戒相應者，　　得四念處及正勤，
　具四神足、根、力等，　　是名具足於口戒；
　若與口戒相應者，　　得於大捨無所畏，
　得大悲愍清淨住，　　是名具足於口戒；
　若與口戒相應者，　　能得清淨安隱覺，
　及得寂靜覺觀等，　　是名具足於口戒；
　若與口戒相應者，　　遠離妄語及兩舌，
　復離惡口及綺語，　　是名具足於口戒；
　若與口戒相應者，　　終不誹謗於正法，
　亦不毀訾於如來，　　是名具足於口戒；
　若與口戒相應者，　　於其父母、師長所，
　不作非法麁惡言，　　是名具足於口戒；
　若與口戒相應者，　　終不起口一切過，
　彼能悉離無有餘，　　是名具足於口戒；
　若與口戒相應者，　　能知語言猶如響，
　覺了音聲猶如夢，　　是名具足於口戒；
　了知無我及壽命，　　緣起虛妄猶如夢，
　能知語言如是者，　　是名具足於口戒；
　滅諦不實猶如夢，　　涅槃之體如夢性，
　菩薩知言如是者，　　是名具足於口戒；
　諸餘語言不可得，　　無有分別、無滯著、
　無有攀緣、無取執，　　是名具足於口戒。

[0615a29] 「童子！云何名意戒？若具足意戒菩薩摩訶薩，得一切佛法、得一切神通、心得不動解脫，若具足意戒菩薩摩訶薩得金剛三昧定，是名意戒成就。

[0615b04] 「復次，童子！若具足意戒菩薩摩訶薩得熾然光明，是名具足意戒；若具足意戒菩薩摩訶薩得六十種美妙音聲相應，是名具足意戒。

[0615b07] 「復次，童子！若具足意戒菩薩摩訶薩得三十二大人相、十力、四無畏、四無礙智、十八不共法，是名具足意戒。

[0615b10] 「復次，童子！具足意戒菩薩摩訶薩得三解脫門——謂空、無相、無願——是名具足意戒。

[0615b12] 「復次，童子！具足意戒菩薩摩訶薩得四梵住——謂大慈、大悲、大喜、大捨——是名具足意戒。

[0615b14] 「復次，童子！具足意戒菩薩摩訶薩得四念處、四正勤、四如意足、五根、五力、七覺分、八聖道分，是名具足意戒。

[0615b17] 「復次，童子！若具足意戒菩薩摩訶薩得住大悲、得住大捨、得安隱覺、得寂滅覺、得利益、得威儀、得勝行，是名具足意戒。

[0615b20] 「復次，童子！若菩薩摩訶薩棄捨邪見，不與邪見俱；斷除瞋恚，不與瞋恚俱；斷除慳貪，不與慳貪俱；棄捨懈怠，不與懈怠俱；於父母師長所不起諂曲心、貪瞋癡心，亦不與俱；不捨菩提心、不捨信樂心，諸餘過惡覺觀心悉皆捨離，亦不與俱，是名具足意戒。

[0615b25] 「善知諸法如幻、如夢、如化、如焰、如響、如光影，無去、無來，亦復知苦如夢、知無我如夢、知無常如夢、知無眾生如夢、知空如夢，意無所得、無分別、無滯著、無攀緣、無取執。童子！是名菩薩具足意戒。

[0615c01] 「若菩薩具足清淨意戒法者便遠離一切諸難，得不可思議一切諸佛法、得一切諸佛神通、得心解脫不動。童子！是名具足意戒。」

[0615c03] 爾時，世尊而說頌曰：

「一心諦聽勿亂想，　　所說意戒淨無垢，
　得聞法已起諸行，　　便能速悟於菩提。
　智者若持於意戒，　　第一寂靜廣不動，
　佛法難思未曾有，　　是則名為意戒淨；
　智者若持於意戒，　　心得解脫常不動，
　得如金剛最勝定，　　是則名為意戒淨；
　智者若能發起此，　　稱欲敷演廣利益，
　獲得六十微妙聲，　　是則名為意戒淨；
　智者意戒最為上，　　得三十二大人相，
　得佛十力、諸功德，　　是則名說勝意戒；
　智者若持於意戒，　　獲得辯才及無畏、
　得勝希有難思法，　　是則名為勝意戒；
　智者若持於意戒，　　得四念處及神足，
　復獲正勤及根、力，　　是名已說勝意戒；
　智者若持於意戒，　　能得清淨七覺支，
　亦能獲得八聖道，　　是則已說勝意戒；
　智者若持於意戒，　　獲得最勝大捨住，
　及大悲住淨無垢，　　是名已說勝意戒；
　智者若持於意戒，　　得安隱覺淨無垢，
　得遠離覺諸功德，　　是則名說勝意戒；
　智者若持於意戒，　　不與一切邪見居，
　恒常不起無明恚，　　是則名為意戒淨。
　若能具足意戒者，　　乃至少時不諂曲，
　父母、師所無諂偽，　　是則已說意戒淨；
　智者若具於意戒，　　貪、瞋等事悉永離，
　愚癡之法亦皆斷，　　是則已說勝意戒；
　智者若具於意戒，　　恒常不捨菩提心，
　信心決定終不壞，　　是則已說勝意戒；
　智者若具於意戒，　　所有一切諸過惡，
　皆悉遠離不與居，　　是則已說勝意戒；
　心能入於如幻法，　　猶如睡夢、陽焰等，
　亦如光影、呼聲響，　　是則已說勝意戒；
　知苦惱事猶如夢，　　及與無常、空無我，
　心意能知如是者，　　是則已說勝意戒；
　知無眾生、無壽命，　　悟諸因緣如輪轉，
　無所從來、無去處，　　是則已說勝意戒；
　推求彼意無可得，　　亦無分別、無滯著、
　無有攀緣、無取執，　　是則已說勝意戒；
　第一義諦猶如夢，　　觀知涅槃亦復然，
　智者若了意如是，　　是則已說勝意戒。

[0616a16] 「童子！彼云何名業清淨？見於三有猶如夢想，於彼厭離不起貪愛，是名業清淨。

[0616a17] 「云何名過於攀緣？謂知陰界入如幻而遠離故。

[0616a18] 「云何名了知諸陰？謂悟知諸陰猶如陽焰故。

[0616a19] 「云何得諸界平等？謂知界等如化而棄捨故。

[0616a20] 「云何遣除諸入？謂入如光影而棄捐故。

[0616a21] 「云何名斷除渴愛？謂於一切法無諸攀緣故。

[0616a22] 「云何名證於無生忍？於一切法無所得故。

[0616a23] 「云何名知於諸業？謂發起精進斷除諸苦故。

[0616a24] 「云何名顯示諸因？謂陰如響，無有生故。

[0616a25] 「云何名不壞於果？謂業果如夢而無所壞故。

[0616a26] 「云何名現見諸法？謂諸法中得無生忍故。

[0616a27] 「云何名修集於道？於一切法無所修故。

[0616a28] 「云何名值遇諸佛？謂具一切諸佛戒行故。

[0616a29] 「云何名智慧明利？謂於一切法獲無生忍故。

[0616b01] 「云何名入諸眾生樂欲？謂知諸眾生前後根差別故。

[0616b02] 「云何名得於法智？謂於一切法無所得故。

[0616b03] 「云何名無礙辯智？謂能達如實法式故。

[0616b04] 「云何名善知文字差別智？謂知三種語言差別故。

[0616b05] 「云何名過於諸事？謂悟解無事故。

[0616b06] 「云何名知於音聲？謂入音聲如響智故。

[0616b07] 「云何名得歡喜？謂於一切法無所得，遠離苦惱、棄捨重擔而出離故。

[0616b08] 「云何名得於愛喜？謂於乞求者令得歡喜，知施時見利益故。

[0616b10] 「云何名心調正直？謂能了知四真諦故。

[0616b11] 「云何名正直威儀？謂調均身故。

[0616b11] 「云何名遠離怒色？謂斷諸瞋過故。

[0616b12] 「云何名面常怡悅？謂善戒共住安隱故。

[0616b13] 「云何名美妙言？謂與他人說利益事故。

[0616b14] 「云何名先言慰喻？謂先言：『善來。』速起迎接故。

[0616b15] 「云何名不懈怠？謂不捨策勤故。

[0616b15] 「云何名恭敬尊長？謂敬懼尊長如善知識想故。

[0616b17] 「云何名供養尊長？謂隨所侍養從教故。

[0616b17] 「云何名生便知足？謂於一切資生而不樂著故。

[0616b18] 「云何名求白法無厭？謂集諸善法故。

[0616b19] 「云何名命清淨？謂隨宜所得便生知足，若不知足便生諂曲、誇談、誑誘、激發他人、以利求利，是事悉捨故。

[0616b22] 「云何名不捨住阿蘭若處？所謂不棄策勤，樂於邊閑及以叢林、巖穴、澗谷，愛樂於法，不與在家、出家交遊，不著利養，斷除渴愛，受禪定喜故。

[0616b25] 「云何名地地住處智？謂聲聞果處智、辟支佛果處智，菩薩地住處智故。

[0616b27] 「云何名憶念不忘？謂念無常、苦、空、無我故。

[0616b27] 「云何名得陰巧便智？謂知陰、界、入差別而無所得故。

[0616b29] 「云何名證於神通？謂獲四神足能為變現故。

[0616c01] 「云何名滅諸煩惱？謂斷除貪、瞋、癡故。

[0616c02] 「云何名斷除習氣？謂厭昔愚行，不樂聲聞、辟支佛地故。

[0616c03] 「云何名為轉勝行？謂能起如來力、無畏、四無礙辯故。

[0616c04] 「云何名修習因？謂斷除憎愛故。

[0616c05] 「云何名知犯方便？謂知波羅提木叉、知毘尼、知戒故。

[0616c06] 「云何名斷諸悔惱？於諸罪過至誠懺悔，更不重造，修諸善法故。

[0616c07] 「云何名斷除愛戀？拔於三界渴愛枝條，發生未起之善、已生之善令不壞失故。

[0616c09] 「云何名越過諸有？謂於諸三界而無所得又不顧念，是名過於諸有。

[0616c11] 「云何名明達宿命？謂憶知過去世事故。

[0616c12] 「云何名於業果無疑？謂離諸斷常故。

[0616c12] 「云何名思惟於法？謂思念如實之法故。

[0616c13] 「云何名習於多聞？謂修習、受持聲聞藏、辟支佛藏、菩薩藏故。

[0616c15] 「云何名得捷利智？謂觀無生智猶如夢故。

[0616c16] 「云何名樂欲於智？所謂常習智慧故。

[0616c16] 「云何名通達智慧？所謂起於阿耨多羅三藐三菩提故。

[0616c18] 「云何名得調伏地？謂菩薩所修學處故。

[0616c18] 「云何名譬如於山？所謂不捨菩提心故。

[0616c19] 「云何不動？所謂無分別，不為煩惱所奪故。

[0616c20] 「云何名不躁動？所謂於一切相無緣念故。

[0616c21] 「云何名不退相？謂於六波羅蜜無所缺減，恒常得見他剎諸佛故。

[0616c23] 「云何名出生善法？謂親近阿耨多羅三藐三菩提故。

[0616c24] 「云何名厭離惡業？所謂堅持禁戒，更不起惡故。

[0616c25] 「云何名不行煩惱？所謂不起無明、有愛及瞋故。

[0616c26] 「云何名不捨於戒？所謂信因果、恭敬如來故。

[0616c27] 「云何名分別諸禪？所謂知心及數，善巧方便而得一心故。

[0616c28] 「云何名知一切眾生樂欲？所謂知根差別故。

[0616c29] 「云何名善分別生處智？所謂知五趣差別故。

[0617a01] 「云何名無邊智？所謂自然知於世間、出世間法故。

[0617a02] 「云何名言語次第智？所謂能知如來權密言說故。

[0617a04] 「云何名棄捨俗緣？所謂身心遠離而出家故。

[0617a05] 「云何名不樂三界？所謂於三界如實見過故。

[0617a06] 「云何名不下劣心？所謂不捨於心，若入正受亦復不捨故。

[0617a07] 「云何名於諸法無執著？所謂於一切法棄捨愛故。

[0617a08] 「云何名攝受正法？所謂護佛如是修多羅故，是名攝受正法。

[0617a09] 「云何名守護正法？所謂一切謗法眾生以法降伏，是名護法。

[0617a11] 「云何名信於業報？所謂於諸惡業羞恥厭離，修習善法故。

[0617a12] 「云何名知律方便？所謂知自性犯不犯、知性罪犯不犯故。

[0617a13] 「云何名滅諸違諍？所謂棄捨眾閙故。

[0617a14] 「云何名不相違返？所謂不憙一切世間語言故。

[0617a15] 「云何名忍地？所謂忍於身心逼惱故。

[0617a16] 「云何名攝受於忍？所謂於他所說麁惡語言悉能棄捨，忍辱無減故。

[0617a18] 「云何名選擇於法？所謂知陰界入差別，知有漏助道、清淨助道，於彼法而無所得故。

[0617a20] 「云何名決定巧便？所謂於一切法無所言說故。

[0617a21] 「云何名善知句義差別智？所謂通達一切諸法故。

[0617a22] 「云何名法句出生善巧智？所謂說於如實法故。

[0617a23] 「云何名知義非義差別智？所謂知法性無增、無減故。

[0617a24] 「云何名前際智？所謂因智故。

[0617a25] 「云何名後際智？所謂緣智故。

[0617a25] 「云何名三世平等智？所謂於一切事法了知無有差別，安住無事法故。

[0617a27] 「云何名知三世差別智？所謂於三世法無所得，亦無思念故。

[0617a28] 「云何名心住？所謂不得於心故。

[0617a29] 「云何名身住？所謂身念處，是名身住。

[0617b01] 「云何名護威儀？所謂威儀無有錯亂故。

[0617b02] 「云何名不壞威儀？所謂覆藏善事故。

[0617b03] 「云何名不分別威儀？所謂離樂欲惡心故。

[0617b04] 「云何名諸根端嚴？所謂思量法趣，所說相應、能知時節，於如實法如實演說故。

[0617b05] 「云何名世諦智？善知去來法故，是名世智。

[0617b06] 「云何名解脫捨？所謂隨所有財不隱藏、不慳嫉故。

[0617b08] 「云何名常舒施手？所謂善共同戒故。

[0617b08] 「云何名無有悋心？所謂信心盡施故。

[0617b09] 「云何名慚？所謂恥諸暴惡故。

[0617b10] 「云何名愧？所謂羞諸愚害故。

[0617b11] 「云何名憎棄惡心？所謂知愚癡法，棄之不與共俱故。

[0617b12] 「云何名不捨頭陀？所謂要期堅固而無退轉故。

[0617b13] 「云何名受於信義？所謂如言所作故。

[0617b14] 「云何名起於喜行？所謂思念善法利益故。

[0617b15] 「云何名近尊長住？所謂棄捨憍慢，離懈怠事故。

[0617b16] 「云何名降伏憍慢？所謂我不可得，無攀緣故。

[0617b17] 「云何名攝伏於心？所謂思念一切白法不失利益智故。

[0617b18] 「云何名策舉心智？所謂知精進果不失智故。

[0617b19] 「云何名知義辯智？所謂通達如實智故。

[0617b20] 「云何名了知於智？所謂知世間法、出世法故。

[0617b21] 「云何名遠離非智智？所謂於如實法遠離取執故。

[0617b22] 「云何名入心智？所謂不生滅智故。

[0617b23] 「云何名部分別巧便智？所謂明利差別智故。

[0617b24] 「云何名知諸言音智？所謂示如實法智故。

[0617b25] 「云何名知處所智？所謂入於如實智故。

[0617b26] 「云何名義決定方便智？所謂奉覲一切諸佛、菩薩、聲聞故。

[0617b27] 「云何名棄捨非義？所謂善入過彼諸有故。

[0617b28] 「云何名親近善人與共同事？所謂親覲諸佛、菩薩、聲聞故。

[0617b29] 「云何名遠離惡人？所謂遠離取我、懈怠故。

[0617c01] 「云何名修禪發通？所謂離於欲刺、不捨禪喜故。

[0617c02] 「云何名不著禪味？所謂欲出三界故。

[0617c03] 「云何名神通自在？謂住五通，佛法難知而能為他顯示故。

[0617c04] 「云何名解假名？所謂了知名不究竟故。

[0617c05] 「云何名了言說施設？所謂知世俗名數、文字故。

[0617c06] 「云何名出過假名？謂了知無言說智故。

[0617c07] 「云何名離世間？所謂先觀世間過惡故。

[0617c08] 「云何不欣名利？所謂自性少欲故。

[0617c09] 「云何不著利養？所謂無諸貪求、離惡欲故。

[0617c10] 「云何聞人譏罵不生瞋嫌？所謂體知諸陰界故。

[0617c11] 「云何聞歎實德不生欣悅？所謂隱覆善法功德，知利養過故。

[0617c12] 「云何不悕恭敬？體知因果故。

[0617c13] 「云何不得恭敬心不嫌恨？所謂不捨禪定心故。

[0617c14] 「云何毀辱不恚？所謂觀察世法悟因果故。

[0617c15] 「云何聞讚譽不高？為求善法出家故。

[0617c16] 「云何名無諸利養心不憂慼？所謂觀察昔所作業故。

[0617c17] 「云何不與俗人交通？所謂不悕資生故。

[0617c18] 「云何名不樂非法出家人同止？所謂親近如法人、不近非法人故。

[0617c19] 「云何遠離非境界處？所謂棄捨五蓋故。

[0617c20] 「云何名住所行境界？謂修四念處故。

[0617c21] 「云何成就法式？所謂將護彼故。

[0617c22] 「云何遠離非法？為自護善法故。

[0617c23] 「云何不污他家？所謂離於親知過故。

[0617c23] 「云何名護法？所謂具足求法，如法作故。

[0617c24] 「云何名宴默少言？所謂得寂滅智故。

[0617c25] 「云何名善巧問答？所謂隨問能答智故。

[0617c26] 「云何名降伏怨讎？所謂分別顯示如實法，遠離取著故。

[0617c27] 「云何知時？所謂能知歲月時故。

[0617c28] 「云何不親凡愚？所謂見愚法過故。

[0617c29] 「云何不輕凌貧賤者？所謂於一切眾生起平等心故。

[0618a01] 「云何以財速施貧苦？所謂有乞求者即令施財、施法故。

[0618a02] 「云何於貧窮所能無礙施？所謂於彼眾生起於悲愍，任乞求意捨內、外物故。

[0618a04] 「云何救濟破戒？所謂除犯戒業，安置淨戒中故。

[0618a05] 「云何名為利益之事？謂能長養眾生故。

[0618a06] 「云何名悲智？能見眾生未來苦惱故。

[0618a07] 「云何名攝受於法？謂能令眾生入於如實法故。

[0618a08] 「云何棄捨資財？所謂捨離諸陰，以財惠彼故。

[0618a09] 「云何不營積聚？所謂厭離資生，見守護過故。

[0618a10] 「云何讚述持戒？所謂善知持戒果報故。

[0618a11] 「云何訶責毀戒？所謂善解犯戒過故。

[0618a12] 「云何以無諂心奉事持戒？所謂於持戒者生難遭想故。

[0618a13] 「云何名一切棄捨？所謂善信樂故。

[0618a14] 「云何名增上信誠心勸請？所謂為他求樂，利眾生故。

[0618a15] 「云何如說能行？所謂具足善信，聞即受行故。

[0618a16] 「云何奉事比丘智人？所謂請問善事故。

[0618a17] 「云何共他言論能生愛樂？所謂有證智教智故。

[0618a18] 「云何名譬喻智？所謂以喻曉知法相本末故。

[0618a19] 「云何名前際善巧？所謂自識宿命多聞故。

[0618a20] 「云何名以善根為首？所謂於菩提起增上信復勸他故。

[0618a21] 「云何名善巧方便？所謂懺悔、隨喜、勸請，所作善根悉善迴向故。

[0618a23] 「云何名斷除有相？所謂觀察諸事，見諸法如夢故。

[0618a24] 「云何名斷除於想？所謂遠離顛倒想故。

[0618a25] 「云何名善觀事相？所謂得無相智故。

[0618a26] 「云何名善說諸經？所謂能顯示譬喻本事，善非善法故。

[0618a27] 「云何名分別於諦？滅無明已，名色不起故。

[0618a28] 「云何名證於解脫？所謂得金剛三昧不動，無分別故。

[0618a29] 「云何名但說一言？所謂厭惡外道，證於無生智故。

[0618b01] 「云何名得於無畏？所謂知佛法力故。

[0618b02] 「云何名安住於戒？所謂禁防身、口，波羅提木叉戒故。

[0618b03] 「云何名入於三昧？所謂不染三界故。

[0618b04] 「云何名得於智慧？所謂善得無功用智故。

[0618b05] 「云何名樂於獨靜？所謂遠離憒閙之過，常不捨空閑故。

[0618b06] 「云何名憙少親知？所謂少欲知足故。

[0618b07] 「云何名不濁心？所謂入禪定除諸蓋故。

[0618b08] 「云何名棄捨諸見？所謂遠離取著見故。

[0618b09] 「云何名得陀羅尼？所謂隨所見法如實不忘顯示故。

[0618b10] 「云何名得智照明？所謂知自性入故。

[0618b11] 「云何名處？所謂心處所故。

[0618b12] 「云何名安住？所謂信心所住故。

[0618b12] 「云何名行？所謂住信行法故。

[0618b13] 「云何名辯智？所謂知辯道故。

[0618b14] 「云何名因？所謂無明因生諸行故。

[0618b14] 「云何名相應？所謂應解脫法故。

[0618b15] 「云何名法？所謂斷除渴愛故。

[0618b16] 「云何名門？所謂斷除諸過故。

[0618b17] 「云何名道？所謂無常、苦、空、無我智故。

[0618b17] 「云何名地？所謂十種無願地故。

[0618b18] 「云何遠離於生？所謂斷除生法故。

[0618b19] 「云何名智地？所謂不忘智故。

[0618b20] 「云何捨離無知？所謂斷除愚故。

[0618b20] 「云何安住於智？所謂智無所住故。

[0618b21] 「云何名方便地？所謂修三十七助菩提法故。

[0618b22] 「云何名菩薩境界？所謂行六波羅蜜故。

[0618b23] 「云何親近善人？所謂近諸佛故。

[0618b24] 「云何遠離惡人？所謂離於外道見取故。

[0618b25] 「云何名如來所說？謂住如來力、智，自性解脫故。

[0618b26] 「云何名佛地？謂得一切善法故。

[0618b27] 「云何名智者隨喜？所謂過去、未來、現在諸佛、聲聞、辟支佛隨喜故。

[0618b28] 「云何名愚者所謗？所謂一切愚者不能知故。

[0618b29] 「云何名聲聞不能知？謂佛法不可思議故。

[0618c01] 「云何名外道地？謂外道見慢方便故。

[0618c02] 「云何名為如來所攝？所謂為大醫王難可得故。

[0618c03] 「云何名速得十力？所謂勤修方便故。

[0618c04] 「云何名為一切諸天供養？所謂善能出生一切樂故。

[0618c05] 「云何名梵王禮拜？所謂從彼出生解脫故。

[0618c06] 「云何名龍禮拜？所謂能斷一切惡道及諸見故。

[0618c07] 「云何名野叉隨喜？所謂蔽諸惡道故。

[0618c08] 「云何名甄陀羅讚歎？所謂能致歡喜解脫故。

[0618c09] 「云何名羅睺羅歎美？所謂斷除生死故。

[0618c10] 「云何名菩薩所修？所謂能獲一切智故。

[0618c11] 「云何名智者所求？謂為得不退轉地故。

[0618c12] 「云何名得無上財？所謂能得人天果報及解脫故。

[0618c13] 「云何名非財施？所謂能除一切煩惱病故。

[0618c14] 「云何名病患良藥？所謂滅貪、瞋、癡患故。

[0618c15] 「云何名智藏？所謂常樂修習智故。

[0618c15] 「云何名無盡辯？所謂見如實智故。

[0618c16] 「云何名遠離憂愁？所謂知虛妄苦而棄捐之，悟無我故。

[0618c18] 「云何名知於三界？所謂了知三界如夢幻故。

[0618c19] 「云何名舟筏渡於彼岸？所謂信樂入般涅槃，修無常、苦、空無我智故。

[0618c20] 「云何名渡四流舡？所謂速得涅槃故。

[0618c21] 「云何名求稱譽者？所謂能獲廣大法故。

[0618c22] 「云何名讚顯如來功德？稱言施無量功德法藥故。

[0618c23] 「云何名美歎如來名稱？謂言施一切功德解脫，樂施主故。

[0618c24] 「云何讚歎十力？謂稱言：『能施難得之法是大法寶主。』故。

[0618c26] 「云何名菩薩功德？所謂能學此經三昧法故。

[0618c27] 「云何名慈滅瞋恚？所謂對治瞋恚故。

[0618c27] 「云何名為悲？謂滅除一切眾生苦惱故。

[0618c28] 「云何名為喜？謂於一切眾生所生歡喜故。

[0618c29] 「云何名為捨？謂無緣之悲，能作佛所作故。

[0619a01] 「云何名為安慰大乘人？隨所樂求，一切佛法悉皆能與充足故。

[0619a03] 「云何名為發行師子吼？所謂能致最上法故。

[0619a04] 「云何名為佛智慧道？所謂於一切善法無所取著而得善法故。

[0619a05] 「云何名為解脫一切眾生？所謂能知從此岸到彼岸故。

[0619a06] 「云何名為獲得一切智智？所謂斷除一切不善法故，集一切善法及一切解脫故。

[0619a08] 「云何名菩薩園苑？能得喜悅自身安樂，亦令一切眾生安樂故。

[0619a10] 「云何名降伏魔軍？所謂能獲一切力、能滅一切煩惱故。

[0619a11] 「云何名安隱行呪術？所謂能盡一切苦難故。

[0619a12] 「云何成就吉祥事？所謂能獲一切果報故。

[0619a13] 「云何名為防捍怨敵？所謂斷除一切邪見及取著見故。

[0619a14] 「云何名為降伏怨家？所謂以正法降伏諸外道故。

[0619a15] 「云何得無所畏？謂於一切法能善觀察、溫習故。

[0619a17] 「云何求如實力？所謂求不顛倒法力故。

[0619a17] 「云何名為十八不共法初相？所謂作一切善法故。

[0619a19] 「云何莊嚴法身？所謂得三十二相莊嚴故。

[0619a19] 「云何樂於解脫？所謂得初、中、後善故。

[0619a20] 「云何名為所愛長子？謂能獲諸佛父之餘財故。

[0619a21] 「云何名為滿足佛智？所謂惟長養一切白法故。

[0619a22] 「云何名為非辟支佛地？所謂能獲最上無邊佛法故。

[0619a24] 「云何名為清淨心？謂能斷除一切垢穢故。

[0619a25] 「云何名為身清淨？所謂滅一切病患故。

[0619a26] 「云何成就解脫門？觀察無常、苦、空、無我寂滅故。

[0619a27] 「云何名為離諸雜欲？所謂能得甘露法句故。

[0619a28] 「云何名離於瞋恚？所謂獲得大慈、大悲故。

[0619a29] 「云何名為非愚癡地？所謂得如實明故。

[0619a29] 「云何名為阿含智？所謂知一切世間、出世間所作業智故。

[0619b02] 「云何名為能發起於明？所謂惟憶念趣一切善道故。

[0619b03] 「云何名為斷除無明？謂滅一切非善趣憶想故。

[0619b04] 「云何名為滿足解脫？所謂得大聖法故。

[0619b05] 「云何名為修禪者猗悅？所謂能得喜樂一心故。

[0619b06] 「云何名為眼見者？所謂見於實義無所見故。

[0619b07] 「云何名為神通變現？所謂善修無障法故。

[0619b08] 「云何名為神足現前？謂能獲一切法無分別智，無有障礙故。

[0619b09] 「云何名為樂聞陀羅尼？所謂了知一切法，於一切法能趣向涅槃平等故。

[0619b11] 「云何念持不忘？謂一切攀緣自性滅故。

[0619b12] 「云何名為如來住持？謂出生諸功德、智慧不可壞故。

[0619b13] 「云何名為方便善巧導師？謂令他趣向安隱快樂大城故。

[0619b14] 「云何名為微細智猶如毛端？謂難可測知故。

[0619b15] 「云何難知、難可相應？謂昔所未曾得故。

[0619b16] 「云何遠離文字？謂言語道不可得故。

[0619b17] 「云何名為音聲難知？謂一切法不可思議故。

[0619b18] 「云何名為智人能知？謂知法是無價寶故。

[0619b19] 「云何名為已知調伏智所知？謂如言而作故。

[0619b20] 「云何名為知於少欲？謂知多欲過故。

[0619b21] 「云何名為勇猛精進？謂知不捨要期故。

[0619b22] 「云何名為憶念總持？謂隨所為作不失故。

[0619b23] 「云何名為窮盡於苦？謂斷除貪、恚、癡故。

[0619b24] 「云何名為一切法無生？謂滅一切識、一切願故。

[0619b25] 「云何名為一言演說能知一切生死諸趣？謂觀一切法猶如夢幻，以不取著故。

[0619b27] 「童子！是名解釋三百句法門義了矣。童子！是為一切諸法體性平等無戲論三昧。」

[0619b28] 爾時，世尊而說偈言：

「佛法智無量，　　演說無窮盡，
　廣說諸法已，　　普獲諸功德。
　廣大如虛空，　　是法相如是，
　此為究竟寶，　　故名為方廣；
　眾生行無邊，　　為說法亦廣，
　無盡阿含義，　　故號為方廣。」

[0619c07] 說此法時，無量眾生悉發阿耨多羅三藐三菩提心、無量眾生於菩提得不退轉、無量眾生發辟支佛心、無量眾生證於三果。

[0619c09] 復於此三千大千世界六種震動，雨天妙香、灑散天花、擊作百千萬種諸天音樂、於虛空中雨諸天衣，旋轉而下作如是言：「是諸眾生聞此法故，獲大善利；是諸眾生於無量佛所宿殖善本故，聞此法歡喜受持、讀誦、書寫、為人解說，與一切眾生作上福田、成就利益一切眾生，不斷佛種；是諸眾生決定能為菩提先道，聞是法門起如實行。」

[0619c18] 爾時，佛告阿難：「汝當受持如是法門，讀誦、受持、書寫、為人廣說。」

[0619c19] 阿難白佛言：「當何名斯經？云何奉持？」

[0619c20] 佛告阿難：「是經名為『入於大悲』，汝當受持；名為『一切諸法體性平等無戲論三昧』，汝當受持。」

[0619c22] 阿難白佛言：「如佛勅旨，我當受持此法門。」

[0619c23] 說此經已，爾時月光童子歡喜踊躍，阿逸多菩薩等八十億那由他菩薩，長老阿難及諸四眾——比丘、比丘尼、優婆塞、優婆夷——淨居天子、娑婆世界主梵天王，及天帝釋、四天王等諸天、世人、阿修羅眾，聞佛所說，歡喜奉行。

月燈三昧經卷第十

[0620a01] 存疑　卷第八六百頁上段九行思議上疑脫可字。

【經文資訊】大正藏第 15 冊 No. 0639 月燈三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA