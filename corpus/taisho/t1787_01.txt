金光明經疏
沙門吉藏撰

[0160a28]  法身幽寂壽無長短。至人絕慮有感必通。大  權方便任機應說。是以四佛現室宣常住之  旨。菩薩感夢說懺悔之方。因兼二善總該萬
行。果昇靈覺壽等虛空。所以十地遵修此理。  四王歎護經德。依經講說障難消散。託法願  求福樂隨心。故此經以正法中道為體。三點
四德為宗。若具存天竺正音。應言佛陀槃遮  修拔那婆羅婆修修多羅也。佛陀云覺者。槃  遮云說。而略兩目。修拔那婆羅婆修者。此云
金光明。修多羅者此云含五義。以經義代之。  經者訓法訓常。亦經由也。故云金光明經  也。

[0160b11]  金光明經者。乃是究竟大乘菩薩藏攝。是頓  教所收。論其宗極表三種三法。一表三身佛  果。二表涅槃三德。三表三種佛性。表三身者。
金體真實譬法身佛。光用能照譬應身佛。明  能遍益猶如化身。第二譬三德者。以金體四  義譬法身四德。色無變如常。體無染如淨。轉
作無礙如我。令人富貴如樂也。次光有二義。  能照能除如般若。次明有兩義。無闇廣遠如  解脫總無眾患。第三表三種佛性者。金體本
有如道前正因。光用始有如道內了因。明是  無闇如道後至果。以金等三義譬三種三法。  故言金光明經也。與序品如常釋也。此三種
三義具在七卷也。此四卷中大判有三段。第  一序品即是序說分。第二從壽量品訖捨身  品是正說分。第三讚佛一品是流通說也。所
以有此三段者有二義。一就化主說。若無序  說物不生信心。若無信心忽為說者眾生不  受。然則如來有空說之過故有序說。既有信
心如來不說則有失機之咎。故有正說。正  說既顯。若無流通如來即有無大悲失。故有  流通說也。第二約所化說者。眾生入道信心
為初。故有序說。依信生解故有正說。依解起  行故有流通也。

[0160c05]  序說中有二。如是我聞是證信序也。一時以  下是發起序。料簡二序如涅槃義疏中說也。  發起序中有二。時等三句是通發起。是時
如來下是別發起。為下正說諸品通是緣起  故名為通。別為緣起故名為別。通發起中應  有同聞。而不立者有三義。一者壽量品是四
佛說。是信相室說。不與千二百等共聞。二者  懺悔品是信相夢中見聞。亦非千二百等共  聞。三者後讚佛品中他方大士。往他方讚佛。
亦非千二百等共居。有此三義故不宜立同  聞眾也。斯則說此經有四時三處。處三者。  信相室崛山他土謂此三也。四時者。謂兩晝
一夜及他方讚佛時也。崛山舍城如常釋也。  別發起序與餘經序有異。直以三密冥加為  序。三密者。身口意密也。欲說此經身在崛
山表此經殊勝。即是身密也。意念法性及四  佛護持。乃至懺悔等法即是意密。又將欲說  此等深法即是口密也。以此三密冥加信相。
故信相疑念感四方佛說壽量果。又因此三  密信相感夢說懺悔等法。四天王等發願弘  經乃至說捨身品故。云三密為發起序也。就
別起序中有二初十九行偈為正說作序。二  我今所說下。有九行半偈為流通作序。就初  有二。初八行偈為壽量下。經體四品作序。
二諸根不具下十一行偈。為四天王品下經  力用十二品作序。又就初有二。初五行偈為  壽量品作序。二我今當說下有三行偈。為懺
悔品下三品作序也。言是時者有三時。一如  來欲說法時。二眾欲聽時。三大眾心無高下  時。如來者有三如來。一者法身二應身三化
身。法身如來者。道前無變異曰如。道後顯  現曰來。應身如來者。乘如實道曰如。來成正  覺曰來。化身如來者。化身化人不過時不待
時曰如。八相趣果曰來。今言如來正是應身  及以化身也。明應身照法身常樂等。以化身  欲說故也。遊於無量者。法身之體無有彼此
限量故言無量。應身智慧照力有遊故言遊  也。甚深法性者。法是法身。性是自性。自性真  實故言法性。此之法性深難得底。故言甚深。
應身諸佛能窮行之。故言佛行處。過諸學地。  故言過諸菩薩。無復境智之殊二障永盡。故  言所行清淨。是金光明諸經之王者。此經名
說法身常住。亦表三種三義。故立此名。過  於小乘故言王也。若有聞者下。次歎經用。  若有聞者生聞慧。則能思惟生思慧也。無上
微妙甚深之義生修慧也。如是經典下明能  說之人。言四方佛者顯諸佛道同故也。但言  四者欲表四德。故不五不六。東方不動表常
德也。南方寶相寶相是如意珠有自在力表  我德也。西方無量壽是安樂國。表樂德也。  北方微妙聲。聲無穢濁表淨德。從上法性經
名經用能說如此等法。竝是如來意念欲所  遊之境也。我今當說下是第二序。於中有三。  初半行表。次二行釋。後半行結。初云懺悔舉
懺悔品。等法即下二品。亦可懺悔舉五法中  懺悔。等法者等取勸請隨喜迴向發願也。次  釋中初一行明因行。謂生善滅惡。又次一行
明果德。謂智慧功德。依此懺悔等法所生功  德。餘法無加故言無上。亦令離苦滅惡故言  壞盡。此即無行不備無過不盡也。一切種智
亦以此懺悔等法以為根本。其餘功德亦是  懺悔等法所莊嚴也。此即是功德智慧二種  莊嚴也。滅除諸苦者。拔分段變易二種生死。
此結離過。與無量樂者。與菩提涅槃二種樂  也。此結德備。諸根不具下大段第二序經力  用。於中有二。初六行前序正論訖捨身品。
明弘經者得經力用也。第二護世四王下五  行偈。追序四王訖散脂品明經力用大。此中  欲示前弘經有德故天神守護。後正說中示
由天護乃得弘經故。序正之中前後不同也。  就初有二。初三行半明所滅惡。次兩行半明  能滅行。又就初有二。初兩行一句明因現事
生惡愁。次五句明因未現事生惱。凡世間惡  事不過現與未現。故以此二攝一切也。初中  以下一句通牽屬上八句。如言諸根不具故
愁憂恐怖。諸天捨離故愁憂恐怖。乃至財物  損耗故愁憂恐怖。如通牽屬也。就第二中惡  星是天上怪。蟲道鬼神怪。惡夢是夢相怪也。
若有如此等三障惡事者。淨心聽經即得消  滅。言三障者不具損減困苦。捨離是報障也  鬪訟忿諍乃至愁惱通是業煩惱障。所加損
耗災怪惡夢是起業煩惱緣。若弘此經滅苦  生樂。故離報障。滅惡生善即離業障。滅惑生  解離煩惱障。第二序經力大可解。就流通序
中有二。初八行半流通壽量品作序。後一  行偈流通懺悔品下作序。問曰。此中佛自歎  經。彼讚佛品唯歎佛德。若為作序。釋云。經所
以尊由說佛德。故此歎佛。就初有四。初一行  半歎值得。次四行偈明弘經得果。次兩行偈  明勸修行。次一行偈明結弘經人。八部所敬
佛菩薩護持者言外護之果也。偈無量福聚  者。言內心正報也。慈心供養者。言為眾生與  樂心供養此經也。如淨名經中。為菩提起於
慈心此中亦爾。凡供養三種。一利養供養二  恭敬供養三修行供養。此中供養唯是恭敬  及與修行供養也。人身者別於餘身。人道者
別於餘道。正命者別於邪命。聞經供養。即福  慧具足超於餘人故言善得。第二序因門可  解。不明流通四王以下經力用序者。本由流  通經體得經力用故不別明。

[0161c18]  第二正說中有二。第一從壽量訖空品明常  住因果。即是經體。第二從四天王品訖捨身  品明歎經勸學。即經力用。第一中復有二。
壽量品明三身常住。此即是果。第二懺悔品  已去明修道。即是因行。

[0161c23]  言壽量者以無量為量。真如實相以無相為  相。實際以無際為際。就此品有三。第一信相  疑念四佛降現降室現瑞故名降現。第二爾
時信相下。明信相請問四佛為說。第三偈後  長行明坐眾利益四佛不現。就第一中先明  疑念。從思是義時下次明降現。言信相者。
此是地前菩薩於理決定。故名為信。此人  曾供養諸佛深殖善因。故能承佛三密冥加  疑佛八十。問曰。此經是何時說疑佛八十。釋
曰。未涅槃前九十日說。所以知然。從如來出  世至於法華未有八十之語。說法華已後告  於魔王唱言。却後三月涅槃。此時眾生方知
正八十年。以此可知於九十日說。而九十日  中未知是何日說。方者將也。二月十五日入  八十而未滿足曰將。復更念言下明念因疑
果。不殺是長壽正因如生母也。施食是緣因  如乳母也。就第二降現中先明四佛降室。放  大光明下現瑞蒙益。何故變小室令廣博嚴
淨。密顯短而即長。猶如此室穢而即淨也。餘  又可尋。爾時信相下大段第二。於中先明信  相陳疑請問。爾時四佛下明四佛為說。於中
有三。第一試勅略表。時四如來下第二集會  廣釋。是故大士下兩行第三雙結。第一中先  試何以故下略表常住。就第二中先明集眾。
爾時四佛下以偈廣釋。諸水須彌大地虛空  雖復難知。竝是有相之法。可以意知。可以言  論。而三身佛果三而恒一。一而恒三。然則非
一非三。體不可以智知。相不可以言論。無有  數量算計也。又復法身本有無有生滅。報佛  與之相應。亦無生滅。是故大經云。諸佛所師
所謂法也。以法常故諸佛亦常。又化身如來  以二佛為體。以眾生為緣。體無盡故化身亦  無盡也。故云三身常住。如七卷經中明。應化
二身是相續常者。以菩薩業識所影項背光  明三十二相等合名報佛。同與樂因相應故。  約體論之實是化身。故言念念相續常。若言
與理相應之報是凝然常住。何故四佛不  現者。為顯法身不異迹雖有四。歸處無異  故。

[0162b04]  懺悔以下三品明經體。第二辯修道門。果不  自得要因修道。故次明之。即是因門中宗明  緣因。若論正因在七卷經三身品中。此經略
無。就此因門有二段。初二品明功德門。即是  方便道。後一品明智慧門。即是般若道。何故  明此二。一切因行不出功德智慧故以二門
攝盡。依修二因得三身果。其義何耶。修功  德故非二乘行。修智慧故非凡夫行。非凡夫  行故不在生死。非二乘行故不住涅槃。即是
得化應二身。不在生死故即法身究竟。故云  得三身果。又復修功德故離業障。修智慧故  離煩惱障。故與理相應即得應身。離業障故
隨物無礙即有化身。二障既離果報阿梨耶  即滅不起。法身之體究竟顯現。是故欲得三  身者。必修功德智慧也。對三點三性例此可
尋。就功德門中二品即為二段。懺悔品是佛  所說信相述之。讚歎品是信相昔說。佛今述  之。何故明此二者。顯感應之道故也。信相夢
中所見聞事。是如來應。是故信相向佛述之。  今所述讚佛發願是信相感。是故佛今對信  相述之。欲顯見聞不虛。是故明感應相符也。
何故夢中見聞者。欲明菩薩之道覺夢無異。  又顯如來佛事不在晝夜。又由信相願力故  也。

[0162b28]  言懺悔品者。外國云懺摩毘。此云厭離。亦云  改悔。胡漢具存故云懺悔。於此品中具明五  法。懺悔在初故從初為目。就此品中有二。初
長行是經家辭。後偈是信相自陳。就長行有  二。初明信相夢中見聞。次從夢寤已下。明信  相寤已往至佛所說。就初有二。一見如來應。
二見有一人明見眾生感。即於其夜者。說壽  量品竟之夜也。金鼓喻法身。姝之言妙。妙出  生死名相之外。大者遍含萬德。故名為大。依
此法身成應身。應身遍照故言如日光也。其  明者此即是光。非是光中之明故猶應身。非  是喻化身也。復於光中下明見化佛。即是光
中之明。斯則明見法報二身但喻無法。身  中有法無喻。而為說法者明其所聞。似婆羅  門者。信相菩薩位在地前未得地上真解故
言似也。信相機桴擊法身之鼓。令出化身音  聲說懺悔等法故。言以桴擊鼓乃至說偈頌  也。第二段文相可知也。偈中有二。初四行偈
陳述所見。此見相可知。其鼓音中下次述所  聞。於中有二。初半行偈總標。次百五十七行  半偈別述。於中有四。初七十六行明離過行。
第二諸佛世尊我所依止下七十二行半明攝  善行。第三若有敬禮下六行半偈舉利勸修。  第四非於一佛下兩行半歎經難聞。相生可
見。就初有二例。初二十二行偈明歎教勝用。  第二無依無歸下五十四偈。正明離過行體。  就初有三。初十行偈明拔苦與樂用。第二從
若有眾生處在地獄下八行偈。明滅惡生善  德。第三從若有眾生墮大地獄下四行偈結。  又就初有二。初兩行偈明拔三種苦。是鼓所
出下八行偈。明與三種樂。三種苦者。一三世  苦即是長苦。於三世中長受故。二者三途苦  即是重苦。此苦麁重故。三者三界苦。貧窮是
人中苦。及諸有苦者是天上苦。是三界苦中  具含行壞二苦。此即是深苦也。第二與樂中  初兩行偈。明與無畏樂。次諸佛聖人下五行
偈。明與菩提樂。後一行偈明與寂滅樂者即  是蘇息樂。是經能治總緣所逼一切怖畏。令  得如佛無畏也。第二言菩提樂者即是覺智
樂也。於中初一行先明諸佛所證。欲顯此經  能令眾生如諸佛所證故。次四行偈正明與  菩提樂。於中初兩行半明自利菩提。後一行
半明利他菩提。如是眾生所得功德者。言如  諸佛是。眾生所得功德者。言如諸佛是。眾生  所得定及助道如海也。定者謂四空。助道者
謂三十七品等也。超波羅蜜等諸行越舉助  道故言及也。亦可定者證道者。謂教道超不  住道故言及也。此一行明菩提因圓。因行既
圓即菩提果滿。故言令得梵音勝果。梵音者  有五德。一深如雷。二清徹遠聞。三諦了易解。  四眾生愛敬。五聽者無厭。有此五德名為梵
音。此是化身菩提。勝果者此是法報二身菩  提也。直明化佛梵音體相即是自利。故以化  身亦名自利菩提。三身既滿轉無上妙法。授
與眾生住無量劫。為說正法究竟利益。故言  轉無上輪乃至利益眾生。第三言寂滅樂者  是無為樂也。文相可尋。就第二滅惡生善中
有四。初兩行明生信。次兩行明生解。次兩行  偈明生行。次兩行偈明令願滿。第一云生信  者。若眾生在獄受苦。聞此金鼓所出言教尚
得生信禮佛。何況人天不蒙利益。故偏舉地  獄人也。言生解者令知宿世善惡因果。亦令  正念諸佛聞無上法分別邪正也。言生行者
言令值諸佛修道之緣離於惡業也。令願滿  者無不具足信解行願滿。既以具足不信等  惡自然滅盡。故言滅惡生善。第三結中但結
拔苦。其餘略不結之。初一行舉地獄重苦。  次一行舉流轉長苦。次一行總舉三途重苦  及三有中深苦。後一行偈舉鼓音總結滅苦
也。從無依無歸下大段第二明離過行。離過  行體不出五種。五種者何。所謂懺悔勸請隨  喜迴向發願。菩薩何故行此五法者。欲反起
惡根本心故。起罪根本亦有五種。一者無慚  愧心。二者不樂佛法心。三者嫉妬心。四者三  有取著心。五懈怠心也。菩薩懺悔以慚愧心
為體。故對翻第一心。然慚愧有三人。一者慚  愧師友見處不犯不見處則犯。此是下品人。  二者慚愧佛與天憶時不犯不憶則犯。此是
中品人。三者愧自身與諸佛同性。而諸佛已  證已得。己性我獨未得。故愧自身不作諸惡。  此是上品人。第二勸請。以樂佛求法心為體
故對翻第二。第三隨喜。以四等中喜心為體  故對翻第三。第四迴向。以菩提心為體故對  翻第四。第五發願。以願樂利益自他心為體
故對翻第五。故釋論云。菩薩六時行五法也。  就此段中有三。初十九行偈。約起惡因緣以  明懺悔。第二我今供養下二十七行半。就造
惡時節以明懺悔。第三若此國土下七行半  偈。據作惡及受報果處以明懺悔。所有三障  不出因緣時節處所。故以此三攝一切盡。就
第一初一行偈明發願。即是滅罪內因。次兩  行偈明勸請。即滅罪外緣。從我本所作下十  六行偈。正明懺悔體。何故第一先發願者。菩
薩修行必以菩提心為依止故。所修諸行異  於二乘凡夫。故攝論云。菩薩波羅蜜依止無  等也。是故此中為諸眾生無依護者。起作歸
處願也。次明勸請者。雖有滅罪內因。無外  勝緣其罪難治。故須必請諸佛作悔化主也。  如世間人對首請悔主也。因緣既具故。次明
懺愧責。於中初一行偈總懺。從不識諸佛下  別懺。於中初一行偈明內因不別愚癡。外緣  勝思善業造作眾惡。次一行偈明內因憍慢
放逸。外緣種性財年。次一行偈明內因三業。  外緣不見其過。次一行明內因愚癡。外緣近  惡友。次一行偈明內因瞋貪。外緣五欲。次
一行偈明內因慳嫉姦諂。外緣非聖貧窮。次  一行偈明內因怖畏。外繫屬他。次一行偈明  內因三毒渴愛。外緣諸法。次一行偈明內因
諸結。外緣衣食女色。次一行偈明總舉三業  悔責。次兩行偈明內因三毒憍慢。外緣三寶  三乘。次一行半偈明內因無智。外緣正法父
母師長。次一行半偈總舉結懺。就第二時節  懺悔中有三。初中四行半偈明發願為內因。  第二諸佛世尊下七行偈明諸佛為外緣。第
三過去諸惡下六行偈正懺悔。生起例上可  見。就初有三。初一行偈明願上供諸佛。第  二我當拔濟下八行半偈明願下化眾生。第
三我當安止下五行偈明願得佛果。就第二  願中有二。初四行願令離苦得樂。次四行半  偈明願令滅惡生善。就初有三。初一行明令
離苦。次兩行明令得樂。次一行結離苦。就第  二滅惡中有三。初一行願為說悔法。次兩行  教懺悔方法。次一行半結歎經力能滅障。就
第三願得佛果中有二。初兩行略標願得佛  果下化眾生。次三行廣釋。住十地者謂十種  法界體。十種珍寶者謂十波羅蜜行。此波羅
蜜涉十種法界名為脚足。亦可以十波羅蜜  為因足。建立佛果故名脚足。甚深法藏者是  佛所知甚深之理有無量德也。一切種智者
願得智慧果。百千禪定下願功德果就。就大  段第二勸請中有三。初一行標。次四行半釋。  後一行半結。就釋中有二。初二行半明我有
惡怖畏故請。次二行明佛有大悲能治故請。  結請可解。就第三正悔過中三。初兩行就三  世。次兩行就十惡。次兩行總舉結懺。大段第
三就處明悔中有二。初二行明迴向。次五行  半正悔。何故先明迴向者。源在世間六趣作  惡受報。本由取著三有故發迴向之心對翻
其根。就第二中有二。初三行總懺。次兩行半  別懺。就初有兩。初一行半一舉六趣惡業以  總懺。次一行半舉生死煩惱以總懺。就別懺  中輕  [跳-兆+參]
難者。謂心無主當即是散亂煩惱。若  配八難即是世智。近惡友難者即是惡緣。若  配八難即是無相天等外道也。三有嶮難者  謂起惡處所。若配八難即是北欝單越。無求
出世意故。三毒難者謂起惡內因。若配八難  即是三途。多癡生畜生。多貪墮餓鬼。多瞋  入地獄故地。無難難者謂惡報也。若配八難
即是根不具足難。值好時難下明作惡時節。  若配八難即是佛前佛後。上來至此是第一  明離過行。其三段懺悔中雖具懺三障。若
隱顯互論第一段以煩惱為宗。第二以業為  宗。第三報障為宗。故以三障判文亦得。又五  法中但有懺悔勸請發願迴向四法。隨喜略
無。若隨義為言。於下化眾生願中兼攝故不  別明也。諸佛世尊我所依止下。是大段第二  明攝善行。於中有四。初二十偈明勸請。第
二相好莊嚴下四十八偈半明發願。第三若  此閻浮下兩行偈明隨喜。第四我今以此下  兩行明迴向。但有四法懺悔略無。此中正明
攝善行故。就第一文中無勸請正語。但有讚  嘆之辭。而今作義體者。所以頂禮讚嘆。意在  請住說法。故名勸請。文有二別。初十四行半
偈正嘆佛德。第二如大海水下五行半偈明  嘆。不能得下第一嘆文中不過應化二身。若  嘆色文即是嘆化身。若嘆大智大悲等即是
嘆應身。文相可尋。第二相好莊嚴中有五。  初一行偈通為自他發願文云令眾皆得者。  言我與眾生共一眾故也。第二我以善業下
九行偈別為自發願。第三一切世界下三十  四行半偈。別為他發願文自有二。前十二行  半偈明拔苦願。次眾生相視下二十二行偈
明與樂願。第四從若我現在下兩行偈結為  自發願。第五從若諸眾生下兩行偈結為他  發願。隨喜迴向文相可知。明攝善行竟。從
此已下六行半偈。是大段第三舉利勸修。於  中有兩。初二行明修因離過。後四行半偈  明修因得果。大段第四嘆經難聞文相可  知。

[0164c04]  讚嘆品　明功德門中。是第三信相昔說佛今  述之。來意有二。第一證上懺悔品夢中見聞。  由信相昔日讚嘆發願力有之。第二讚上夢
中見聞非是妄相。此二顯感應符會也。此品  中大意具述五法。但讚嘆在初故從初名品  中有三。初長行舉能嘆之人。第二以六十行
半偈正述信相昔日讚佛等事。第三末後兩  行明結會古今。何故偏對地神述信相事者。  此地神有緣故偏對之。偈中有三。初三十三
偈明讚嘆。此即是勸請。第二我今以禮下兩  行偈明迴向。第三如是人王下二十五行半  偈明發願。若隨義攝之。隨喜在於迴向發願
文中。懺悔攝在餘願文中。第一讚嘆中有三。  初一行偈總嘆。第二諸佛清淨下二十六行  半別廣嘆。第三設以百舌下五行半明嘆不
可盡。就第二廣嘆中有二。初二十三行半偈  明正嘆。次三行偈明三業供養。廣正嘆中舉  其色聲髮齒目舌毫相眉細鼻高得味毛生。
各以一行偈次第嘆之。從即於生時下。別舉  生時放光利物身色面貌明燿威儀循臂圓光  佛身淨妙佛光魏魏佛日普照等一一嘆之從
本所修下別舉自來嘆臂手足色。三業供養  嘆不能盡及以迴向文相可解。如是人王下  第三明發願。於中初一行結前起後。後二十
四行半正明發願。於中有十願即為十段。第  一有兩偈。願夢見金鼓得聞懺悔之聲。今所  讚嘆下第二有一偈。願得如來面貌清淨。諸
佛功德下第三有兩偈。願夢見如來晝如實  說。我當具足下第四有兩偈。願行六度先人  後己。別有願得佛文句。此中願成道者。意先
人後己也。奉貢金鼓下第五有兩偈半。願值  釋迦得授記莂。若有眾生下第六三偈。願為  作眾生依止處。我未來下第七有兩偈半。願
煩惱業海悉竭無餘。於中初偈誓行道。後一  偈半正願。我功德海下第八有五偈半。願得  如來眾德具足。當度眾生下第九有一偈。願
拔眾生苦與眾生樂。來世多劫下第十有三  偈。願得淨國土猶如諸佛。初一偈誓行道。後  兩偈正願。諸願之初皆應誓行道。但文略無
耳。信相當知下第三兩偈結會古今也。銀相  等者。於下授記品即是銀相銀光也。

[0165a16]  空品　明波若以導前功德。有四十五偈為  三。初四行半偈序略說之意。第二從是身虛  偽下二十八行偈正說空理。第三從我斷一切
下十二行半。明觀空利益以勸修。就初有三。  初一行表今略說。第二一行半釋略說意。第  三二行明此說略令蒙眾生機。無量餘經者
指波若等經中。廣明有無內外等法悉空寂  故言廣說。今此經中但明有法與內法空故  名略說。凡廣略之意亦不可定。若就理為言。
廣為利根略為鈍根。若就教為論。廣為鈍根  略為利根。又復莫問教之與理。廣為利根略  為鈍根。鈍根之徒無總持力少智慧故。今此
中略意在第三句耳。就第三中初一行知機。  次一行說教。異妙方便者。明今此略說異昔  廣說功稱物機故言異妙。種種因緣者。謂下
文所說種種事也。若廣說無利略說有益故  言起大悲也。如我所解者。言今此妙典如證  而說。但知眾生樂略之意不能廣說耳。是身
虛偽下。是第二正明空理。於中有二。初二十  一行偈明人空。第二從如是諸大下七行偈  明法空。就初有二。初十九行半別明五非常
門。二從善女當觀下明結觀空。五非常門者。  明眾生之身無我無常空苦不淨。此是俗諦  觀也。身即如是。何處有人。本性空寂此即真
諦觀也。五非常門即為五段。初四行半明無  我門。身猶如空聚。結賊所止無有真主。即遣  離我。一切諸根各住自性不能相知。各緣自
境不能互緣無有自在。此是即遣我也。第  二從心如幻化下五行偈明無常門。心識如  幻。自生自滅馳騁分別六塵所害。又常依止
六根及境。各在所伺在處則滅不能至於異  處。如鳥投在細網即死。第三從身空虛偽下  二行半明空。言身虛偽雖有衣食無可長養。
亦無自我與他諍訟。亦無自性為身正主。但  從因緣妄相緣起如機關木人也。第四從地  水火風下四行偈明苦門。四大相違風火上
昇地水二下。又復風火其性是陽向東向南。  地水陰性向西與北故。言諸方亦二。第五從  心識二性下三行半偈明不淨門。初一行半
明種子不淨。心是梨耶識。是六七二識躁動。  起業煩惱不淨種子。受六道身故言種子不  淨。次一行偈外相不淨。次半行偈明究竟不
淨。善女當觀下是第二段明真諦。文相可解。  如是諸大下是大段第二明法空。於中初兩  行偈明色法空。次五行偈明色心法空。性無
和合者。言四大本是不生故也。無所有故假  名。無明者尋無明之體。即是真如淨心。何  處別有無明體相。故以假名名為無明。猶如
波浪離水無別也。從我斷一切下。是大段第  三舉益勸修。於中有二。初八行半偈舉果益  以勸修。第二於無量劫下四行偈。舉因益以
勸修。就初有二。初兩行偈明自利果。次六  行半偈明利他果。我斷一切者。謂釋迦我佛  果由觀空理斷見纏等裂諸煩惱。汝等亦應
欲斷煩惱宜修空觀故名勸修。此是斷德下  之勸意類此可尋。五陰舍宅下一行明智慧  德果。第二明利他果中有二。初兩行半明轉
法輪果。次四行偈明攝化眾生果。就初有  二。初一行半就理明轉。次一行偈就教明轉。  開甘露門等句就能化人說。一往略說名。開
委悉分別為示。甘露譬涅槃果。如世間人食  天甘露得生死果。涅槃亦爾。入甘露城下四  句就所化人說。初一句明聞慧。聞慧未證名
入城。思慧近證名處室。修慧證得名食味。  同法華經中開示悟入。彼經開示即同此經  開示。彼經云入此經名入處。彼經云悟即此
經名食味。吹法螺者如世間人欲改年號必  以吹螺。如來亦爾。欲改小乘名字章句。必說  大乘教法。擊法鼓者如世鼓聲近遠皆聞齊
心破敵。大乘教法亦爾。令一切聞進入勝境  破煩惱敵。故名擊鼓。然法燈者如世燈照了  萬物令一切見。佛亦如是。說大乘顯了諸法。
令得一切智故名然燈。雨法雨者如世間雨  令五穀增長。佛教亦爾。令善根增長。依法華  論如此解也。我令摧伏下。是第二明利他果
德。於中初一行明摧邪德。即是降天魔也。次  三行偈明拔苦德。即是化六道也。於無量劫  下。是大段第二舉因益以勸修。於中有二。初
兩行偈明難行能行。於中半行明長時修。次  半行明恭敬修。次半行明無間修。次半行明  餘修。即是攝論中四修也。第二有兩偈明難
捨能捨。初三句明內施。次一句明內外施。後  一行偈明外施也。

[0166a12]  四天王品　上來第一明經體竟。從此品已下  十二品。是正說第二明經力用。備顯常住因  果。力寧不大。故次明之。於中有二。初五品明
經力大。勸物弘通。次正論品下七品。明能弘  之人得此經力以成前意。就初五品有二。初  一品明四王願弘此經。次四品明八部利益
弘通之人。又四天王者。住須彌四埵名那乾  訶羅山。去地四萬二千由旬。縱廣亦爾。上有  四王。東方天王名提頭賴吒。此云持國。領諸
天眾并乾闥婆及毘舍闍二部鬼神。南方天  王名毘留勒。此云增長。主領諸天眾并鳩槃  荼及避脇多二部鬼神。西方天王名毘留博
叉。此云雜語。領諸天眾及龍富單那二部鬼  神。北方天王名毘沙門。此云多聞。領諸天  眾及夜叉羅剎二部鬼神。故名四天王品。品
中有三。第一明四王願弘。如來述成經力大。  故四王願弘之。願弘合理。故佛述之。第二說  偈已去明四王歎佛如來嘆經。能說經故四
王嘆佛。經能成人。故佛嘆經。第三偈後長行  明四王歡喜供養發願。以聞經力大生歡喜  心。供養佛發願故。就初有三。一出能弘人。第
二白佛下嘆所弘法。第三是金光明下明法  為人弘。就第三中有二。一嘆經德重。第二此  經能照下嘆經多能。明由多能故德重。德重
故多能也。就初有三。第一諸佛愛重。明此經  顯性德之因。第二諸天禮敬。明經生修德之  道。第三四王讚佛。明經成修德之果。就初
先嘆法。如金光明。法身性因如金。波若性因  如光。解脫因如明。譬三身佛性亦得也。次  諸佛世尊下明人。人是諸佛應身。以法為師
言護念。如大經云。諸佛所師所謂法也。就第  二中亦先嘆法。法能生菩薩行之道。故言莊  嚴菩薩深妙功德。次明人。人能如說修行於
道。故為諸天恭敬。能令下第三亦先嘆法。  法成四德令諸天願樂。故言歡喜。次明人。人  心歡喜故口讚歎。故言亦為所歎也。就第二
嘆經多能中有三。初生智慧。照諸王宮令生  智慧故。次與快樂後明滅苦。於中有二。初別  明。舉要下總結。別中有七苦。所謂三途怖畏
怨賊飢饉疾病惡星憂惱也。從世尊是金光  明下。是大段第三法。為人弘有二。第一明四  王聞經獲利。第二我等四王能說正法下發
願弘通。發願弘通由獲利故也。心進勇銳者  明智慧也。就第二中有五番。大為二別。初一  番明四王自願擁護。佛即述成。四番勸他弘
通如來述成。就初有二。初王願護。後如來述。  就初復有二。第一四王自明有弘護德。第二  若此國土下正發願。能說者能說十二部也。
修行者六度。此兩句明出世德。為世法王下  明世間德。以法治世遮諸惡鬼等。是世間德  也。就第二正發願中有二。一願護國。第二如
諸國王下願護人。就第二佛述中有二。第一  讚。第二說於正法下正述。初中言四王過去  供養諸佛者。此四王位登初地。三阿僧祇劫
行行也。種諸善根者過世心也。如大集經說。  初地作四天王。二地作忉利王。三地作炎摩  王。四地作兜率。五地作化樂。六地作他化。七
地初禪。八地二禪。九地三禪。十地四禪也。十  迴金輪王王四天下。十行銀輪王王三天下。  十解銅輪王王二天下。十信鐵輪王王一天
下也。就第二正述中有二。第一述成有德。以  是義故下述成願護。不述聞法得利。就第二  述願護中。先述第二護人。第二汝等若能下
還述第一護國。文相可解。就第二四番勸他  弘通中有三。初一番正勸他弘經。次兩番示  弘經方法。後一番明得失以結勸。菩薩不但
自行復欲他化故。先勸他弘經弘經必有方  法故。次示方法。既知方法不行則失。行則為  得。故次明得失。就第一番中。初四王勸。後如
來述。初四王勸中有二。初勸國王弘經。第二  以是因緣下明四王擁護。於中有二。初四王  聞法得利。得利之事如上。第二從是故我等
下明人王被護。於中有三。初明護法。次亦當  下護人。復他方下護國。護國有三。初表。次  若有人王下釋。起諸怖懼下結。問曰。經與
四王本是利他。云何乃令彼國有苦。釋云。  經及四王無心總彼。但此土弘經則此土有  德。彼王惡意違此有德。為惡自就耳。如人惡
心違佛及父母也。文相可解。就第二佛述中  有二。初二十行許。先述第二四王擁護。從若  未來世下。第二追述第一國王弘經。就初有
三。初述成第一護法。二從及諸人王下。述成  第二護人。三從復能擁護下。述成第三護土。  護土有三。初略述。二從四王當知下廣述。三
從以是因緣下結。文相可解。就第二述成。第  一人王弘經。第二從是王即為下天王得益。  三從是諸人王下勸。人王下勸人王弘經成
前第一。四從以是因緣下。勸天王護成前第  二。文相可解。就大段第二有二番。即為二。  第一番示弘經方法。第二番示用心方法。就
初有二。一四王勸。二如來述。就初復有二。初  舉果報。二從如是人王下明修因。於中有二。  初明重法。二從於說法者下明敬人。文相可
解。就第二佛述中。但述第一行因不述得果。  述因中先述第二敬人。二從於說法師下述  重法。文相可解。就第二番中有二。初四王勸
後如來述。就初有二。一示聽法運心。二從世  尊是諸人王下示供養運心。問曰。四王是初  地已上。云何乃就人王述善。釋云。此是應迹
令物傾仰生於勝福耳。文相可尋。就第二佛  述中。但述供養運心不述聽法運心。述中有  二。第一此土釋迦述人王供。第二從諸佛世
尊聞是妙音下。明他方諸佛讚四眾弘經耳。  就初有二。初明非唯照天宮亦遠至大千。第  二從是諸人王手擎香爐下。明非但至大千。
亦遍至十方佛土。就第二他方讚中有二。第  一明聞見興神變。第二從異口同音下讚嘆。  於中有二。一讚四眾弘經。第二從爾時十方
下讚四眾得果。於中有二。第一讚當得。第二  從汝已能坐下嘆已得。因中說果故名已得。  十二種行者謂小乘法也。無上法鼓等者謂
大乘法也。大段第三以一番明得失。於中有  二。初四王結勸。二如來述。就初有二。先牒上  人王弘經。二從我以敬念下牒上天聽受。同
共一行者。言是弘經人王與四天王同行大  乘。故名一行。無有相違名相應行。又是人王  弘經利益四天。故名施主。從若有人王下第
二正結勸。於中有三。初明不弘經者則有國  敗之失。第二從若有人王欲得自護下。明弘  經者則有土豐之得。第三從以是因緣故下
正結勸修行。就初有四。第一明不弘經此。二  從我等四王下明四王失利。三從我等四王  下明諸天捨國。四從其國當有下明國敗亡。
就第二明弘經為得中有四。第一明人王欲  得土安。二從是人王等下明勸人王弘經。三  從我等四王下明四王得益。從如諸梵天下
明國安隱。於中有三。初明此經用勝彼三論。  二從如是等無量功德下。明說此經人勝彼  說論之人。三從若閻浮提下。明此經理過彼
三論之理。言出欲論者。是四違陀經明梵天  離欲等事。言帝釋善論者。謂伽羅論明十善  等事。言神仙論者。謂伽世師彌論明五通仙
藥等事。何故此法勝他三論者。此經以如來  大悲廣為利益一切眾生。與樂拔苦故勝彼  論也。大悲力過梵天。苦行力過帝釋者。此是
互舉一邊。第二述中有二。初述護人王。二從  若有人能下述護眾。文相可解。說偈已下大  段第二讚嘆中有二。初四王讚佛。二如來歎
經。就初有三。初二句標。次六行偈讚。三二行  結。就第二中有兩。初四行半讚應化二身。後  一行半歎法身。就初有二。初三行略。後一
行半廣。略中有二。初一行半歎化身色光明  面目齒白也。次一行半歎身功德智慧三昧  也。廣中有二。初一行廣化身。次半行廣應身。
歎法身中初半行歎法身中體。次一行歎法  身用。就第二如來歎中有四。初五行偈歎經  力大。二從閻浮提內下十二行半偈勸人王
弘。三從是金光明下四行令天王護。四從若  有得聞下三行結上三義。就初有二。初兩行  嘆體。次三行嘆用。初中一行明法。次一行
明人。就用中初一行與樂。次一行生善。後一  行拔苦。就大段第二十二行半中有兩。初四  行半勸弘通。二從是經能作下十八行明得
益。就弘通中初二行半明弘者有利。後二  行正勸。就二得益中有二。初二行半法說有  三。初半行明生道善。次一行拔生死苦。後
一行與因安樂。第二譬說三。初寶樹。第二  冷水。後珍寶。文相可知。就第三天護中四。初  一行諸天供養。次一行明四王護持。此二正
法。次一行諸佛護念。次一行明鬼神擁護。  此二正護人。就大段第四結上三義則為三。  初一行結第一歎經力大。次一行結第二人
王聽受。後一行結第三天王守護。偈後長  行是大段第三明聞經歡樂散華供養願護弘  經人也。言寂滅法者領上法身體也。

[0168a03]  大辯品　此下四品是大段第二明人部利益  弘通之人。即為四別。初一品與功德品益資  財。地神品施飲食。散脂品益智慧。若無辯才
資生衣服飲食智慧不能弘法。是故四神次  第益之。此大辯神迹在天上。神本是九地菩  薩具足四辯。故名大辯品。就文有二。一利益
說人。二從當令是等下利益聽眾。就初有二。  初正明利益說者。二從若有眾生下勸為他  說。又就初有二。初益四辯。初三句是樂說辯。
次兩句是辭辯。後一句合明法義二辯。二從  若是經中下益總持力。第二勸為他說中。初  出所化人有善根。二從是說法者下正勸為
他說。大段第二益聽眾中有三。初益福慧。先  與智慧後益福報。二從善辭下與四辯善解  方便即辭辯也。善能辯暢諸論者是樂說辯。
善知伎術者謂法義二辯。三從能出生死下  明得佛果也。

[0168a20]  功德天品　此神迹在樹神之王。隨所至處與  他勝樂。故名功德。外國呼神亦名為天。此神  本是初地。初地具足檀波羅蜜。故有財物自
在行也。就品有二。初與說者所須。第二從我  已過去下與聽眾財物。此品中亦與食飲。而  與財物為正。就初有二。初正與所須乃至令
得尋經。二從若有眾生下勸令弘經。於中初  明所化者善根。是說法者下正勸令弘。是諸  眾生下明所化利益。大段第二與聽者財物。
於中有二。初明有與之德。第二若有人能下  正明與所須。初中先明宿殖善根。是故我今  下明今身得隨意報。故能以慈心隨所念方。
以天眼隨所視方。以身通隨所至方。令眾生  受樂七寶具足也。就大段第二正與所須中  有三。初略明。二從於此北方下廣說。三從應
當至心下結勸。就初有二。初明令其修因。修  因者所謂稱金光明。為功德天供養諸佛。別  以香華供養天神也。二從當知是人下明得
果。得果者所謂財寶地味穀菓滋茂出生諸  物也。第二段亦二。初勸修因。二從從此日  夜下明得果。就初有三。初示處所。二從若有
欲得下正勸修因。三從作是誓願下明天來。  第一可解。第二修因中有四。一修治內外。住  處淨掃是外。著衣塗身是內。二從為我至心
下明供養三寶。三從爾時當說下明讀誦呪。  四從七日七夜下明修行發願。言灌頂章句  者所謂神呪。神呪所詮凡有四種。一嘆諸佛
功德。二說第一義諦。三明藥草。四唱鬼神名  字。此中所明應是諸佛功德。明諸佛功德灌  眾生信心之頂登法王位。從譬為名故言灌
頂。依此呪力必得善果故言吉祥不虛。等行  眾生者。欲行此法必須同行之人。及中善根  者。言下根心薄誦不得呪力。上根德厚不依
呪力。必須中根也。第四修行發願可解。第三  明天來中初令興念。從自於所居下明淨舍  宅以待。從我於爾時下明天神來。大段第二
得果中。初明所須無乞。此是與樂也。從若能  以已下明始終扶護。此除苦也。第二結勸可  解。

[0168c01]  堅窂地神品　此品是第三施飲食利益行人。  神能持地使令不壞。因功受稱。此神亦是迹  在地神。本是初地以上故有施飲食自在行
也。就品有三。初明地神供養弘經之人。第  二從我於爾時下明由供養故得弘經。三從是  諸眾生各於住處下。明由弘故得勝果。就初
有三。初表示處。二從世尊隨是經典下正明  供養。三從我聞法已下明聞法得益。初二可  解。就第三中有二。一明地神獲利。二從而此
大地下明眾生得益。於中有三。初明誦出地  肥增長百味資益身力顏貌妙特。此是財利。  二從成就如是下明法利益。三從是故世間
下結。先結財。從是諸眾生下結法利。文相可  解。就大段第二明弘經中有三。初明地神請  說此經。二從何以故下明說經利物。三是故
世尊下勸人聽受。初二可解。就第三中初明  教念。二從我當必定下明勸聽受。三從既聽  受已下明自慶有五事。一慶聞法。二從已為
攝取下慶攝功德。三從值遇下慶值諸佛。四  從三惡下慶免惡趣。五從未來世下慶生人  天。就大段第三明弘經得果中有三。初地神
正明得果。二如來報述。三地神奉酬。就初有  二。初明弘經。一喻者經中有明一譬喻也。一  緣者經中所說一因願事二緣事。二從世尊下
明得果。地豐物茂眾生受樂明報果。多饒財  貨下明習果也。就第二佛述中有二。初明聽  者得報。二從地神下明供養者得報。就第二
奉酬中有三。初明地神供養說者。二從若有  眾生下明眾生聽聞。三從是諸眾生下明眾  生得果。先明受樂報。二從值遇下明得果。文  相分明不須煩解。

[0169a03]  散脂鬼神品　此是大段第四明與智慧。外國  言散脂修摩。此云密神。迹在鬼王。本是十地。  故能以智慧氣力利益弘經者也。就品有三。
初明能益弘經之人。二從以是之故下明說  者得益故能弘經。三從南無下歸依眾聖。歸  依眾聖力故有上兩能故也。就初有二。一明
神力擁護滅惡。二從何因緣故下。正明以智  慧氣力增益說者。就初有三。先明能護之人。  二從是金光明下明所護之法。三從我當以
此下正明守護之事。於中初護說者。次護聽  眾。後守國土。文相可解。就大段第二中有二。  初明能益之德。二從世尊散脂大將下正明
益物有三。初表。二從我知下釋。三從以是故  下結。就第二釋中有三。一明能知二諦之德。  二從我現見下明有能知二智之德。三從我
於諸法下雙結上二也。言其二諦各有事理。  妄法差別是俗諦事。緣集虛假是俗諦理。真  法恒沙是真諦事。恒沙即如是真諦理也。我
知一切法者謂知俗諦事。一切緣法者謂俗  諦理也。在初我知二字通貫下二句也。了一  切法知法分齊者。此是重顯知法分齊明。故
言了一切法顯初句也。知世諦法以虛假為  分齊故。言法分齊顯後句也。一切法如性者  謂真諦理。理無有二。故名為如。不改曰性。
亦是性者體也。於一切法含受一切法者謂  真諦事。於一一德中攝一切德。故言含受。在  初如法安住四字通貫下二句。如理而證如
事而知。無有功用動心。故言如法安住。就第  二明知二智中。初四句明知智體。後一句明  知智用。言智光者明實智。當法而照無有闇
礙如日光也。言智炬者明方便智。隨緣照如  炬明也。言智行者明下二智不行為行也。智  聚者。言上二智眾德積聚故名為聚。明智體
竟。言智境者。依上二智所變化境。如化身故  名為境。故大經云。諸佛境界悉皆無常也。  此智體智用竝是無名無相。無相故不可思。
無名故不可議。故言不可思議。鬼王證知非  是妄心境相。故言現見也。就第三結中正解  者。知世諦事非邪。故曰正解。非是比量。故
曰正觀。非總相知。故言正分別。此結上知世  諦事也。正解於緣者結上知俗諦理也。正能  覺了者。此總結知真諦事理及智體智用境
也。就大段第二正明益物中有二。初明益事。  所謂辯才身力勇銳智慧憶念等五事具足。  二從心無下出益相。所謂無疲受樂歡喜等
三事也。就大段第二明說者得益故能弘經  中有四。初明說者有智能說。二從若有眾生  下。明聽者有善堪受。三從說法之人下。明勸
為物說成上第一。四從無量眾生下明聽者  得利。所謂智慧功德受樂菩提離苦五種利  也。大段第三歸依可解也。

[0169b25]  正論品　此下七品。是大段第二明弘經之人  得此經力。於中有兩。初三品出弘宣之人  得因益。後四品明得果益。就初三品即為
三段。初正論品明信相弘宣。次善集品明釋  迦弘宣。後鬼神品明四眾弘宣。言正論者四  王與梵天問答明治化正法。故名正論品。問
曰。治國正法是世間論。云何名為弘宣此經  得因益耶。釋言。治化之德即是般若大悲平  等之心。自非依經修行。何由能得不擇怨親
平等治化也。就品有二。初明緣起。二從何  等下正明正論緣起可解。就第二中初表起。  從偈以去正是論說。於中有三。初兩行偈誡
許。二從諸王和合下四行偈請問。三從護世  四王下七十六行偈為釋。誡許者父王信相  太子許說正論也。第二請問中有二。初二行
明四王讚請。次兩行偈出四王請事。於中有  二。初一行問。後一行偈結。就問中有三事。初  二句問何故是人而名為天。次一句問何故
是人而獨名王。後一句問何故人王而名天  子。後一行總結。問云。雖在人中以正法治世。  故而名為天耶。此是結第一問。第二第三略
不結也。就第二釋中有二。初兩行半許說。  二從因集業故下七十三行半正答。於中有  二。初六行略答問正論之體。第二從半名人
王下六十七行半。廣答顯正論之相。就初有  三。初一行答第二問。云雖同是人而統領國  土故名為王。二從處在胎中下三行半答第
三問。於中初二行明在胎內為天所護故曰  天子。次一行明胎外為天所養故名天子。後  一行明長大之後天德分與故名天子。後半
行結。為天神力所加故。得自在名為天也。  三從遠離惡法下一行半追答第一問。於中  有三。初半行明以天律滅惡故名為天。後半
行明以天律生善故名令生天為天。後半行  明以天律令生天上故名為天。半名人王下  是大段第二廣答。於中有二。初三行廣治化
人德。第二從若有惡事下六十四行半廣治  化正論。就初有兩。初一行半依名辨德。次  一行半釋疑顯德。半名人王者。言一邊名天
一邊名人。故名為半。此二名人天一雙。亦  名執樂者執世中禮樂。以化人安樂故名執  樂。亦名羅剎者作惡之人於王生怖故名羅
剎。此二名與樂生怖一雙也。言魁膾者。貨  魚典宰曰膾。貨猪典宰曰魁。呪國主斷惡竝  非故言能遮諸惡。名父母者教修善法。故名
父母。此是遮惡教善一雙。依名辨德竟。此  下第二釋疑顯德有二。疑初。疑云若人王如  羅剎膾魁令人怖畏者。何故為天所護。釋云。
人王示現作惡有報故致鞭撻。令其怖畏而  無惡心。為天所護故言示現果報諸天所護  也。善惡諸業下釋第二疑。疑云。若鞭撻等苦
但令怖畏者。爾此現苦無因而得耶。釋云。  善惡業果現在未來故。鞭撻等苦是現受苦  報。非是無因也。若有惡事下。是大段第二廣
治化正法。於中有三。初三十五行明人王縱  惡則禍生國敗。第二從若為諸天所護生者  下二十一行半。明人王修善則福至土豐。第
三從以是因緣下八行結勸捨惡從善。就初  有四。初六行半明人民起惡。第二從暴風卒  起下十二行半明國主起惡。第三從諸受寵
祿下十三偈明諸臣起惡。第四從若有人王  下三行偈。總結皆由王爾。就第一中初二行  明作惡因。次三行明得苦果。後一行半結不
應行。文相可知。就人王作惡中亦有三。初一  行半表明得苦果。所謂風雨不調。星宿失度。  菓實不登三種果也。二從由王捨正下三行
偈明作惡因。三從以天瞋故下八偈廣明惡  果。於中初半行偈總明國敗。次七行半別明  惡果。所謂疾病國敗眷屬分離。災怪惡賊餓
飢死。正財物散失星宿失度等也。就第三大  臣作惡中有三。初一行臣行非法。二從如是  行惡下兩偈明人王許可。許可者所謂惡臣
偏受王恭敬。良臣衰滅亦不領錄也。三從故  使世間三災竝起下十行明得苦報。於中初  兩行開章門。後八行釋。初中復有二。初一行
明得惡相。惡相者三異竝起。三異者謂星宿  失度暴風惡雨也。次一行明有惡果。惡果者  所謂壞出世正法世間眾生正報及地肥依報
也。就釋中有三。初半行舉惡因。二從故天降  雹下六行半正明得果。得果者所謂雹餓疾  死。穀菓衰滅。多病滿國。甘菓減苦味增也。
次本所遊戲下廣釋可解。三從多有病苦下  一行結也。從若有人王下是第四明皆由王  爾。於中有三。初一行明令王民作惡。次二句
明令得苦。後一行半正明皆由王爾也。從若  為諸天下。是大段第二明人王修善即福至  土豐。於中有三。初一行半明王不作惡則人
民行善生天。二從行不善者下二行半。明人  民作惡得苦。由王縱惡不治。三從起諸姦惡  下十七行半。明國王治即得國豐樂。初二可
解。就第三中有三。初五行半通誡惡勸善。二  從不應行惡下四行。偏明作惡國敗。三從以  善化國下八行。偏明行善土豐。次以是因緣
下八行。是大段第三明結勸捨惡從善。文相  分明不須煩解。

[0170c04]  善集品　善集即是釋迦本身。寶冥即是阿閦  本身。品中正明善集王事。故以為名。就品有  二。初長行表。後以偈釋。偈中有二。初五十一
行半明因。第二從爾時為王說法比丘下十  二行半明得果。就行因中。有二。初四行明布  施行。二從又過去世下四十七行半明智慧
行。布施行有四。初一行捨國城。次一行捨  珍寶。次一行捨眷屬。次一行捨身命。就第三  得智慧中有二。初十八行明求法因緣。第
二從時寶冥尊下二十九行半正聽法。於中  有四。初十一行明受請。二從是時寶冥下八  行正為說經。三從是時大王下二行半明聞
法歡喜。四從為欲供養下八行明報恩供養。  就第三說法得果中有三。初兩偈結會古今。  二從我於爾時下八行半明得果。三從所得  功德下三行合結因果。

[0170c20]  鬼神品　此品明四眾聽受則有勝善為鬼神  所護。故從之受名。就品有三。第一從品初二  十六偈勸眾聽受。第二從大梵王天下四十
八行半明八部守護。第三從是經典者下二  十七行半明具諸勝果。就初有二。初長行及  二行偈正勸聽受。二從是妙經典下二十四
行偈嘆經力大。就初有二。長行及偈。長行  中初舉供養諸佛功德。次舉智。佛所行第一  義處。後勸云欲得如上功德智慧應聽是經。
偈頌可知。就第二嘆經力中有二。初九行偈  正嘆經力。二從隨所至處下十五行偈舉益  勸聽。就初有兩。初二行嘆拔苦力。從是經甚
深下七行嘆生福慧。初中一行嘆經力。一行  明拔苦惱。第二亦兩。初兩行半明嘆經德。初  中後善者明戒定慧是三也。亦可序正流通
為三也。二從若入是經下四行半明生福慧。  於中初兩行明生智慧。入法性者明證法身  也。得見我者謂見應化二身也。次兩行半明
生功德。就第二舉益勸聽中有二。初兩行  正勸忍苦聽受。二從聽是經故下十三行明  聽經有益。於中有三。初一行半明聽者滅惡
相。二從於說法處下五行偈明說者得勝相。  勝相者。言若下法坐而為大眾。於法座上猶  見佛菩薩色像及餘形色等事。如前無異者。
言本時無如此相。滅後亦無如前也。三從成  就如是下六行半偈令得勝果。於中初四行  半正明得勝果。勝果者。言內有諸佛所讚威
德名稱。外破怨敵惡夢惡業。入陳勝他等事  也。次從名聞流布下兩行偈結。就大段第二  明八部守護中有四。四行半明供養。二從
生不思議下五行半明恭敬。三從如是大悲  下四行明讚嘆。四從如是眾生下三十四行  半明擁護。文相可見。從是經典者下二十八
行偈。是大段第三明具諸勝果。於中有二。初  二十六行別明八事。八事者。初一行一句增  色力。第二兩行除禍災。第三四行出地肥。
第四兩行生快樂。第五三行生穀菓草木。第  六三行三句生好華。第七八行光明照益。  第八兩行陰陽調適。後兩行偈是第二總結  也。

[0171b02]  授記品　前三品明得因益。自下四品大段第  二明弘經之人得果。於中有二。初一品正明  得果。後三品明舉緣修因成得果義。自前正
論品等雖明得果之人未明記莂故。今一品  正明得記。得記必由勝因故。後三品廣示往  因成得記義。授者與也。記者決也。與信相等
決得佛果故名授記品。就品有四。初明受記  眾集。第二從佛告下正明授記。初明信相記。  次明二子記。後明諸天記。第三從爾時道場
下。明樹神生疑有三。初略表。二從世尊下廣  釋。三從世尊是天子下結請。第四從爾時佛  告下如來釋疑。於中有三。初略表。二從何以
故下釋。三從是故下結。因緣者。言天子內有  修行善因。外有如來本願之緣。故名因緣。又  復聞經生淨心善因。依聞大士授記之緣故
得授記。以隨相修者謂六波羅蜜等行。言此  天子已於過去隨緣相造修行也。

[0171b19]  治病品　自此以下三品。是大段第二明舉  往修因成得果義。即是廣明授記因緣以遣  上疑。於中有兩。初二品正成授記品。傍顯壽
量品。後捨身品正成壽量品。傍成授記品。初  之二品正明十千天子作魚身。聞法之因故今  日得記。故言正成授記。即顯釋迦曾作長者
修慈悲行令得成佛。故言傍顯壽量。後一品  正明釋迦曾作王子修大悲因。今得成佛故  言正顯壽量。佛既修因得果。信相何由不然。
故言傍成授記。於二品中此治病品明得記  遠緣。流水品明得記近緣。近遠可尋。此品明  釋迦昔日大悲治病故名治病品。就品有二。
初誡許說。二從過去下明正說。正說有二。  初述本生。二從是時國內下明本事。初有兩。  一明本生時處。二從是王國中下正明本生。
就大段第二明本事中有二。從初訖偈後長  行一行半明慈悲體。二從時長者子下明慈  悲用。就初有五。一明國人有病。二從善女天
下明思惟欲救。三從時長者子明請問醫方。  四從時父長者下明父為說。五從善女天下  明聞說得解。初二可解。就第三中初以長行
發起。次四行正問。正問有四事。初一行問  病因緣。次一行問病飲食。次一行問病醫藥。  次一行問時節。病因緣者是四大五藏五緣。
四大不調五藏傷損。令諸根有病。如肝惡眼  病。腎惡耳聾也。生病緣多坐多眠得水病。  多行多倚多語生風病。又多坐生熱病。多婬
生一切病則等分病也。又火少令痰飲多。若  火多令熱多。若風多吹火增熱。水多痰增冷  也。病飲食者有六。一過量食。二小量食。三
過時食。大飢方食。四逆時食。未飢強與。五妨  礙食。食肉竟飲生乳等。六不曾食而強食之。  如南人飲漿。北人如飲乳。又蘇蜜等分服之
即死。又苦菜和蜜食令不能男。竝是妨礙食。  又風病人食冷濕味令人度壽。若熱病飲酒。  食小麥生牛肉等令人失眼咄血。若痰病食  甜肥辛酢。令人  [口*賴]
鼻多汁  [病-丙+帶]  下等。文言身火  不滅者。若食飽熱病。應息而不息者有病故  也。水過損肺即是痰病也。治病藥者病難有
四。一風二痰三熱四等分。此四種各有三品。  一者可治此是新病。四大猶強也。二者恒治  不差。此是四大過傷也。三者不可治。見有必
死相故。若論藥品如下文說。病時節者。四月  至五月風生時。六月七月風病起時。八月九  月風滅時。次六月七月熱生時。八月九月熱
起時。十月至正月熱滅時。次十月至正月水  生時。二月三月水病起時。四月至七月水病  滅時也。就大段第四答中有二。初一行是佛
序父答。後十六行正是父答。於中有二。初三  行定時節。後十三行正是治病之方。三三本  攝者解有二師。初解云。一年有四時謂春夏
秋冬。春為氣首冬為氣末。一時之中各有三  月日。謂孟仲季。正月孟春二月仲春三月季  春。後三時例爾。正月為本攝後兩月悉屬春
分。四月為本攝後兩月悉屬夏分。七月為本  攝後兩月悉屬秋分。十月為本攝後兩月悉  屬冬分。四時各有三月。故言三三而說。初月
為本攝後三月。故云三三本攝。此是本攝末。  又言。正月二月正是春時。木於中王。土寄三  月攝屬春時。四月五月正是夏時。火於中王。
土寄六月攝屬夏時。七月八月正是秋時。金  於中王。土寄九月攝屬秋時。十月十一月正  是冬時。水於中王。土寄臘月攝屬冬時。土寄
四季以正時為本。各各三月竝攝於中土故  言三三本攝。此是主攝客。客是土也。第二解  云。依佛法中年有三時謂冬春夏。冬為氣首
夏為氣末。一時之中各有四月。廢去秋時。  三時之中各攝秋時一月故。一時中有四月  日。故言三三本攝。初三字舉秋時三月也。
次三本字謂冬春夏中本三月也。四時之中  何故偏廢秋時者。釋言。凡有二義。一為破  保常之執。秋時成就人皆此時保常為樂故。
欲破其執廢去秋時。二開後安居立迦提月。  安居本名夏坐。八月半以還若是秋時便成  秋坐。故宜廢之也。二二現時者亦有二解。第
一解言。四時之中各二月日以為正時。土寄  四季各以月日攝屬陰陽合成六時。六時者  正月二月是木王現時。四月五月是火王現
時。七月八月是金王現時。十月十一月是水  王現時。十二月三月是陽土寄王。六月九月  是陰土寄王。王名為現。故言二二現時足滿
六時。第二解言。依法三時時有四月。各有初  分後分合成六時。六時者。從臘月十六日至  二月十五日。此二月是春時初分現。從二月
十六日至四月十五日。此二月是春時後分  現。從四月十六日至六月十五日。此二月是  夏時初分現。從六月十六日至八月十五日。
此二月是夏時後分現。從八月十六日至十  月十五日。此二月是冬時初分現。從十月十  六日至臘月十五日。此二月是冬時後分現。
故言若二二說足滿六時。就第二正答中有  二。初十一行半明隨時發病。次一行半明違  時動病。就初有七。初一行答上第二病飲食
問。次一行答上第一病因緣問。第三一行半  答上第三病湯藥問。第四二行答上第四病  時節問。第五兩行半重答上第三治病藥問。
第六兩行重答上第二病飲食問。第七二行  半重答上第三治病藥問。所以三過重答治  病藥問者。初一段示未得病前以藥防護。次
一段明得病時以藥治之。後一段明治病之  後以藥補之。所以兩過答第二者。初明食能  資身無病。後明食欲損身生病。第一文言醫
方所說者。謂本草諸藥方中明飲食有宜不  宜。不宜不依之也。第二中言代謝增損者。謂  四時來去四大增損也。第三中言六大者。即
是六府。一大腸二小腸三脾四三焦。就二傍  光為六。第四中言風病夏動者。夏毛孔開通  外風得入故也。熱病秋動者。秋時毛孔閉塞
熱伏內不通故也。第三等分冬發者。春時動  水肺病不差。至秋動熱熱病不差。至冬具動  一切病故也。肺病春增者。二月三月是二陰
痰病起時故也。第五中言風病夏服肥膩等  者。夏月毛孔開通。宜以肥膩塞之。醎酢性熱  消水。令體堅實令風不入。熱食流汗風出。
又治虛冷風不得入也。冷甜即是蘇乳等能  治熱也。等分冬服甜酢肥膩肥膩治風也。  肺病服肥膩者。毛孔令水不入。辛熱消水故
能治肺病也。第六中言飽發肺病者。食飽既  多腸胃盈滿故發肺病。消時發熱者。始食爛  [卄/然]  熱還發食消也。後風聚虛中故發風病。第
七中言風以酥膩者。風虛疎故以膩補之。熱  勢未盡。欲蕩治心腹故服下藥也。等分病應  以酥膩治風。以甜除熱。以辛除水。肺病是水
宜服吐藥。次一行半除違時病。準前消息之  也。從時長者子下是大段第二。於中有三。初  明善言慰喻。輕病即愈。病重者。與藥乃愈。  第三合結。文相可見。

[0173a01]  流水長者子品　此品第二明記近因。與前  三異。一者前於同類人道生慈。此中異類畜  生生慈。二者前治身病之慈。此除心病之慈。
三者前明世間之慈。此明出世之慈。有此三  異。是以此品名得記近因。此品有三。初歎除  病之德。二明救魚之功。三結會古今。就初有
兩。初明長者除病。二從以病除故下明眾生  修福。恭敬讚歎以報恩。就大段第二中亦二。  初明長者救魚。二從醉酒而臥下明十千魚
報恩。就初有二。初明夫妻二子本生。二從是  長者子下明本生事。於中有二。初明長者見  魚樹神教救生慈悲心。即是明慈悲體。二從
時此空池下明慈悲用。於中有二。初明財施。  二從與魚食已下明法施。就大段第二報恩  中有三。初明生天。二從爾時十千下明報
恩。三從時閻浮提下明國王覺悟。文相可  見。

[0173a18]  捨身品　此品明釋迦苦行以成壽量之果。傍  顯授記。就品有二。初問後答。答中有三。初現  寶塔。二從爾時世尊欲為大眾下明寶塔緣。
三從是名禮塔下小許文結酬上問。就初有  二。初明現塔眾喜神問佛釋。二從爾時佛告  下明現舍利讚嘆禮拜。就大段第二明緣起中
有二。一從初訖偈說舍利因緣。二從偈後長  行明寶塔因緣。就初有二。初長行後偈頌。就  長行中有二。一經家標。二從阿難下明如來
說。於中有二。初明本生。二從是三王子下明  本事。於中有三。初明捨身因緣。二從爾時王  子還至虎所下正明捨身。三從爾時第一王
子下明眷屬悲苦。就初有三。一明遊山共  議。二從時諸王子下明見虎共議。三從爾時  第三王子下明思惟捨身。何由得知產來七
日者有四義。一虎子額上有七點。二見眼始  開。三虎饑臨死可知七日不食。四者鬼神語  之如樹神導十千魚。但經不出耳。就第三明
思惟捨身中有三。初思惟捨身時至。二從何  以故下正思惟欲捨身。三從勇猛勘任下發  遣二兄。就第二正欲捨中有二。一思惟捨身
修涅槃因。二從復次若捨是身下思惟捨身  求涅槃果。就初有二。一思此身有四非常。二  從我於今日下思惟修因。初中先明苦。然復
不免下明無常。是身不堅下明空無我。可惡  如賊下明不淨。就第二明因中初明自行。  於生死下明化他行。就第二求涅槃果中有
二。一明思惟身患。二從是故我今下求涅槃  果。初中一明苦無常。二從唯有下明空無我。  三從是身不淨下明不淨。就第二求涅槃中
有二。一明自證。二從證成如是下明化他。  就初有兩。初明總求涅槃。二從永離下明別  求三點。即為三。初求解脫。二從無下求般若。
三從具足下法求身。就大段第二正捨身中  有二。一明王子發願捨身現種種瑞。二從是  虎爾時下明為虎所食。就大段第三眷屬悲
苦中有三。初明二兄悲苦。二從小王子下明  侍從悲苦。三從爾時王妃下明父母悲苦。就  大段第二偈頌中有三。初二行總明捨身大
意。二從我念宿命下正頌上長行。三從佛告  樹神下五行半偈。明結會古今。文處分開不  須煩論。

[0173c02]  讚佛品　是大段第三明流通分。準七卷經有  二品。初一品讚能說人德即是讚嘆流通。後  一品明弘所說教法即是付屬流通。此四卷
經唯讚嘆流通略無付屬。就品有二。初明他  方菩薩讚他方佛。第二明此土大士歎此世  佛。何故彼此各歎者。歎顯能說人德彼此無
異故。就他方讚中初長行出能讚之人。後偈  出所讚之事。於中兩。初十九行讚嘆。後一行  迴向。就初有三。初七行讚色聲。二從智慧寂
滅下七行歎福慧。三從如來世尊下五行合  結。就初有三。初三行半歎色相好。次一行半  歎音聲。六種清淨者。一大悲觀世音。二大慈
濡雅音。三大梵清淨音。四大光普照音。五師  子無畏音。六天人丈夫音。次二行結。於中一  行結聲一行結色。第二歎福慧中有二。初一
行半歎內德。二從為諸眾生下五行半歎外  化德。內德中初半行歎智慧。次半行歎功德。  後半行作譬。歎外化中初一行表。上半表拔
苦。下半表與樂。後四行半廣釋。於中初一行  半明拔苦與樂之體。後三行明拔苦與樂之  事。就大段第三合結中。初二行明佛德無量。
次二行明無人能知。後一行明歎不能盡。文  相可見。就大段第二此間大士讚中有二。初  信相讚。後樹神讚。就信相讚中有二。初十行
半別讚。二從如來悉知下六行半總歎。就初  有三。初八行歎色身。次一行半歎福慧。後一  行結。就初有兩。初四行歎色身體。二從光明
下歎色身用。第二嘆福慧可見。第三總結中。  上結色身下半結福慧。大段第三總歎中。初  兩行嘆福慧。次四行半歎色身。就初有二。一
行外化一行內德。就後亦兩。初二行外化。次  二行半內德。文相可見。第二樹神讚中初出  能讚人。從南無下出所歎事。於中有二。初二
十五行半樹神歎。後二行如來述。就初有三。  初十九行半合歎應化二身。二從聲聞之身  下五行別歎法身。三從我今不疑下一行結
請。就初有兩。初十二行半正歎。二從我常念  佛下七行明渴仰。就初有二。初四行半歎三  身體。二從佛出於世下八行歎用。初中二。初
二行半歎智慧。次二行歎功德。初中二。一行  表歎。次一行半釋。非法者。言邪法也。非道  者。言邪道也。知有者知世諦也。非有者知真
諦也。本性清淨知一實諦也。第二嘆用中有  兩。初一行總表出世希有。次七行明希有事。  於中有兩。初二行歎外化德。二從善哉下五
行歎內證德。於中有二。初二行明能證智。二  從一切下三行明所證理。諸根寂滅者。言於  諸根中煩惱不起是數滅無為。善寂大城者。
言大涅槃即是德滅無為也。甚深三昧者謂  禪定也。入諸佛所行處者謂智慧也。此禪定  智慧即是菩提德也。就第二所證理中。初一
行明聖道空。次一行明萬法空。後一行明眾  生空。身皆空寂者。言二乘道空。行虛亦空者。  言大乘之道是如來行處。此道空亦空也。性
相亦空者。言真實依他離性者故空。分別無  相故相亦空也。就大段第二明渴仰中有兩。  初四行明彼渴仰願見。二從唯願下願佛慈
悲攝受。初中初一行舉念佛善以願見。次一  行舉禮拜善以願見。次一行舉修悲行以願  見。次一行舉渴仰憂火以願見。就第二願佛
攝受中。初一行願說法水令滅憂火。次一行  偈願佛現身令我常見。次一行偈結請。大段  第二別歎法身中有兩。初三行歎法身深智。
二從如來行處下兩行明物不能知。就初有  兩。初一行半明生死虛妄。二從如來下一行  半明法身真實。淨如瑠璃者。言法身之體離
於萬相故名為淨。即是三無性理也。就大段  第三結中。上半結法應二身。佛者謂應身也。  所行處者是法身也。下半請現化身。

金光明經疏一卷

鋟金光明經疏跋

[0174b15]  右金光明經疏一卷。隋嘉祥大師釋曇無讖  譯四卷經文所著也。文簡義顯。科節尤精。大  有裨於學者焉。頃有人携來。謀入梓以廣其
傳。嗚呼茲文也。雖夙傳于本邦。而隱晦甚久  矣。而顯於今者。殆有數而然邪。惜魯魚寫脫  差誤不少。遂訪尋原本。精為校讎。傍加圀語。
授諸印生。聊題其卷尾用識之歲月云。

[0174b22]  旹

[0174b23]  正德改元歲次辛卯初冬上澣

[0174b24]  比叡山沙門  (俊靜)  敬筆於東谿本覺院

* * *

【經文資訊】大正藏第 39 冊 No. 1787 金光明經疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
