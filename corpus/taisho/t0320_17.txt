父子合集經卷第十七

西天譯經三藏朝散大夫試鴻臚卿宣梵大師賜紫沙門臣日稱等奉　詔譯

六界差別品第二十六之二

[0966c27] 佛言：「大王！譬如有人於睡夢中，聞妙樂聲，心生適悅。是人覺已，憶念夢中美妙音樂，是實有不？」

[0966c29] 王曰：「不也！」

[0966c29] 佛言：「大王！於意云何？是人所夢執以為實，是智者不？」

[0967a01] 王曰：「不也！世尊！何以故？夢中畢竟無有樂聲，何況復有生適悅耶？當知是人徒自疲勞，都無有實。」

[0967a03] 佛言：「大王！如是，如是！愚夫異生聞可意聲起於愛樂，而生染著，造作惡行，身三、語四、意業三種，作是業已剎那滅謝。是業滅已，不依東方南西北方四維上下中間而住，最後邊際命根滅時，自分業報皆悉現前，猶如夢覺念夢中事。大王！識為其主，業為攀緣，二種相因初識生起，或趣地獄，或墮傍生、琰摩羅界及阿脩羅，若人若天。初識生已，各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時無所從來，滅無所去；彼業生時無所從來，滅無所去；初識生時無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空，了知業轉無有作者，亦無受者，但唯名相分別顯示。

[0967a20] 「大王！耳聞惡聲則生憂惱，如人夢中親愛別離，悲號啼哭，生大苦惱。於意云何？是人覺已憶夢中事，是實有不？」

[0967a22] 王曰：「不也！」

[0967a22] 佛言：「大王！是人所夢執以為實，為智者不？」

[0967a23] 王曰：「不也！世尊！何以故？夢中親愛畢竟無有，何況復有別離事耶？當知是人徒自疲勞，都無有實。」

[0967a25] 佛言：「大王！如是，如是！愚夫異生聞其惡聲，則生憂惱，起於瞋心，造作瞋業，所謂身三、語四、意業三種，造彼業已剎那滅謝。是業滅已，不依東方南西北方四維上下中間而住，最後邊際命根滅時，自分業報皆悉現前，猶如夢覺念夢中事。大王！識為其主，業為攀緣，二種相因初識生起，或趣地獄，或墮傍生、琰摩羅界及阿修羅，若人若天。初識生已，各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時無所從來，滅無所去；彼業生時無所從來，滅無所去；初識生時無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空。了知業轉無有作者亦無受者，但唯名相分別顯示。

[0967b13] 「大王！耳聞捨聲起於捨想，如人夢中聞他宣說不了義句。於意云何？是人覺已憶念夢中所聞之聲，為實有不？」

[0967b15] 王曰：「不也！」

[0967b15] 佛言：「大王！是人所夢執以為實，是智者不？」

[0967b16] 王曰：「不也！世尊！何以故？夢中畢竟無有音聲，何況更有不了義句。當知是人徒自疲勞，都無有實。」

[0967b18] 佛言：「大王！如是，如是！愚夫異生耳聞捨聲，不達義趣，輕慢毀呰，造作癡業。身三、語四、意三種業，最初造作，即便滅謝。是業滅已，不依東方南西北方四維上下中間而住，最後邊際命根滅時，自分業報皆悉現前，猶如夢覺憶夢中聞不了義句。大王！識為其主，業為攀緣，二種相因初識生起，或趣地獄，或墮傍生、琰摩羅界及阿脩羅，若人若天。初識生已各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時無所從來，滅無所去；彼業生時無所從來，滅無所去；初識生時無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空。了知業轉無有作者，亦無受者，但唯名相分別顯示。

[0967c07] 「大王！當知諸根如幻境界如夢，一切諸法皆悉空寂，此名空解脫門；空無空相，名無相解脫門；若無有相，則無願求，名無願解脫門。如是三法與空共行，涅盤先道決定，如法界周遍虛空際，於此譬喻當如是知。

[0967c12] 「大王！譬如有人於睡夢中，以旃檀香或多摩羅葉香及餘香等而以塗身。於意云何？是人覺已，憶念夢中所塗之香，是實有不？」

[0967c14] 王曰：「不也！」

[0967c15] 佛言：「大王！是人所夢執以為實，為智者不？」

[0967c16] 王曰：「不也！世尊！何以故？夢中畢竟無有諸香，何況復有以塗身耶？當知是人徒自疲勞都無有實。」

[0967c18] 佛言：「大王！如是，如是！愚夫異生初聞妙香便生愛樂，心起染著，造如是業，身三、語四、意三種業，造彼業已，即便滅謝。是業滅已，不依四方四維上下中間而住，乃至最後識滅，自業現前，猶如夢覺念夢中事。大王！識為其主，業為攀緣，二種相因，初識生起，或趣地獄，或墮傍生、琰摩羅界及阿脩羅，若人若天。初識生已，各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時無所從來，滅無所去；彼業生時，無所從來，滅無所去；初識生時，無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空。了知業轉無有作者亦無受者，但唯名相分別顯示。

[0968a05] 「大王！如人夢中見以死蛇死狗人屍繫己頸上，心生怖畏。於意云何？是人覺已憶念所見，為實有不？」

[0968a07] 王曰：「不也！」

[0968a07] 佛言：「大王！是人所夢執以為實，是智者不？」

[0968a08] 王曰：「不也！世尊！何以故？夢中畢竟無死蛇等，何更復有繫之頸耶？當知是人徒自疲勞，都無有實。」

[0968a10] 佛言：「大王！如是，如是！愚夫異生見是臭惡，瞋恚毀呰造作是業，身三、語四、意三種業。造是業已剎那滅謝，是業不依東西南北四維上下中間而住，最後邊際命根滅時，自分業報皆悉現前，猶如夢覺念夢中事。大王！識為其主，業為攀緣，二種相因，初識生起，或趣地獄，或墮傍生、琰摩羅界及阿修羅，若人若天。初識生已各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時，無所從來，滅無所去；彼業生時，無所從來，滅無所去；初識生時，無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空。了知業轉無有作者亦無受者，但唯名相分別顯示。

[0968a27] 「大王！譬如有人於睡夢中為彼非人斷其鼻根。於意云何？是人覺已，憶念夢中鼻根斷壞，是實有不？」

[0968a29] 王曰：「不也！」

[0968a29] 佛言：「大王！是人所夢執以為實，是智者不？」

[0968b01] 王曰：「不也！世尊！何以故？夢中畢竟無有鼻根，何更說有被斷壞耶？當知是人徒自疲勞，都無有實。」

[0968b03] 佛言：「大王！如是，如是！愚夫異生見鼻根壞，起恐怖想，造作癡業，身三、語四、意三種業，最初造作剎那滅謝。是業滅已，不依四方四維上下中間而住，最後邊際，命根滅盡，自分業報皆悉現前，猶如夢覺念夢中事。大王！識為其主，業為攀緣，二種相因，初識生起，或趣地獄，或墮傍生、琰摩羅界及阿修羅，若人若天。初識生已，各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時，無所從來，滅無所去；彼業生時，無所從來，滅無所去；初識生時，無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空。了知業轉無有作者，亦無受者，但唯名相分別顯示。

[0968b20] 「大王！當知諸根如幻境界如夢，一切諸法皆悉空寂，此名空解脫門；空無空相，名無相解脫門；若無有相，則無願求，名無願解脫門。如是三法，與空共行，涅盤先道，決定如法界，周遍虛空際；於此譬喻當如是知。

[0968b25] 「大王！譬若有人於睡夢中，為彼饑渴之所逼切，遇諸美饌隨意而食。於意云何？是人覺已憶念美饌，為實有不？」

[0968b27] 王曰：「不也。」

[0968b27] 佛言：「大王！是人所夢執以為實，是智者不？」

[0968b28] 王曰：「不也！世尊！何以故？夢中畢竟無彼美膳，況得食耶？當知是人徒自疲勞都無有實。」

[0968c01] 佛言：「大王！如是，如是！愚夫異生見美食已，心生愛著起於貪行，身三、語四、意三種業，最初造作剎那滅謝。是業滅已，不依東方南西北方四維上下中間而住，最後邊際命根滅時，自分業報皆悉現前，猶如夢覺念夢中事。大王！識為其主，業為攀緣，二種相因，初識生起，或趣地獄，或墮傍生、琰摩羅界及阿脩羅，若人若天。初識生已，各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時，無所從來，滅無所去；彼業生時，無所從來，滅無所去；初識生時，無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空。了知業轉無有作者，亦無受者，但唯名相分別顯示。

[0968c18] 「大王！如人夢中為饑所逼，得其苦瓠并拘賒怛計子、畢租摩哩捺子，而便食之，心生恚恨。於意云何？是人覺已，憶其夢中食苦瓠等，為實有不？」

[0968c21] 王曰：「不也。」

[0968c21] 佛言：「大王！是人所夢執以為實，是智者不？」

[0968c22] 王曰：「不也！世尊！何以故？夢中畢竟無苦瓠等，況復食耶？當知是人徒自疲勞都無有實。」

[0968c24] 佛言：「大王！如是，如是！愚夫異生夢為饑逼，噉其苦味，心生恚惱，造是業行，身三、語四、意三種行，造彼業已即便滅謝。是業滅已，不依東方南西北方四維上下中間而住，最後邊際命根滅時，自分業報皆悉現前，猶如夢覺念夢中事。大王！識為其主，業為攀緣，二種相因，初識生起，或趣地獄，或墮傍生、琰摩羅界及阿脩羅，若人若天。初識生已，各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時，無所從來，滅無所去；彼業生時，無所從來，滅無所去；初識生時，無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空。了知業轉無有作者亦無受者，但唯名相分別顯示。

[0969a12] 「大王！如人夢中舌根斷壞。於意云何？是人覺已，憶念夢中，是為實不？」

[0969a13] 王曰：「不也！」

[0969a13] 佛言：「大王！是人所夢執以為實，是智者不？」

[0969a14] 王曰：「不也！世尊！何以故？夢中畢竟無有舌根，況復斷壞？當知是人徒自疲勞，都無有實。」

[0969a16] 佛言：「大王！如是，如是！愚夫異生見舌壞已，心生恚惱造是業行，身三、語四、意三種業，造彼業已，剎那滅謝。是業不依四方四維上下而住，最後邊際命根滅謝，自分業報皆悉現前，如夢覺已，念夢中事。大王！識為其主，業為攀緣，二種相因，初識生起，或趣地獄，或墮傍生、琰摩羅界及阿脩羅，若人若天。初識生已各受其報，同分心品相續隨轉，最後識滅名為死蘊，最初識起名為生蘊。大王！無有少法從於此世得至他世。所以者何？性生滅故。大王！身識生時，無所從來，滅無所去；彼業生時，無所從來，滅無所去；初識生時，無所從來，滅無所去。何以故？自性離故。如是了知身識身識空，自業自業空，初識初識空，若滅滅空，若生生空。了知業轉無有作者亦無受者，但唯名相分別顯示。

[0969b04] 「大王！當知諸根如幻境界如夢，一切諸法皆悉空寂，此名空解脫門；空無空相，名無相解脫門；若無有相，則無願求，名無願解脫門。如是三法，與空共行，涅盤先道，決定如法界，周遍虛空際；於此譬喻，當如是知。」

父子合集經卷第十七

【經文資訊】大正藏第 11 冊 No. 0320 父子合集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，西蓮淨苑提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA