佛說法乘義決定經卷上


西天三藏明因妙善普濟法師  金總持等奉　詔譯

[0654a07]  如是我聞：

[0654a07]  一時薄伽梵在舍衛國祇園精舍，  與大比丘眾千二百五十人俱。時有一比丘，  名曰甚深勇猛，美妙音聲，善問法要，初中
後善，利益自他，能修梵行，清淨圓滿，敬禮合  掌，前白佛言：「世尊！如來往昔鹿野苑中，所說  法乘決定之義，是事云何？唯願世尊！敷演分
明，開示眾生，皆令悟入。」

[0654a13]  世尊歎言：「善哉比  丘！汝如是問甚深法要，最勝利益不可思議，  汝應諦聽，善思念之！吾當為汝分別解說。

[0654a15]  「我  於爾時，說四諦法，義無窮盡。所謂：五蘊、五取  蘊、十二處、十八界、十二緣生支、四聖諦法、
二十二根、五三摩地、四禪天定、四無色定、  四三摩地、四念處、四正勤、五根、五力、七  覺支、八聖道、十六心念、聲聞四果、如來十
力、四無所畏、四無礙辯、十八不共法、三十二  大丈夫相、八十種隨形相好。」佛言：「比丘！如  上所說，是名法乘決定之義。」

[0654a23]  比丘復白佛言：  「世尊！云何五蘊？」

[0654a24]  世尊答言：「所謂色蘊、受蘊、想  蘊、行蘊、識蘊。比丘！是名五蘊。」

[0654a25]  「云何五取蘊？」

[0654a25]  佛  言：「所謂色取蘊、受取蘊、想取蘊、行取蘊、識取  蘊。比丘！是名五取蘊。」

[0654a27]  「云何十二處？」

[0654a27]  佛言：「所  謂眼為內處、色為外處；耳為內處、聲為外  處；鼻為內處、香為外處；舌為內處、味為外
處；身為內處、觸為外處；意為內處、法為外  處。比丘！是名十二處。」

[0654b02]  「云何十八界？」

[0654b02]  佛言：「所  謂眼界、色界、眼識界；耳界、聲界、耳識界；鼻界、  香界、鼻識界；舌界、味界、舌識界；身界、觸界、身
識界；意界、法界、意識界。比丘！是名十八界。」

[0654b05]  「云  何十二緣生支？」

[0654b06]  佛言：「所謂無明緣行；行緣識；  識緣名色；名色緣六入；六入緣觸；觸緣受；受  緣愛；愛緣取；取緣有；有緣生；生緣老盡、憂悲、
苦惱。無明滅則行滅；行滅則識滅；識滅則名  色滅；名色滅則六入滅；六入滅則觸滅；觸滅  則受滅；受滅則愛滅；愛滅則取滅；取滅則有
滅；有滅則生滅；生滅則老盡、憂悲、苦惱滅。  比丘！是名十二緣生支。」

[0654b13]  比丘復白佛言：「世尊！  云何名無明？」

[0654b14]  世尊答言：「所謂癡惑暗蔽，無  他明慧故。前際無智、後際無智、現在際無智；  內無智、外無智、內外無智；業無智、果無智、業
果無智；善作業無智、惡作業無智；因無智、  果無智、因果法無智；緣無智、緣生無智、緣生  法無智；無佛智、無法智、無僧智；苦無智、集無
智、滅無智、道無智；有恥無智、無恥無智、有恥  無恥無智、有恥無恥法無智，乃至愛支有  恥無恥法無智；世無智、出世無智、世出世法
無智；依止無智、非依止無智、依止非依止法  無智；有為無智、無為無智、有為無為法無智；  過去無智、現在無智、未來無智、過去現在未來
法無智。比丘！是名無明。」

[0654b26]  「云何無明緣行？」

[0654b26]  佛  言：「所謂身行、語行、意行。是名無明緣行。」

[0654b27]  「云  何身行？」

[0654b28]  「動轉所作，身為濟渡，任持諸法，為依  止處。是名身行。」

[0654b29]  「云何語行？」

[0654b29]  「能詮能顯，分別校  量，諸法實性。是名語行。」

[0654c01]  「云何意行？」

[0654c01]  「心所愛樂、  心所思惟、心所攝受、心所依止。是名意行。」

[0654c02]  「云  何行緣識？」

[0654c03]  佛言：「所謂眼識、耳識、鼻識、舌識、身  識、意識。比丘！是名行緣識。」

[0654c04]  「云何識緣名色？」

[0654c05]  佛言：「名謂非色四蘊（受、想、行、識）；色謂形質，  體即四大。是名識緣名色。」

[0654c06]  「云何四大？」

[0654c06]  佛言：  「所謂地大、水大、火大、風大。」

[0654c07]  「云何四大體相差  別？」

[0654c08]  「所謂：地以堅硬為性，水以濕潤為性，火  以溫熱為性，風以輕動為性。比丘！是名四  大體相差別。」

[0654c10]  「云何名色緣六入？」

[0654c10]  佛言：「所謂  眼入處、耳入處、鼻入處、舌入處、身入處、意入  處。比丘！是名名色緣六入。」

[0654c12]  「云何六入緣觸？」

[0654c13]  佛言：「所謂眼觸、耳觸、鼻觸、舌觸、身觸、意觸。比  丘！是名六入緣觸。」

[0654c14]  「云何觸緣受？」

[0654c14]  佛言：「所謂：  眼觸生受，謂生苦受、樂受、非苦非樂受。耳、鼻、  舌、身、意生受，亦復如是。比丘！是名觸緣受。」

[0654c16]  比  丘復白佛言：「世尊！云何受緣愛？」

[0654c17]  佛言：「所謂：色  愛、聲愛、香愛、味愛、觸愛、法愛。」

[0654c18]  「云何色愛？」

[0654c18]  「所謂：  一切有色，可愛可樂，深心戀著，無有厭離。  是名色愛。聲、香、味、觸、法愛，亦復如是。比丘！  是名受緣愛。」

[0654c21]  「云何愛緣取？」

[0654c21]  佛言：「所謂：欲取、見  取、戒禁取、我語取。比丘！是名愛緣取。」

[0654c22]  「云何  取緣有？」

[0654c23]  佛言：「所謂欲有、色有、無色有。」

[0654c23]  「云何欲  有？」

[0654c24]  「謂：欲界五趣及四王天、忉利天、焰摩天、  兜率天、化樂天、他化自在天。是名欲有。」

[0654c25]  「云何  色有？」

[0654c26]  佛言：「所謂：梵眾天、梵輔天、大梵天、少  光天、無量光天、極光天、少淨天、無量淨天、  極遍淨天、無雲天、福生天、廣果天、無煩天、
無熱天、善現天、善見天、色究竟天。比丘！是  名色有。」

[0655a01]  「云何無色有？」

[0655a01]  佛言：「所謂：空無邊處、識  無邊處、無所有處、非想非非想處。是名無色  有。比丘！如是三種，是謂取緣有。」

[0655a03]  「云何有緣  生？」

[0655a04]  佛言：「所謂：一切眾生，以愛取為緣，潤生五  蘊，住世動作，隨順流轉，種種差別所與及取，  皆從蘊起，身之所生，以命為本。比丘！是名有
緣生。」

[0655a07]  「云何生緣老盡？」

[0655a07]  佛言：「所謂：四大遷變，諸  根衰朽，身體羸弱，動輒疲苶，博識多知，智已  昧劣。一切眾生，身識欲離，諸根欲滅，性境冥
昧，無所覺知。比丘！是名生緣老盡。」

[0655a10]  比丘復白  佛言：「世尊！云何四聖諦法？」

[0655a11]  佛言：「所謂：苦聖諦  法、集聖諦法、真聖諦法、道聖諦法。」

[0655a12]  「云何苦聖  諦法？」

[0655a13]  「所謂：生苦、老苦、病苦、壞苦、愛別離苦、  冤憎會苦、求不得見、五盛陰苦。比丘！是名苦  聖諦法。」

[0655a15]  「云何苦集諦法？」

[0655a15]  佛言：「所謂：眾生愛著  世間一切有及有具，隨順貪欲。比丘！是名苦  集諦法。」

[0655a17]  「云何苦真諦法？」

[0655a17]  佛言：「所謂：以智慧  刀，斷除愛著世間一切有及有具，隨順貪欲  永盡無餘，入勝義諦，證寂滅理。是名苦真諦  法。」

[0655a20]  「云何苦道諦法？」

[0655a20]  佛言：「所謂：八聖道支。正見、  正思惟、正語、正業、正命、正念、正定、正精進。是  名苦道諦法。」

[0655a22]  「云何二十二根？」

[0655a22]  佛言：「所謂：眼等  五根，謂：眼、耳、鼻、舌、身。信等五根，謂：信、進、念、定、
慧。五受根，謂：苦、樂、憂、喜、捨。三無漏根，謂：未知  當知根、已知根、具知根。及意、命、男、女。比丘！  是名二十二根。」

[0655a26]  「云何五三摩地？」

[0655a26]  佛言：「所謂  身支五體，可喜可樂，無毀無損，深生戀著，於  一切身，皆生愛樂。由如是心，隨順染欲，種種
愛著，不了虛幻，妄執為實。是故應當如實觀  察，如是五體，皆從四大緣會而生，一心思惟，  安住悟入妙三摩地，名身定智。譬如山上散
水於下，流布四方，如是散已，不見其水，地  復乾涸。時有天人，空中告言：『汝若須水，我  有天水大泉，自然湧出，潔淨清涼，甚可愛樂，
濟渡潤益，無有窮盡。』身生定智，利益無窮，亦  復如是！」

[0655b07]  復告比丘：「當審思惟觀察籌量，此  身不實，勿應愛著。譬如優曇鉢羅華、鉢頭摩  華、俱勿陀華、奔茶利迦華。如是青黃赤白四
種蓮華，眾色殊好，甚可愛樂，皆生於水而  壞於水。此身變異，虛幻不實，亦復如是！」

[0655b11]  復  告比丘：「身語意業，圓滿清淨，獲得勝解，如實  安住三摩地門，以清淨心，觀一切身，皆非堅  固。譬如長者及長者子，以眾珍寶新淨妙
衣，嚴飾其身，色相雖好，體非堅固；能以清淨  身語意業，而為莊嚴，是名堅固。」

[0655b16]  復告比丘：「如  是觀察，善思念之！此身五體，有為無常，應行  住坐臥四威儀中，繫念思惟，清淨定智，堅
固攝受。比丘！是名五三摩地。」

[0655b19]  比丘復白佛言：  「世尊！云何四禪定地？」

[0655b20]  佛言：「所謂：離生喜樂地：  離諸欲染一切煩惱故。定生喜樂地：已離尋  伺降伏障染故。離喜妙樂地：安住方便作利
樂行故。捨念清淨地：苦樂已離，善惡心伏，非  苦非樂，念已離故，方便修習圓滿清淨。比丘！  是名四禪定地。」

[0655b25]  「云何四無色定。」

[0655b25]  佛言：「所謂  空無邊處定：一切色想俱已遠離，平等持  心，如實安住故。識無邊處定：內識無邊，如實
安住故。無所有處定：於一切法，皆無所有故。  非想非非想處定：麁想非有，細想非無故。  比丘！是名四無色定。」

[0655c01]  爾時比丘復白佛言：  「世尊！云何名為四無量心？」

[0655c02]  佛言：「所謂：慈無  量心、悲無量心、喜無量心、捨無量心。」

[0655c03]  「云何名  為慈無量心？」

[0655c04]  「謂：一切時處，慈心隨順，利益眾  生，不損害他，離諸冤結，以廣大心等示眾  生，愍念救護猶如赤子，於冤親所而無差別，
令斷纏蓋皆得解脫，如是名為慈無量心。悲  心隨順、喜心隨順、捨心隨順，亦復如是。比  丘！如是名為四無量心。

[0655c09]  「復有四種苦樂，皆  應了知。所謂：了知眾苦、了知有苦、了知眾樂、  了知有樂。」

[0655c11]  「云何名為了知眾苦？謂：觀一種補  特伽羅，所著者貪、所著者瞋、所著者癡。於  貪不怖，因貪故生苦憂悲隨順；於瞋不怖，因
瞋故生苦憂悲隨順；於癡不怖，因癡故生  苦憂悲隨順，皆悉了知。於出世間五種善根，  精勤修習。所謂：信根、進根、念根、定根、慧根。次
第獲得三摩地門，名曰漏盡比丘！此則名  為了知眾苦。

[0655c18]  「云何名為了知有苦？謂：觀一種  補特伽羅，少貪少瞋少癡，雖少分貪不懼  貪過，故生苦憂悲隨順；雖少分瞋不懼瞋
過，故生苦憂悲隨順；雖少分癡不懼癡過，故  生苦憂悲隨順，皆悉了知。於出世間五種  善根，精勤修習，次第獲得三摩地門，名曰漏  盡比丘！此則名為了知有苦。

[0655c24]  「云何名為了知  眾樂？所謂：一種補特伽羅，皆悉了達此貪、瞋、  癡三不善根為生苦本，能永除斷，於出世間
信等五種無漏善根，精勤修習，次第獲得  三摩地門，名曰漏盡比丘！此則名為了知眾  樂。了知有樂，精勤修習，次第獲得三摩地
門，亦如上說。比丘！如是四種苦樂，皆應了  知。」

[0656a02]  比丘復白佛言：「世尊！云何名為四三摩  地？」

[0656a03]  佛言：「所謂：信解受持，如法修行，能斷貪  欲故；信解受持，如法修行，通達一切諸妙法  門故；信解受持，如法修行，獲得一切甚深智
見故；信解受持，如法修行，獲得一切清淨妙  慧故。」

[0656a07]  「云何能斷貪欲？」

[0656a07]  佛言：「比丘！汝等應當於  顯露處，或林間、或樹下、或空寂處，常坐不臥，  安住禪定。應觀此身，三十六物和合而成，
體非清淨，虛幻不實，不應妄生愛念戀著，  如是思惟，深生厭離。比丘！如是名為能斷貪  欲。」

[0656a12]  「云何三十六物？」

[0656a12]  佛言：「所謂外相十二：髮、毛、  爪、齒、眵、淚、耵  聹  、涕、唾、垢汗、大小便溺。中相十
二：皮、膚、血、肉、筋、脈、骨、髓、肪、膏、腦、膜。內相十  二：脾、腎、心、肺、肝、膽、臟、胃、赤白二痰、生熟二  臟。比丘！是名三十六物。」

[0656a16]  復告比丘：「又諸世  間，地中所生，百穀苗稼，須假耕種，亦非清  淨自然而生，是故汝應於顯露處，或林樹下，
一心安住，如實觀察，此身不淨，虛假浮脆；  眼耳等處，常行垢濁，而不堅固，極可厭離。  如是安住三摩地門，信解受持，如法修行，  永斷貪欲。」

[0656a22]  「云何通達一切諸妙法門？」

[0656a22]  佛言：「比  丘！汝等應當於顯露處，或林樹下、或空寂  處，常坐不臥，修習禪定，護念憐愍一切眾生，
而為引導，皆令了悟。一切有為，虛幻不實，譬  如優曇鉢羅華，顏色殊好，既開敷已，非能  堅固。此身非堅，亦復如是！是故汝應於顯露
處，或林樹下，寂靜之處，安住禪定，觀一切  身，有為不實，如夢如幻，方便開示，引導眾  生，皆令信受愛樂禪定。比丘！是名於三摩
地信解受持如法修行，通達一切諸妙法門。」

[0656b03]  「云何獲得一切甚深智見？」

[0656b03]  佛言比丘：「安住禪  定，悟此甚深微妙法已，深心愛樂，決定堅固，  晝夜繫念，精進無懈，智光遍照，無明暗蔽，永
盡無餘。譬如虛空密雲暗蔽，於日中時雲忽  退散得見日光，普照一切無有障礙。三摩地  門一切智光，除其煩惱無明暗蔽，亦復如是！
是故汝應善思念之，如實安住，晝夜無懈，  於一切智，堅固攝受。比丘！是名於三摩地門  信解受持如法修行，獲得一切甚深智見。」

[0656b11]  「云  何獲得一切清淨妙慧？」

[0656b12]  佛言比丘：「汝等應當  於顯露處，或林樹下、或空寂處，常坐不臥，  正念安住三摩地門。苦受、樂受、憂受、喜受及
與捨受，皆已離故，勝定熏修，圓滿清淨，則  為安住四三摩地，悉能了知四種信解，攝受  通達作大導師。若攝受者、若通達者，則為
安住善平等地，觀察度量，一切智智，如是如  是！」

[0656b19]  復告比丘：「汝應於顯露處，或林樹下、或空  寂處，苦已離故、樂已離故、憂已離故、喜已  離故、捨已離故，勝定解脫，圓滿清淨，如
實安住四三摩地。比丘！是名於三摩地門信  解受持如法修行，獲得一切清淨妙慧。比丘！  如是名為四三摩地。」

佛說法乘義決定經卷上

* * *

【經文資訊】大正藏第 17 冊 No. 0763 佛說法乘義決定經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
