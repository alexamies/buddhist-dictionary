不退轉法輪經卷第四

僧祐錄云安公涼土異經在北涼錄第二譯

◎受記品第七

[0246b21] 佛告：「善男子！復有三菩薩摩訶薩，從東方來，住大乘道，持曼陀羅華百千萬葉，如日初出。」

[0246b23] 阿難見已，一切眾會亦皆同見，生未曾有想。爾時阿難白佛言：「世尊！是三族姓子從何處來？」

[0246b25] 佛言：「從東方過恒河沙須彌蓮華世界，有佛名雲上功德如來，今現在彼；此中有三善男子，初聞法時於彼國來。」

[0246b27] 爾時三菩薩住世尊前，以曼陀蓮華散於佛上。散已作如是言：「我於此法深生信解，無有疑惑。何以故？如來世尊已於此法得無疑滯，是故我今亦無疑滯。」

[0246c02] 爾時是三菩薩其第一者白佛言：「世尊！若有人說：『如來我即如來。』於此法中都無疑惑。」

[0246c04] 第二菩薩復白佛言：「世尊！若有人稱說：『世尊我即世尊。』亦於此法悉無疑惑。」

[0246c05] 第三菩薩白佛言：「世尊！若有人稱說：『阿羅訶三藐三佛陀，我即阿羅訶三藐三佛陀。』亦於此法悉無疑惑。」

[0246c08] 爾時大眾無量百千億眾生，悉皆戰動心不喜樂：「我從昔來，初不聞說於一世界而有二佛；云何今者，是三大士各稱為佛？於世尊前互相指言，唯佛如來天人中尊，於一切法皆得自在，明達三世悉無罣礙，是三菩薩何故今日俱作是說？」

[0246c13] 爾時阿難白佛言：「世尊！是三菩薩名字何等，能於佛前作師子吼？」

[0246c14] 佛時答言：「其第一者，名樂欲如來聲正住；第二者，名樂欲世尊聲正住；第三者，名樂欲佛聲正住。阿難！以是因緣故，此三大士作如是說。」

[0246c18] 阿難白佛言：「世尊！如是百千萬億眾生，心皆驚駭，以此事故。」

[0246c19] 是諸菩薩更作是說：「復有聞者，心不驚疑增長淨善，譬如年少好自嚴餝，形體淨潔，加復洗浴，香油塗身，以赤栴檀香汁灑體，復倍香潔，其身光澤。若聞此法信受不疑，亦復如是。」

[0246c23] 阿難白佛言：「世尊！云何菩薩作如是說？」

[0246c24] 佛言：「此三菩薩善解假名，故作是說。」

[0246c25] 阿難言：「如是，如是！此菩薩等，善說假名；惟願世尊，重為我說，亦令大眾蒙法照明。」

[0246c27] 爾時世尊，便為如是百千萬億眾生，解其疑悔決定善根，即於爾時而說偈言：

「若能見過去，　　未來亦復然；
　如實知諸法，　　是名為如來。
　現在亦如是，　　去來悉同等；
　非一亦非異，　　究竟寂滅相。
　譬如過去佛，　　行施不思議；
　彼施亦如是，　　是故說假名。
　譬如過去佛，　　住無礙菩提；
　彼住亦復爾，　　是名為如來。
　一切法不住，　　菩提亦寂滅；
　不得菩提相，　　是名為如來。
　若說過去戒，　　未來亦如是；
　現在皆同等，　　是名為如來。
　過去世行忍，　　菩薩截手足；
　彼忍亦如是，　　是名住於忍。
　若發大精進，　　本求於菩提；
　得是精進已，　　是名為如來。
　一切法平等，　　獲彼如實證；
　亦不取我相，　　是名為如來。
　不取於諸法，　　一切悉平等；
　知彼平等已，　　無相無所有。
　如是等三昧，　　不取諸法相；
　安住於禪定，　　是名為如來。
　一切法性相，　　及所說諸法；
　知其性相已，　　如實無所有。
　當知諸法空，　　智慧非福田；
　知彼非智已，　　得到智彼岸。
　若到於彼岸，　　智慧不思議；
　而不得此智，　　到寂滅彼岸。
　如相非到智，　　無有此彼岸；
　不得如是智，　　是名為如來。
　菩提非如得，　　凡愚所不思；
　一切法無礙，　　是名為如來。
　若得於無礙，　　而到大智處；
　一切法無利，　　證無礙菩提。
　如本所修道，　　救世者濟度；
　得彼無依道，　　能知於體相。
　如是修習已，　　獲於最勝道；
　調伏此道已，　　知一切皆空。
　知其初中後，　　皆與諸法同；
　此法平等已，　　是名為如來。
　道若如菩提，　　是名住菩提；
　猶如虛空相，　　是名為如來。
　如是說法已，　　如悉平等相；
　若於此無疑，　　是名住菩提。
　阿難知假名，　　言說為如來；
　言說亦如是，　　智者所行處。
　菩薩無所畏，　　明智不退轉；
　一切所行處，　　作如是顯說。
　阿難是次第，　　如來之所說；
　為諸菩薩等，　　令得於無礙。」

[0247b21] 爾時阿難作如是言，而說偈言：

「以何因緣故，　　能知諸法相？
　是菩薩無礙，　　亦名為世尊。」

[0247b24] 世尊答曰：

「於百千萬億，　　無量無數劫；
　爾乃成菩提，　　佛道難思議。
　成就菩提已，　　為眾生住世；
　處處實無上，　　是名為世尊。
　久超輪迴趣，　　不受於生死；
　救度眾生故，　　是名為世尊。
　不處輪迴趣，　　亦不入生死；
　云何拔眾苦，　　號世無上尊？
　不念於諸法，　　亦不懷危脆；
　不得眾生相，　　能度諸苦惱。
　無生死輪轉，　　亦不住生死；
　令眾如是住，　　是名為世尊。
　得諸法無畏，　　於佛亦復然；
　無邊無有際，　　說法若干種。
　諸法究竟空，　　佛法之體性；
　如是成就已，　　而不見諸法。
　若能專修行，　　空空之體性；
　心得於無畏，　　是名知空法。
　如實知諸法，　　一切皆妄想；
　顯現無所畏，　　如是實法相。
　已過怖畏處，　　亦離於淨居；
　無恐亦無畏，　　超度諸惡道。
　勉濟億眾生，　　生死之大畏；
　不得於生死，　　而能度眾生。
　安置於眾生，　　寂滅涅槃岸；
　亦無眾生相，　　是名為世尊。
　諸法猶虛空，　　顯示現眾生；
　於彼亦無畏，　　是名為世尊。
　一切法平等，　　顯現若干種；
　菩提無分別，　　不得菩提相。
　眾生如是學，　　得成於菩提；
　如說如修行，　　則無恐怖想。
　分別菩提想，　　猶如眾生想；
　超過一切想，　　是名為世尊。
　滅除一切想，　　菩薩則無垢；
　不得名字相，　　是名為世尊。
　能知一切法，　　同於盡滅離；
　過去不可得，　　是名為世尊。
　不重名字故，　　是以不求名；
　離著名字者，　　而為廣說法。
　菩提離名字，　　如彼之所住；
　眾生重名字，　　遠離於菩提。
　名如呼聲響，　　分別則多種；
　聲亦無分別，　　而恃空名稱。
　不著一切聲，　　名亦無所依；
　菩提無戲論，　　是名為世尊。
　如是等諸法，　　世尊之所說；
　非菩薩所得，　　是名為世尊。
　若解於修道，　　無有能知者；
　安住於菩提，　　除礙名無漏。
　阿難是假名，　　但以言語說；
　是以我今稱，　　自號為世尊。」

[0248a19] 阿難復說偈言：

「以何因緣故，　　菩薩作是說？
　復以何因緣，　　自號稱為佛？」

[0248a22] 佛答言：

「阿難！是佛子，　　一切法無礙，
　覺悟無礙法，　　自號稱為佛。
　佛知煩惱過，　　不使得自在；
　已離於結使，　　自號稱為佛。
　但以空為佛，　　亦無有身相；
　此中無真實，　　云何身可得？
　不堅生堅想，　　凡愚計為身；
　如實覺悟已，　　自號稱為佛。
　覺愚癡無智，　　體性無所有；
　明智之所得，　　自號稱為佛。
　本有過去想，　　覺已得無想；
　知想及無想，　　不令想自在。
　覺了於色陰，　　本自無生住；
　凡愚妄分別，　　非色非成就。
　覺知無根本，　　本來無有性；
　是故無所受，　　一切法無依。
　想如熱時炎，　　因緣無所有；
　是故滅除想，　　一切法亦然。
　不得是身行，　　身相不堅固；
　若知身行空，　　是故不著身。
　是身及行相，　　皆悉如芭蕉；
　如是覺真實，　　自號稱為佛。
　求識真實相，　　不在於身內；
　亦復不在外，　　云何有生處。
　是識若無生，　　一切法亦然；
　悉無其處所，　　有為不可得。
　如是知識已，　　畢竟無所有；
　體性猶如幻，　　亦無有生者。
　若不能見識，　　眾生亦復然；
　實無有眾生，　　云何能知識？
　是識無有實，　　諸法畢竟空；
　法及於眾生，　　一切無成就。
　一切法無相，　　彼已決定覺；
　寂滅無戲論，　　自號稱為佛。
　證知於佛法，　　正覺之所住；
　一切法皆無，　　自號稱為佛。
　如來猶菩提，　　正覺之所住；
　佛及菩提相，　　究竟不可得。
　若生於心處，　　亦如住菩提；
　心同菩提已，　　佛猶如幻化。
　阿難！是假名，　　但以言語說；
　以如名為佛，　　我是救世者。
　如是相似生，　　同佛音聲說；
　若得此法音，　　安住於菩提。
　不著於菩提，　　當作如是知；
　不應起疑意，　　一切法無求。
　於諸法無疑，　　眾生中最上；
　如是相似法，　　當知真實相。

[0248c13] 「作如是說：『如來、世尊、佛等三號。』」

[0248c13] 於是百千億數眾生白佛言：「世尊！我等實蒙光明得除疑悔，菩薩摩訶薩，能作如是種種假名，說為如來、世尊及佛，我今如是知已，如是解已，於一切法逮得忍力。如來世尊，作大利益，猶如父母，以佛神力及智慧手，挽出我等，令不迷亂而無所擾，猶如一切不動。世尊！譬如虛空無能動者。如是世尊！於一切法心得不動，亦復如是。何以故？一切諸法皆同虛空，如佛覺了無有動相。」爾時百千億大眾遶佛三匝，去佛不遠却坐一面。

[0248c23] 說是如來、世尊、佛名品時，常照淨根菩薩從坐而起，更整衣服，偏袒右肩右膝著地，持種種華散於佛上，各以偈頌，讚歎世尊：

「眾生貪著果，　　悉令得解脫；
　成就離果想，　　故我禮智者。
　能說於諸果，　　令知平等想；
　正覺證平等，　　歸命禮最上。
　眾生多貪著，　　行處種種果；
　佛以解脫故，　　我今禮智者。
　顯現於諸法，　　安住平等處；
　得覺平等已，　　敬禮牟尼尊。
　眾生多繫縛，　　種種諸果報；
　佛悉令解脫，　　歸命禮最上。
　成就寂滅道，　　不住種種果；
　善知假名相，　　頂禮世智者。」

[0249a10] 爾時照明淨根菩薩摩訶薩說是偈已，遶佛三匝，去佛不遠，瞻仰尊顏目不暫捨。

[0249a11] 是時蓮華勝藏菩薩摩訶薩，從坐而起，整其衣服，偏袒右肩，右膝著地，以種種華而散佛上，復以偈頌，讚歎於佛：

「眾生多取想，　　能令悉除滅；
　離畏得歡喜，　　敬禮牟尼尊。
　寂滅離諸有，　　無畏而說法；
　是名世雄猛，　　敬禮牟尼尊。
　知有本空寂，　　其體不可得；
　諸有中最妙，　　敬禮牟尼尊。
　永離於三有，　　滅除諸結使；
　離畏得無畏，　　敬禮牟尼尊。
　無畏亦無懼，　　施中得最上；
　出過一切施，　　敬禮牟尼尊。
　離畏得無畏，　　拔除憂毒箭；
　解脫於諸法，　　敬禮牟尼尊。」

[0249a27] 爾時蓮華功德藏菩薩，說如是偈讚世尊已，而白佛言：「若有眾生，於後末世得聞是經，心不驚畏，我當禮敬。」

[0249a29] 爾時離垢意菩薩，於世尊前，復說偈言：

「常應散眾華，　　智者所修行；
　得聞是經已，　　當令得解脫。」

[0249b04] 爾時離垢意菩薩摩訶薩，於世尊前，復說偈曰：

「佛法甚深廣，　　顯說如是經；
　當有少眾生，　　信受不疑惑。
　貪著於我見，　　於身取身想；
　不信於此經，　　是名無智者。」

[0249b10] 爾時蓮華眼菩薩摩訶薩，於世尊前，復說偈言：

「實為諸眾生，　　開示眼目導；
　如是之經法，　　唯善者不疑。」

[0249b14] 爾時不思議解脫菩薩摩訶薩，於世尊前，復說偈言：

「世號人中尊，　　眾生不思議；
　說如是等經，　　聞則無疑悔。」

[0249b18] 爾時常憶念菩薩摩訶薩，於世尊前，復說偈言：

「若不憶念者，　　數數生死中；
　不著於諸法，　　修行則無疑。」

[0249b22] 爾時寶衣解脫菩薩摩訶薩，於世尊前，復說偈言：

「多衣滿一億，　　淨潔而細緻。
　初摩而纏覆，　　修行則無疑。」

[0249b26] 爾時施食菩薩摩訶薩，於世尊前，復說偈言：

「所設眾飲食，　　具足諸餚饍；
　日日應常施，　　修行無有疑。」

[0249b29] 爾時悲行菩薩摩訶薩，於世尊前，復說偈言：

「應悲諸眾生，　　數數而號哭；
　此經甚深妙，　　厭惡不修學。
　若從地獄來，　　則樂處地獄；
　雖似修功德，　　須臾尋生疑。
　親近惡知識，　　不信甚深法；
　愚癡網自蔽，　　如是生疑惑。
　諸有破戒者，　　惡心見其過；
　聞經不信受，　　誹謗於此行。
　懈怠少精進，　　不住於菩提；
　無智心下劣，　　不解如是行。
　眾生多樂著，　　我見心自在；
　常處於三界，　　無能修行者。

　愚癡起惡心，　　無智染諸欲；
　樂處於憒閙，　　作是誹謗行。
　愚癡少智人，　　饕餮嗜飲食；
　不修清淨法，　　故作誹謗行。
　眾生多貪著，　　偏執取妄想；
　不識於假名，　　唯救世能度。」

[0249c19] 爾時能遠離解脫菩薩摩訶薩，於世尊前，而說偈言：

「遠離諸眾生，　　如棄於糞穢；
　虛偽猶泥錢，　　解脫著果想。
　譬如壞死屍，　　其惡甚可厭；
　若謗如是行，　　應疾速遠離。
　如賊劫村落，　　處於曠嶮路；
　聞者悉遠避，　　願莫值是惡。
　若見壞爛者，　　厭惡如賊害；
　有誹謗此經，　　如是惡莫見。」

[0249c29] 爾時阿難白佛言：「世尊！如是菩薩摩訶薩，甚為希有，其意明了，為是自定力耶？為是佛神力乎？」

[0250a02] 佛言：「皆是乘佛神力能作是說；亦是此經功德威力，逮得無礙。何以故？如是族姓子，以於六十億佛所，從於佛口常聞此法不增不減，亦如從我得聞不異，是故億念過去一切諸禪定力及佛神力。」

[0250a06] 阿難言：「如是，如是！信如所說，此諸菩薩，現可證知。」

◎
◎不退轉法輪經現見品第八

[0250a09] 爾時阿難白佛言：「世尊！若聞是法，次第信解不生疑惑，如是族姓男女，得成就幾所福？」

[0250a10] 佛告阿難：「若族姓男女，住阿耨多羅三藐三菩提，復以閻浮提滿中七寶供養者，是人功德，不如得聞此經次第句義信解不疑其福甚多。置閻浮提滿中七寶供養諸佛，假設恒河沙世界滿中珍寶供養諸佛，復有善男子、善女人，得聞是經次第句義，信解不疑心亦不悔，是人功德復倍於彼。」

[0250a17] 爾時世尊，而說偈言：

「假使三千界，　　滿中諸珍寶；
　供養於如來，　　救度於世間。
　若佛說此經，　　有能諦聽者；
　智慧得解脫，　　其福倍過彼。
　譬如恒河沙，　　於此諸世界；
　七寶悉充滿，　　盡施一切智。
　於佛之所說，　　信受是經典；
　是為解脫智，　　其福亦倍彼。」

[0250a27] 爾時阿難白佛言：「世尊！若有族姓男女，信解是經受持讀誦復為人說，得幾所福？」

[0250a28] 佛告阿難：「如是族姓男女，住無上道，於百劫中修行布施，供養如來，遠離此經，百劫持戒百劫，忍辱、精進、禪定、智慧，復於百劫得五神通，修世間智具足戒身，若有遠離此經典者，是則不名尊重供養於諸如來。若有善男子、善女人，信解是經，受持讀誦復為他說，其所得福倍多於上。」

[0250b06] 爾時世尊，而說偈言：

「假使滿百劫，　　一切諸餚饍；
　供養救世者，　　不名尊重供。
　若欲供養者，　　當受持是經；
　捨除福報想，　　修行法供養。
　如是供養者，　　是名真供養；
　以法為供養，　　如來法身故。
　假使滿百劫，　　以衣服供養；
　救世之世尊，　　多諸衣服施。
　不名為供養，　　有能持經者；
　是名真供養，　　最上之第一。
　假使滿百劫，　　常散諸天華；
　奉上諸世尊，　　不名為供養。
　若作第一供，　　救世能度者；
　應受持此經，　　能除果報相。
　若造七寶塔，　　為救世建立；
　一切如須彌，　　不名供養佛。
　此為最大供，　　眾供養中上；
　能持此經者，　　不見我身相。
　假使滿百劫，　　修持於禁戒；
　而不持此經，　　不名為最勝。
　聽經而持戒，　　於戒為最上；
　亦於持經中，　　而無持經想。
　不名為犯戒，　　亦不為破戒；
　能學此經者，　　如我之所說。
　若能學此經，　　亦善學菩提；
　雖同學菩提，　　而實無所學。
　能如是持戒，　　此經所顯示；
　於戒得具足，　　是名持戒者。
　假設滿百劫，　　有人修忍辱；
　撾罵不還報，　　一切皆能忍。
　乃至截手足，　　而不起異想；
　亦不生怨嫌，　　一切無所念。
　能行是忍者，　　具足滿百劫；
　雖修如意忍，　　而心不為勝。
　是忍最第一，　　亦名為善修；
　若復聞此經，　　信解而受持。
　是名最勝忍，　　第一無有上；
　若於此經中，　　聞已能信解。
　欲求於無礙，　　無上佛智者；
　當受持此經，　　則能速具得。
　假使滿百劫，　　精進常不坐；
　經行已過時，　　除去於睡眠。
　智者修是經，　　應為人演說；
　則得無所畏，　　是名勝精進。
　假設滿百劫，　　而得五神通；
　若不聞此經，　　不名勝神通。
　若能持此經，　　是名勝神通；
　神通中最上，　　知義而不著。
　假設滿百劫，　　常作明智人；
　成就世間智，　　決了於世間。
　若不學此經，　　不名為智者；
　若能持此經，　　乃名為勇健。
　若能如是知，　　是名為智者；
　受持此經典，　　聞則能信解。
　顯示於此經，　　智者所行處；
　若能持此經，　　應加勤精進。」

[0251a05] 爾時阿難，復說偈言：

「行滿百由旬，　　或至千由旬；
　當詣於智者，　　有是經法處。
　常應到彼所，　　為聽是經故；
　聽已而信解，　　其心恒隨順。
　假滿世界火，　　百千億由旬；
　若有此經處，　　智者宜疾聽。
　若求聖禪定，　　諸禪中最上；
　當說如是經，　　為滅諸結使。
　若有欲捨去，　　樂著於世間；
　為顯示此經，　　如佛之所說。
　若欲見諸佛，　　阿閦為最上；
　於諸受持中，　　此經為第一。
　欲得一切樂，　　修諸菩薩行；
　應當說此經，　　速到安樂處。
　欲見三佛陀，　　安養難思議；
　應為演此經，　　如佛之所說。」

[0251a22] 爾時佛告阿難：「善哉！善哉！說是經時，族姓男女，若得聞者，心不散亂，讀誦此經，遠離一切諸親近處，亦悉滅除一切想識；若欲見佛即便得見，臨壽終時，則能面見百千諸佛。何以故？如是族姓子等，為一切諸佛之所護念，說是經已，復能受持讀誦信解，亦為他人分別演說。」

不退轉法輪經安養國品第九

[0251b01] 爾時比丘、比丘尼、優婆塞、優婆夷四眾之中，時有童女，名曰師子，與五百童女俱白佛言：「世尊！若有女人讀誦此經，復能為他分別解說，得幾所福？」

[0251b04] 佛告師子童女：「若有女人住阿耨多羅三藐三菩提，受持讀誦如是經典，為人能說，當知此等是最後女身，更不復受。何以故？已能受持讀誦此經為他說故，而心無亂，一切結使皆得除滅。若是女人應起結使，亦令不起。」

[0251b09] 師子白佛言：「世尊！云何是女人相能生煩惱？」

[0251b10] 佛言：「師子！若有女人，見他端正女人及諸瓔珞摩尼等寶而自莊嚴，受於快樂見是事已，便生染著不解觀察，譬如畫瓶但飾其外；凡愚臭穢亦復如是，不淨所熏屎尿充滿不知觀察；如是等相便生樂著，而起染心，以是因緣常受女身。」

[0251b15] 復告師子言：「一切女人多生嫉妬、欺誑、妄語，心口俱異，或對面語，為乞匃故，往至比丘所而不為法，生瞋恚心及睡調心，但為憒閙，親近俗事，而於此經作不利益，不肯聽受不說不誦，晝夜常起諸煩惱心，遠離解脫。有如是等心故，受女身不得遠離。是故師子！一切女人皆悉應作如是觀察：『我當云何斷諸結使，不令復有如是女人無利益事。』當聽是經，受持讀誦，亦為他說。何以故？得聞是經分別次第，必能離於一切結使。」

[0251b25] 時師子言：「若有女人，讀誦此經為他解說，求捨女身當可得不？」

[0251b26] 佛言：「師子！若有女人受持讀誦此經典者，是最後女身更不復受，除其方便神通變化現受女者。師子！譬如有人然大火聚，而自投之，既投火已，復作是言：『莫燒我身，亦使我身莫作異色。』師子！於汝意云何？是人雖作此語，得如所言不？」

[0251c02] 師子答言：「不也。世尊！何以故？是大火聚性能燒物滅除身色。」

[0251c04] 佛言：「師子！此經亦復如是，能燒一切結使行薪。若欲捨女身相，即得離欲，成就佛法。欲見無量無數阿僧祇諸佛得無礙辯，欲發慈心一切眾生者，亦當受持讀誦書寫此經。」

[0251c08] 是時師子及五百童女白佛言：「世尊！我從定光佛所，得聞是經受持讀誦，我今復為無量眾生重說顯示。」

[0251c10] 爾時阿難白佛言：「世尊！今此師子及五百童女，何故不轉女身？」

[0251c11] 佛告阿難：「汝今謂是師子及五百童女是實女耶？」

[0251c13] 阿難言：「如是！世尊。」

[0251c13] 佛答阿難：「莫作是語。何以故？如此師子及五百童女，皆示現為女身，非真實也。何以故？但為未來眾生示現變化，憐愍一切諸女人故，現為女像，厭離女身。何以故？若作男形，則不能入一切處故。阿難！此師子等亦非男非女。何以故？一切諸法皆非男非女，出過一切法，無相可得，是真照明。阿難！是師子等隨順世法故受女身，為化諸女隨已修學。」

[0251c21] 爾時有五百比丘尼，從坐而起，頭面禮足白佛言：「世尊！我等從今以往，當受持讀誦書寫此經，為他解說。何以故？我等受此女身無所利益，宜速厭離。自從今日若未解者當令得解，若未聞者當令得聞，初、中、後夜除其睡眠繫念思惟。」

[0251c26] 佛言：「諸比丘尼！善哉，善哉！汝等發大莊嚴以自莊嚴，興大精進，勇猛第一皆悉厭離樂捨女身；為欲利益一切佛法，受持此經，書寫讀誦，為他演說；汝等皆是最後受於女身。」

[0252a01] 諸比丘尼聞是語已，踊躍歡喜，皆脫上服以供養佛。作是施已，而說偈言：

「我等蒙安慰，　　為得男子身；
　如來無二言，　　人中最上說。」

[0252a06] 爾時四部眾中，有五百長者夫人，從坐而起整其衣服，右膝著地長跪叉手，白佛言：「世尊！我等亦從今日受持讀誦，書寫解說，但是女身為他所制不得自在，懷妊十月，云何當得免斯苦耶。何以故？若處深宮為王拘攝，或為父母兒婿禁制，從今已往，當勤精進專行修習，乃至終身受持正法。」

[0252a12] 於是世尊讚歎五百長者夫人：「善哉，善哉！如汝所說，汝等從今永捨女身，不復繼屬承事他人，亦無懷妊十月等苦，離於婬欲及諸胞胎，世世常生淨佛國土。」

[0252a16] 爾時阿難白佛言：「世尊！如是諸姊，得離女身生何淨土？」

[0252a17] 佛言：「此諸姊等，當生寶藏蓮華光世界。」

[0252a18] 阿難白佛言：「世尊！如彼世界，佛號何等？」

[0252a19] 佛言：「於彼世界有佛，號一切寶如意王光明如來、至真、等正覺，今現在彼，為諸眾生，種種說法。如是族姓女等，悉生彼國，於彼佛所，得聞此經。」

[0252a22] 爾時長者夫人，聞佛說已，歡喜踊躍，即解瓔珞價直百千，以奉散佛，如是供養。供養已即說偈言：

「我等蒙安慰，　　捨離於女身；
　如來無二言，　　所說皆真實。
　女身為最惡，　　當願速捨離；
　凡愚之所迷，　　不知真實相。
　胎生女最惡，　　願更不復受；
　得離女胎已，　　菩提為無上。」

[0252b02] 爾時諸長者夫人，瞻仰如來目不暫捨。

[0252b02] 釋提桓因以天曼陀羅華散於佛上：「我等亦當受持此經。」

[0252b04] 佛言：「憍尸迦！汝若與阿修羅戰時，常使得勝，不令退散。」

[0252b05] 爾時文殊師利法王子，與百千億眾生，皆悉發於善根因緣。文殊師利白佛言：「世尊！如來未發菩提心時，我已轉此不退法輪。」

[0252b08] 佛言：「文殊師利！十方無量億諸菩薩等，皆發大勝光明猶如日輪，如是大地亦皆六返震動，諸天雨華盈沒於膝。」

[0252b10] 爾時阿難白佛言：「世尊！以何因緣，大地六返振動，諸天雨華？」

[0252b12] 佛言：「是無量百千億天，聞文殊師利所說，心生歡喜，故雨此華。而作是言：『我等皆當受持書寫讀誦此經，亦願當得如文殊師利說如是法。』得聞經已，心生歡喜，大地一切普皆振動，諸天雨華。」

[0252b16] 爾時阿難白佛言：「世尊！是經能成諸大功德，是經甚深最為希有。若有眾生，得聞是經一經耳者，當知是人不從小功德來。」

[0252b19] 佛言：「如是。阿難！當知是族姓男女，皆已供養過去諸佛，是故今於此會得聞是經，心生信解，乃能受持讀誦解說。有此經處即是一切天人中塔，利益無量其福不虛。若是經卷所住之處，及能受持乃至書寫者，皆應供養如世尊想。聞是經者命終皆得不墮惡道，降伏眾魔，建立法幢，常然法炬照諸幽冥，能吹法蠡到菩提樹，擊大法鼓開闡法門，雨大法雨。有求法者皆悉滿足，顯示法界，盡開過去諸佛伏藏。知一切法，除色、受、想、行、識想，遠離眼、耳、鼻、舌、身、意想，離一切法想乃至佛想。若聞是經，信解受持讀誦之者，是真佛子，皆從法生。阿難！若有善男子等，若欲食法味，坐於道場菩提樹下，如我不異，皆當受持讀誦此經，為他人說，乃至手持經卷，恭敬供養。」

[0252c05] 阿難白佛言：「世尊！於末劫中，當有人能受持讀誦，手持此經恭敬供養不？」

[0252c06] 佛言：「若今聞經明信解了，於將來世，亦能受持讀誦為他解說，手持此經禮拜供養。若有沙門婆羅門天人及阿脩羅，今聞此經，於未來世更不聞者，無有是處。何以故？以今聞法因緣力故，若於後世亦得聞法，必能信解。譬如長者多諸男女，其家大富財寶無量，金銀、琉璃、珊瑚、虎珀、車璩、馬瑙、真珠、珂貝，奴婢僮僕象馬車乘，有如是等一切財寶，置之於後遊行他方，還至本處得此寶不？」

[0252c15] 阿難言：「得。何以故？此諸財寶本屬已故。」

[0252c16] 佛言：「阿難！如是法寶，今得聞者，即是己法，後還復聞。我今亦以佛眼，見現在世受持讀誦此經典者，後則還得如今無異。若未來世有諸眾生受持此經者，皆以佛眼觀察，如今所見等無有異。若有誹謗此經典者，我以佛眼明見此人，亦如今日。」

[0252c21] 阿難白佛言：「世尊！若人不信不解誹謗是經，當趣何所？」

[0252c23] 佛言：「止！止！阿難！莫作是問。」

[0252c23] 阿難白佛言：「世尊！唯願說之。當使未來眾生有不信者聞斯果報，則便恐怖令生信解。」

[0252c25] 佛言：「若是誹謗不信果報所受苦痛，與五逆業其罪同等。若以利刀殺害眾生，滿三千大千世界，於意云何，是人罪報當趣何所？」

[0252c28] 阿難言：「是人業報當趣惡道。」

[0252c29] 佛言：「阿難！汝今應當作如是知。若恒河沙諸佛入涅槃後，為供養舍利造作塔廟，有人惡心焚燒毀壞。於意云何，是人當得幾所罪報？」

[0253a03] 阿難言：「如是人等受報甚苦，則不可說亦不可聞。」

[0253a04] 「若誹謗此經，說其過惡所得罪報，亦復如是不可得聞。何以故？是人毀壞過去、未來、現在諸佛一切法眼故。」佛言：「若見有人受持讀誦此經典者，而起誹謗輕笑毀訾，教他不信，令使是人，不得讀誦如法受持，當知是人其罪甚重復多於彼。」

[0253a09] 阿難言：「若滿三千大千世界眾生，具足十善住菩提道，若有壞如是等人眼者，得幾所罪？」

[0253a11] 佛言：「是人當於無量阿僧祇劫，所受諸身則常生盲。於地獄中受苦無間，常挑其目。」佛言：「若有一人於此經中而生誹謗心不信者，我說是人罪亦如彼。」

[0253a15] 阿難言：「若有菩薩住於菩提，信解此經受持不疑，當趣何所？」

[0253a16] 佛言：「是名隨順供養諸佛等無有異。」

[0253a17] 阿難言：「若復有人不信是經而自誹謗，亦教他人令生誹謗。如此人者，當受何身？受何等苦？」

[0253a19] 佛言：「止！止！阿難！莫作是問。」

[0253a20] 阿難言：「惟願世尊，時為解說，令此四眾，若有疑惑生不信者，聞佛說已，當自悔過得生信心。」

[0253a22] 佛言：「若復有人，不信是經向他誹謗，當得十千由旬身，受如是大形獲無量苦。」

[0253a23] 阿難言：「是人不慎舌故，復有何相？」

[0253a24] 佛言：「此人罪報，其舌縱廣一千由旬，以五百億大熱鐵犁，而耕其舌；復以五百億大熱鐵丸，雨其舌上。何以故？不慎惡業誹謗過故，受如是苦。」

[0253a27] 爾時四眾聞是語已，身毛皆竪，悲泣盈目自投於地，皆共同聲唱如是言：「世尊！若族姓男女，如是誹謗當獲斯罪，是故我今代其懺悔使滅眾罪，不受如是大惡果報。今於佛前及餘十方無量佛前，我等愚冥不自知過，唯有佛眼實見實證，皆悉懺悔。自今以後不敢重作，猶如嬰兒無所識知，不能曉了分別善根，我今至誠深自咎責。惟願世尊，當垂憐愍受我懺悔。」

[0253b07] 佛言：「善哉！善哉！」

[0253b07] 是時四眾各言：「我今誠心自歸，所有諸罪悉皆懺悔不敢覆藏。」

[0253b08] 佛言：「汝等如是至心懺悔，一切善法無不增長。」

[0253b09] 爾時阿難白佛言：「世尊！今此眾中有生疑者，惡業罪障亦如是耶？」

[0253b11] 佛時答言：「於此眾中若生疑者，可即懺悔，所有餘罪受報輕微。」

[0253b12] 阿難言：「云何受罪輕微？」

[0253b13] 佛言：「是人臨命終時，諸毛孔中皆悉受苦，喻如泥犁等無有異。何以故？能信如來所說言教，及信無量阿僧祇佛，亦自悔過。阿難！是族姓男女則不捨過去、未來、現在一切佛眼，若彼欲見無量阿僧祇佛，及見無量金剛葉蓮華光明遍照殊勝妙相。」

[0253b18] 爾時釋提桓因現長者身，以種種華散諸四眾，唱如是言：「當以此華供養於佛，乃至供養如是經典。」

[0253b21] 爾時四眾即取諸華以散佛上變成華蓋，而白佛言：「世尊！以何因緣現是瑞相，今於佛前有是蓮華，及無量恒河沙一切佛前，亦復皆有如是等華？」

[0253b24] 佛言：「為說是經功德威力故現此瑞，如是相者當知皆是神力所持。」

[0253b25] 爾時阿難白佛言：「世尊！佛威神力乃至如是護持法耶？」

[0253b27] 佛言：「阿難！實我神力護持是法，乃至恒河沙諸佛亦皆護持。」

[0253b28] 爾時阿難白佛言：「世尊！此經當何名？斯經云何受持？」

[0253b29] 佛言：「是經名為『無著果』，無有種種諸雜惡報，如是受持。信行、法行、八輩、須陀洹、斯陀含、阿那含、阿羅漢、辟支佛解是假名無有真實，如是受持。名為『捨魔』，如是受持。亦名『六波羅蜜』，如是受持。何以故？阿難！若有如是信解，受持讀誦，書寫此經為他人說，當知是善男子、善女人，即是具足六波羅蜜。」

[0253c07] 阿難言：「云何受持讀誦，書寫此經為他人說，即得具足六波羅蜜？」

[0253c08] 佛言：「若善男子、善女人等，有能信解此經典者，即具足檀波羅蜜；於此法中心不犯戒，是名具足尸波羅蜜；若讀是經心忍不退，是名具足羼提波羅蜜；能於此經心不退沒，是名具足毘離耶波羅蜜；信樂此經心不散亂，是名具足禪波羅蜜；諦了此經無分別相，是名具足般若波羅蜜。是故此經，與六波羅蜜相應。亦名『一切諸佛所說不退法輪廣博嚴淨』。」

[0253c16] 阿難言：「是經名字不可得聞，何況得見？初、中、後善，具足受持。」

[0253c18] 佛言：「如是！如是！實如汝說。」

[0253c18] 阿難言：「得聞此經，是人生死餘幾所耶？」

[0253c19] 佛言：「若人得聞《不退法輪廣博嚴淨方等經》名，此人生死餘則千劫。」

[0253c21] 阿難言：「若聞此經名字，信解能受發菩提心，是人功德當住何地？」

[0253c22] 佛言：「若有得聞是經名者，則受阿耨多羅三藐三菩提記，得不退轉地。」

[0253c24] 爾時四眾前，皆有蓮華座若干種色，復有百千萬億種葉。時諸四眾踊躍歡喜，各取此華以奉散佛，而作是言：「我等皆當為人廣說如是經典，分別顯示使不斷絕。」

[0253c27] 爾時世尊熙怡微笑，作天伎樂，香風時來其氣芬馥，多有諸天於虛空中，亦作無量種種天樂，雨諸天香，細末栴檀，沈水膠香，閻浮檀金末及諸銀末，摩尼寶網羅覆其上，及五種色曼陀羅華，摩訶曼陀羅華，曼殊沙華，摩訶曼殊沙華，迦迦羅華，摩訶迦迦羅華，一切優鉢羅華，拘物頭華，芬陀利華，及香瓔珞塗香末香，一切諸天所有供養，遍滿虛空。地上人民，亦整衣服散華供養。復有諸餘眾生，皆以臂腳寶環手釧，解頸諸瓔無量寶冠，以奉上佛。復有諸餘眾生，以其金銀散於佛上。復有諸餘眾生心皆歡喜，出大音聲唱言：「善哉！善哉！」及諸象馬出和雅音，虛空諸鳥隨類音聲以用供養，地獄眾生皆得暫樂，畜生眾生更相愛念，如父母想，閻羅王界一切眾生亦暫受樂，餓鬼眾生皆悉得除飢渴苦惱。爾時天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，各受快樂，更相慈愍猶如父子。

[0254a16] 爾時阿難白佛言：「世尊！如來今者，以何因緣而微笑耶？」

[0254a18] 爾時佛告阿難：「一切四眾比丘、比丘尼、優婆塞、優婆夷，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，若於今世後世聞此經者，皆得不退轉於阿耨多羅三藐三菩提。能為他人廣說是經無所損減，亦如我今分別解說等無有異。阿難！聞此經已心生信解，即是佛種，何況受持讀誦修行。當知是人去一切種智則為不遠，當得一切智自然智，是故此經名『不退轉法輪之印』，能為諸菩薩等作大利益，亦為一切眾生，發於無上道心因緣。能發心已，便於此經具足成就。阿難！如來以一切智示諸眾生，若復有人，雖離佛智，但聞此經，即得自然智及佛智利，亦即受記，是故此經名為『不退轉法輪廣博嚴淨』，亦名『成就具足善根莊嚴方便為作利益行大乘者』。阿難當知！」

[0254b04] 爾時如來廣說是經，無量菩薩皆得成就無生法忍；無量無邊阿僧祇等億數眾生，皆悉得住不退轉於阿耨多羅三藐三菩提。

[0254b07] 佛說經已，文殊師利、舍利弗阿難等，及諸四眾比丘、比丘尼、優婆塞、優婆夷，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，皆大歡喜，頂受奉行，作禮而去。

不退轉法輪經卷第四

[0254b13] 癸卯歲高麗國大藏都監奉勅彫造

【經文資訊】大正藏第 09 冊 No. 0267 不退轉法輪經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，范振業大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA