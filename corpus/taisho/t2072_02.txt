往生集卷之二
古杭雲棲寺沙門袾宏輯

王臣往生類

烏萇國王

[0138a22]  烏萇國王。萬機之暇。雅好佛法。甞謂侍臣曰。  朕為國王。雖享福樂。不免無常。聞西方淨土。  可以棲神。朕當發願求生彼國。於是六時行
道念佛。每供佛飯僧。王及夫人。躬自行膳。  三十年不廢。臨崩容色愉悅化佛來迎。祥瑞  不一。

[0138a28]  贊曰。末世聞法信受。無位者多。有位者少。  有位而極於尊貴者倍復少。所以者何。位彌  高則欲彌廣。欲彌廣則染彌重。勢所恒然。鮮
克免者今也。享南面之樂。不忘西方之歸。非  宿植勝因。何以致此。雖然自古及今。帝王之  留神內典者。奚不錄。曰茲傳淨土。意有所專  主。故不泛紀云。

宋世子

[0138b07]  宋魏世子。父子三人。俱修西方。惟妻不修。女  年十四死。七日更生啟母云。兒見西方七寶  池上。父兄三人已有蓮花。沒當生彼。母獨無。
是以暫歸相報。幸母留意。母感女言。頓發信  心。念佛不倦。後命終亦生安養云。

[0138b12]  贊曰。始乏淨緣。終生樂國。信不信故也。經云  惟除不信諒夫。

劉遺民參軍

[0138b15]  晉劉遺民。彭城人。漢楚元王之後。少孤事母  以孝聞。自負其才。不侶流俗。初為府參軍。即  隱去。謝安劉裕交薦不就。旌其號曰遺民。入
廬山預遠公蓮社。著念佛三昧詩。以表專志。  甞於定中。見佛光照地。皆作金色。居十五年。  又見阿彌陀佛。玉毫光照。垂手慰接。遺民懇
曰。安得如來為我摩頂覆我以衣。俄而佛為  摩頂。引袈裟被之。他日又見。入七寶池。蓮花  青白。其水湛然。一人項有圓光。胸出卍字。指
池水曰。八功德水。汝可飲之。遺民飲水甘美。  及寤猶覺。異香發於毛孔。乃告眾曰。吾淨土  之緣至矣。對像焚香再拜。祝曰。我以釋迦遺
教。故知有阿彌陀佛。此香供養釋迦如來。次  供阿彌陀佛及妙法華經。願一切有情。俱生  淨土。言訖面西。合掌而逝。時義熙六年也。

[0138c01]  贊曰。觀經敘淨業正因。以孝養父母為第一。  故知。不孝之人。終日念佛。佛亦不喜。今遺民  少盡孝養。而復深入三昧。屢感瑞徵。其往生
品位高可知矣。在家修淨業者。此其為萬代  師法。

張野茂才

[0138c07]  晉張野。居潯陽。兼通華梵。尤善屬文。舉茂  才。屢徵散騎常侍。俱不就。入廬山蓮社。修淨  業。義熙十四年。與家人別。入室端坐而逝。

張抗學士

[0138c11]  宋張抗。積善向佛。誓誦大悲陀羅尼十萬遍。  求生淨土。年六十餘。寢疾一心念佛。謂家人  曰。西方淨土只在堂前。阿彌陀佛坐蓮花上。
翁兒在金地禮佛。言訖念佛而逝。翁兒抗孫  也。三歲而亡。

[0138c16]  贊曰。心淨則西方觸目。心穢則地獄隨身。抗  之淨心成就。堂前見佛何疑乎。

王仲回司士

[0138c19]  宋王仲回。官光州司士參軍。問無為子楊公  曰。經中教人求生淨土。而祖師云。心是淨土。  不必更求。如何。楊公答曰。試自忖量。若在佛
境。則無淨無穢。何用求生。若未出眾生境。安  可不至心念佛舍穢土而求生淨土乎。司士  感悟。欣躍而去。後二年。楊公守丹陽。忽夢司
士云。向蒙指示。今已得生。特來致謝。數日而  訃至。言司士七日前預知時至。與宗黨言別  而化。正感夢時也。

馬子雲縣尉

[0138c29]  唐馬子雲。舉孝廉為涇邑尉。押租赴京。遭風  舟溺被繫。乃專心念佛。五年遇赦。入南陵山  寺隱居。一日謂人曰。吾一生精勤念佛。今西
方業成。行且往生安養。明日沐浴新衣端坐  合掌。異香滿戶。喜曰。佛來迎我。言已而逝。

[0139a05]  贊曰。身被繫。心念佛。終以赦免。即囚禁枷  鎖。念觀音而得解脫者也。今五欲纏縛。豈非  被繫。念佛一聲滅八十億劫生死重罪。豈非
赦書。而束手五欲。不知念佛。抱罪永劫。終無  赦時。悲哉。

賈純仁郡倅

[0139a11]  宋賈純仁。霅川人。官郢州倅。潛心淨業。長齋  念佛。因微疾。西向宴坐而逝。頂上白光圓相。  異香滿室。

張迪助教

[0139a15]  宋張迪。錢塘人。官助教。從圓淨律師。受菩薩  戒。咨問淨業法門。篤志修持。誓生安養。每念  佛時。揚聲勇猛。至失音猶不已。一日謂圓淨
曰。定中見白色頻伽鳥飛舞於前。又三年。西  向端坐。念佛而化。

[0139a20]  贊曰。見頻伽。不見佛何也。蓋是初時暫見。  終當見佛耳。謂漸入佳境非耶。

王龍舒國學

[0139a23]  宋王日休。龍舒人。端靜簡潔博極經史。一旦  捐之曰。是皆業習。非究竟法。吾其為西方之  歸。自是精進念佛年六十。布衣蔬食。日課千
拜。夜分乃寢。作淨土文勸世。將卒三日前。遍  別親識。有不復相見之語。至期讀書罷如常  禮念。忽厲聲稱阿彌陀佛唱言。佛來迎我。屹
然立化。如植木矣。邦人有夢。二青衣引公西  行者。自是家家供事云。

[0139b02]  贊曰。龍舒勸發西方。最為激切懇到。非徒言  之。亦允蹈之。至於臨終之際。殊勝奇特。照耀  千古。嗚呼。豈非淨土聖賢入廛垂手者耶。

江公望司諫

[0139b06]  宋江公望。釣臺人。官諫議。蔬食清修。述菩提  文念佛方便文。以勸道俗。有子早亡。託夢云。  大人修道。功業已成。冥府有金字額。題云。嚴
州府江公望。身居言責。志慕苦空。躬事熏修。  心無愛染。動靜不違佛法。語默時契宗風。名  已脫乎閻浮。身必歸於淨土。宣和末知廣德
軍。一旦無疾。面西端坐而化。

[0139b13]  贊曰。或謂題額之事。恐未必然。噫永明常繪  像於冥司矣。苟繞塔之僧不妄。何獨於公望  而疑之。

葛繁大夫

[0139b17]  宋葛繁。澄江人。少登科第。官至朝散。凡公署  私居。必營淨室。設佛像。甞入室禮誦。舍利從  空而下。平時以淨業。普勸道俗。多服其化。有
僧定中神遊淨土。見繁在焉。後無疾面西端  坐而化。

[0139b22]  贊曰。士大夫信佛者不無其人。然猶避世譏  嫌。外護形跡。公署不忘設像。葛君其篤信不  回者乎。坐脫往生。良非偶然矣。

李秉中官

[0139b26]  宋李秉。紹興中官也。領御藥院。初學禪於淨  慈輝公。有省。晚閱龍舒淨土文。遂日課佛號。  與閣長元美殿長林師文等。數十人。結淨會
於傳法寺。忽有疾。夢阿彌陀佛。以金圓光戴  其首。越七日。又見金花滿房。乃囑別親屬。端  坐結印而終。

胡闉宣義

[0139c04]  宋胡闉。官宣義。平日雖信佛乘。而未諳淨土。  年八十四。疾革。其子迎清照律師。乞垂誨示。  照謂闉曰。公知安身立命處否。闉曰。心淨則
佛土淨。照曰。公自度平昔時中有雜念染污  否。闉曰。既處世間。寧無雜念。照曰。如是則  安得心淨土淨。闉曰。一稱佛名。云何能滅八
十億劫生死重罪。照曰。阿彌陀佛。以弘誓願  塵劫修行。威德廣大光明神力不可思議。是  以一稱其名。滅無量罪。猶如赫日消於霜雪。
復何疑哉。闉遂省悟。即日延僧念佛。次日照  復至。闉曰。師來何暮。二大士降臨已久。照於  是率眾厲聲念佛。闉乃合掌而逝。

[0139c16]  贊曰。闉往生得於清照。而致清照者子也。其  斯以為大孝歟。世有執小愛而破父母之齋  戒者。誤亦甚矣。

楊無為提刑

[0139c20]  宋楊傑。無為州人。號無為子。少年登科。官尚  書主客郎。提點兩浙刑獄。尊崇佛法。明悟禪  宗。謂眾生根有利鈍。易知易行惟西方淨土。
但能一心觀念總攝散心。仗佛願力決生安  養。甞作天台十疑論序。及彌陀寶閣記。安養  三十贊。淨土決疑集序。弘闡西方教觀。接引
未來。晚年繪彌陀丈六尊像。隨行觀念。將終  之日。感佛來迎端坐而化。辭世頌曰。生亦無  可戀。死亦無可捨。大虛空中之乎者也。將錯  就錯。西方極樂。

[0140a01]  贊曰。讀無為子頌。所謂參禪見性。而復以淨  土為歸者也。至於將錯就錯一語。蘊藉不少。  嗚呼。安得人間才士咸就此一錯耶。

韋文晉觀察

[0140a05]  宋韋文晉。立行孤潔。建淨業道場。普度含識。  六月某日。忽面西跏趺。合掌念佛而化。異香  內外皆聞。

文彥博潞公

[0140a09]  宋文彥博。於京師與淨嚴法師。集十萬人為  淨土會。臨終安然念佛而化。

馬圩侍郎

[0140a12]  宋馬圩。厥祖忠肅公。守杭日。慈雲懺主教令  念佛。舉家宗奉。圩至心念佛二十五年。崇寧  小疾。易衣坐逝。有氣如青蓋出戶。騰空而去。
家人皆夢。圩往生上品。

鍾離少師

[0140a17]  宋鍾離瑾。提刑浙西日。遇慈雲懺主。遂篤信  淨土。後知開封。出則盡瘁國事。入則不  寐  念
佛。忽夜促家人。起索浴更衣坐逝。舉家見瑾  乘青蓮。仙樂迎引西去。

閻邦榮承務

[0140a22]  宋閻邦榮。池州人。二十年持往生呪念佛。將  終。家人夢。佛放光迎榮。及曉榮西向趺坐。忽  起行數步立化。

王衷朝散

[0140a26]  宋王衷。嘉禾人。結社西湖。不問賢愚貴賤僧  俗。但願往生者。普請入社。有勸修文行世。後  無疾西向坐化。

鍾離景融大夫

[0140b01]  宋鍾離景融。官朝請大夫。常誦觀經。念佛不  輟。掛冠結茅儀真東園側。甞曰。不識彌陀彌  陀。更在西方外。識得彌陀彌陀祇在自己家。
一夕命僧妙應。誦普賢行願品。炷香敬聽。兩  手作印而化。

錢象祖郡守

[0140b07]  宋錢象祖。號止菴。守金陵日。以淨土真修為  念。常於鄉州建接待十處。皆以淨土極樂等  名之。創止菴高僧寮。為延僧談道之所。自左
相辭歸。益進淨業。嘉定四年二月微疾。書偈  曰。菡萏香從佛國來。琉璃地上絕纖埃。我心  清淨超於彼。今日遙知一朵開。後三日。僧有
問疾者。公曰。我不貪生。不怖死。不生天。不  為人。惟求生淨土耳。言訖跏趺而逝。後有人  夢。空中云。錢丞相已生西方。蓮宮為慈濟菩  薩。

梅汝能縣令

[0140b18]  宋梅汝能。常熟人。仕至縣令。有志淨業。忽  夢。僧授紙百幅。鑿破為二八字。以問東靈照  師。曰二八十六也。豈十六觀經之謂乎。適一
僧以經與之。忽不見由是誦經念佛。自名為  往生以見志。因邑中生公造丈六彌陀像。乃  施財百萬。為之粧飾。殿前池中。遂湧一雙頭
白蓮。其花百葉。當年冬。無疾而終。

昝  定國學諭

[0140b26]  宋  昝  定國。號省齋。為州學諭。常念佛讀淨土  諸經。每月三八。集僧俗諷經念佛。嘉定四年。
夢青衣童告曰。佛令召君。三日當生彼國。至  日沐浴更衣。念佛坐化。

馮濟川諫議

[0140c02]  宋馮檝。號濟川。遂寧人。由太學登第。初訪道  禪林。晚年專崇淨業。作西方文彌陀懺儀。後  以給事中出帥瀘南。率道俗作繫念會。及知
卭州。於後廳設高座。望闕肅拜。著僧衣。登座  謝官吏。橫柱杖按膝而化。

[0140c07]  贊曰。傳燈錄載公。初參龍門遠。次參妙喜。各  有證悟。臨終刻期陞座。拈柱杖按膝脫去。其  自在顯赫。宛有宗門諸大老操略。然都不言
念佛往生何也。良由著述家。彼此立義。為門  不同。各隨所重而已。彼重直指人心。自應專  取了明心地而略淨土。如懷玉金臺再至圓
照蓮蕋標名。皆不錄是也。此重指歸淨土。故  詳其生平念佛。報盡往生。而了明心性自在  其中。如所謂既得見彌陀何愁不開悟是也。
喻如重德則顏子列德行之科。而不言政事。  重才則顏子具王佐之器。而不言德行。亦為  門不同耳。淨業人願篤信無惑。

王敏仲侍郎

[0140c20]  宋王古。字敏仲。東都人。官禮部侍郎。慈仁愛  物。深契禪宗。又悟淨土法門之勝。著直指淨  土決疑集三卷。平生精勤念佛。數珠未甞去
手。行住坐臥悉以西方淨觀為佛事。有僧神  遊淨土。見古與葛繁同在焉。往生有明驗  矣。

吳信叟進士

[0140c27]  宋吳子才。字信叟。致仕之後。預作一棺。夜  臥其中。令童子擊棺而歌曰。吳信叟。歸去來。  三界無安不可住。西方淨土有蓮胎。歸去來。
自從而和之。後無疾而化。

白居易少傳

[0141a03]  唐白居易。官中大夫太子少傅。捨宅為香山  寺。號香山居士。晚歲患風痺。出俸錢三萬。繪  西方極樂世界一部依正莊嚴。悉按無量壽
經。靡不曲盡頂禮發願。以偈贊曰。極樂世界  清淨土。無諸惡道及眾苦。願如我身老病者。  同生無量壽佛所。

[0141a09]  贊曰。人傳蓬萊有樂天名。樂天辭以偈曰。海  山不是吾歸處。歸即須歸兜率天。今復捨兜  率。而求淨土。豈所謂披砂揀金。愈擇而愈精
者耶。

張掄都總

[0141a14]  宋張掄。官兩浙都總管。期生淨土。刻勵念佛。  闔門長幼。靡不從化。鑿池栽蓮。日率妻子課  佛萬遍。孝宗皇帝親書蓮杜二字賜焉。

蘇軾學士

[0141a18]  宋蘇軾。號東坡。官翰林學士。南遷日。畫彌  陀像一軸。行且佩帶。人問之。答曰。此軾生西  方公據也。母夫人程氏歿。以簪珥遺貲。命工
胡錫。繪彌陀像。以薦往生。

[0141a22]  贊曰。老泉為薦先亡。曾於極樂院。造六菩薩  像。而子由往來法門亦甚密邇。蓋蘇氏之歸  心三寶素矣。世有刻西方公據者。增以俚語
謂出自坡公。此誣也。具眼者勿因偽而併棄  其真。

張無盡丞相

[0141a28]  宋張商英。初以夫人向氏激發。留神內典。號  無盡居士。甞著發願文云。思此世界。五濁亂  心。無正觀力。無了因力。自性唯心。不能悟
達。謹遵釋迦世尊金口之教。專念阿彌陀佛。  求彼世尊願力攝受。待報滿時。往生極樂。如  順水乘舟不勞自力而至矣。

[0141b05]  贊曰。無盡悟禪宗於兜率悅公。而拳拳乎安  養是念。其為計審矣。自香山至此四公。雖西  方瑞應史未詳錄。而據因以考果。不生西方
將奚生哉。

總論

[0141b10]  愚聞之。古德云。士大夫英敏過人者。多自僧  中來。然甞疑之。迷而不返者什九。不負宿因  者什一。其故何也。五濁惡世。多諸退緣。賢者
所難免也。故戒禪師後身為東坡。青禪師後  身為曾魯公。哲禪師後身耽富貴。多憂苦。夫  東坡最為親近法門。而曾公已不之及。彼哲
老之後身。其迷抑又甚矣。古今知識。所以勸  人捨五濁而求淨土也。然則劉遺民而下諸  君子。所得不既多乎。

處士往生類

周續之

[0141b21]  宋周續之。雁門人。十二通五經五緯。號十經  童子。養志間居。公卿交辟皆不就。事廬山遠  法師預蓮社。文帝踐祚。召對辨析。帝大悅。或
問身為處士。時踐王庭可乎。答曰。心馳魏闕  者。以江湖為桎梧。情致兩亡者。市朝亦岩穴  耳。時稱通隱先生。後居鍾山。專心念佛。愈老
愈篤。一日向空云。佛來迎我。合掌而逝。

[0141b28]  贊曰。續之能岩穴市朝。則亦可以西方東土  矣。而必念佛求生。其真知利害者乎。古有頌  云。高山平地總西方。未到家者請勿戲論。

鄭牧卿

[0141c03]  唐鄭牧卿。榮陽人。舉家念佛。開元中病篤。有  勸進魚肉者。確乎不許。手執香爐。願求往生。  忽異香充蔚。奄然而逝。舅尚書蘇頲。夢寶池
蓮開。牧卿坐其上。

張元祥

[0141c08]  唐張元祥。居常念佛不輟。一日促家人云。西  方聖人待我齋畢同往。齋事訖焚香跏趺。面  西而化。

孫良

[0141c12]  宋孫良。錢塘人。隱居閱大藏。尤得華嚴之旨。  依大智律師。受菩薩戒。日誦佛萬聲。二十年  不輟。忽日。命家人請僧念佛。以助往生僧集。
念佛方半餉。望空合掌云。佛及菩薩。已荷降  臨。退坐而化。

[0141c17]  贊曰。華嚴合論謂。求生淨土菩薩。未達一乘  大道。而此老得華嚴之旨。何乃求生淨土。蓋  合論且為一分取相凡夫。破其執見。是得事
淨土。未得理淨土者。此老事理圓通。華藏蓮  池。是一非二。正爾求生。不足疑也。論淨土  者。當據華嚴行願品為主。而以合論參之。

元子平

[0141c24]  唐元子平。寓京口觀音寺念佛。忽聞空中音  樂。即西向坐化。異香數日不絕。

庾銑

[0141c27]  梁庾銑。新野人。武帝召為黃門侍郎。不赴六  時念佛。一夕見道人。自稱願公。呼銑為上行  先生。授香而去。後四年願復至。遂化去。空中
言。上行先生。已主安養。

宋滿

[0142a03]  隋宋滿。常州人。計荳念佛。積三十石。開皇八  年九月。飯僧畢坐逝。人見天華異香滿乘空  西去。

汾陽老人

[0142a07]  唐汾陽老人。於法忍山。借一空房止宿。晝夜  念佛。貞觀五年。命終時。太光遍照。面西而  逝。人見乘蓮臺去。

元子才

[0142a11]  唐元子才。居潤州觀音寺。誦彌陀經念佛。忽  小疾。夜聞空中香氣樂音。似有人言。粗樂已  過。細樂續來。君當行矣。念佛而化。異香數日
不散。

吳子章

[0142a16]  元吳子章。蘇州人。世業醫。與兄子才。同參雲  屋和尚。精勤念佛。合門奉法。至正間無疾。合  掌稱佛名化去。

何曇迹

[0142a20]  元何曇迹。年十八。持菩薩戒念佛。一宵四鼓  即起念誦。人云太早。答云。見佛金相。旛花來  迎。遂脫去。

王闐

[0142a24]  宋王闐。四明人。號無功叟。凡禪林宗旨。天台  教門。無不洞達。著淨土自信錄。晚年專心念  佛西向坐化。異香芬郁。焚龕時獲舍利如菽
者百八粒。

范儼

[0142a29]  宋范儼。仁和人。絕心世務。其子不能治家。儼  不之顧。但云。我自是寄客耳。日誦法華。念阿  彌陀佛。專心不懈。忽見普賢菩薩乘六牙白
象放金色光。報儼云。明日卯時當行。越一夕。  佛菩薩來迎。就座合掌而逝。

陸沅道

[0142b06]  宋陸沅道。號省菴居士。住明之橫溪。晨起焚  香趺坐。目不他瞬。首倡偈曰。盥手清晨貝葉  開。不求諸福不禳災。世緣斷處從他斷。劫
火光中舞一迴。然後念誦不緩不急。聲如貫  珠。每日法華一遍。彌陀萬聲。一意西馳。年  八十五。四月六日沐浴整衣而逝。洎殮忽聞
蓮華馥郁之氣。皆不知來處。近挹之蓋出自  口中也。

孫忠

[0142b15]  宋孫忠。四明人。早慕西方。於郡城東。築菴念  佛。後因病請僧百人繫念。忽仰空合掌。手結  雙印。怡然而化。闔城聞天樂異香。漸向西沒。
三子相繼念佛。亦坐化。

沈銓

[0142b20]  宋沈銓。家錢唐。同妻施氏。專心淨土。平時諸  善悉用回向。後及妻前後命終。皆感化佛。持  錫接引而去。

唐世良

[0142b24]  宋唐世良。會稽人。持戒念佛。年老疾病。猶不  就枕。誦彌陀經十萬過。謂家人云。佛來接  我。言訖作禮。即便坐逝。利行人時在道味山。
夜夢西方異光。旛華天樂。空中聲云。唐世良  已歸淨土。

計公

[0142c01]  宋計公。四明桃源鐵工也。年七十。兩目喪明。  里中  昝  學諭。以擘窠圖印施。勸人念佛。計公
初受一圖。念滿三十六萬聲。念至四圖兩目  瞭然。如是三載。念滿十七圖。一日念佛忽氣  絕。半日復蘇曰。佛令分六圖與  昝  學諭。是勸
導之首。分一圖與李二公。是俵圖之人。囑其  子往謝之。言訖沐浴西向而化。

陳君璋

[0142c09]  元陳君璋。黃岩人。端重寡言。年四十。與室葉  氏。披誦法華。念佛惟謹。年六十疾篤。一夕命  其子景星。扶之坐謂曰。吾歸去。曰歸何處去。
曰沒處去。又曰。我死宜依桑門闍維法。言訖  合掌。稱南無阿彌陀佛而逝。

張銓

[0142c15]  晉張銓。野之族子也。高逸好學。耕鋤間帶經  不釋。屢徵弗就庾悅以其貧。舉為潯陽令。笑  曰。古人以容膝為安。屈志就祿。奚榮之有。乃
入廬山。依遠公蓮社。研窮內典。多有悟入。宋  景平元年。無疾西向念佛安臥而卒。

闕公則

[0142c21]  晉闕公則。入廬山蓮社既卒。友人於洛陽白  馬寺。夜中為作忌祭。忽一時林木殿宇皆成  金色。空中有聲。曰我闕公則也。祈生極樂。今
已得生。言訖無所見。

[0142c25]  贊曰。瑞應感乎臨終者多矣。至如身沒之後  而乃現金色於他方。報往生於空際。闕公其  希有乎。

李知遙

[0142c29]  唐李知遙。善淨土教。率眾五會念佛。後因疾  忽云。佛來迎我。洗漱更衣。索香爐出堂頂禮。  聞空中說偈。有引君生淨土。將爾上金橋之
句。就床端坐而化。眾聞異香焉。

高浩象

[0143a05]  梁高浩象。東平人。杜門靜坐。專誦無量壽經。  甞在觀中。覺自身泛紅蓮於池面。初未見佛。  乃即花上傾心禮佛。遙想金容光輝遠映。一
夕見眾菩薩來迎。即時化去。

[0143a09]  贊曰。古有二僧。作蓮花開合想。後同生淨土。  象之身泛紅蓮。其亦觀想精誠之所致耶。

徐六公

[0143a12]  宋徐六公者。嘉興人。務農為業。夫婦蔬食。精  勤念佛。四十年預作一龕臨終。易布衣草履。  入龕端坐。頃之曰。佛來迎我。即化去。

陸俊

[0143a16]  宋陸俊。錢塘人。少事公門。久之棄去。以淨土  為業。每對佛懺悔。垂淚交頤。道友相見。說  淨土因緣。纔十餘句。便悲咽感嘆。臨終。請圓
淨律師。開示西方。諷觀經至上品。淨曰。可以  行矣。俊曰。眾聖未齊。姑待之。少頃忽起就竹  床。面西端坐而逝。

[0143a22]  贊曰。無量壽經云。聞說阿彌陀佛。淚即出者。  皆宿世善根所致。俊之悲咽。本乎中心而達  之面目。往生固其宜矣。今戲調而談淨土奚
可哉。

黃打鐵

[0143a27]  宋黃公。潭州人。本軍伍。以打鐵為生。每鉗鎚  時。念佛不輟口。一日無疾。託隣人為寫頌云。  叮叮噹噹。久鍊成剛。太平將近。我往西方。即
化去。其頌盛傳湖南。人多念佛。

[0143b02]  贊曰。據黃公別無他能。止是念佛不輟口耳。  世人不肯依樣行持。而尋奇覓巧。遂成虔度。  噫非所謂翻嫌易簡却求難耶。

蓮花太公

[0143b06]  大明蓮花太公者。越人。一生拙朴。惟晝夜念  佛不絕。命終之後。棺上忽生蓮花一枝。親里  驚嘆。因號蓮花太公云。

華居士

[0143b10]  大明華居士。江干人。醇朴無偽。與人不款曲。  中年屬業諸子。獨處一室。不涉世事。朝暮惟  孜孜念佛而已。後將卒。自知時至。更衣正寢。
手整冠端坐。別眾而逝。其子先已作棺。於是  易龕。如沙門故事。舉龕之日觀者如堵。遠近  嚮慕焉。

總論

[0143b17]  或問。淨名龐老何以不聞求生。答曰。爾試自  評之。如其未及二公求生固不必論。即使再  來金粟。何妨更見彌陀。苟為不然。淨名不覲
釋迦。龐老不參馬祖矣。且夫心淨土淨。非淨  名語歟。不與萬法為侶。非龐老語歟。爾一朝  踏著淨地。當云何期自念。本自清淨。何期自
念。不侶萬法。何期二公常在淨土。復奚疑  哉。

尼僧往生類

尼大明

[0143b27]  隋尼大明。每入室禮念。先著淨衣。口含沈香。  文帝后甚重之。將終之日。眾忽聞沈香滿室。  俄而光明如雲。隱隱向西沒焉。

[0143c01]  贊曰。一尼造法華經。虔敬類是。後感報靈異。  而二僧冥府誦經。致禮遇有殊。則無怪其然  矣。今時念佛。有幾人似明者乎。使人人如是
念佛。而千不千生。萬不萬生者。吾弗信也。

尼淨真

[0143c06]  唐尼淨真。居長安積善寺。衲衣乞食。誦金剛  經十萬遍。篤志念佛。語弟子曰。五月內十度  見佛。兩度見寶蓮花上童子遊戲。吾已得上
品生。言訖跏趺而化。祥光滿庵。

尼悟性

[0143c11]  唐尼悟性。居廬山念佛。虔願往生。忽聞空中  音樂。謂左右曰。我已得中品生。見同志念佛  精進者。皆有蓮花待之。汝等好自努力。言訖
而逝。

[0143c15]  贊曰。上中品位。二尼能決諸已者何。一則內  觀自行之淺深。二則外稽瑞應之勝劣耳。可  誣也哉。

尼能奉

[0143c19]  宋尼能奉。錢塘人。專修淨業。甞夢佛光照身。  及聞空中善言開慰。告其徒曰。吾往生時至。  少頃聞奉念佛聲甚厲。奔往視之。則合掌面
西坐逝矣。異香滿室。樂音西邁。

尼法藏

[0143c24]  宋尼法藏。居金陵。勤志念佛。夜見佛菩薩來。  光明照寺。奄然而化。

總論

[0143c27]  佛以姨母出家。嘆正法由此而減。使女人出  家者皆如上五人。正法其彌昌乎。而勢所不  能。佛之懸記非過矣。噫真正出家之男子。邇
來尚不多得。而況女眾歟。吾於是乎有感。

婦女往生類

隋皇后

[0144a04]  隋文帝。后獨孤子。雖處王宮。深厭女質。常念  阿彌陀佛。以八月甲子命終。時永安宮北。種  種音樂。自然震响。異香滿室。從空而至。帝問
闍提斯那。是何祥瑞。對曰。淨土有佛。號阿彌  陀。皇后業高。超登彼國。故現斯瑞耳。

[0144a09]  贊曰。捨中宮之貴寵。志淨土而往生。古有韋  提。今見之矣。

姚婆

[0144a12]  唐姚婆。因范行婆者勸令念佛。後臨終見佛  菩薩來迎。告佛言。未與范行婆別。請佛暫住  空中。范至姚婆立化。

[0144a15]  贊曰。臨行別范。不背本也。佛住空中。恒順眾  生也。卓立而逝。亦奇矣。

溫靜文妻

[0144a18]  唐溫靜文妻。并州人。久患在床。靜文勸令念  佛。一年忽覩淨土。告其夫云。我已見佛。後月  當去。囑父母云。今得隨佛往生。願專心念佛。
他日西方相見耳。言訖而逝。

胡長婆

[0144a23]  宋胡長婆李氏。上虞人。夫喪後。日夜高聲念  佛。及誦彌陀經凡十餘年。一日見有僧覆以  緋蓋。曰汝十五日子時往生。問師何人。曰是
汝所念者。婆遂會別諸親。至期有異香光明。  端坐而逝。七日焚化。齒如白玉。舌如紅蓮。睛  如葡萄。皆精堅不壞。舍利不可數計。次日焚  處生一花。如白罌粟云。

[0144b01]  贊曰。諸根不壞。舍利無數。世譏女人五漏之  體。無乃不可乎。

鄭氏

[0144b04]  宋鄭氏。錢塘人。日課觀音經。念佛不輟。後病  中索浴。浴畢西向坐。問家人云。聞磬聲乎。淨  土諸聖且至。已而合掌喜躍曰。佛菩薩來。觀
音手執金臺。如來接我登座。遂奄然而化。

陳氏媼

[0144b09]  宋陳氏媼。錢塘人。從靈芝律師。受菩薩戒。專  心念佛日課千拜。甞有舍利散於經案。臨終  見佛來迎。顧語旁人。未及半已凝然不動矣。

黃氏

[0144b13]  宋黃氏。四明人。早喪夫。因歸父舍。精修淨  業。臨終見佛來迎。結印徐行。儼然立化。家  人篩灰於地。以驗生處。見蓮花一朵生灰中。

[0144b16]  贊曰。燒灰之說未考。但其見佛來迎。結印立  化。高登蓮品必矣。

王氏夫人

[0144b19]  宋荊王夫人王氏。專修淨業。曉夕勤至。給侍  之人。無不則效。惟一妾懈慢。夫人責之。遂悔  悟精進。忽無疾而逝。致夢他妾云。蒙夫人誨。
已生安養。夫人未信也。俄而亦夢。與妾同遊  寶池。見一花天衣飄揚。題曰。楊傑一華朝服  而坐。題曰。馬圩復見金臺光明晃耀。妾指曰。
此夫人生處也。既覺彌加精進。年八十一。慶  誕之晨。秉燭然香。望觀音閣而立。左右方具  儀獻壽已立化矣。

[0144b28]  贊曰。集至此。女人立化。蓋三人焉。金臺晃  耀。亦上品之流矣。孰曰閨閣無人哉。

馮氏夫人

[0144c02]  宋廣平郡夫人馮氏。少多病。慈受深禪師。教  以齋戒念佛。諦信力行十年不怠。忽厭世。人  怪之曰。清淨界中。失念至此。支那緣盡。行即
西歸。何怪之有。臨終氣絕復甦。謂家人曰。吾  已歸淨土。見佛境界。與華嚴十六觀經所說  不異。已而長逝。三日後舉屍如生。異香芬  馥。

王氏女

[0144c10]  宋吉安王氏女。日誦彌陀金剛觀音諸經念  佛。求度母死既殮。惡血滴瀝。女發誓云。若我  孝心。願臭氣不作。言訖流血即止。父娶後
室。與同修淨業。後得疾。請僧說淨土觀法。忽  索衣吉祥而臥。攬觀音手所執幡。寂然不動。  母篩灰於地。以驗受生。見灰中出蓮花數朵。

周氏

[0144c17]  宋周氏妙聰。周元卿之女也。因感其母華臺  往生之瑞。篤志念佛。期生安養。病中請僧行  懺。自見其身。著新淨衣。在樓閣上。作禮念
佛。謂家人曰。勤修淨業。西方相待。右脅西向  而逝。

周行婆

[0144c23]  宋周行婆。太平州人。早年念佛。精專弗替。一  夕胡跪念佛。泊然而化。隣人見數僧引婆騰  空西去。

陸氏宜人

[0144c27]  宋宜人陸氏。錢塘人。朝請王璵妻也。甞誦法  華。篤意淨土。禮懺一會。念佛萬聲凡三十年。  因微疾忽聞天鼓自鳴。人方驚異。即面西端
坐。雙手結印而逝。

[0145a02]  贊曰。結印而逝。不獨僧中有之。在女人亦屢  見焉。皆心不散亂。身不放逸之祥徵也。嗚呼。  為女人者。能倣此。每日至誠禮懺一會。念佛
萬聲三十年。不異其心。吾為伊保任。決生淨  土。

龔氏

[0145a08]  宋錢塘龔氏。晝來念佛。誦彌陀經。後有疾。請  亨律師指示。陳說未終端坐而化。老妾于氏。  亦念佛不輟。一夕夢。龔氏告云。我已生淨土。
汝七日當生。至期而逝。

朱氏

[0145a13]  宋霅川朱氏。念佛三十年。忽斷食四十日。唯  飲水念佛。夢三僧各執蓮花謂曰。吾先為汝  種此花。今當往生。既窹請僧助念。端坐而  逝。

項氏

[0145a18]  宋項氏。名妙智。鄞縣人。寡居二女悉令為尼。  精勤念佛。一日忽曰。我欲坐脫。錯與作棺。女  曰。佛用金棺。無嫌也。母喜俄而異香滿室。西
向結印。微咲而逝。

裴氏女

[0145a23]  宋汾陽裴氏女。專志念佛。報盡日。索火焚香  言。佛以蓮臺迎我。我當往生。已而天花飛墜。  安坐而化。

沈氏

[0145a27]  宋沈氏。慈溪人。自幼蔬食念佛。歸章氏一心  不變。施米貸被以濟饑凍。後微疾。念佛尤力。  忽見佛菩薩諸天聖眾。普現目前。燈光千點。
纍纍然狀若虹橋。即日吉祥而逝。

孫氏

[0145b03]  宋四明孫氏。寡居念佛。三十年不懈。一日微  恙。夢八僧繞行懺宮。己身掛縵衣。隨僧行。既  覺沐浴淨衣。請僧行懺。於大眾前。端坐誦經。
至一心不亂。左手結印而逝。遠近皆聞空中  樂音。

樓氏

[0145b09]  宋樓氏慧靜。適寺簿周元卿。甞披玩傳燈。發  明見地。尤以淨業為真修。念佛不輟。晚年被  疾。忽見蓮臺紫色。化佛無數。異香滿室。語家
人亟令念佛。頃刻而化。

秦氏

[0145b14]  宋秦氏淨堅。家松江厭惡女身。與夫各處。精  持齋戒。閱華嚴法華光明般若經。無虛日。晨  昏修彌陀懺。禮佛千拜久之。有光明入室。面
西安坐而終。

鍾婆

[0145b19]  宋嘉禾鍾婆。誦彌陀經念佛。二十年為常課。  一日語子曰。見大白蓮華無數。眾聖在此。端  坐聳身而化。

孫氏

[0145b23]  宋錢唐孫氏女。常念佛持呪。因病請清照律  師。至謂曰。久病厭世願求往生。師為談淨土  因緣。大喜至夜夢。師持藥一盞服之。流汗身
心輕安。三日後語侍人曰。迦葉尊者來此。好  金蓮華座。即瞑目結印而化。

梁氏

[0145b29]  宋梁氏女。居汾陽。兩目俱盲。遇沙門勸令念  佛。越三年雙目開明。後忽見佛菩薩幡蓋來  迎。即日命終。

黃婆

[0145c04]  宋潮山黃婆。持金剛法華。專心念佛。忽患痢  疾。但飲水不食。隣菴僧善修。夢婆來謂曰。將  往西方。越二日婆西向念佛。端坐而化。遠近
皆見紅霞覆婆之屋。

陳氏

[0145c09]  宋廣平陳氏。剪髮為出家相。朝夕念佛。四眾  稱為道者。後病中集緇素念佛。兩日忽合掌。  泊然而化。

崔婆

[0145c13]  宋東平梁氏乳媼崔婆。淄州人。平生茹素極  愚。不能與同輩爭長短。主母晁夫人留意禪  學。崔朝夕在旁。但誦阿彌陀佛。虔誠不少輟。
不持數珠。莫知其幾千萬遍。年七十二得疾。  洞泄不下床。然持念愈篤。忽若無事時。倡偈  曰。西方一路好修行。上無條嶺。下無坑。去時
不用。著鞋襪脚踏蓮花步步生。諷咏不絕口。  人問何人語。曰我所作。曰婆婆何時可行。曰  申時去。果以其時去。用僧法焚之。舌獨不化。  如蓮花然。

吳氏女

[0145c24]  宋吳氏縣君。齋戒清修。有侍女亦精進念佛。  忽見金蓮捧足者三。數日見膝。又數日見身。  又數日見其面目。中乃阿彌陀佛。左右則觀
音勢至也。又悉見堂殿國界。皎如指掌。如是  三載。常儼然在目。後忽感疾。自言往生乃  終。

[0146a01]  贊曰。吳氏女。時時見佛。有之乎。觀力精進。  理固有之。但魔佛須辯。邪正或殊。女人遇此。  當速質諸明者。

鄭氏

[0146a05]  元鄭氏淨安。錢塘人。念佛日無虛度。得疾聞  空中聲。曰汝行有期。毋得自怠。又見佛身金  色。即奮起面西端坐。召其出家子義修。諷彌
陀經。倏然而化。其女夢。母報曰。吾已得生淨  土。可聞諸修師云。

周婆

[0146a11]  元鄞縣寶幢市周婆。精修淨土。遇歲首持不  語。晝夜常坐。盡月而止。遇暑月則施茶湯。歷  久不廢。一夕夢。大荷葉遍覆一市。覺自身持
數珠行道葉上。既而微疾。隣人夜見幢幡寶  蓋來入其家。黎明婆已合掌。念佛逝矣。

薛氏

[0146a17]  大明薛氏。武塘世族女也。生時母夢。長庚入  懷。後歸周生子五人而寡。秉節自誓。供觀音  大士。香煙結蓮花。人異之。專心淨業。好施不
倦。念佛十五年如一日。萬曆丁亥五月得疾。  醫進乳粥。確乎不許。遂絕粒屏藥石。至九月  六日。延僧禮懺。且曰。四日足吾事畢矣。乃西
向對彌陀像。晝夜繫念。囑諸子翊贊。禁諸婦  女毋入。時正重九。取淨衣。點淨香水。洒禪  椅。次早索水灌手。誦甘露真言。著所淨衣。戴
誌公帽。長跪佛前念。然香讚佛偈。唱三歸依。  禮三拜輪珠。念佛一百八遍。逮午趺坐。結印  而化。神氣熙然。較生存。倍更開朗。一時在側
者。俱聞蓮花香滿室中。諸子奉命入龕。觀者  數千人。歡喜頂禮。其詳載諸本傳志云。

[0146b02]  贊曰。母遺命具龕。無棺槨。無迎殺神。無燒紙  錢。無殺牲以祭。諸子悉隨順不二。吾聞。昔有  臨終坐脫者。子恐乖名教。拽其足伸之。父忽
躍臂捶子。子懼曰。助父坐脫耳。視今日周氏  諸子。為何如。先是母以殘息。待予至授戒。予  適稽緩。母曰。時至不可待矣。即化去。人以為
恨。寧知予未下船舷。羯磨已竟。噫諸上善人。  同會一處。周氏之母子。不其然歟。

許氏婦

[0146b11]  大明許氏婦。杭郡人。生平恭順質實。惟以念  佛為事。將卒呼家人與訣別。著淨衣端坐。手  執天目白花。自簪之。安然而逝。

總論

[0146b15]  極樂國土。實無女人。女既得生。悉具大丈夫  相。今人繪九品圖。而作女相者非也。殆存其  本因。以彰雜類之同生耳。清淨界中。覓男相
尚不可得。況女相乎。雖然女更有三病焉。孝  翁姑不如其父母一也。御婢僕不如其子孫  二也。知布施而不知息其貪心。知慕男身。而
不知革其女習。知奔走寺宇恭事沙門。而不  知反求諸  己  三也。明於此三未出娑婆。而居  然比丘矣。夫何慮不生淨土。

惡人往生類

張善和

[0146b26]  唐張善和。殺牛為業。臨終見群牛。作人語索  命。於是大怖。喚其妻云。速延僧為我懺悔。僧  至諭之曰。觀經中說。臨終惡相現者。至心念
佛即得往生。和云。地獄至急。不暇取香爐矣。  即以右手擎火。左手拈香。面西專切稱佛。未  滿十聲。自言佛來迎我。即化去。

[0146c03]  贊曰。觀其地獄至急。手作香爐蓋勢迫。情極  懇苦精誠。更無第二念矣。雖云十念寧不遠  過悠悠者百千萬億念。決定往生理實如是。
或疑菩薩示現者容有之。而不盡然也。

張鍾馗

[0146c08]  唐張鍾馗。殺鷄為業。病革見緋衣人。驅群雞  啄之。血流被面。痛不可忍。有僧為設佛像教  令念佛。頃之香氣滿室。恬然而逝。

雄俊

[0146c12]  唐雄俊。寓成都。膽勇過人。不守戒律。甞罷道  從戎。尋復為僧。因聞經言。一稱佛名。滅八十  億劫生死重罪。乃大喜曰。賴有此耳。自是雖
為惡。而念佛不輟。丁未二月暴亡。經宿忽甦。  言至冥司。主者曰。誤追汝。然汝念佛。本無深  信。今還人世。宜倍精進。人以為地獄漏網。既
而入山。齋戒念佛越四年。辛亥三月。緇輩咸  集告曰。吾時至矣。爾輩還城見吾親知。為吾  語曰。俊以念佛得生淨土。毋以為地獄漏網  人也。語笑之間。端坐而化。

[0146c22]  贊曰。薰蕕不同器。寧有且造惡且念佛而得  往生者乎。噫觀賴有此耳之一言。其於稱佛  滅罪之語。蓋信入骨髓矣。即此一念。力重萬
鈞。臨終轉業往生。又何疑哉。

惟恭

[0146c27]  唐惟恭。住法性寺。慢上凌下。親狎非類。酒徒  博侶。交集於門。暇則念佛。寺僧靈巋者。同惡  相濟。里人為之語曰。靈巋造惡。惟恭繼跡。地
獄千重。莫厭雙入。恭聞曰。我雖積業罪無所  迯。然賴淨土教主。憫我愆尤。拔我塗炭。豈  復墮惡道耶。乾寧二年病革。巋自外還見伶
人數輩。少年麗服問所從來。答曰。西來迎恭  上人耳。一人懷中出金瓶。瓶中蓮花其合如  拳俄頃增長。如盤盂。光彩交映。望寺疾馳而
忽不見。巋至寺聞鍾聲。恭已逝矣。

瑩珂

[0147a09]  宋瑩珂。受業霅川瑤山。酒炙無所擇。忽自念  梵行虧缺。恐從流轉。令同住取戒珠禪師所  編往生傳讀之。凡讀一傳為一首肯。既而室
中面西。設禪椅絕食。念佛越三日。夢佛告曰。  汝尚壽十年。且當自勉。珂白佛言。設有百年。  閻浮濁惡。易失正命。所願早生安養。奉事眾
聖。佛言。汝志如是。後三日當迎汝。至期命  眾。誦彌陀經。乃曰。佛及大眾俱至。寂然而  化。

仲明

[0147a19]  宋仲明。居山陰報恩寺。素無戒檢。因感疾。  謂同學道寧曰。我今心識散亂。何藥可治。寧  教以隨息念佛。明如所教。至七日力已困憊。
寧又令想目前佛像。久之忽見二菩薩。次復  見佛。瞑目而逝。

吳瓊

[0147a25]  宋吳瓊。臨安人。先為僧。退道返俗。前後兩娶  生二子。屠沽之事。靡所不為。常庖厨殺鷄鴨  等。則持而唱云。阿彌陀佛子。奸脫此身去。連
稱佛號。乃施刃。每切肉。念佛不輟。後目上生  瘤。如鷄卵。遂大憂怖。搆草庵。分散其妻子。  念佛禮懺。晝夜如不及。紹興二十三年。告人
云。瓊來日戌時去也。人皆笑之。次晚以布衫  換酒飲畢。書頌云。似酒皆空。問甚禪宗。今日  珍重。明月清風。端坐合掌念佛。叫云。佛來。  即化去。

金奭

[0147b07]  宋金奭。會稽人。網魚為業。忽猛省。持戒精進。  日課佛號萬聲。久而弗替。後無疾。語家人云。  阿彌陀佛。與二菩薩俱來迎我。我歸淨土去
也。焚香端坐而化。邑人聞異香天樂。終日不  散。

[0147b12]  贊曰。奭之事與善和鍾馗異。彼則生平造業。  臨歿輸誠。此則預革前非。久修善業。往生品  位。必過於二人矣。

總論

[0147b16]  無邊苦海。岸在回頭。積劫幽宮。明存一炬。淨  土之不遺惡人無惑也。雖然悟遷善之有門。  而痛自怨艾可也。恃帶業之猶生。而安心造
惡。僥倖於萬一不可也。古之惡人。以此為  藥。今之惡人。執此成病。是故古之惡人。惡  人之善人也。今之惡人。惡人之惡人也。悲夫。

畜生往生類

龍子

[0147b24]  菩薩處胎經云。有一龍子。謂金翅鳥曰。我自  受龍身。未曾殺生。觸嬈水性。壽終之後。當生  阿彌陀佛國。

[0147b27]  贊曰。慈心不殺。淨業正因。龍受佛言。往生固  其宜矣。

鸚鵡

[0147c01]  唐貞元中。河東裴氏。畜鸚鵡。常念佛。過午不  食。臨終十念氣絕。火化之得舍利十餘粒。烱  然耀目。僧慧觀者。用陶甓建塔。以旌其異。成
都尹韋臯為之記。有了空相於無念。留真骨  於已斃之句云。

鴝鵒

[0147c07]  宋黃巖正等寺觀公。畜鴝鵒。能言常念佛不  輟。一日立化穴上葬之。俄而舌端出紫蓮花  一朵。靈芝律師甞為之讚。有立亡籠閉渾閒
事。化紫蓮花也太奇之句焉。

[0147c11]  又

[0147c12]  潭州人。有養鴝鵒者。常念佛既斃。以棺葬之。  忽生蓮花一朵。自其口出有頌之者。云有一  靈禽。號八哥。解隨僧口念彌陀。死埋平地蓮
花發。人不回心爭奈何。

[0147c16]  贊曰。鸚鵡鴝鵒。人教以念佛。蓋常事耳。今胡  不見往生。噫譬諸世人。均聞念佛之教。有信  心念者。有輕心念者。是以念佛人多往生人
少。彼鸚鵡鴝鵒。何獨不然乎。

總論

[0147c21]  或謂。人靈而物蠢。云何禽畜而得往生。是不  知。凡厥有情。皆具佛之靈覺。迷有厚薄。而  分人畜。非靈蠢之不侔也。雉聽法華。而再世
為僧。牛覩金容而死生天上。歷歷載諸傳記  矣。況地獄鬼畜。皆生我剎。固法藏比丘之本  願乎。所恨人見禽畜之往生。而恬無警悟。甘
心五濁。束手輪迴。一息不來。易形於鱗羽。而  不自知也。獨何為哉。

續錄

[0148a01]  今時往生者。隨聞見續入。故另附二卷末。  不分門類。不別先後。

僧明本

[0148a04]  大明明本。通州靜嘉寺僧。素有高志。梵行清  白。勤於講業。後輟講專心淨土。六時禮念。年  久弗替。忽微恙。自知時至。告眾安然而化。異
香七日。

朱綱少府

[0148a09]  大明朱綱。京都人。業儒中鄉舉。三上春官不  第。乃就職官二府致仕。專修淨土。日課佛三  萬。十五年無少怠倦。臨終坐榻上。兩手擎珠。
念佛不輟。異香滿室。乃云佛來也。連聲稱念  而逝。

于媼

[0148a15]  大明于媼。北京昌平州邵村民于貴之母。久  積念佛。一日浣衣甚潔。謂其子曰。予將生淨  土。子未信。至期取几置庭心。坐几上脫去。異
香天樂。鄉人皆聞。

顧居士

[0148a20]  大明顧源。金陵人。自號寶幢居士。幼能詩善  草書。中年一志淨業。後微疾。集僧俗道友。十  念阿彌陀佛。唱和相續。語人云。我決定往生
矣。人問何故。曰我見阿彌陀佛。身滿虛空。世  界金色。佛以袈裟覆我。我身已坐蓮花中。時  一眾聞蓮花香。諸子悲戀不已。居士曰。汝謂
我往何處。何處即此處。此處若明何處不了。  乃屏人曰。毋多言亂我心。空中諸佛迎我。三  鼓行矣。至期怡然含咲而逝。少宗伯殷秋溟  先生。為之傳云。

[0148b01]  贊曰。身已坐蓮花中。生則決定生也。何處即  此處。去則實不去也。居士之生。當不在中下  品矣。

方氏

[0148b05]  大明方氏。諸生吳應道室也。三十而寡。守志  歸佛。專修淨土。一老媼亦齋戒。相隨逐二十  年。萬曆乙酉。時年五十矣。小疾呼老媼相對
念佛不輟無一語及他務卒前一日。沐浴更  衣。明晨然香禮佛。還坐一榻而逝。有子用先。  第進士不妄語人也。為予道始末如此。

張母

[0148b12]  大明張母。陶氏。為長水守約居士繼室。居士  奉佛。母化之。日課誦無間。居士出禮普陀。母  謂二子曰。吾平日參是心作佛是心是佛二
語今始悟初四日吾行矣。及期端坐而逝。次  日居士歸成殮。俄而棺上出青蓮花五朵。居  士大駭異。自愧恒常與俱。不知其道行如此。  遠近見聞。靡不嘆慕。

祖香

[0148b20]  大明祖香。江西新喻人。於山東龍潭寺。精修  淨業。有居士王傑者。築菴延之。未幾語傑云。  某日當歸家。眾苦留。香云。歸安養家耳。及期
敷座西向坐逝。舉龕八山。化火自焚。

郭大林

[0148b25]  大明郭大林。湯陰人。平生端潔雅素。出世為  懷。遇僧教以念佛。遂一心淨土。年七十六。一  日無疾。與子別云。明午當去。至日坐脫。

劉通志

[0148b29]  大明劉通志。京都人。精懇念佛。年五十二得  疾。念益切。隣人李白齋先卒。通氣絕。自旦至  午復甦。謂家人曰。適見一舟。云往淨土。乘舟
三十六人。白齋與焉。我亦一數。但衣未鮮潔。  又忘帶念珠。命我易衣取珠。舟艤相待。家人  急為易衣。珠掛其項須臾而逝。

孫氏母

[0148c07]  大明中官孫名之母。一生齋戒念佛。年老微  恙。自知時至。告其子。欲坐脫。子哀泣止之不  得。乃為作龕。至期入龕。安坐化去。

唐體如文學

[0148c11]  大明唐延任。浙之蘭溪人。號體如居士。孝友  醇慤。出自天性。少遊黌校有聲。已而覺世無  常。傾心至道。參雲棲。受念佛三昧。遂力行
之。凡十三年如一日。唯篤志以西方為歸。萬  曆癸卯。值耳順。仲冬之旦。忽謂諸子曰。新春  十有一日吾行矣。數日前禮誦如平時。至期
盥漱整衣端坐。手結印。口稱佛名。含咲而逝。  如入禪定。

[0148c19]  贊曰。居士將入滅。諸子請曰。大人臨終一段  因緣。當聞之雲棲。入往生傳否。居士謂。必以  報吾師。然勿為裝飾。據事直陳。至於入傳不
入傳。師自有見。切勿以不入傳而有慍色而  有慍意。嗟乎。即是可以觀所養矣。平生於淨  土諦信不貳。含咲而逝。往生何疑焉。

楊嘉禕文學

[0148c26]  大明楊嘉禕字邦華。泰和人。世家子也。年十  三持不殺戒。蚤虱無所傷。二十三肄業南雍。  俄疾作。以萬曆乙巳仲冬十九日卒。卒之先
夢遊地獄。見地藏大士於冥陽殿。覺而放諸  生命。延僧誦經念佛。謂人曰吾將逝矣。青蓮  花現吾前。得非淨土境乎。遂晝夜念佛不輟。
命息燭曰。汝輩假燭為明。吾不須燭。常在光  明中耳。問何所見。曰蓮開四色。問見彌陀否。  曰見彌陀現千丈身。問觀音。曰身與彌陀等。
問勢至。曰不見也。言訖忽躍起拈香。連聲語  曰。彌陀經功德不可說。不可說。不可說。吾已  得上品矣。寂然而逝。

[0149a09]  贊曰。邦華好學天植。書無所不讀。已獨潛心  於內典。又獨加意於內典之淨土法門。其臨  沒也。謂彌陀經功德不可說。而三稱之。見之
真故。言之切也。仲兄嘉祚。傳其事。而矢之  曰。予所誑語墮拔舌獄。其亦見真而言切歟。  不信淨土者可思已。

郝熙載文學

[0149a16]  大明郝熙載。錢塘人。法名廣定。生平忠信不  欺。以德行稱於黌校。晚歸佛。禪誦夙夜匪懈。  萬曆辛亥春二月得疾。每睡覺云。吾夢於山
中求見佛。佛未見。見百鳥叢集。如是累日。至  二十七食時。忽舉首視窓外。謂其子世翰曰。  今日別是一乾坤矣。顧家人為置銀錢。俄而
曰。吾向恐見官備用。今無用此。三鼓云。有  二童子來迎。佛坐蓮花臺現吾前。吾往矣。吉  祥而逝。

朱氏

[0149a26]  大明陳母朱氏。吳郡嘉定人。濬川居士室也。  孝慈天植。素向三寶。年八十一。其子參雲棲  歸。導以念佛往生。遂篤志淨業。越二載示疾。
卒之前三日。堂前大呼母名者三。母云。有二  青衣在此。時病久孱困。忽躍起竪脊端坐。諸  子勸其寢息。乃吉祥而逝。迎尸中堂。仰臥之。
尸自轉西向。一時駭異。以為精誠所感致云。

[0149b04]  贊曰。郝父陳母。俱有青衣童子之祥。當生人  天。既而一則佛現蓮臺。一則不忘西向。又當  生淨土。二相俱時。生方未可定也。即不生。生
且不遠矣。

徐氏

[0149b09]  大明陸母徐氏。嘉定人。孀居刻志淨業。夫昔  有千金出貸。焚券不取。奩飾罄以施人。恒于  佛所禮誦不輟。如是者十載。一夕忽呼侍人
曰。看東方光發否。我往生時至矣。汝輩可助  我。遂高聲念佛。合掌而逝。

戈廣泰居士

[0149b15]  大明戈以安。法名廣泰。錢塘人。性至孝。素積  善行。而深自鞱晦。不求人知。晚歲精誠奉佛。  與靈芝僧玄素。結春秋二社念佛。誦華嚴五
經。忽謂人曰。吾大限將至。當為西歸資糧。遂  自室課誦。昕夕不輟。預定歸期於臘月二十  一日。前二夕。母子環視悲哽。居士咲曰。生必
有滅。奚悲為。吾方凝神淨域。面覲彌陀。若等  慎勿以情愛亂我正念。諄諄惟囑玄素。助念  無間雜語。至期寂然而逝。

[0149b24]  贊曰。僧入冥見居士。晏坐靜室。經籍盈几。庭  多紫竹石峯。清絕如洞天。夫居士宜生極樂。  胡為尚在冥境。意者平日志切誦經。經願未
滿。滿願而後往生歟。

杜居士

[0149b29]  大明杜居士。順天府宛平縣人。隱西山瑞光  寺側古齋堂中。置家事不問。三十年專志念  佛。予鄉人童廣策詣之。居士問所從來。答曰
杭州。曰君杭人。識雲棲宏公否。策答曰。吾師  也。居士合掌念佛。更無他語。將終禮懺九日。  至懺文懇切處。輒流涕哽咽。遂絕食惟飲水
少許。懺畢坐脫。浹旬顏貌如生。人望見有五  色彩雲。盤旋屋上云。

孫大玗居士

[0149c09]  大明孫叔子。法名大玗。自幼警敏端確。年十  二隨父鏡吾居士。奉四十八願彌陀像。入雲  棲。因受五戒。歸而斷葷血。息交遊罷呫嗶。矢
志念佛。誓取金臺。而勤苦不惜身命。俄而見  兩比丘持蓮花以一心淨土印可。復見化人。  誦金剛經一晝夜。乃矍然起坐曰。彌陀觀音
皆來迎我。結金剛拳印。大呼阿彌陀佛數聲。  泊然而寂。時萬曆辛亥十一月十一日也。有  淨土十二時歌傳世。詳具吳太史西生傳中。

[0149c18]  贊曰。吳太史觀我居士。稱玗室歲產瑞芝。卒  之歲。有大如斗者。如金如玉。如赤白輪。往生  之祥可徵矣。為作孫叔子西生傳。太史長者。
言無虛妄。因錄之。

吳居士

[0149c23]  大明吳居士。仁和人。諱大恩別號仰竹。生平  孝友誠篤。好行陰德。放生救苦。恤隣代逋。遂  感陰霾遇光舟危返風種種善報。而虔心內
教。晨夕誦經。稱念阿彌陀佛。精進無倦萬曆  四十年五月初三日別眾。跏趺端坐而逝。室  有香氣神色煥然。詳具印持嚴君所作傳云。

吳居士

[0150a01]  大明吳居士。新安世家也。諱繼勛字用卿。別  號十如居士。賦性沈毅質如木。直如矢。好行  種種善事。嗜之而不厭如甘露。晚歲耽心內
典。持往生呪。稱念阿彌陀佛洪名。日有定課。  歷寒暑純一無間。甞墮江中足若有物憑藉。  漂十里躍而登舟。眾以為佛力所感。忽患背
疽危。甚人不堪其憂。居士陶然談笑。自如若  無疾苦者。俄而正念示寂。厥子  [企-止+言]  章子輿氏  所謂善信人也。言無虛妄。其所述行狀如是。

往生集卷之二

* * *

【經文資訊】大正藏第 51 冊 No. 2072 往生集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
