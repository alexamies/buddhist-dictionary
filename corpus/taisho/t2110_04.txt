辯正論卷第四
唐沙門釋法琳撰

十代奉佛篇下

  * 大唐高祖太武皇帝 
  * 大唐今上皇帝 
  * 魏大丞相勃海王 
  * 魏侍中太保司徒  公廣陽懿烈王 
  * 廣陽忠武王 
  * 魏司徒廣陽王 
  * 廣陽文  獻王 
  * 魏相國高王 
  * 汝南王 
  * 魏宜都王 
  * 魏上黨王穆 
  * 魏常山王鷙 
  * 魏淮陽王尉  河東王荀 
  * 魏東陽王丕 
  * 淮南王他 
  * 魏秦王翰 
  * 魏司徒北海王詳 
  * 司牧高陽  王雍 
  * 魏彭城王勰 
  * 魏濟南王文若 
  * 魏  安豐王延明 
  * 中山王熈 
  * 魏瑯瑘王誦 
  * 魏尚書令廣陽王嘉 
  * 魏陳留王虔 
  * 魏齊  獻武王 
  * 魏使持節中外諸軍事齊王 
  * 鉅  鹿王闡 
  * 魏錄尚書事彭城王韶 
  * 譙郡王  亮 
  * 魏江夏王彛 
  * 臨洮王榮 
  * 魏太師大司馬洛州刺史馮熈 
  * 魏使持節  幽州刺史司徒公胡國珍 
  * 魏司徒祖瑩字  元珍 
  * 魏司空李無為 
  * 魏太傅昌寧王李  寔 
  * 魏少保建昌公竇略 
  * 魏司空高微  曹 
  * 魏司徒高隆之 
  * 魏侍中尚書令元又 
  * 魏右僕射大行臺慕容紹宗 
  * 魏吏部尚書  邢巒 
  * 魏驃騎大將軍儀同三司恒州刺史  陸政 
  * 魏太常卿恭侯鄭瓊 
  * 魏雍州刺史  韓仲詳 
  * 魏黃門崔陵 
  * 魏幽州刺史盧令  守 
  * 魏沛郡太守趙元則 
  * 魏河南尹武邑  公李獎 
  * 魏太子中庶子御史中丞陸載 
  * 魏衛尉卿許伯桃 
  * 魏散騎常侍溫子昇 
  * 魏寧遠將軍侯莫陳引 
  * 齊大丞相內外諸軍事常山王確 
  * 齊太  尉蘭陵王長恭 
  * 齊司徒瑯瑘王儼 
  * 齊錄  尚書事長廣王湛 
  * 齊大都督尚書廣平  王 
  * 齊大司馬清河王亶 
  * 齊左僕射廣寧  王孝衍 
  * 齊侍中使持節尚書令錄事都督趙州諸  軍事驃騎大將軍開府儀同三司護軍將軍  趙州刺史帶六州都督并大中正長安公  晉昌王唐邕 
  * 齊右丞相咸陽王斛律明月 
  * 齊左丞相  平原王段孝先 
  * 齊錄尚書事淮南王和  士開 
  * 齊太常清河王高嶽 
  * 齊太宰章武  王庫狄千秋 
  * 齊侍中秦王高彥歸 
  * 齊  侍中尚書令元羅 
  * 齊尚書令高肇 
  * 齊太  尉彭樂 
  * 齊司徒潘相 
  * 齊司空司馬子如 
  * 齊光祿大夫尚書僕射楊遵彥 
  * 齊少傅  尚書僕射魏牧 
  * 齊光祿大夫尚書僕射  崔纖 
  * 齊右僕射崔季舒 
  * 齊左僕射燕子  敬 
  * 齊僕射趙彥深 
  * 齊侍中斛律孝卿 
  * 齊侍中斛斯文若 
  * 齊侍中徐之才 
  * 齊  侍中高正德 
  * 齊七兵尚書王元景 
  * 齊太  常卿崔昂 
  * 齊散騎常侍劉逖 
  * 齊衛尉卿  杜弼 
  * 齊殿中尚書邢子才 
  * 齊祕書監  祖孝徵 
  * 齊尚書左丞封孝琰 
  * 齊使持節  平南將軍仁州刺史金紫光祿大夫安康侯  樊儒 
  * 周柱國襄州總管衛王 
  * 周柱國益州總  管趙王 
  * 周柱國雍州刺史齊王 
  * 周太  師大冡宰柱國大將軍晉國公宇文護 
  * 周  柱國尚書僕射楚國公豆盧寧 
  * 周太傅柱  國大將軍大宗伯鄧國公竇熾 
  * 周侍中柱  國大匠卿武衛將軍冠軍將軍中散大夫安  豐公段跱 
  * 周柱國雍州牧南兗八州諸軍  事兗州總管酇國公竇恭 
  * 周大將軍幽州  刺史安定公宇文貴 
  * 周開府儀同三司太  子洗馬雲寧莊公瑯瑘郡王拓拔勝 
  * 周使  持節  陝  州都督行臺郎中通直散騎常侍河  東公宇文善 
  * 周開府儀同三司陽化公元  昂 
  * 周柱國大將軍隴西東公楊纂 
  * 周  通州刺史右侍上士散騎常侍楊操 
  * 周司  空貞侯鄭穆 
  * 周侍中少傅京兆郡守行  臺郎中大匠卿燕郡公盧景仁 
  * 周太保柱  國大將軍吳武公尉遲安 
  * 周大將軍南  蠻都監常山公柳慶之 
  * 周北荊州刺史安  道公席顧 
  * 周使持節柱國大將軍大都  督潼州刺史徐國公若干鳳 
  * 周使持節  太傅柱國大將軍清河公侯莫陳休 
  * 周太  師柱國蜀國公尉遲逈 
  * 周開府儀同三  司安政公史雄 
  * 周開府平北將軍仁州刺  史安化公丘洪賓 
  * 周益州府中郎新州  刺史蔡哿 
  * 周開府威遠將軍王靜 
  * 周大  將軍和雞雄 
  * 周大將軍爾綿永 
  * 周司  金大夫破多羅紀 
  * 周軍司馬洪和公意力  勤仲慶 
  * 隋秦王俊 
  * 隋蜀王秀 
  * 隋漢王諒 
  * 隋太  師上柱國申國公李穆 
  * 隋太保上柱國薛  國公長孫覽 
  * 隋上柱國使持節淮南總管  壽州刺史觀王楊雄 
  * 隋大司馬上柱國神  武肅公竇毅 
  * 隋上柱國尚書右僕射魯國  公虞慶則 
  * 隋上柱國尚書左僕射齊國公  高頴 
  * 隋上柱國右衛大將軍陳國公竇  抗 
  * 隋上柱國武衛將軍梁國公侯莫陳芮 
  * 隋上柱國洛豫十七州諸軍事洛州刺史  詢陽公元孝矩 
  * 隋上柱國荊州總管上明  公楊紀 
  * 隋上柱國尚書左僕射越國公楊  素 
  * 隋上柱國尚書右僕射納言邳國公蘇  武威 
  * 隋上柱國都督河東諸軍事河東  太守竇慶 
  * 隋柱國右衛將軍南康公劉  嵩 
  * 隋驃騎將軍儀同三司汾州刺史崔鳳 
  * 隋上柱國何明王楊辟邪 
  * 隋兵部尚書  上大將軍龍崗公段文振 
  * 隋著作郎濟南  侯王劭 
  * 隋上柱國毫靈四州總管海陵公  賀若誼 
  * 隋使持節大將軍凉州諸軍事凉  州刺史趙國公獨孤羅 
  * 隋上柱國凉益六  州總管將國襄公梁睿 
  * 隋上柱國廣宗  莊公李崇 
  * 隋上柱國左武衛大將軍使持  節凉州刺史宇文慶 
  * 隋上大將軍營州總  管魏興公韋世文 
  * 隋柱國吏部尚書上  庸公韋世康 
  * 隋廣漢太守襄垣侯薛琰 

[0511a26]  大唐高祖太武皇帝

[0511a27]  纂堯居晉契武基周。雲起龍騰撫期命世。叶  一匡以興運。因九合而樂推。發自參墟克定  京室。弔俗之規已布。約法之教便申。井集
五星化覃四表。地紐還正天維重張。自東自  西遠安邇肅。而義旗初指經彼華陰。望祀靈  壇以求多祉。其地乃萬國朝宗之路。六合交
會之區。可以瞻仰儀形栖遲禪誦。乃於神祠  之右。式建伽藍造靈仙寺。一所碑文李庶子  百藥製。藻黼交映金碧相暉。引曜朝夕之光。
煥爛虹蜺之彩。花臺窈窕近對蓮峯。畫觀岧  嶢斜臨貝闕。又造像書經備修禔福。京師造  會昌寺勝業寺。慈悲寺。證果尼寺。集仙尼寺。
又捨舊第為興聖尼寺。并州造義興寺。並堂  宇輪奐像設嚴華。複拱圖星重楣畫月。高窓  蕩霧洞戶延風。慧苑禪林莫不周備。武德元
年。於朱雀門南通衢之上。普建道場設無遮  大會。繽紛羽客執板來儀。容與福田揚煙總  萃。步虛纔引殆遏行雲。清梵徐迴堪留度鳥。
芬芳妙供。形五淨而擎來。照灼名花。麗三山  而捧至。於是車馬偪側士女軿填。若湊峴山  如爭禊飲。假令日光通夢。唯傳白馬之徵。菩
薩應生。徒聞赤烏之歲。比之今日。良有愧哉。  又為太祖元皇帝。元貞太后。造栴檀等身像  三軀。相好奇特莊嚴希有。於慈悲寺供養。武
德元年仲春之月。于時韶景揚暉青祇獻祉。  兩儀交泰萬物咸亨。應多福之宜。布惟新之  澤。命沙門道士各六十九人。於太極殿七日
行道。散席之日設千僧齋。法琳以釋老二教  同處弘宣。冀神功將三景連衡。寶命與二儀  齊久。乃課鄙詞上頌云爾。

緬尋曠古　　逖聽元皇　　因時作訓  
用智垂芳　　祈恩望袟　　報德蒸嘗  
唯章小祀　　焉聞大方　　未弘三教  
但諷九章　　膺期撥亂　　粵我聖唐  
明達因果　　端拱文昌　　化侔十號  
仁深百王　　律中仲月　　時登少陽  
下憐蠢蠢　　上答蒼蒼　　式陳金闕  
爰開道場　　日宮照曜　　星臺焜煌  
空懸珠影　　焰動輪光　　雲披玉字  
煙散名香　　供疑飛下　　聲含鳳鏘  
麒麟表瑞　　甘露呈祥　　功隨劫遠  
德共天長　　恩霑有際　　澤被無疆  
命同元始　　體類金剛　　鴻基永永  
降福穰穰

[0511c13]  大唐今上皇帝稟太易太初之氣。資天皇  天帝之靈。幽房啟高陽之基。姚墟搆重華之  業。赤光流戶紫氣衝天。龍顏鳳臆。之形日角
月懸之兆。河目海口之異。豐上銳下之奇。  聰聖玄覽知來藏往。探幽入微窮神盡性。厥  天授其體自然龍潛之初德綸大下。屬  隋氏世季  宇
內分崩。火燎崑峯水飛滄海。王  世充拔扈於鞏洛。竇建德趑趄於冀定。唐弼  薛舉。既蟻聚於三秦。黑闥武周。亦鴟張於六  郡。皆為逐鹿之意。各開潛號之儀。擁無賴
之子弟。率烏合之徒眾。縱牛羊之力。發水草  之山。河右已來龍蛇等斃。中原之地玉石俱  焚。遂使地表天垂。競有來蘇之歎。上京要
服。人興抒軸之悲。我皇居帝子之親。膺天策  之命。用若勵之重。救蹈氷之危。以夕惕之  深。赴倒懸之急。備行九伐總統六軍。上臨之
以日旗月旗。下布之以天陣地陣。鼓聲震野  氣動天門。角響鳴山威驚地戶。於是帶流星  而逈入。乘奔電而前軀。莫不瓦解氷銷風行
草偃。凱歌獻捷無與論功。自天皇九紀已來。  五十二戰之後。凡經一百二十五代。一千三  百五十九世。一千一十二萬二千一百二十
七年已來。仗鉞臨戎麾旄誓眾。驅除氛祲夷  剪攙槍。拯橫流之溺。救燎原之禍。平一區宇  廓清天步。未有我皇之用兵也。高祖凝神毓
聖。馳想煙霞之表。出窅入冥。高蹈天人之外。  往以萬方昏墊百神愆祀。屈頴陽之高風。拯  率土之沈溺。黔黎蒙再造之德。庶類荷裁成
之恩。不以黃屋為心。俯以蒼生為念。脫躧  之懷。無忘於靈府。釋負之志。有形於明發  喜禘郊之可託。忻宗祐之有主。考時練日。傳
大寶於少陽矣。自光膺鑒撫作貳春宮。德覃  內外仁被幽顯。既而重光掞彩。照燭宇宙之  間。副武弘仁。衍溢風雲之際。聿遵三善爰貞
萬國。及天門重啟寶曆惟新。臨赤縣而大誓  莊嚴。撫黔黎而廣興利益。開四等之日。遍燭  堯雲。揚六度之風。橫流舜雨。寶舟沈而更涌。
慈雲卷以還舒。仙臺將法苑共華。玉鏡與金  輪齊轉。澤周有頂道被無垠。靈應休徵兆符  先見。寬仁德孝史備後書。每以解網為心。
結繩在念。意欲永空囹圄。長息烽爟。蠢蠢群  生同歸仁壽。茫茫率土共奉真如。貞觀元年。  獻肇夾鍾之月。高豎勝幢。少陽沽洗之辰。
洞開慧殿。京城僧尼。並於當寺七日行道。齋  供所須有司准給。散齋之日。總就大興善寺。  貞觀二年。下詔曰。神道設教慈惠為先。玄
化潛通亭育資始。朕恭膺大寶撫愛黎元。矜  愍之心觸類而長。是用傍求冥貺幽贊明靈。  所冀九功惟序。五福斯應。比嚴霜早降秋實
不登。靜言寡薄無忘慚惕。今百穀滋茂萬實  將成。猶恐風雨失時字養無寄。敢藉聰明介  茲多祉。宜為溥天億兆仰祈加祐。可於京城
及天下諸州寺觀。僧尼道士等七日七夜轉  經行道。每年正月七月。例皆淮此。玄恩咫尺  聖力冥扶。景風膏雨應時戒節。嘉苗穜稑
被野亘原。國富九年之資。家豐萬箱之斂。皇  帝宿樹五恒曠資十善。啟興王之  覇  業。赴億  兆之歡心。但以建義之初時逢世季。親當矢
石屢總元戎。或東剪七雄。西清八水。縱神兵  而戮封豕。乘天策以斬修蛇。既動赫斯之威。  恐結怨魂之痛。其年季春躬發詔旨。自隋末
創義志存拯溺。北征東伐所向平殄。黃鉞之  下。金鏃之端。凡所傷殪難用勝紀。手所誅剪  將近一千。竊以如來聖教深尚慈仁。禁戒之
科殺害為重。永言此理彌增悔懼。爰命有司  京城諸寺皆為建齋行道。七日七夜竭誠禮  懺。所有衣服並用檀捨。冀三塗之難因斯解
脫。萬劫之苦藉此弘濟。滅怨障之心。趣菩提  之道。三年孟春降勅京城僧尼。於當寺每月  二七日。行道轉仁王大雲等經。以為恒式。
登又奉勅波頗三藏等。於大興善寺翻寶星  經琳為序曰。寶星經。梵本三千餘偈。如來初  證覺道。度目連身子。及降伏魔王護持國土。
說此經也。自像化東漸綿歷歲時。三輪八藏  之文。四樹五乘之旨。顯神光於石室。流梵響  於清臺。雖鞮譯相尋尚多疑闕。我大唐皇帝。
迺聖迺神允文允武。乘機撫運拯溺救焚。反  上皇之風。行不言之信。去泰去甚。既掩頓  於八紘。無事無為。迺朝宗於萬國。瀚海天
山之地。盡入堤封。龍庭鳳穴之鄉。咸霑聲  教。仁踰解網治踵結繩。大德閑閑外齊八則。  小心翼翼內整四儀。臨赤縣而溢慈悲。寄玄
扈而敷弘誓。每以諸法非有物我俱空。眷言  真要無過釋典。有中天竺國三藏法師波頗。  唐言光智。誓傳法化不憚艱危。遠涉葱河來
遊震旦。經塗所亘四萬餘里。以貞觀元年庚  戌  洎于京輦。既登上席。爰懋錦衣。有詔所司  搜揚碩德兼閑三教備舉十科者一十九人。
於大興善寺請波頗三藏法師。相對翻譯。沙  門慧乘等證義。沙門玄謨等譯語。沙門慧明  法琳等。執筆承旨慇懃詳覆。審名定義具
意成文。起貞觀三年三月。訖四年四月。凡十  卷十三品。用紙一百三十幅。總六萬三千八  百八十二言。其年仲冬勝光寺主僧珍。奉勅
就宮。迎像於勝光寺供養。四年獻肇諸寺大  德四十九人。經三七日慶像行道。日滿設千  僧會。王公竝來行香。琳又上皇帝繡像頌曰。
緬以。八樹韜光。兩河晦迹。匿王戀仰。鑄鑞  而瀉全身。迦帝翹誠。鎔金而圖具相。洎  乎青精南度白馬東翻。像教欝興靈儀遍跱。
於是儼神姿以登私井。屈聖體而施明珠。光  烈張橋色流滬瀆。示佩日於漢后。感揮毫於  晉君。或顧步而躡萬山。乍徘徊而遊夢渚。禎
祥嘉瑞兆自由來。未有刺縷圖真援空範狀。  我大唐皇帝。曩植四弘夙資五德。神功邁於  軒昊。至治美於成康。仁熏上玄力侔大道。
慶雲垂彩。金鏡含七曜之暉。瑞鳥呈祥。玉燭  和四時之氣。素髮文身之長。俱請命於王庭。  穿胸儋耳之酋。共獻賝於魏闕。加以留心八
正篤意五乘。廣運檀那聿修淨業。永言善逝  冥漠何追。爰勅上宮式摹遺景。奉造釋迦繡  像一幀。并菩薩聖僧。金剛師子。備摛仙藻殫
諸神變。六文雜沓五色相宣。寫滿月於雙  針。託修楊於素手。妍踰蜀錦麗越燕緹。紛綸  含七映之光。布護列九華之綵。日輪吐焰。
藹周客之絲。蓮目凝輝。發秦姬之綫。楊侯  百里之珠。慚斯百福。子羽千金之璧。愧彼千  輪。華蓋陸離看疑踊出。雲衣搖曳望似飛
來。何但思極迴腸。抑亦巧窮玄妙。以今歲  在庚寅月居太簇。三元啟候之節。四始交泰  之辰。乃降綸言於勝光伽藍。設齋慶像。四十
九僧三七行道。大秦紅粟。備香積之餐。周穆  金膏。陳梵王之供。四等福田生生具足。六因  善報世世莊嚴。劫石碎而寶曆長存。芥城空
而皇基永固。不勝慶悅。輕迺頌云。

於鑠上帝　　天策我君　　乃神乃聖  
允武允文　　就之如日　　望之如雲  
禎符輝煥　　美氣氛氳　　光宅天下  
攸序彝倫　　體道迴向　　式建福田  
針裁赤果　　縷制青蓮　　文含綺爛  
彩奪霞然　　華疑逈發　　蓋似空懸  
方諸踊地　　邁彼騰天　　歲在提格  
時旅青陽　　奉遵徽命　　爰崇道場  
十科星聚　　八座霞張　　風迴雅梵  
殿欝名香　　鴻基盛業　　永永無疆

[0513b03]  主上。每以聽覽餘暇遊息藝林。討孔壁之  謨。披石經之訓。規百王之往事。考三教之  指歸。而謂語未涉於空空。事終淪於有有。
詳夫性靈真要。可以持心濟俗者。莫過乎釋  氏之教矣。眷言法藥有意流通。爰有中天竺  國三藏法師。本剎利王種姓。剎利帝名波羅
頗迦羅密多羅。唐言作明知識。遠聞唐國弘  闡大乘。故涉葱河來遊聖世。以貞觀元年大  呂之月。躬齎梵本達乎上京。昔高宗治興傅
巖入夢。今我皇道盛德星現野。法師識度通  敏器宇冲邃。五百應供結集之文。八萬修多  所詮之理。自法蘭赴漢僧會遊吳傳譯相尋。
而有所未喻者。法師皆委其由末究其異同。  假令內部諸計外人別執。莫不吞若胸中說  猶指掌。至於承華論席肅成解義。特蒙悅可
簡在帝心。其年孟春有詔波頗三藏等。可就  勝光伽監翻譯般若燈大莊嚴二論。上柱國  尚書左僕射  [邱-丘+千]  國公房玄齡散騎常侍左庶子
詹事杜正倫等。奉勅銓定碩德一十九人。右  光祿大夫太府卿蘭陵男蕭璟為勅使。檢校  百司供給四事豐厚。琳又預充執筆。迺為序
曰。般若燈論。梵本有六千餘偈。摩伽陀國種  姓大士婆毘薛迦菩薩。唐言分別明之所作  也。始夫萬物非有一心如幻。心如幻故雖動
而恒寂。物非有故雖起而無生。是以聖人說  如幻之心。鑒非有之物。了物非物則物物性  空。知心無心則心心體寂。達觀之士。得其會
歸而忘其所寄。於是分別戲論。不待遣而自  除。無得觀門。弗假修而已入。蕩蕩焉不在不  離無住無依者也。佛滅度後七百年間。有出
家菩薩。厥名龍樹。深達實相得無生忍。為報  佛恩開演中論。付法藏云。其人於像法中。然  正法炬折邪見幢。外國傳云。智慧日已頹。斯
人今再曜。世昏寢已久。斯人寤令覺中論凡  五師注釋。分別明菩薩即一人也。此菩薩多  聞總持智深志固。以本願力不捨群生。住修
羅宮待見彌勒。屬以去聖時遠眾論紛然。致  令雪山採藥多收毒草。深水求珠競持瓦礫。  誠恐一理不窮反增邪見。一言不盡翻起異
端。乃纘述龍樹偈文。為茲般若燈論。其為  論也。訶斥內外贊揚真俗。窮無生理究實相  源。照無不寂寄名般若。執無不破喻曰明燈。
蓋方廣之中心。諸佛之行處矣。嗟乎後之學  者。便息百城之遊。永無五失之謬。論凡二  十七品。為十五卷。若內人立義皆標人名。無
名者例稱自部。若外人立義亦標人名。無名  者例稱外人。縛解品已前慧賾執筆觀業品  已後法琳執筆。於是起四年夏訖六年冬。勘
定既周繕寫云畢。所司詳讀乃奏聞。勅令所  司各寫十部。散付諸寺任共流通。既踵輪王  十善化世。國內諸市悉斷屠行。普禁民間不
許宰殺。江南之地立寨取魚。三十餘州觸處  皆爾。必須破堰然乃取之。所取者比鄧林之  一枝。枉死者過恒沙之億數。又降慈造悉廢
除之。又屬歲阜時和海內豐稔。又度僧尼三  千人諸州散配。既而德動上玄感通至聖。七  難俱殄七福備臻。恩洽九垠之表。威加八極
之外。其年孟冬兇奴王頡利等。並率其臣子  携其部落。襁負爭趨前後繼踵。延望闕庭傾  國而至。謁天門而請命。就夷邸以餐和。不煩
衛霍之師。自窮巢穴。詎假軒轅之眾。席卷逋  逃。漢南無雜虜之憂。塞北罷強胡之寇。馬岸  龍堆之域。既沐唐風。交河清海之濱。咸為聖
土。康哉康哉。共歡於茲日。無為無事。同慶於  今晨。統天立極之功。獨高前古。奉佛崇善  之業超諸往賢。主上曾經戰場白刃相拒。至
于登極情深厥衷。乃下勅。凡所陣場並建寺。  有司供給務令周備。宇內凡置十所。嚴整可  觀。又昔因避暑躬幸南山。卜此神居啟茲大
壯。其地也。帶秦川之眇眇。接隴岫之蒼蒼。東  觀浴日之波。西臨懸月之浦。鳳企窮奇之  石。欝律鑽天。龍盤譎詭之崖。穹窿刺漢。豈獨  巖松撥日。抑亦  澗
竹捎雲。實四皓養德之場。  蓋三秦作固之所。為太武皇帝捨而為寺。既  增利見。因曰龍田。又送太武及主上等身夾  紵像六軀。永鎮供養。大眾所資有司供給無
勞買地不待布金。逆風和氣之香。氛氳滿院。  吉祥柔滑之草。瀾漫垂階。又為穆大后。於  慶善宮造慈德寺。甄叔迦寶閻浮檀金。種種
莊嚴一一華麗。雖知所作希有猶言。罔極未  申。六年仲夏於臺城西真安坊內。為穆大  后又造弘福寺。考茲形勝襟帶市朝爰命鳧
人開基締構。甫移銀榜即此金園。法侶摩肩  朝貴延首。其地則高墉負墎。羅百雉而紆  徐。層城結隅。峻九重而延袤。於是廣闢寶
坊備諸輪奐。瞻星測景置臬衡繩。王舄垂  暉金鋪曜彩。長廊中宿反宇干霄。浮柱繡栭  上圖雲氣。飛軒鏤檻下帶虹蜺。影塔儼其相
望。經臺欝其並架。罄丹青之矩矱。殫藻繢  之瓌奇。妙極天仙思窮神鬼。金盤承露。比玉  樹於甘泉。寶鐸和風。狀瓊林於安養。疎鐘
夜徹清梵朝楊。韻合魚山響符龍木。靈異之  所栖託。定慧之所依憑。了義息心於是乎在。

◎

[0514b10]  ◎魏大丞相渤海王

[0514b11]  神氣精靈。天姿秀異。德備文武。藝兼禮樂。  珪璋社稷之器。廊廟柱石之才。實有王佐之  風。咸稱靜亂之託。至於歸心服道。獨超名輩。
不悋象馬。無愛珠璣。於定國寺興建寶塔。

[0514b15]  魏侍中大保司徒公廣陽懿烈王　魏廣  陽忠武王　魏司徒廣陽王　魏廣陽文獻  王　魏相國高王　魏汝南王　魏宜都  王

[0514b19]  右七王。並敬信居懷敦崇為業。或文或武匡  國匡家。叶柱石之風有廊廟之德。知空雲之  遽變。識蜃氣之非常。同悟己身等歸磨滅。乃
迴心佛理共遵聖化。咸受八戒俱持六齋。造  寺度僧設會崇善。

[0514b24]  魏上黨王穆　魏常山王鷙

[0514b25]  右二王。穆性和厚美形貌鷙。容貌魁傑腰帶  十圍。立性方雅少言清慎。常息省闥。雖當炎  暑不解衣冠。官至侍中大司馬。

[0514b28]  魏淮陽王尉　魏河東王荀　魏東陽王  丕　魏淮南王他

[0514c01]  尉荀丕他並容貌壯偉。大耳秀眉。四十年中  三長月六守齋持戒無替。於時誦維摩經。造  法王寺。年耆望重負杖來朝。然丕又聲氣高
朗。博記國事。問無不知。及享宴之際恒居  坐。每與王公學士大德名僧研味佛理。抗音  大言謂眾人曰。佛教冲洽。非儒墨者所知。

[0514c07]  魏秦王翰

[0514c08]  閑當世之務。盡成敗之理。近事遠謀。造次備  舉。重仁行義。朝野具瞻。

[0514c10]  魏司徒北海王詳　司牧高陽王雍

[0514c11]  或親自本枝或地居外戚總政本之要。當神  州之重。並感圓珠。慕勵已心。式光朝政敷  宣治道。而虛襟佛理。崇信法橋。造像書經興
立塔寺。寫一切經一十二藏。

[0514c15]  魏彭城王勰

[0514c16]  罄盡心力保護世宗。內外指撝至于登立。法  門大啟。佛事廣興。修造伽藍。創建靈塔。

[0514c18]  魏濟南王文若

[0514c19]  風流寬雅。姿制閑  �  。吐發深美。辭色淹和。時  人為之頌曰。三公楚楚盡琳瑯。未若濟南備
員方。至於口誦金言。心期淨王持。齋菜食。  護法敬僧。無以加也。

[0514c23]  魏安豐王延明　中山王熙

[0514c24]  並以宗室博古學文。俱立道場齋講相續。以  香汁和墨。寫華嚴經一百部。素書金字華嚴  經一部。皆五香厨四寶函盛。靜夜良辰清
齋行道。每放五色神光照曜臺宇。眾皆共覩  倍更發心。

[0514c29]  魏琅瑘王誦

[0515a01]  義綜六經。史該百氏。衣冠儀貌朝野所推。高  論清風獨超時輩。弱冠聘。梁武帝奇之與語  終日。梁武謂曰。昔王陵在漢。姜維相蜀。所在
成名。何必本土其見禮如此。常與梁武啟必  云。魏臨淮王誦。梁武亦不責之。頗以敬重  為意。六齋之日恒設淨供獻佛飯僧。俸祿所  資多入經像。

[0515a08]  魏尚書令廣陽王嘉

[0515a09]  喜慍不形。沈敏好學。仁厚至孝造次不渝。讀  一切經凡得三遍。造愛敬寺以答二皇。為眾  經抄一十五卷。歸心委命。志在法城。

[0515a12]  魏陳留王虔

[0515a13]  姿氣魁嶷。膂力絕倫。自小出家虛心慕道。其  後歸俗不廢習真。雖干政事頗敦勝業。

[0515a15]  魏齊獻武王

[0515a16]  思隨冥運。智與神行。恩比春天。威同夏日。  坦至心於萬物。被大道於八方。修心克己。  迴向正法造大悲寺。普濟群生。

[0515a19]  魏使持節中外諸軍事齊王　魏鉅鹿王闡  魏錄尚書事彭城王韶　魏譙郡王亮  魏江夏王彝　魏臨洮王榮

[0515a22]  並英毅挺拔。風挌超倫。而信敬法言迴向釋  氏。

[0515a24]  魏太師大司馬洛州刺史馮熙

[0515a25]  文明皇太后之兄也。奉佛至信。於諸州建浮  圖精舍。七十二所。寫一十六部一切經。常與  名僧講論佛議。

[0515a28]  魏使持節幽州刺史司徒公胡國珍

[0515a29]  靈太后父也。唯事齋潔。自強禮拜。書經造像。  起正化寺供養百僧。

[0515b02]  魏司徒祖瑩字元珍

[0515b03]  鍾美多福。資神積善。器局虛閑。志識開悟。口  含碧雞之辯。手握彫龍之文。義府玄宗。於是  乎任。

[0515b06]  魏司空李無為

[0515b07]  率性不群。自然行已。鉤深致遠。懷文抱質。鴻  鵠將飛。便懷四海之志。驥騄方騁。已有千  里之心。雖政事殷廣。常以金剛般若為業。每
月六齋終身靡廢。

[0515b11]  魏大傅昌寧王李寔

[0515b12]  立身雅正。為人清儉。慎終令始。奉法尊師。無  廢六齋。恒持五戒。

[0515b14]  魏少保建昌公竇略

[0515b15]  素抱伊霍之量。夙懷柱石之林。專征授律。  知甲乙之狐虛。當敵制權。識風雲之向背。富  而不驕。貴而無傲。敬信崇重委命世雄。造靈
山法雲二寺。供養二百許僧。

[0515b19]  魏司徒高傲曹

[0515b20]  勇氣絕群。武略超世。

[0515b21]  魏司徒高隆之

[0515b22]  逸氣超倫。德風可挹。

[0515b23]  魏待中尚書令元乂

[0515b24]  氣幹宏拔。英華清煦。羽儀朝野。匡贊有聞。  於岱州起法音寺。

[0515b26]  魏右僕射大行臺慕容紹宗

[0515b27]  聰鑒可稱。禮賢斯篤。

[0515b28]  魏吏部尚書邢巒造普濟寺

[0515b29]  有清規美談笑。閑莊老味詩騷。敬重大乘造  像立寺。

[0515c02]  魏驃騎大將軍儀同三司恒州刺史陸政

[0515c03]  平直無私。守道寡欲。有長仁之操。善文雅之  容。口誦維摩以為論本。時人高尚莫敢抗  談。即陸載之第二子也。

[0515c06]  魏太常卿恭侯鄭瓊

[0515c07]  萱闌表德。琬琰為心。朝貴羽儀。人倫龜組。起  淨域寺建法華堂。月別營齋。年常寫像。

[0515c09]  魏雍州刺史韓仲詳  (造韓史君寺)

[0515c10]  簡略清通。標舉雅俗。深懷非我。

[0515c11]  魏黃門崔陵造報恩寺

[0515c12]  精心道藝。託志詩書。彫篆為文。斧藻成德。承  風虛想。望美傾心。獨步當朝。為物稱首。而迴  向三寶委質四弘。於鄴城中起報恩寺。

[0515c15]  魏幽州刺史盧令守  (造通玄寺)

[0515c16]  珪璋內潤。風飈外肅。器度淹美。神用高明。於  幽州造通玄寺。供養百僧。

[0515c18]  魏沛郡太守趙元則

[0515c19]  稟精辰象。資靈河嶽。幼譽擅美。弱冠馳名。信  敬之志不移。檀忍之心無竭。寫經造像心未  為勞。

[0515c22]  魏河南尹武邑公李獎  (造彌勒寺)

[0515c23]  羽儀文物。冠蓋相望。守一抱真。志存安養。  三長之月。必自清齋。二親諱日。達曙悲慘。  造彌勒寺。供養百僧。

[0515c26]  魏太子中庶子御史中丞陸載

[0515c27]  載本吳人。為宋咸陽王義真行軍大都督  史。後沒赫連。因即仕魏。有才調善談謔。為魏  朝貴公所見稱重。而性愛虛靜。常以佛法為
意。每讀眾經讚揚玄旨。末年精到經字放  光。口誦法華。時感舍利。

[0516a03]  魏衛尉卿許伯桃

[0516a04]  有長仁之風。弘莫逆之道。崇奉正法。無替於  時。

[0516a06]  魏散騎常侍溫子昇

[0516a07]  有太冲三都之筆美子雲百奏之才。錦繡忸  其文章。金王慚其暉映。崇重妙法。愛樂大  乘。

[0516a10]  魏寧遠將軍侯莫陳引  (造祇園寺)

[0516a11]  本漢中山。靖王之胤。涉漢已來肇有豐國。因  侯而氏。遂號陳焉。造祇園等。寺常營齋講。及  施悲田。

[0516a14]  已前並魏代時英。一期髦彥欽仰佛教者。  梗概條之。

[0516a16]  齊大丞相內外諸軍事常山王確  (勳業崇美。特達超倫)

[0516a17]  齊太尉蘭陵王長恭  (聰敏絕群。朝野敬憚)

[0516a18]  齊司徒瑯瑘王儼  (翼讚皇家。光隆朝政)

[0516a19]  齊錄尚書事長廣王湛  (股肱王室。文武憲章)

[0516a20]  齊大都督錄尚書事廣平王  (智思超倫。操履溫直)

[0516a21]  齊大司馬清河王亶  (業行優深。風格遒遠)

[0516a22]  齊左僕射廣寧王孝衍  (識悟優遠。貞幹令終)

[0516a23]  齊侍中尚書令錄事尚書使持節都督趙州  諸軍事驃騎大將軍開府儀同三司護軍將軍  趙州刺史帶六州都督并州太忠正長安公晉
昌王唐邕。造眾義莊嚴大寧國寺。鑄彌勒金  像一軀。星氣程符。嶽神効祉。屬此昌年。挺  茲上德光事五君寵加八命。出陪黃屋。入履
青蒲。拾遺補闕。獻可替不軍制之經。兵符  之祕。國之利寶。不可示人。心膂攸歸。尸掌切  密。重以刺舉秸服。督察全趙。杖節申威。下
車布惠。豪右兼并。望風霜而  斂  手。單弱擠墜。  沐雨露以息肩。金口木舌提耳指掌。衣食盈  而知榮辱。禮樂覃而識忠孝。旗亭絕奇貿之
貨。圜土有哀矜之識。約比食魚清侔酌水。參  墟長吏畏之若神明。農墅黎民仰之如日月。  加以良田居體真金在性遊戲眾法調伏諸
根。聞必修行。見便隨喜。為國乃蒼生。於堯之  舊都。建眾義莊嚴寺。擬大壯模。乾象測圭。表  度几筵。背陰面陽。啟寒含燠。月宮日殿晝夜
齋光。奈苑蓮臺春秋異態。名僧踵武淨信連  衡。令月嘉辰爭稱禮拜。又於陽平造大寧國  寺。寶剎上浮。精廬遠秀。梁裁文杏柱用栴
檀。黼藻相暉。朱綠交映。又鑄彌勒金像一軀。  合光七尺。白石丈八像二軀。并一切經三千  餘卷。修治故像一萬許軀。

[0516b18]  齊右丞相咸陽王斛律明月  (勇氣無前。抱節彌勁)

[0516b19]  齊左丞相平原王段孝先  (恪勤政事。允副朝委)

[0516b20]  齊錄尚書事淮南王和士開  (篤敏勤恪奉法自強)

[0516b21]  齊太常清河王高嶽  (勇幹清美)

[0516b22]  齊太宰章武王庫狄千秋  (猛毅恭順)

[0516b23]  齊侍中秦王高彥歸  (泛愛優美)

[0516b24]  齊侍中尚書令元羅。才名之士。王元景邢子  才等咸為賓客。然為性儉素。恂恂接物。崇敬  三寶欽尚四弘。於法喜寺興建七層浮圖甎
塔。至於盡心以匡聖主。修已以圖永安。則上  寧於君。下保於己。蓋人倫之水鏡。天下之  楷模。

[0516c01]  齊尚書令高肇  (造閑居尼寺)  齊太尉彭樂  (仁厚著美)  齊司徒潘相  (尚仁貴義)  齊司空司馬子如  (學業清美介節
峻舉)

[0516c04]  齊光祿大夫尚書僕射楊遵彥

[0516c05]  識懷溫敏。風儀遒逸。早標玉潤。夙擅金聲。而  文綜九功。武苞七德。振天下之美譽。感海  內之歡心。文宣高視於上京。僕射總知於時
務。鼓腹擊壤人無怨聲。十年之中齊國大治。  匡合之力楊公有焉。而博涉內外。兼閑孔釋。  仁祠櫛比。列剎相望。法眾連衡。士女迴向。護  持在意。民具邇瞻。

[0516c12]  齊少傅尚書僕射魏牧

[0516c13]  備閑禮樂。總緝彛倫。深達苦空。尊重正法。  學該馬鄭。才蓋應劉。

[0516c15]  齊光祿大夫尚書僕射崔纖

[0516c16]  才膺佐命。寵亞二南。蓋朝廷具瞻。人倫勢望。  兼信佛法。大建福田。樂與名僧高談至理書  經。造像修補伽藍。

[0516c19]  齊右僕射崔季舒  (物望清高羽儀當世)  齊左僕射燕子  敬  (奉上接下守法自強)  齊僕射趙彥深  (仁厚清恪)  齊侍中斛
律孝卿  (義勇蓋世)  齊侍中斛斯文若  (清儉峻恪)  齊侍中  徐之才  (德風遵舉)  齊侍中高正德  (倫約不渝)  齊七兵尚書  王元景
(清通夙著)  齊太常卿崔昂  (篤義尚仁朝望名族)  齊散  騎常侍劉逖  (學該七略。才顯四門)  齊衛尉卿杜弼  (志節可稱。言  行惟允)
齊殿中尚書邢子才  (絢彩流光。奇文蓋世)  齊祕書監  祖孝徵  (學業優贍才藻映俗)  齊尚書左丞封孝琰  (清飈峻遠。時望所先)
齊使持節平南將軍仁州刺史金紫光祿大  夫安康侯樊儒造竹林拔苦等二寺

[0517a02]  體調凝邃。理識清明。精誠壯志莫與為儔。  於廬州造竹林寺。在仁州造拔苦寺。造像書  經年別不替。

[0517a05]  右齊世英賢北朝俊逸。竝學通今古解  貫玄儒。而深信釋門洞明因果。手披玉  軸口誦金言其眾也。如草木之依大地。
其覆也。猶鱗介之汎長川。至於白屋  農夫無名老叟。薄知希向少發信心者。  不可稱紀。胡得措言。所以福祐於四生  慶流於三。世允仁允恕及子及孫。其能
行之德。無不至也。

[0517a13]  周柱國襄州總管衛王  (造鳳林寺)

[0517a14]  殖眾德本。於襄州修造上鳳林寺。憑危跨谷  接棟連雲。香閣禪龕依巖架  [巳/山]  。佛事嚴整殿
宇光華。月入秋窓。風生夏戶忘憂滿院。長樂  盈階。竹聳茅簷。松橫石砌。奇峯亘日。逈樹  參天。寓目開心。自然忘返。

[0517a19]  周柱國益州總管趙王  (造慧眼寺)

[0517a20]  歸命仁祠。左益州造慧眼寺。重門跨逈飛閣  連雲。鳥跂龍盤。鳳翔鱗接。窓開神女之電梁  映美人之虹。簷四注而傍臨階三休而直上。
金繩界道。仍圖忉利之園。露幔垂階。即寫  由乾之地。三春令月。八節嘉辰。士女信心都  鄙豪俠。委質迴向頂禮歸依。

[0517a26]  周柱國雍州刺史齊王  (造安居寺)

[0517a27]  周太師大冡宰柱國大將軍晉國公宇文讓  (造會同等寺)

[0517a29]  晉公地屬文昭名高王  陝  。納四履之苞茅。專  五侯之征伐。周文作輔庶績咸熙。臯繇為謨  天下無事。社稷由其建立。朝廷賴其銓衡。而
篤信不群迴向無比。興隆像教創製仁祠。凡  造法王彌勒陟屺會同等五寺。湯沐撤俸。不  費水衡之財。郡國減租。無勞泛舟之役。濆
陰寶鼎之地。安邑紫殿之基。園開長者之金。  泉涌沙門之錫。盡大秦之木難傾日南之火  齊。製窮彫匠。不因工王之圖。巧極神功。方待
由余之對。中天寶塔。遙臨望氣之臺。涌地  靈龕。還對鹽車之坂。持戒四部安居二時。恒  轉法輪。常凝禪室。又供養崇華寺。

[0517b12]  周柱國尚書僕射楚國公豆盧寧。  (造羅漢寺及  會宗寺)

[0517b14]  燕文明皇帝慕容晃之後。祖什文成皇帝直  寢司隸大夫。父篤柱國大將軍涪陵公。寧  年始弱冠。爰初筮仕。月角稱奇。星精表德。
在軍三十七年。身經四十二戰。胡兵不敢南  牧。趙人詎肯東漁。人倫水鏡當世  杞  梓。而  泛愛居心迴向為業。造羅漢會宗二寺。鑄像  寫經相續不斷。

[0517b21]  周太傅柱國大將軍太宗伯鄧國公竇熾  (造  白馬梵雲二寺)

[0517b23]  五陵冠族三輔良家。孟津稱同德之門。咸陽  乃先登之佐。功參八柄。位入六符。熾即安豐  華胄也。昔專黃老。今信大乘。建白馬梵雲二
寺。種當來出世之業。

[0517b27]  周侍中柱國大匠卿武衛將軍冠軍將軍將  軍中散大夫安豐公段于跱

[0517b29]  于木後胤撫軍幼子。風流重世。嘉聲踵武。  山澤通氣。儀表純和。時以茹如檀強跨有燕  葪。奉命專對。示其逆徒。即請附降。還敦好
穆。所獲口馬及金貝等。並用寫經。并施孤  老。

[0517c05]  周柱國雍州牧南兗八州諸軍事兗州總管  酇國公竇恭

[0517c07]  龜鏡蟬聯衣纓舄奕。合門奉法咸韶嘉慶。

[0517c08]  周大將軍幽州刺史安定公宇文貴

[0517c09]  太祖文皇之孫。柱國齊王之子。東膠西序。敬  業離經。德重儒林。名高太學。事親盡孝。奉佛  惟恭。檀忍在心。老而益至。

[0517c12]  周開府儀同三司太子洗馬雲寧莊公瑯瑘  郡王拓拔勝

[0517c14]  侍中太保司州牧。廣陽王嘉之孫。父通捨其  國嗣脫躧王家。改碣石為香城。變睢陽為奈  苑。棄冠冕而服田衣。罷絃歌而遵雅梵。莊公
為父亦慕歸依。仍於私第常修淨業。

[0517c18]  周使持節  陝  州都督行臺郎中通直散騎常  侍河東公宇文善

[0517c20]  公宇文善。字仲良。成童就學。傳衣百氏。弱冠  登朝。逸轡千里。大統初於沙苑獻捷。舉河東  之地。仗劍歸誠其宗。從鄉人並得開國。而
大信正法畏懼將來。造像書經一生興福。

[0517c24]  周開府儀同三司陽化公元昂

[0517c25]  魏大丞相京兆康王之孫。太保錄尚書恒芝  之子。溫恭為節。仁孝居心。遊學儒林。早習經  史深敬釋氏。捨宅為酬德寺。

[0517c28]  周柱國大將軍隴西東公楊纂

[0517c29]  河南近臣華山貴胄祖丘。以羽林三軍治兵  於六鎮。父安仁北道大都督朔州鎮將。祖考  已來並崇佛教。

[0518a03]  周通州刺史右侍上士散騎常侍楊操

[0518a04]  西漢十人東京四世。朱輪花蓋奕葉相承。尚  書忠公之孫。汾州刺史之胤。二楊同世皆崇  佛法。

[0518a07]  周司空貞侯鄭穆

[0518a08]  出忠入孝。肇自彼天。敬佛重僧久而無倦。

[0518a09]  周侍中少傅京兆郡守行臺郎中大匠卿燕  郡公盧景仁

[0518a11]  太僕卿靖之少子。雅好博古。家傳折薪之  業。夙夜強學。世纘良弓之教。三兄景  �  學  冠玄儒。四兄景辯博聞強記俱能釐改憲章
制度禮樂。關中號於夫子。河上疑於仲尼。  並稱佛教窮深莊老虛薄。

[0518a16]  周太保柱國大將軍吳武公尉遲  (安造衰義  寺及宣化尼寺)

[0518a18]  軒轅誕聖新鄭。肇其洪源。昌意降居若水。承  其遺烈始祖魏氏之政。封尉遲國君。官族表  於世功。命氏因于胙邑。蟬聯華緒。彛鼎鏤其
深功。舄奕崇基。庸器紀其行業。父柱國大將  軍長樂公。夫人尚書昌樂大長穆公主。造褒  義寺及宣化尼寺。

[0518a24]  周大將軍南蠻都監常山公柳慶之  (造香山寺)

[0518a25]  嵩高峻極。大夏雲構。器宇冲邈。風度凝整。  追王戎之簡要。邁裴揩之清通。有德有才可  師可尚。於襄州造香山。寺剎飛雲表幡颺天
垂。日殿蓮臺。珠叢金地。遠方祇樹。若寫雞  園。

[0518b01]  周北荊州刺史安道公席顧  (造德王寺)

[0518b02]  器宇淹凝。才略通濟。銀章青綬。明經俯拾疏  爵疇庸。無功克舉。令德彰於國史。策勳載  于家諜。基茲閥閱。累葉光華。於鄧州造德
王寺。房宇精嚴殿堂  [塽-(爻*爻)+((人/人)*(人/人))]  塏。住居形勝見者發  心。

[0518b07]  周使持節柱國大將軍大都督潼州刺史徐  國公若干鳳  (造至聖寺)

[0518b09]  司空之孫武公之子。建社嗣齊。執珪續衛。高  峯掩日。長翅垂雲。造至聖寺庶憑冥福。

[0518b11]  周使持節太傅柱國大將軍清河公侯莫陳  休

[0518b13]  文武兼施。忠孝備舉。生而念善常行慈恕。於  大乘寺受戒發心。寫一切經。造丈六夾紵無  量壽像。俸祿所致咸舉檀那。

[0518b16]  周太師柱國蜀國公尉遲逈  (造妙像寺)

[0518b17]  魏室喪亂。經綸夷阻。周朝建國。匡翊揖讓。勳  高効重。所在難方。崇善慕福。久而彌著。造妙  象寺。四事無闕。法輪恒轉。三學培增。

[0518b20]  周開府儀同三司安政公史雄  (造安政寺)

[0518b21]  昔柱史留滯周南消聲函谷。因官命氏遂稱  史焉。祖遵凉州刺史。父寧柱國安政烈公。並  深謀宏略匡時濟世。而門崇三寶。人奉八齋。
造安政寺冥薰祖考。

[0518b25]  周開府平北將軍仁州刺史安化公丘洪  賓  (造本起寺)

[0518b27]  世挺忠烈。門承顯貴。巷通長戟。擬王濬之居。  門方駟馬。同魏舒之宅。弟廣化公並器均瑚  璉。質表珪璋。難兄難弟。同元季之德。或將或
侯。齊列丹之貴。敬重釋氏研味法音。捨其  舊居為本起寺。

[0518c03]  周益州府中郎新州刺史蔡哿

[0518c04]  待詔金馬之門。論儒石渠之學。梁園作賦。遇  等鄒枚。從梁沒周。禮過申白。

[0518c06]  周開府威遠將軍王靜  (供養烏丸寺)  周大將軍和  雞雄  (造和雞寺)  周大將軍爾綿永  (造爾綿寺)  周司金  大夫破多羅紀
(造破多羅寺)  周軍司馬洪和公意  力勤仲慶  (造意力勤寺)

[0518c10]  右周代。

[0518c11]  隋皇太勇  (造像書經相繼不斷轉誦行道無替於時)  隋秦王俊  (京師造延興寺  濟度尼寺井州造開化寺)  隋蜀王秀
(益州造空慧寺法聚寺大建昌寺供養孝敬寺)  。

[0518c13]  隋蜀王秀妃長孫氏  (造福成寺)  隋益州長史昌平  公元嚴  (造福勝寺)

[0518c15]  隋漢王諒

[0518c16]  京師造禪定寺。并州造內華寺法忍寺。各  度百僧供養。

[0518c18]  右三王。竝敬信居懷流通在意。篤愛仁孝  秦王最優。常持六齋每行十善。書經造像  所在用心。為襄州總管之日。綏撫化導大
得物情。俗詠來蘇時稱至晚。其延興堂宇  濟度神宮。悉是王所臥居。捨而為寺。

[0518c23]  隋太師上柱國申國公李穆  (造修善寺)

[0518c24]  器度英舉。風宇清曠。奇功茂績。兼濟生民周  道既衰。三邊鼎沸。肅寧方面摧遏兇醜。精誠  丹欵貫徹幽明。志慮沈深聲猷遐遠。勳庸夙
著。名器早隆。盛德至道坐鎮雅俗。時宗人傑。  朝廷羽儀。爰用徂徠之松新甫之柏。建興佛  殿起立僧坊。禪室鍾臺靡不精麗。講堂門屋  咸悉高華。

[0519a03]  隋太保上柱國薛國公長孫覽  (造實際寺)

[0519a04]  降靈川嶽。稟和純粹。山庭反宇冥符佐旗之  德。龜文河目。天挺命世之姿。孝表率由。忠為  令則。溫恭寬  �  之性。簡文遠大之才。治國
隆家之道。匡世濟時之略。謇謇有周捨之氣。  肅肅懷管仲之風。十亂無以加。三傑莫能擬。  股肱良哉斯之謂也。然而迴向法本崇奉釋
門。捨其第居傾竭堂宇仍充金地即構寶坊。  月殿金人蓮臺華蓋。種種嚴麗事事光新。

[0519a12]  隋上柱國使持節淮南總管壽州刺史觀王  楊雄  (造歸依寺)

[0519a14]  平暴靜難之才。禦侮運籌之策。爪牙之用既  顯。鷹揚之力遂宣。光國光家可大可久。股肱  攸屬文獻具瞻。至信法言汲引無倦。興福造
寺恒建檀那。奕葉公侯傳家台鼎。識空鑒  有。服道知歸。其望益高其心逾下。

[0519a19]  隋大司馬上柱國神武肅公竇毅  (造雲華寺)

[0519a20]  幼稱令譽。長號通人。家有賜書。門標衛戟。供  奉四帝終始一心。義重龍文。財輕蟬翼。折獄  動哀矜之念。臨下盡寬和之仁。而護持三寶
體達五家。造寺建齋以為常業。

[0519a24]  隋上柱國尚書右僕射魯國公虞慶則  (造沖  覺寺)

[0519a26]  奕葉衣纓朝廷  杞  梓。志識詳幹器宇淹通。善  六國之音。達四方之俗。既總彛倫之要。偏  知帷策之機。而篤信居懷。片善必記。興福建
寺所在行檀。大起法堂廣羅佛殿。於襄州造  盧舍那夾紵像。高一百二十尺。相好奇異靈  應殊常。

[0519b03]  隋上柱國尚書左僕射齊國公高頴造信  寂寺及積善尼寺

[0519b05]  器局和允。識慮優長。禮綜夏殷。樂窮韶武。百  官氏族之諱。九州土地之宜。憲章經國之圖。  訓世字民之術。朝政之事知無不為。其位彌
高其心彌下。皇隋建極實有殊功。而善達世  間。早知幻化。存心出要。篤志香城。至於七覺  花臺。三明寶殿。瑠璃梵宇。碼碯禪龕。柰苑
祇園。竹林檀閣。遊者忘返一一留人。凡是  名僧海內大德。慧崇禪師道彥法師等。並感  其敬信。同起伽藍。又延信行禪師別起禪
院。五眾雲聚三學星羅。道俗歸依莫斯盛也。  又造積善尼寺。頗亦嚴華。

[0519b16]  隋上柱國左衛大將軍陳國公竇抗  (造靜法寺)

[0519b17]  三輔良家五陵貴胄。洪源後於姬水。層巘欝  于岐山。世載軒冕之榮。門承羔雁之禮。扶  風振其茂緒。平陵幡其槃根。雖在俗塵志  存出要。

[0519b21]  隋上柱國武衛將軍梁國公侯莫陳芮  (造舍  衛寺)

[0519b23]  卓犖不群骨梗無輩。參謀王室首建義旗。去  煩就簡之功。佐命平暴之力。任居闈閫有積  炎凉。宿衛宮城頻移氣序。用心恭謹獨美當
朝。文物具瞻聲猷遐布。一門昆季三人駙馬。  敬信崇重造寺書經。每以法言備修善事。

[0519b28]  隋上柱國洛豫十七州諸軍事洛州刺史左  翊衛將軍詢陽公元孝矩  (造空觀寺)

[0519c01]  志識優遠。風骨陵霜。參務治基。早知禁衛。  用心匪懈。奉法無親。捨其第居充斯淨域。靡  悋資產常建福田。玉質金相英聲遠振。

[0519c04]  隋上柱國荊州總管上明公楊紀  (造定水寺)

[0519c05]  荊門勝地。楚塞神鄉。艫舳之所混并。水陸  之所衝要。唯仁是寄。雖親弗居。布政宣條咸  稱繄賴。清風遠沐盛績有聞。人唱來晚之歌。
咸陳去思之詠。啟茲福地。置此仁祠。月殿流  輝。珠臺曜彩。華開粉壁。荷發圓池。至於鄭  氏維摩孫公安養。皆為絕世妙盡丹青。

[0519c11]  隋上柱國尚書左僕射越國公楊素  (造光明寺)

[0519c12]  胙土開家。俾侯建國。少懷伊霍之志。長叶  廉藺之風。唐舉知其相秦。郭賀稱其輔漢。聰  明神粹。器局淹弘。納比吞流。照同懸鏡。英俊
天挺。頴拔自然。至於推斥九流咀嚼三古。  挹衢罇而不竭。運蒼海而無窮。方朔虞延恥  諸魁岸。魯匡朝錯慚。斯智囊。郁郁美其為
文。桓桓壯其用武。弼諧之力燮理之功。無  以加也。而尊重正覺。開獎法門。俸祿所資並  營淨業。揆赤霄而興象殿。陵倒景而起鍾
臺。七寶之堂九層之塔。高臨漢表。上出雲端。  布濩名花綿蠻吉鳥。善能留目。甚暢遊情。播  美關中。傳名海內。

[0519c24]  隋上柱國尚書右僕射納言邳國公蘇武威  (造濟法寺)

[0520a01]  貞幹足以濟事。和義足以利生。確乎不拔體  乎其性。隱弗違親。貞無絕俗。類八公之赴漢。  同四皓之入朝。國政天綱從斯大備。頗閑百
氏兼達三玄。放心於四德之場。託質於五門  之觀。書經造像。禮佛燃燈。備彼莊嚴。其諸  功德。隋朝良宰。蓋此吾人。而心下志高。識幽
見遠。憲章文武。敦緝彛倫。

[0520a08]  隋上柱國都督河東諸軍事河東太守竇慶

[0520a09]  文足字民。武堪靜難。泛愛仁厚。來晚去思。  汲引為心檀忍不倦。

[0520a11]  隋柱國右衛將軍南康公劉嵩  (造律藏寺)

[0520a12]  武毅剛甚奉法無私。厭離居家欽尚解脫。

[0520a13]  隋驃騎將軍儀同三司汾州刺史崔鳳  (造經  行寺)

[0520a15]  操履貞肅。奉法憂對。篤愛大乘迴向正道。

[0520a16]  隋上柱國河間王楊辟邪  (造大慈尼寺)

[0520a17]  儀貌溫雅。志操貞確。常欽出世早厭有為。

[0520a18]  隋兵部尚書上大將軍龍崗公段文振  (造雲  化寺)

[0520a20]  世襲通侯。家傳寵命。器局和允。識慮優長。武  冠孫吳。文高斑馬。待詔之策屢顯。應對之  美日隆。蓋朝廷之羽儀。皇家之棟幹。崇敬三
寶。體達四衢。造寺供僧寫經鑄像。慈惠仁厚  檀捨不渝。

[0520a25]  隋著作郎濟南侯王劭

[0520a26]  學窮經史。才邁群英。著齊志一部釋老志一  卷。又撰仁壽舍利現瑞記一部。總敘佛法由  來云。釋氏非管窺所及。率爾爾妄言之。昔
春秋莊公七年四月辛卯。夜恒星不見。夜中  星隕如雨。而意說者。以為四月八日佛生時  也。案周四月夏之二月。亘辛卯非八日。年
紀云。言魯知不及他國。牟融云。漢明帝夢金  人。其名曰佛。於是遣使往求經書。又案漢武  帝得休屠王祭天金人。劉向列仙傳云。七十
四人在佛經矣。然則明帝前已有佛之經像。  魚豢云。老子入西戎教為浮圖者。此言出自  化胡經。不足取也。漢世曰浮屠。即佛陀也。猶
沙門與桑門語之轉耳。典略云。黃帝夢遊華  胥氏之國。華胥氏者即天竺國也。在佛神遊  之所。

[0520b12]  隋柱國毫靈四州總管海陵公賀若誼

[0520b13]  寔卿相之門。稱冠蓋之里。山庭儀表月窟風  猷。篤信大乘崇奉正覺。

[0520b15]  隋使持節大將軍凉州諸軍事凉州刺史趙  國公獨孤羅

[0520b17]  景公之世子獻后之長兄。敬法重人尊師尚  義。

[0520b19]  隋上柱國凉益六州總管蔣國襄公梁睿

[0520b20]  導靈源於少昊。分休蔕於伯益。東漢良宰西  晉鼎臣。敬信有聞丕業克著。

[0520b22]  隋上柱國廣宗莊公李崇

[0520b23]  挺生拔萃。秀出罕儔。唯昆與季師王友帝。誦  習般若興建法輪。

[0520b25]  隋上柱國左武衛大將軍使持節凉州刺史  宇文慶

[0520b27]  包文武之幹略。蹈仁義之規矩。宣條萬里圖  讚百城。鑄像寫經為福無已。

[0520b29]  隋上大將軍營州總管魏興公韋世文

[0520c01]  聞詩聞禮之風。三義三君之德。鍾慶流澤奕  葉不窮。慕正法於當年。習微言於積歲。

[0520c03]  隋上柱國吏部尚書上庸公韋世康

[0520c04]  容狀魁岸風韻韶舉。同玉樹之華滋。類璧山  之朗潤。善經略美銓衡。歸心慧門遊情法苑。

[0520c06]  隋廣漢太守襄垣侯薛琰

[0520c07]  鳳毛麟角標文示武。家崇正法門奉玄風。暨  五凉四燕三秦二趙。高門連於閶闔。崇基接  于太階。戚里之皇。親帝京之富室。顒顒慕
道各各橫經。口誦金言。手披玉軸。至于隋代  王公盛名帝宇。竝欽崇釋教。俱敬福田。或造  寺摸經。或行檀悲敬。或誦味經典。或研覆
玄義。如是比屋可封。差難具列。至如大唐  朝伍賢官成林。蕭族以法華為福基。竇宗用  塔寺為命。伐戴尚書之普敬。秦將軍之濟生。
或府省同欽。或寺臺共奉。爰逮要荒華夷令  長。  沿  諸僕隷等布一心。各以佛理為指南。  竝修勝業為己任。既形于耳目。故不即事而
敘之。豈以李老埋名。故由深鑒有託矣。

辯正論卷第四

* * *

【經文資訊】大正藏第 52 冊 No. 2110 辯正論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
