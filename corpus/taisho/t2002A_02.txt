如淨和尚語錄卷下
明州天童景德寺語錄

侍者祖日編

[0127a11]  山門天童大解脫門。豁開衲僧自己。透乾坤  無表裡。雖然萬古清風八面來。前樓後閣玲  瓏起。

[0127a14]  佛殿。黃金妙相。驢腮馬嘴。咦。賊是小人智過  君子。

[0127a16]  方丈。橫一丈竪一丈。文殊維摩隔壁抓痒。卓  拄杖云。盡大地人不釣自上。

[0127a18]  至法座前。焚香謝恩。捧　勅黃示眾云。雲開  九天。呈起云。看彩鳳  啣  出。且道。如何委悉。  急急如律令勅。

[0127a21]  指法座。爐炭為床。鑊湯為座。口吐黑烟。彌天  罪過。

[0127a23]  斂  衣就座乃云。有問有答。屎尿狼藉。無問  無答。雷霆霹靂。於是眉毛慶快。鼻孔軒昂。直  得大地平沈。虛空迸裂。正當恁麼。且與宏智
古佛相見。舉拂子云。相見已了。合談何事。從  前汗馬無人識。只要重論蓋代功。雖然知恩  報恩一句如何。四海浪平龍睡穩。九天雲淨  鶴摩空。

[0127b01]  復舉記得。僧問百丈。如何是奇特事。百丈云。  獨坐大雄峯。大眾不得動著。且教坐殺者漢。  今日忽有人問淨上座。如何是奇特事。只向
它道。有甚奇特。畢竟如何。淨慈鉢盂。移過天  童喫飯。

[0127b06]  上堂。外不放入。內不放出。痛下一槌。萬事了  畢。且道。如何大白峯前令斬新。內外紀綱俱  委悉。

[0127b09]  道舊至上堂。冤有頭債有主。一劍當鋒。豁開  門戶。拽隊成群恁麼來。放火殺人相合聚。且  道。如何老胡頂  [寧*頁]  跨龍虎。

[0127b12]  上堂。心念分飛。如何措手。趙州狗子佛性無。  只箇無字鐵掃帚。掃處紛飛多。紛飛多處掃。  轉掃轉多。掃不得處  [拚-ㄙ+ㄊ]
命掃。晝夜竪起脊梁。  勇猛切莫放倒。忽然掃破太虛空。萬別千差  盡豁通。

[0127b17]  開爐上堂。只箇柴頭煨火種。諸方聿起競開  爐。天童直截超宗處。爐與柴頭盡底無。恁麼  却有煖氣。正好猛做工夫。且道。如何驀忽雷
霆轟烈焰。從教深夜雪糢糊。

[0127b21]  謝新舊兩班上堂。開無間地獄。現閻羅大王。  聚夜叉一部。列牛頭兩行。與其進者。劍樹上  猛火進用。與其退者。刀山裡寒氷退藏。且道。
理會甚事  [匹*寸]  耐。飯飽弄筯判斷。屎急尿床。其  或未然。花柳春風入戲場。

[0127b26]  上堂。天童鐵臭老拳頭。打殺江湖水牯牛。夜  深忽然生箇卵。天明推出大日頭。且道。如何  晒  [日*良]
諸人烝濕處。免教行步滑如油。

[0127b29]  上堂。靈雲見處桃花開。天童見處桃花落。桃  花開春風催。桃花落春風惡。靈雲且置。莫有  與天童相見底麼。春風惡桃花。躍浪生頭角。

[0127c03]  壽慶節上堂。至哉坤元誕佛國摩耶之瑞。大  矣貝典祝仙桃王母之春。正當恁麼且道。以  何為驗。觀音瓔珞妙莊嚴。勢至花鬘長自在。

[0127c06]  結夏上堂。結却衲僧布袋頭。天童拈來作氣  毬。脚尖趯出佛無數。付與叢林作馬牛。

[0127c08]  謝知事齋首座秉拂。上堂。鐵酸豏金剛圈。塞  斷咽喉。拽脫鼻孔。天童立地有分。衲僧乞命  無門。且道。如何堪與瞿曇作子孫。

[0127c11]  新起妙嚴慶懺陞座。推倒多年老鼠窠。掃空  平地笑呵呵。從空架起生頭角。蓋覆驢牛不  厭多。今朝成就大緣。千古發揮大事。且道。如
何斫額任他門外客。到家還我箇中人。

[0127c15]  復舉。文殊問無著。近離甚麼處。著云。南方。  殊云。南方佛法如何住持。著云。末法比丘少  奉戒律。殊云。多少眾。著云。或三百或五百。
師云。春風勾引鷓鴣啼。著問文殊。此間佛法  如何住持。殊云。凡聖同居。龍蛇混雜。著云。  多少眾。殊云。前三三後三三。師云。平地波瀾
釣鐵船。者兩轉語。要與諸方眉毛廝結。更有  兩轉語。要與諸方點眼。或三百或五百。銅錢  鐵錢。省數足陌。前三三後三三。蘿蔔芋嬭。淺
貯滿擔。諸方忽然眼開。決定拍手大笑。笑箇  甚麼。不笑巴人。便笑杜撰。雖然笑者還稀。忽  有人問天童多少眾。但向他道。新起妙嚴誇  第一。一齊都在畫圖中。

[0127c28]  請監收上堂。竇八布衫穿。大家出隻手。橫須  彌為概。量大海為斗。所以生殺在前。收放在  後。歸功塞破虛空口。還知麼。天童不敢相辜。
甘作啼雞吠狗。

[0128a03]  上堂。螟蛉之子。殪而逢螺蠃。祝之曰類我  類我。天童門下。莫有類我底麼。萬里不掛片  雲。天地一團猛火。

[0128a06]  謝監收。上堂。金剛王寶劍在匣。有望風不犯  之威。天童喝下飛出。變作無孔鐵鎚。輥入荒  田亂草。任教日炙風吹。因甚如此。拈匙把筯
知多少。不是知音不易知。

[0128a10]  謝造橋上堂。去那邊去。來者裡來。中間絕  壑斷崖。且道。如何相接。以拂子作彎橋勢云。  看。依稀金磴闊。彷彿彩虹彎。人從橋上過。又
作麼生。松蘿影裡開天巧。汗黑光中入畫看。

[0128a14]  上堂。眼見黃葉落。耳聞孤雁鳴。且道。是什麼  物得與麼靈。咦。溪上秋光分外清。

[0128a16]  浙翁遺書至。上堂。八月十八錢塘潮。淛翁聲  價潑天高。盡教四海弄潮手。徹底窮淵輥一  遭。重揀擇不辭勞。要透龍門繼鳳毛。忽然收
卷還源去。萬古曹溪風怒號。

[0128a20]  上堂。陸脩靜陶淵明。文殊普賢。打圓相云。  咦。一款具呈。且道。憑誰批判。若是孔夫子。  吾無隱乎爾。

[0128a23]  開爐。上堂。召大眾打圓相云。箇是天童。火  爐。近前則燒殺。退後則凍殺。忽有箇漢。出來  道合作麼生。  [囗@力]  火爐動也。

[0128a26]  上堂。天童仲冬第一句槎槎牙牙。老梅樹忽  開花。一花兩花。三四五花。無數花。清不可  誇。香不可誇。散作春容吹草木。衲僧箇箇頂
門禿。驀劄變怪。狂風暴雨。乃至交袞大地雪  漫漫。老梅樹太無端。寒凍摩挲鼻孔酸。

[0128b02]  上堂。古今大雪滿長安。天童賣却這心肝。無  神通菩薩。猛劈一椎。千手眼大悲。揑怪多端。  還會麼。獅子教兒迷子訣。老婆心切不相瞞。

[0128b05]  上堂。世尊道。一人發真歸源。十方虛空悉皆  消殞。師拈云。既是世尊所說。未免盡作奇特  商量。天童則不然。一人發真歸源。乞兒打破
飯椀。

[0128b09]  上堂舉。五祖演和尚云。有人向虛空裡。寫得  祖師西來意五箇字。老僧大展坐具拜他。師  拈云。當時天童若見。只對他道。款出囚口。今
則莫有同款者麼。既無。依稀斜去雁。驚破海  門秋。

[0128b14]  上堂。霜風號肅殺。霜葉墮蕭颾。舉拂子云。  看。唯有玲瓏岩。崔嵬望轉高。所謂天童滯  貨。今朝短販一遭。莫有酬價底麼。下座巡堂。

[0128b17]  佛成道上堂。瞿曇臘月八。夜半走出山賊。路  羊腸曲。偷心虎背斑。鈍置人天者一番。天童  恁麼撿舉。且道。該當也無。落賺兒孫頭盡禿。
葫蘆藤種纏葫蘆。

[0128b21]  退院上堂。進院得住便住。退院要行便行。還  相委悉麼。箇條烏拄杖。莫怪太生獰。擲拄杖  下座。

小參

侍者義遠編

[0128b26]  除夜小參。年盡月盡日盡時盡。以拂子劃一  劃云。盡情劃斷。舉拂子云。者箇無盡。還見  麼。喚作清涼拂子。受用無盡。今夜共諸人分
歲。說法無盡。所以春水滿四澤無盡。夏雲多  奇峯無盡。秋月揚明輝無盡。冬嶺秀孤松無  盡。一年如是。過去無盡。一年如是。到來無
盡。若恁麼見得。日日眼睛定動。時時鼻孔軒  昂。依舊年月日時悉皆無盡。雖然盡與無盡。  與者拂子。總不相干。正當恁麼。忽有箇漢。出
來對眾。奪却免見葛藤無盡。大家慶快無盡。  其或未然。伏聽處分。擊拂子云。斬新曆日明  朝看。大歲騎牛倒上天。舉。僧問香林。如何是
衲衣下事。香林云。臘月火燒山。師頌云。衲衣  下事火燒山。臘月家貧徹骨寒。堪笑連延曾  未息。眉毛焦赤面皮斑。

[0128c12]  結夏小參。打破黑漆桶。十方空索索。不受靈  山記。安居大圓覺。早晨喫粥齋時。喫飯入夜  打眠。早朝又起。歷劫見前。終而復始。生死
悠悠無定止。恁麼徹去。過去諸如來。斯門已  敗缺。現在諸菩薩。今各無折合。未來修學人。  切忌顛倒走。可中若有箇漢。出來道未在。猶  是繫縛盲驢。守他鬼窟。
[囗@力]  九旬垂釣。正要上  鉤。還知麼。麻三斤乾屎橛。拳頭脚尖更。須  悟去始得。且道。有什麼長處。毘婆尸佛早留  心。直至如今不得妙。

[0128c22]  瑞岩解夏小參。十方聚會魚游網。三月安居  鳥入籠。生殺盡時蠶作繭。心空及第黑山中。  大眾直饒。句外透關。機先驗臘。鞔峯棒頭有
刺。喝下爆雷。酌然未肯。何故釋迦元不出世。  達磨斷不西來。天生豈受差排。誰肯輒從抑  屈。況復威音那畔。空劫已前早成掩彩。今日
既到者裡。合作麼生。咦。放過一著三千里外。  咬猪咬狗。荒草葛藤。還有借路底麼。卓拄杖  云。摘楊花摘楊花。舉。僧問洞山。秋初夏末。
向什麼處去。洞山云。向萬里無寸草處去。大  眾洞山恁麼答話。雖則老婆心切。未免平地  陷  入  。今夜忽有人。問淨上座。只向他道。隨行
蹈斷流水聲。縱觀寫出飛禽跡。

[0129a06]  冬夜小參。鑽氷取火憑誰信。  [拚-ㄙ+ㄊ]  命工夫入死  門。脫體一交翻得活。金剛正焰透乾坤。瑞岩
門下。以此見一陽來復萬物咸新。露柱燈籠  歡喜說偈。五臺山上雲蒸飯。佛殿階前狗尿  天。剎竿頭上煎  [飢-几+追]  子。三箇胡孫夜簸錢。咄。落
草之談。應時納祐。只今眾中。莫有句外透關  底麼。出來點眼。慶快平生。其或未然。黃梅石  女繡鴛鴦。一日新添一線長。

[0129a14]  淨慈入院。小參大眾。西湖湖裡水。南山山上  雲。卓拄杖云。天台拄杖子。相見笑忻忻。時節  因緣合談何事。卓拄杖云。喚作拄杖則觸。不
喚作拄杖則背。不得有語。不得無語。卓拄杖  云。霹靂聲前破款。電光影上發機。這邊那邊  逢場作戲。咄。露布葛藤。切忌  [尸@豕]  沸。還知麼。
未曾親近。早隔大千。向上全提。轉無交涉。向  者裡。莫有脫窠臼透離微底麼。出來與拄杖  子證據。不妨攪動西湖水。撥起南山雲。拄杖  子  [跳-兆+孛]
跳。上三十三天。卓拄杖云。  [祝/土]  著帝釋鼻  孔。與天下衲僧。出氣慶快叢林。正當恁麼。所  謂拄杖子相見底時節因緣。只如未相見已
前。又作麼生。卓拄杖云。今夜小參不答話。惱  亂春風拄杖頭。

[0129a28]  結夏小參。平地起骨堆。虛空  剜  窟籠。驀透兩  重關。拈却黑漆桶。打圓相云。圓覺伽藍。十方  聚會。咄。淨慈門下。切忌
[尸@豕]  沸。其或尚留觀  聽。癩馬繫樁。所謂搖扇取風涼。喫飯伸脚睡。  更有甚事。雖然照顧蚊虫虱蚤住。向下文長。
早先珍重。正當恁麼。須知有不入者保社底。  又且如何。花陰輕舞蝶。山影靜穿雲。

[0129b06]  解夏小參。毀於佛毀於法。不入眾數。墮三惡  道。淨慈門下。甚生標表。還知麼。九旬結款。  今日放行。驢三千馬八百。吹笛打鼓。唱歌促
拍。直得清風不敢清。白雲不敢白。驀過瞿曇  者一著。雖然逢人切忌錯舉。咄。巢父飲牛許  由洗耳。

[0129b12]  皇后殿秋會小參。妙音觀世音。具足神通力。  十方諸國土。無剎不現身。於是莊嚴天妙仙  衣。端坐坤寧寶殿。贊一人皇化。作萬國母儀。
道德淳熙。雨賜嘉泰。直得光齊日月。春風永  茂於金枝。壽等山河。瑞氣長。新於玉葉。圍繞  毘盧真境。發輝菩提妙花。茲者慶遇清秋。忻
承佳運。特頒大施。崇建小參。點開佛祖眼睛。  普會人天鼻孔。一敲一唱。盡林下之愚誠。載  喜載瞻。滿天中之心願。廣大如法界。究竟若
虛空。正當恁麼。以拂子打一圓相云。妙音觀  世音。說法故如是。且道。四眾合掌信受奉行  一句。又作麼生。天上有星皆拱北。人間無水  不朝東。

[0129b25]  天童入院小參。跳出淨慈牛欄。撞入太白馬  廐。一團罪業黑漫漫。風吹日炙薰天臭。恁麼  見得。今夜小參不答話。引賊入界。莫有入界
底麼。牙如劍樹。口似血盆。霹靂雷霆。尤難紹  續。且道。如何紹續。佛殿掘東司。歡喜入地  獄。其或未然。疥狗不願生天。却笑雲中白鶴。
舉。僧問當山啟禪師。學人卓卓上來。請師的  的啟云。我者裡一屙便了。有甚麼卓卓的的。  大眾好箇一屙便了。只是雷聲浩大。雨點全
無。且合作麼生。一棒打翻連底脫。太平無象  唱山歌。

[0129c07]  冬夜小參。長至迎新。如何話會。記得黃面比  丘道。如破鏡鳥以毒樹果抱為其子。子成父  母皆遭其食。好箇消息。今夜天童。乞食見小
利。未免  [拚-ㄙ+ㄊ]  身捨命。將現前大眾。作枚毒樹果。  念一道真言。抱捕去也。類我類我。出來出來。  舉拂子云。看。出來了也。有能食其父母者麼。
可謂知恩報恩。方堪傳授。其或未然。第二頭  相見。異種靈苗火裡栽。鐵花無影樹頭開。驀  然結箇團圝果。舉似時人收得來。於是轉作
龍眼茘枝甘蔗蒲桃。元屬自己家園。普請自  家咬嚼。吞也得吐也得。剔團圝也得。百雜碎  也得。有也得無也得。恁麼也得。不恁麼也得。
恁麼不恁麼總得。總不得也得。咄。狼藉滿地。  笑殺傍觀。且道。如何收拾得。誰在畫樓沽酒  處。相邀來喫趙州茶。

普說

[0129c23]  喝一喝云。大眾者一喝。威音王未現已前。早  是蹉過了也。況復今日更來者裡。胡喝亂喝。  是甚麼  [尸@豕]
沸椀鳴聲。眾中若有人。勇猛出來。  劈屎口椎落牙齒。  [祝/土]  向屎坑裡去。免見狼藉  取次欺人。直饒恁麼。也是背後揑拳。揚聲止
響。然曲設多門。放開一路。莫有人出來麼。良  久云。既無。暫借一喝。重疊狼藉。欺人去也。喝  一喝。有主有賓。有照有用。還知落處麼。若知
得落處。便知得起處。若知得起處。便知得滅  處。若知得滅處。便知得起滅俱滅寂滅現前。  於日用中。六處發現。在眼曰見。直須抉却眼
睛逈無所見。然後無所不見。方可謂之見。在  耳曰聞。直須塞斷耳根逈無所聞。然後無所  不聞。方可謂之聞。在鼻曰嗅。直須敲落鼻孔
香臭不分。然後無所不分。方可謂之嗅。在舌  談論。直須拔却舌頭天地緘默。然後熾然無  間。方可謂之談論。在身曰人。直須四大脫除
了無依倚。然後隨類現形。方可謂之人。在心  曰識。直須永絕攀緣三祇劫空。然後起滅不  停。方可謂之識。如上六處發現。無所間斷。前
來所謂有主有賓。有照有用。直得賓主互換  照用交參。上至三世諸佛六代祖師。下及傍  生異類草木昆虫。皆此一喝。無有遺者。便見。
威音王未現已前。只是如今。如今只是威音  王未現已前。無二無二分。無別無斷故。若約  山僧所論。喝箇甚麼。論箇甚麼。本無許多般。
總須喫棒。有甚蹉過。有甚不蹉過。更有臨濟  四喝。因行不妨掉臂。亦與一一穿却鼻孔。咄  一喝。如金剛王寶劍。屎廁籌一喝。如踞地獅
子。窟裏老鼠一喝。如探竿影草。釣蝦  蟆  漢一  喝。不作一喝用。髑髏前魍魎。今夜清涼。恁麼  喚作醫死馬。縱然活去者一喝。爭免箇  [尸@豕]  沸
椀鳴聲。雖然且道。威音王未現已前。從什麼  處得來。還定當得出麼。若也定當得出。胡喝  亂喝。有甚麼過。免向繩床角頭叉手覓。其或
未然。拳頭脚尖。切忌惡發咄。

法語

示祖清禪人

[0130b03]  老僧少年。臥牛背上吹烏鹽角。調入梅花引。  忽然轉嗚噎。不知所以。乃其角破而氣絕。天  地豁空吾心忘矣。久而返。吾心即天地之太
祖。嗚呼岩花開松風鳴。至於萬像無作而作。  皆吾心之用。而初未甞用也。於是騎牛還家。  尚記其彷彿。祖清上座求語參禪。禪固不知。  因筆聊塞來意。

頌古

青原白家三盞酒

清貧三盞便輕酬。萬里曹門出鄭州。盡情斫  却月中桂。  
惱亂春風卒未休。

阿難問迦葉。世尊傳金襴。外別傳何  物。迦葉召阿難。阿難應諾。迦葉云。  倒却門前剎竿著

喚一聲兮應一聲。兩箇分明好弟兄。倒却門  前剎竿著。  
芳草漫天荊棘生。

雲門云。世界恁麼廣闊。因甚鐘聲裡  披起七條

鐘聲披起欝多羅。妙用靈通變化多。賊是家  親須掃跡。  
太平無象始安和。

黑老婆

萬物朝元不較他。拈來直截辨誵訛。游春浪  子風流甚。  
賣弄三文黑老婆。

金剛圈栗棘蓬

肘後驀生閑絡索。風前忽布鬧叉撑。那吒八  臂空惆悵。  
夜半三更白晝行。

空假中三觀

張來張打油。李來李打油。通身骨轆轉。打得  最風流。

靈雲見桃花悟道。玄沙云。諦當甚諦  當。敢保。老兄未徹在

一箇烏梅似本形。蜘蛛結網打蜻蜓。蜻蜓落  了兩片翼。  
堪笑烏梅咬鐵釘。

波斯匿王問賓頭盧尊者。承聞。尊者  親見佛來。是也不。尊者以手策起眉  毛示之

策起眉毛答問端。親曾見佛不相瞞。至今應  供四天下。  
春在梅梢帶雪寒。

讚佛祖

侍者德霑編

觀音

端坐圓通微妙相。眾生眼裡堆青嶂。曉來窓  外聽啼禽。  
春風不在花枝上。

頭上寶冠牛戴角。脚下蓮華馬踏蹄。通身瓔  珞皮毛債。  
歷劫風流輥水泥。

心塵脫落開岩洞。自性圓通儼紺容。天之敬  龍之恭不以為喜。  
安然中咦更薦海濤翻黑  風。

出山相

凍不死餓不死。深山走出這面觜。咦。人間天  上風波起。

摩耶落賺屙出來。撞入草窠打一回。誰知有  屈叫不得。  
殃害兒孫作罪魁。

維摩

大病現前。乾坤一默。老而不死。是謂之賊。賊  賊春風啼鳥花狼藉。

達磨

豁然無聖自作自敗。面壁釘樁猶敢揑怪。尀  耐神光屙一堆。  
引他臭穢遭他壞。咦。葛藤荒  草遍乾坤。  
年年賸欠春風債。

金烏飛上玉闌干。黑漆崑崙背面看。畢竟者  些傳不得。  
落花流水太無端。

脚下莖蘆到岸也未。直指人心驢屁狗屁。狗。  
千古叢林遭鈍置。

聽松風布袋

松風鳴側耳聽。捫腹而笑。賊精賊精。咦。千古  萬古得人憎。

靠箇布袋。瞌睡平地。突出毒刺。有人一踢。踢  翻天下。  
脚跟出氣。

四睡圖

拾得寒山老虎豐干。睡到驢年。也太無端。咦。  
驀地起來開活眼。許多妖怪自相瞞。

圓覺圖

一隊猪狗漢。圍繞業識幢。只管要說傍人罪  過。  
不知敗缺自己賊贓。  [囗@力]  。太平無象打一椎。  
驚破虛空閃電飛。

善財

揑住乾坤粉一團。大人剛被小人瞞。機先若  具機先眼。  
走殺從教起釁端。

普化

者漢走從何處來。鼓合臨濟白拈賊。鐸聲搖  撼動風雷。  
至今大地俱狼藉。

泉大道

棒頭挑起葫蘆。手裡伸出鉢盂。噇酒噇肉破  落戶。  
天上人間大丈夫。

端獅子

咄哉揑怪老狐狸。披起金毛獅子皮。弄盡任  從天外去。  
尾巴敗露已多時。

言法華

脚下長拖破木履。口內不知道甚底。惱亂風  光沒奈何。  
南北東西無定止。

南山律師  (道宣)

優波離後身。韋將軍捧足。布衣真童男。瓦鉢  天厨食。  
咦歷劫戒光秋月明。南山靜照烟霜  色。

臨濟

揑箇空拳嚇殺天下。這般祖師。畜生驢馬。

濟顛

天台山裡五百牛。跳出顛狂者一頭。賽盡烟  花瞞盡眼。  
尾巴狼藉轉風流。

無用頂相

打殺宣州花木瓜。爆出越州翁木大。血滴滴  風袞劍輪。  
黑漫漫彌天罪過。咦。描邈者箇賊  頭。  
三千里外誰耐。面熱而汗迸流。

自贊

烏龜殼空索索。打一鑽響剝剝。也是張拳嚇  野狐。  
描邈出來增醜惡。雖然三十年後。只管  有人卜度。

突出娑婆世界。一枚真箇村頭。行脚都無用  處。  
推倒只好做牛。釘雙角插條尾。綠楊芳草  春風裡。  
可殺有力會耕田。賣與閻王還飯錢。  
不然掣電機先喫痛拳。

無明業識幢。竪起漫天黑。一句不相當。拳頭  飛霹靂咦。  
老婆心切血滴滴。

源山主求贊頂相

箇是淨慈毛和尚。口言禍福有定當。逐日隨  緣去赴齋。  
是謂兩脚功德藏。彫裝  千  佛布砌  兩廊。  
判斷一切魍魎鬼。主管五百羅漢堂。至  於修橋造路。  
與夫浴主街坊。聞一切善事。如  蠅見血。  
聞一切惡事。似蟹落湯。有時隨摟搜。  
若萬回老子歡喜。有時放歇蹶。若布袋和尚  顛狂。  
得一文錢不曾落地。合十爪掌常乃謝  天。  
只一味朴直。無些子壒塵。所以打動好事  檀那。  
畫出這般面觜。且道如何比擬。八月十  五中夜涼。  
一輪月照西湖水。

小佛事

侍者清茂編

一上座下火

萬法歸一。生也猶如著衫。一歸何處。死也還  同脫袴。  
生死脫著不相干。一道神光常獨露。  
咦疾焰過風發大機。塵塵剎剎沒回互。

醫者下火

人間死病君能活。君死憑誰救得甦。我有單  方一把火。  
為君燒却藥葫蘆。某人諾活也甦  也。  
且道以何為驗。以火打圓相云。咦。本來面  目無生死。  
春在梅花入畫圖。

祖典座下火

佛祖眼睛無柄木杓。東舀西舀雷奔電爍。放  下忽地轉關。  
透過跳竈一著。咦。餧驢餧馬有  來由。  
驗盡生薑不改辣。淨慈背後掉柴頭。惱  亂春風鬧聒聒。

真正上座下火

真正參禪不存佛祖。踏翻圓覺伽藍。說甚七  月十五。  
恁麼去真快樂。  [囗@力]  。異類中行披毛戴  角。  
南山點首笑呵呵。燒却娘生破直裰。

祖師堂主下火

影戲棚頭箇老驢。忽然  [跳-兆+孛]  跳入紅爐。為伊點  出真驢面。  
雪霽千山展畫圖。

知覺上座下火

大智大愚大覺大迷。愚迷具大闡提。遊戲無  間泥犁。  
某人淨慈句下。恁麼會得。不曾生不  曾死。  
咦。亘天烈焰紅颷起。

宗太上座下火

心地開通太虛齋照。照極忽忘死生談笑。咦。  
燒却娘生鶻臭衫。切忌斫額新羅鷂。

新知庫下火

脫下舊襴衫。舞起新秋曲。秋水舞清光。秋山  舞蒼綠。  
舞罷秋風歸去來。萬古秋蟾寒泚玉。  
某人且道。脫下舊襴衫。向甚處安著。咦。丙丁  童子趁風流。  
借作送行歌一曲。

慧印堂主下火

秉智慧火燒無文印。烈焰發光風頭峭峻。且  道因甚如此。  
高超佛祖無生死。

為淛翁入祖堂

昔從太白凌霄去。今自凌霄太白來。不墮去  來生死路。  
展真云。看堂堂面目笑咍咍。且道。  
笑向阿誰。以真指祖云。大家元是主中主。慣  入驢胎與馬胎。

偈頌

侍者德祥編

幹藏

瞿曇老賊口親屙。驢屎相兼馬屎多。打作一  團都撥轉。  
潑天臭惡惱娑婆。

化炭

一刀兩段沒商量。透出無明大火坑。再入死  灰烹得活。  
歲寒聲價轉崢嶸。

起淨慈方丈

方方一丈牯牛欄。佛祖驅來要透關。聊借眉  毛相架搆。  
遮天蓋地黑漫漫。

牧翁

自家鼻孔自家穿。自家繩索自家牽。自家忽  地都忘却。  
一笛清風送楚天。

講人更衣

老胡教網漫天闊。當甚多年椀脫丘。勘破轉  關千聖外。  
別行條貫結冤讎。

風鈴

通身是口掛虛空。不管東西南北風。一等與  渠談般若。  
滴丁東了滴丁東。

拄杖頌寄松源和尚

七尺烏藤掛東壁。春風忽來生兩翼。鞭起飛  龍趁不得。  
洞庭攪碎琉璃碧。去兮去兮明歷  歷。  
梅花影裡休相覓。為雨為雲自古今。古今  寥寥有何極。

敬溪翁

揭翻古剡岸雲開。峻發清機劈箭來。裂轉面  皮乾剝剝。  
萬山奔浪笑咍咍。

送亮藏主謁碧雲

咬狗猪漢爛泥團。撮著參天劍刃寒。轉入春  風開笑眼。  
桃花紅照碧琅玕。

送僧見明極和尚

機絲抽盡萬緣平。休倚寒岩轉路程。千聖不  携無影像。  
那邊借伴月華明。

送僧

生逼猢猻坐鐵砧。一槌天地盡崩沈。橫來竪  去呵呵笑。  
喫飯噇眠邁古今。

送覺兄歸洞庭

覺盡還源見本心。洞庭無蓋碧沈沈。衲僧不  作這伎倆。  
浪急風高意轉深。

提舉太尉張求頌

平生道德邁前賢。著漢衣冠拜漢天。自是名  高閑不得。  
阿難依舊世尊前。

觀使太尉張求頌

居士眼睛吞佛祖。衲僧鼻孔透乾坤。眼睛鼻  孔初無間。  
萬古宗門結痛冤。

相士

月落滄溟夜渺漫。衲僧面目太寒酸。擬將禍  福輕偷眼。  
惡浪狂風袞亂山。

牛圖

柳堤煙斂春風靜。鼻孔遼天一牯牛。拽轉通  身依舊黑。  
野花芳草轉風流。

贈僧

喝聲霹靂震晴空。白棒飛星化活龍。不入這  般兒女隊。  
亂花翻袖舞春風。

塗田

劄斷潮頭大海枯。十方公界佃官租。寥寥萬  古平如掌。  
不許傍人揚契書。

送蜀僧得母書歸鄉

雁落秋空剝萬金。寥寥一片老婆心。先天後  地難回互。  
風急恩深冤亦深。

接待

飯籮無底乾坤窄。舀出炎炎熱鐵丸。爛斷飢  腸重瞥地。  
佛魔無處辨來端。

禮真歇塔

歇盡真空透活機。兒孫相接命如絲。今無倒  指空腸斷。  
杜宇血啼花上枝。

師六坐道場未稟承眾或是請師云待  我涅槃堂裡拈出果臨終拈香云

如淨行脚四十餘年。首到乳峯。失脚墮於陷  穽。  
此香今不免。拈出鈍置我前住雪竇足庵  大和尚。  
并書辭世頌云。

六十六年罪犯。彌天打箇  [跳-兆+孛]  跳。活陷黃泉。咦。  
從來生死不相干。

如淨和尚語錄卷下  (終)

[0133a14]  歲次己丑六月初伏日。小師廣宗募刻板。  臨安府靈隱景德禪寺住持祖泉挍勘焉。

後序

[0133a18]  淨禪師得無師句。用逸格機。婁至德已前。青  葉  髻  之後。突出無面目底。糙暴生獰。通身是
眼。要看是錄。予保。渠未夢見此老脚跟下汗  臭氣在。

[0133a22]  紹定改元開爐日　靈隱高原祖泉敬跋

[0133a24]  獅子吼無畏說。百獸聞之皆腦裂。天衣舉似  箇中人。邁古超今離途轍。

[0133a26]  紹定戊子中秋　天衣住山比丘文蔚謹跋

[0133a28]  余嚮較正永平語錄并其正法眼藏。二書之  中。斑斑有稱先師天童云者。蓋如淨禪師之  語也。溫然如天球。樸然似生鐵。只應寶愛。不
堪咬嚼。因欲見全錄也尚矣。今茲之夏。禪山  上座。携其錄兩本來。先出一本云。是某師  父。雲龍義林。老人久所貯也。又出一本云。
是某同參所持。而渠自云。其師遍歷之日。親  以唐本寫之。今偶得兩本。實較讎時到。願師  合正梓流之。余欣然接取。拜而誦之。鏗鏗法
曲。殷殷雅音。洋洋乎悅心聞。譬如乾闥婆王  彈瑠璃琴。須彌  [跳-兆+孛]  跳。大海洶涌。草木叢林。盡  發絃聲。金色頭陀。不覺起作舞。再展兩本。沈
思點對。寫手不同。互有得失。不可不正。乃分  水乳於結角羅紋之處。揀金沙於刀刁參差  之際。加倭點著旁訓。間考事跡。細書其上。意
在為初學也。兩次涉月始得脫手。禪山歡喜。  不止自辨紙筆。辛苦繕寫。直付印生。以令刊  行。其為法用心。可謂勤矣。於是重撿永平所
稱者。十而得四五。方知錄外猶多而未全收  也。昔瑞岩遠公。拔取永平廣錄。輯為一卷。作  之跋云。得百千之十一。抑此亦天童之十一
歟。想必有廣錄在。只願後賢勤搜羅之。

[0133b21]  旹延寶八年龍次庚申中元後一日

[0133b22]  後學沙門白卍山涉筆于東海王子峯

* * *

【經文資訊】大正藏第 48 冊 No. 2002A 如淨和尚語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
