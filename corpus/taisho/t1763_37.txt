大般涅槃經集解卷第三十七
[0496c19]  明慈悲有實益  廣明慈心中布施發願事  廣明菩薩所脩之慈即萬行  廣明慈益象見師子力士移石盧至長者斯
那大多女人及提婆達多憍薩羅賊流離太  子

梵行品之第二

[0496c26]  迦葉菩薩白佛言世尊  (至)  如是之觀非虛妄  耶。

[0496c27]  案。僧亮曰。第三門明四等。是實行也。難  有兩意。此以虛行為難也。僧宗曰。難有三重。  此初重云。眾生在苦。不蒙救拔。證慈非實也。
寶亮曰。此下大段之第三也。明慈是實行。將  辨此理故。迦葉先作虛妄之難也。此中凡六  翻。此下第一釋慈體是實行。迦葉引五事。證  其無實之難也。

[0497a05]  世尊若非虛妄實與樂者  (至)  威德力故一切受  樂。

[0497a06]  案。僧宗曰。第二重難。如其必益。是則眾  生必應離苦也。

[0497a08]  若當真實不得樂者  (至)  云何得與此義相應。

[0497a09]  案。僧亮曰。此第二難。明虛行不應得實報也。  僧宗曰。第三重難。以果驗因。二事相違。虛實  未辨。請求解釋也。

[0497a12]  佛言善哉善哉善男子  (至)  諸佛菩薩真實不  虛。

[0497a13]  案。僧亮曰。初偈說世間慈也。行人以施  是實行。故以施福。脩世間慈。不及其一況出  世間也。何者。雖慈一人。與世之樂。施不得
爾。昇降可知矣。僧宗曰。就此明慈有實益門  中。有五翻為證也。初明脩慈實能轉境。第二  明慈能斷煩惱。第三明慈為萬善根本。第四
明慈即萬行。第五引果地之慈。證真實不虛  也。佛是窮慈之極。得知因地亦有實益也。雖  可有此五翻。若欲對向三問者。此五翻悉證
慈有實益。並答初問。下當更題。第二問出別  答也。此偈言。慈之功用。乃於諸行為勝。豈  但實益而已。不可以聲聞是虛。令菩薩益
虛也。二問既釋。則第三問自然釋矣。寶亮曰。  佛將答難。先歎之也。偈明實益格量功德。  何者。有人止於一人邊與慈。欲與其樂。始
終必得出生死也。答人雖復供養無量五通  神仙。以為福田。不如於一人邊起慈。十六分  中之一也。供養仙人。乃得生死之報。若拔一
人苦。實獲出世之利也。又化無量人。得出於  生死。當知慈是實也。釋慈有實益之義。文齊  於此。

[0497b05]  云何知耶善男子菩薩  (至)  是實思惟非不真  實。

[0497b06]  案。僧亮曰。五事證慈。此第一明能令境  雖不實。而物得實益。如由金得樂。土即為金。  若無金生樂。金即為土無異。小大相容。當事
皆實。而得其用也。

[0497b10]  復次善男子云何名為  (至)  以是故名真實思  惟。

[0497b11]  案。僧亮曰。第二以斷結。故知非虛。

[0497b12]  復次善男子菩薩摩訶薩  (至)  阿耨多羅三藐三  菩提。

[0497b13]  案。僧亮曰。第三事以慈能生萬善。豈  得非實耶。僧宗曰。身被毒箭者。謂慳貪箭也。  眷屬欲令安隱者。諸佛菩薩也。即命良醫而
為拔箭者。令諸福田。往就乞也。且待莫觸者。  方復優量。可施不可施。或財物多少。時節  可不也。菩薩亦爾。若行施時者。合譬也。

[0497b19]  復次善男子菩薩摩訶薩  (至)  常應勤發如是誓  願。

[0497b20]  案。僧宗曰。言依離身一尺六寸者。如  下經文。又曰。衣服離身四寸不墮。便是一邊。  四寸四邊。為一尺六寸也。此則舉其四邊。彼
乃言其一面耳。

[0497b24]  善男子一切聲聞緣覺菩薩  (至)  以是義故實非  虛妄。

[0497b25]  案。僧亮曰。六度是菩薩別行。說施一  事。餘五可知也。其餘諸行。與三乘共行。由佛  說故。以慈為本也。先說人後說法。不淨至無
我等觀。說行相也。燸法至見道修道。說得果  深淺也。正勤至八聖道。說深淺法之名也。四  禪至無諍三昧。說定名也。他心智至佛智。說  智名也。謂皆以慈為本也。

[0497c03]  善男子能為善者名實思惟  (至)  如是無量無邊  功德。

[0497c04]  案。僧亮曰。第四事說萬行即慈。除苦  為慈。三乘皆是滅苦。要得實者。則滅苦也。思  惟是慈。盡苦名乘也。

[0497c07]  迦葉菩薩白佛言世尊  (至)  所脩慈心為無利  益。

[0497c08]  案。僧亮曰。第五事明慈。現有實益。故發  問。

[0497c10]  佛言善男子菩薩之慈  (至)  是實思惟非無利  益。

[0497c11]  案。僧亮曰。有二種必受苦。一以不救故。  二以雖得小樂。更增重苦也。謂一闡提者。夫  定受苦報。亦非但闡提。餘業亦有。而其相難
辨也。受苦不定者。謂與樂則得。不與則不  得也。遙見師子者。夫不慈之物。有遇之者。則  便生懼。大悲之人。有逆值者。實自然生樂。
以憑師有在也。僧宗曰。前有兩關。同明慈  有實益。已遣一關。將顯事迹。是故迦葉重有  前問。佛即釋。

[0497c20]  善男子我說是慈有無量  (至)  大涅槃經亦不可  思議。

[0497c21]  案。僧亮曰。明法身無緣。有感斯應。以  顯大慈之功無出入異者也。

大般涅槃經集解卷第三十七

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
