辯意長者子經

後魏沙門法場譯

[0837a17]  聞如是：

[0837a17]  一時，佛在舍衛國祇樹給孤獨園，與  千二百五十沙門俱，菩薩萬人。爾時，世尊與  無央數大眾共會圍繞說法。

[0837a19]  時舍衛城中有  大長者子，名曰辯意，從五百長者子，各有  五百侍從，來詣佛所，前以頭面著地，為佛
作禮，却坐一面。於時，辯意長者子察眾坐定，  承佛威神，從坐起正衣服，儼然而前為佛  作禮，長跪叉手，白佛言：「欲有所問，唯願世
尊慈愍敷演。世尊、至真！三界無上道德神  化，濟度群萌普演權道，令眾得所，當來之  世，五濁鼎沸三毒熾盛，以此相燒，無尊無卑
毒念相向。若當臣王以貪國位，興師相伐  身死名滅，當爾之時災及小民，若佛弟子四  輩之眾，蒙佛遺恩得為道名，外著法衣內
懷嫉妬，無有敬順轉相誹謗，揚惡遏善貢高  非彼，此之人輩，皆是地獄餓鬼畜生之分，  利一時之榮，不知後世劫數之殃，當以何
法而開化之？唯願世尊，具示教化，使將來  人可蒙此福，得離三塗永處福堂。」

[0837b06]  佛言：「善  哉！善哉！辯意長者子，乃於佛前作師子吼，有  所發起開化一切，當來愚闇凶惡之人，得蒙
是義快如是乎！所欲問者莫得疑難，如來  當為分別說之。」

[0837b11]  長者子辯意白佛言：「人何因緣得生天上？復  何因緣來生人中？復何因緣生地獄中？復何  因緣常生餓鬼中？復何因緣生畜生中？復
何因緣常生尊貴眾人所敬？復何因緣生  奴婢中為人所使？復何因緣生庶民中，口  氣香潔身心常安，為人所譽不被誹謗？復何  因緣得生為人，常被誹謗為人所憎，形狀
醜惡身意不安常懷恐怖？復何因緣所生之  處常與佛會，聞法奉持初不差違，遭遇知識  逮得好心，若作沙門常得所願？所問如是，唯
願世尊，分別解說，令此眾會得聞正教，願  使一切得濟彼安。」

[0837b23]  佛告長者子辯意：「諦聽！諦聽！善思念之，吾當  為汝解說妙要。有五事行得生天上。何謂  為五？一者、慈心，不殺群生悉養物命令眾得
安；二者、賢良，不盜他物布施無貪濟諸窮  乏；三者、貞潔，不犯外色男女護戒奉齋精進；  四者、誠信，不欺於人護口四過無得貪欺；五
者、不飲酒，不過口行；此五事乃得生天。」

[0837b29]  爾  時世尊，以偈頌曰：

「不殺得長壽，　　無病常鮮肥，  
一切受天位，　　身安光景至。  
不盜常大富，　　自然錢財寶，  
七寶為宮殿，　　娛樂心常好。  
男女俱不婬，　　身體香潔淨，  
所生常端正，　　德行自然明；  
不欺口氣香，　　言語常聰明，  
談論不謇吃，　　所說眾奉行。  
酒肉不過口，　　無有誤亂意，  
若當所生處，　　天人常奉侍。  
若其壽終後，　　二十五神迎，  
五福自然來，　　光影甚煒煒。」

[0837c14]  佛告辯意：「復有五事得生人中。何謂為五？  一者、布施，恩潤貧窮；二者、持戒，不犯十惡；三
者、忍辱，不亂眾意；四者、精進，勸化懈怠；五  者、一心，奉孝盡忠；是為五事，得生人中大富  長壽端正威德，得為人主一切敬侍。」

[0837c18]  爾時  世尊，以偈頌曰：

「布施得大富，　　錢財而自然，  
所生常尊貴，　　輒得父餘財。  
持戒常完具，　　奉受三尊教，  
盡心不犯惡，　　便得壽命長。  
忍辱不亂眾，　　瞋恚不犯人，  
撾罵不還報，　　所生常端正。  
精進不懈怠，　　常念奉持行，  
所生輒豪強，　　得為一切將。  
一心不退轉，　　忠信念反復，  
供事諸尊長，　　所生無艱難。  
若行此五事，　　轉得為人主，  
財力色端正，　　自然勇猛將。」

[0838a03]  佛復告辯意：「有五事行，死入地獄億劫乃  出。何謂為五？一者、不信有佛法眾，而行誹  謗輕毀聖道；二者、破壞佛寺尊廟；三者、四輩
轉相謗毀，不信殃罪無敬順意；四者、反逆  無有上下，君臣父子不相順從；五者、當來有  欲為道者已得為道，便不順師教而自貢高
輕慢謗師；是為五事死入地獄，展轉地獄  無有出期。」

[0838a10]  爾時世尊，以偈頌曰：

「世間愚癡人，　　不信佛法眾，  
愚意欲毀壞，　　言佛無有神。  
眼見善惡事，　　故作眾罪行，  
神祠而壞之，　　利少得罪多。  
末世諸四輩，　　含毒懷嫉妬，  
名利故相毀，　　不知後罪重。  
世間諸群臣，　　父子惡相加，  
財寶利名故，　　無有敬順意。  
當來諸惡人，　　以得為沙門，  
不奉受師教，　　死受罪不輕。  
行此五事者，　　其罪不可說，  
億劫地獄中，　　諸佛不能救。

[0838a23]  「復次，長者子！有五事行墮餓鬼中。何謂為  五？一者、慳貪不欲布施；二者、盜竊不孝二親；  三者、愚冥無有慈心；四者、積聚財物不肯衣
食；五者、不給父母兄弟妻子奴婢；是為五事  墮餓鬼中。」

[0838a27]  爾時，世尊以偈頌曰：

「慳貪不布施，　　私竊不養親，  
藏積恐亡遺，　　無慈於老人，  
妻子及奴婢，　　一皆不給與，  
坐守財物死，　　餓鬼甚為苦。  
身不見衣裳，　　腹大咽如針，  
東西行求食，　　洋銅灌其口，  
不欲得飲之，　　拍口強令咽，  
一口入腹中，　　肝肺腸胃爛。  
如是之勤苦，　　更歷數萬年，  
罪畢乃得出，　　生為貧賤人。

[0838b09]  「復次，長者子！又有五事，作畜生行墮畜生中。  何謂為五？一者、犯戒私竊偷盜；二者、負債觝
而不償；三者、殺生以身償之；四者、不喜聽受  經法；五者、常以因緣艱難齋戒施會以俗為  緣；是為五事生畜生中。」

[0838b13]  於是，世尊以偈  頌曰：

「常私竊盜人物，　　負錢財觝不償，  
喜殺生獵魚網，　　作俗緣不法會，  
無誠信不知道，　　去來事今現在。  
作眾罪不自覺，　　稍稍積墮畜生，  
牛馬象驢駱駝，　　猪羊犬不可數，  
常負重死剝皮，　　如是苦甚叵當。

[0838b21]  「復次，長者子！又有五事，得為尊貴眾人所  敬。何謂為五？一者、布施周惠普廣；二者、禮  敬佛法三寶及諸長老；三者、忍辱無有瞋恚；
四者、柔和謙下；五者、博聞學誦經戒；是  為五事得為尊貴眾人所敬。」

[0838b25]  爾時世尊，以偈  頌曰：

「布施常等心，　　普濟令眾安，  
色力壽無病，　　親厚皆蒙恩。  
敬佛三寶者，　　禮事諸尊長，  
所生為尊貴，　　常得一切禮。  
忍辱無瞋恚，　　生輒得端正，  
眾人見歡喜，　　視之無厭足，  
心調能柔和，　　謙讓而敬順，  
學問誦習經，　　乃為人中尊。

[0838c06]  「復次，長者子！又有五事，常生卑賤為人奴婢。  何謂為五？一者、憍慢不敬二親；二者、剛強無
恭恪心；三者、放逸不禮三尊；四者、盜竊以為  生業；五者、負債逃避不償；是為五事，常生  卑賤奴婢之中。」

[0838c10]  爾時，世尊以偈頌曰：

「若有愚騃人，　　憍慢於二親，  
無有恭恪心，　　後生輒卑賤，  
三寶不禮事，　　剛強於尊老，  
無慈孝於人，　　生輒為奴婢。  
放心恣其意，　　盜竊人財物，  
負債不欲償，　　後生奴婢中。  
衣食仰於人，　　走使不自在，  
功力償其主，　　罪畢乃得出。

[0838c19]  「復次，長者子！又有五事，得生人中口氣香潔  身心常安，為人所譽不被誹謗。何謂為五？一  者、至誠不欺於人；二者、誦經無有彼此；三者、
護口不謗聖道；四者、教人遠惡就善；五者、  不求人之長短；是為五事，生於人中口氣香  潔身意常安，為人所譽不被誹謗。」

[0838c24]  爾時世尊，  以偈頌曰：

「恭敬於三寶，　　不憍慢二親，  
至誠不欺誑，　　是行人所敬。  
護口不誹謗，　　等心於一切，  
勸人遠罪行，　　誦習念正法。  
世人不憍慢，　　相敬如父母，  
遏惡而揚善，　　如是得佛疾。

[0839a03]  「復次，長者子！又有五事，若在人中常被誹謗，  為人所憎形體醜惡，心意不安常懷恐怖。何  謂為五？一者、常無至誠欺詐於人；二者、大會
有說法處而誹謗之；三者、見諸同學而輕  試之；四者、不見他事而為作過；五者、兩舌鬪  亂彼此；是為五事，若在人中常被誹謗，為人
所憎形體醜惡，心意不寧常懷恐怖。」

[0839a09]  爾時世  尊，以偈頌曰：

「欺詐迷惑眾，　　常無有至誠，  
心口而作行，　　令身受罪重。  
若生地獄中，　　鐵鈎鈎舌出，  
洋銅灌其口，　　晝夜不懈休。  
若當生為人，　　口氣常腥臭，  
人見便不喜，　　無有和悅歡。  
常遇縣官事，　　為人所譏論，  
遭逢眾厄難，　　心意初不安，  
死還入地獄，　　出則為畜生，  
展轉五道中，　　不脫眾苦難。

[0839a21]  「復次，長者子！又有五事，所生之處常與佛法  眾會初不差違，見佛聞法便得好心，若作沙  門即得所願。何謂為五？一者、身奉三寶勸人
令事；二者、作佛形像當使鮮潔；三者、常奉  師教不犯所受；四者、普慈一切與身正等如  愛赤子；五者、所受經法晝夜諷誦；是為五事，
所生之處常與佛法眾會初不差違，見佛聞  法便得好心，若作沙門即得所願。」

[0839a28]  爾時世尊，  以偈頌曰：

「奉敬三尊寶，　　教化勸令事，  
作佛形像好，　　奉諸尊師教。  
當視一切人，　　與身等無異，  
彼我悉平等，　　行是會佛前。  
晝夜常學問，　　智慧是大寶，  
開悟諸盲冥，　　普使知道真。」

[0839b07]  於是，長者子辯意聞佛說五十事要法之義，  欣然歡喜逮得法忍，五百長者子皆得法眼  淨，又諸會者各得其志。於是，辯意即從座
起，為佛作禮，長跪叉手白佛言：「善哉！世尊！快  說此法，乃令會者得聞其所，復使將來濟  度厄難。唯願世尊，過於貧聚及諸眾會，明日
日中屈於舍食。」爾時，世尊默然而許。諸長者  子為佛作禮歡喜而去。

[0839b14]  辯意到舍白父母言：  「今所請者人中難有，名曰如來，無上法師，三  界無比。」便告其妻，令設飯食即尋具饌。

[0839b16]  明  日世尊與諸大眾，往到其家就坐儼然。時辯  意長者子父母眷屬，前禮佛足，各自供侍。辯  意起行澡水，敬意奉食。下食未訖，有一乞兒
前歷座乞，佛未呪願，無敢與者，遍無所得，瞋  恚而出，便生惡念：「此諸沙門放逸愚惑，有何  道哉？貧者從乞，無心見與。長者迷惑，用為飯
此無慈愍意，吾為王者，以鐵輞車轢斷其頭！」  言已便去。

[0839b24]  佛達嚫訖，有一乞兒來入乞匃，  座中眾人各各與之，大得飯食，歡喜而去，即  生念言：「此諸沙門皆有慈心，憐吾貧寒，施
食充飽，得濟數日。善哉！長者！乃能供事此等  大士，其福無量。吾為王者，當供養佛及眾  弟子，乃至七日之中，當報今日饑渴之恩。」言
已便去。佛食已訖說法，即還精舍之中。佛  告阿難：「從今以後嚫訖下食以此為常。」

[0839c03]  時二乞兒展轉乞匃，到他國中臥於道邊深  草之中。時彼國王忽然崩亡，無有係嗣。時國  相師明知相法，讖書記曰：「當有賤人應為王
者。」諸臣百官千乘萬騎，案行國界，誰應為王。  顧見道邊深草之中，上有雲蓋。相師指曰：  「中有神人！」即見乞兒，相應為王。諸臣拜謁，  各稱曰臣。

[0839c09]  乞兒驚愕，自云下賤非是王種。  皆言應相，非是強力。沐浴香湯，著王者之服，  光相儼然，稱善無量，導從前後，迴車入國。時
惡念者在於深草中，臥寐不覺，車轢斷其  頭。王到國中，陰陽和調，四氣隆赫，人民安  樂，稱王之德。

[0839c14]  爾時國王自念：「昔者貧窮之人，  以何因緣得為國王？昔行乞時，得蒙佛恩，大  得飯食，便生善念，得為王者，供養七日，
佛之恩德今已果之。」即召群臣，遙向舍衛國  燒香作禮。即遣使者，往請佛言：「蒙世尊遺  恩，得為人王，願屈尊神，來化此國愚冥之人，
得見教訓。」於是佛告諸弟子：「當受彼請。」

[0839c20]  佛  與弟子無央數眾往到彼國。時王出迎，與諸  群臣稽首佛足，燒香散華，伎樂供養。佛入宮  中即以就座，王起行水，供設飯食，須臾以
訖。爾時，國王為佛作禮前白佛言：「我本是小  人，有何福行得享斯位？願佛解說，令此國人  得蒙開眼。」

[0839c27]  佛告王曰：「往日舍衛城中有長者子，名曰辯  意，施設大檀，請佛及僧。時佛坐定，下食未嚫，  有一乞兒，來入欲乞，一無所得，瞋恚而出，惡
念生曰：『若吾為王，以鐵輞車轢斷僧頭！』一  人後來，乞匃大得飯食出，即念言：『若我為  王，供養此等眾聖之僧七日之中。』時善念
者，今王是也；時惡念者，臥深草中，王受正位，  迴車入國，車騎侍從轢斷其頭，死入地獄，為  火車所轢，億劫乃出。王今請佛報誓過厚，世  世受福，無有極已。」

[0840a07]  爾時世尊以偈頌曰：

「人心是毒根，　　口為禍之門，  
心念而口言，　　身受其罪殃。  
不念善惡人，　　自作身受患，  
意欲害於彼，　　不覺車轢頭。  
心為甘露法，　　令人生天上，  
心念而口言，　　身受其福德。  
有念善惡人，　　自作安身本，  
意念一切善，　　如王得天位。」

[0840a16]  是時，國王聞經歡喜，舉國臣民得須陀洹道。  供養佛七日之後，佛於是欲去，王及臣民為  佛作禮而別，於是世尊還到舍衛祇樹精舍。
賢者阿難政衣服，從坐起，為佛作禮，長跪  白佛言：「當以何名此經，云何奉行？」

[0840a20]  佛告  阿難：「是經名為『辯意長者子所問』，當奉持  之，一名『諸法要義』。」

[0840a22]  佛復告阿難：「若有善男  子、善女人，有行斯經，奉持諷誦，宣傳後世，令  人受持者，是人如侍我身福無有異。誦斯
經者，當為彌勒佛所授決。如來廣長舌，所語  無有異。」

[0840a26]  佛說經已，時諸天、龍、鬼神、四輩弟子，  聞經歡喜，為佛作禮。

辯意長者子經

* * *

【經文資訊】大正藏第 14 冊 No. 0544 辯意長者子經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
