不必定入定入印經
翻譯之記

[0699b11]  出世智道，亦名為印。此經印義，或然不然，  私情有指，未許官用。何者私情？今且當向發  心修行，證會名入。所乘強劣，有定不定，聖說
定入、說不定入，言義如是！決定名印。說如是  故，名如是經，其門要密，通必有寄。

[0699b15]  魏尚書令  儀同高公，深知佛法，出自中天，翻為此典，萬  未有一。採挾集人，在第更譯。沙門曇林，瞿
曇流支，興和四年歲次降婁，月建在戌，朔  次甲子，壬午之日，出此如左九千一百九十  三字。

不必定入定入印經

元魏婆羅門瞿曇般若流支譯

[0699b26]  如是我聞：

[0699b26]  一時婆伽婆住王舍城耆闍崛山  中，與大比丘眾一千二百五十人俱，六十億  百千那由他菩薩，其名曰：文殊師利童子、觀
世自在菩薩摩訶薩、得大勢菩薩、藥王菩薩、  藥上菩薩、常雷音王菩薩，如是等上首六十  億百千那由他菩薩，一切皆得寂靜論義神
通三昧、遊首楞嚴勇伏三昧、得深海水潮不  過限三昧，得受位陀羅尼、得集無邊諸佛身  色究竟陀羅尼。

[0699c05]  爾時文殊師利童子白佛言：  「世尊！惟願世尊為諸菩薩說必定、不必定  入智印法門。以彼印故，令我得知此菩薩必
定，此菩薩不必定，此不定阿耨多羅三藐三  菩提退無上智道。」

[0699c09]  佛言：「文殊師利！此中則  有五種菩薩。何等為五？一者羊乘行，二者  象乘行，三者月日神通乘行，四者聲聞神通
乘行，五者如來神通乘行。文殊師利！如是  名為五種菩薩。文殊師利！初二菩薩，不必  定阿耨多羅三藐三菩提，退無上智道。後三
菩薩，必定阿耨多羅三藐三菩提，不退無上  智道。」

[0699c16]  文殊師利言：「世尊！何者二菩薩不必定  阿耨多羅三藐三菩提，退無上智道？世尊！  何者三菩薩必定阿耨多羅三藐三菩提，不退
無上智道？」

[0699c19]  佛言：「文殊師利！羊乘行菩薩、  象乘行菩薩，此二菩薩不必定阿耨多羅三  藐三菩提，退無上智道。文殊師利！月日神通
乘行菩薩、聲聞神通乘行菩薩、如來神通乘  行菩薩，此三菩薩必定阿耨多羅三藐三菩  提，不退無上智道。

[0699c24]  「文殊師利！應云何知羊乘  行菩薩？文殊師利！譬如有人，他方五百佛之  世界微塵等數世界之外，彼有因緣有大因
緣、彼有所作有大所作、彼有所重有大所重，  為彼事故，欲過如是微塵世界到於彼處。如  是思惟：『我乘何乘而能得過如是世界得到
彼處？』如是之人即便思惟：『若我今者乘於羊  乘，則應得過如是世界到於彼處。』文殊師利！  如是之人既思惟已，即乘羊乘發行彼道。經
長久時到百由旬，大風輪起，吹令迴還八十  由旬。文殊師利！於意云何？如是之人乘彼  羊乘，於彼世界能過到不？若經一劫若一百
劫，若一千劫、億百千劫，若不可說不可說劫，  彼人能過一世界不？」

[0700a08]  文殊師利答言：「世尊！  彼若能過一世界者，無有是處。如是之人乘  彼羊乘，若經一劫若一百劫、若一千劫億百
千劫、若不可說不可說劫，若能得過一世界  者，無有是處。」

[0700a12]  佛言：「如是。文殊師利！若善男子  若善女人，發阿耨多羅三藐三菩提心已，聲  聞乘人相隨止住，近聲聞人、習聲聞人、恭敬
供養聲聞乘人，共為知識，財物交通，與共同  住；若在林中、若在寺舍、若經行處，同一處行；  讀聲聞乘、誦聲聞乘、思聲聞乘、信聲聞乘，
復教他人讀誦思信。如是之人住聲聞乘，  攝聲聞乘種善根行，聲聞所牽故得鈍智，退  無上智道。如是菩薩，修菩提心慧根慧眼，而
復後時住聲聞智種善根行，則還愚鈍破壞  不成。

[0700a22]  「文殊師利！譬如有人，若患眼病、若有目  瞑，如是之人為開眼故，一月療治勤不休  息，過一月已眼得少開。彼有怨惡常伺其便，
把碎蓽茇著其眼中，令彼人眼轉闇更閉  不得開明。如是，如是。文殊師利！若彼菩薩  修菩薩心慧根慧眼，而復後時住聲聞智種
善根行，則還愚鈍破壞不成。文殊師利！此  羊乘行菩薩應知。

[0700a29]  「文殊師利！應云何知象乘  行菩薩？文殊師利！譬如有人，如是微塵世界  之外，彼有因緣有大因緣、彼有所作有大所
作、彼有所重有大所重，為彼事故，欲過如是  微塵世界到於彼處。如是思惟：『我乘何乘而  能得過如是世界到於彼處？』如是之人即便
思惟：『若我今者八分相應乘象乘者，則應  得過如是世界到於彼處。』文殊師利！如是之  人既思惟已，即乘八分相應象乘發行彼道，
百年常行二千由旬，大風輪起，吹令迴還一  千由旬。文殊師利！於意云何？如是之人乘  彼象乘，於一世界為能過不？若經一劫若一
百劫、若一千劫億百千劫、若不可說不可說  劫，彼人能過一世界不？」

[0700b13]  文殊師利答言：「世  尊！彼若能過一世界者，無有是處。如是之  人乘彼象乘，若經一劫若一百劫、若一千劫
億百千劫、若不可說不可說劫，若能得過一  世界者，無有是處。」

[0700b17]  佛言：「如是。文殊師利！若  善男子若善女人，發阿耨多羅三藐三菩提心  已，聲聞乘人相隨止住，近聲聞人、習聲聞
人，共為知識、與共同住；若在林中、若在寺舍、  若經行處，同一處行；讀聲聞乘、誦聲聞乘、思  聲聞乘、信聲聞乘，復教他人讀誦思信。如是
之人住聲聞智，攝聲聞乘種善根行，聲聞所  牽故得鈍智，退無上智道。如是菩薩修菩提  心，種善根行安住大乘，而復後時住聲聞智  種善根行，則還愚鈍破壞不成。

[0700b26]  「文殊師利！  譬如大木廣千由旬，大海所漂，於大海中濟  渡眾生。空行夜叉出置陸地，繫縛在於五百
由旬大鐵塊上。文殊師利！於意云何？如是大  木，彼大海水復能漂不？復能海中濟眾生不？」

[0700c02]  文殊師利答言：「不能。」

[0700c02]  佛言：「如是。文殊師  利！若彼菩薩修菩提心種善根行，修行一切  智智海道，牽迴令退，則不能向一切智智大
海之道，不能救拔生死大海一切眾生。文殊  師利！此象乘行菩薩應知。

[0700c06]  「文殊師利！應云何  知月日神通乘行菩薩？文殊師利！譬如有人，  如是微塵世界之外，彼有因緣有大因緣、彼
有所作有大所作、彼有所重有大所重，為彼  事故，欲過如是微塵世界到於彼處。如是思  惟：『我乘何乘而能得過如是世界到於彼處？』
如是之人即便思惟：『若我今者乘於月日神  通乘者，則應得過如是世界到於彼處。』文殊  師利！如是之人既思惟已，即乘月日神通之
乘發行彼道。文殊師利！於意云何？如是之人  乘於月日神通之乘，於彼世界能過到不？」

[0700c16]  文  殊師利答言：「世尊！久時則能。」

[0700c17]  佛言：「如是。文  殊師利！若善男子若善女人，發阿耨多羅三  藐三菩提心已，不與一切聲聞乘人相隨止
住，不近一切聲聞乘人、不習一切聲聞乘人，  不作知識、財物不交、不共同住；若在林中、若  在寺舍、若經行處，不同處行；亦不讀誦聲聞
乘法、不思不信聲聞乘法，不教他人讀誦信  學，乃至一偈亦不學習、不讀不誦。彼人若讀  則讀大乘，彼人若誦則誦大乘，若有所說則
說大乘乃至一偈。文殊師利！此是月日神  通乘行菩薩應知。

[0700c27]  「文殊師利！譬如有大迦  樓羅王大力少壯，隨意所念須彌山頂能到異  處。如是如是。文殊師利！月日神通乘行
菩薩，戒聞深心大力少壯，勇健能得，隨心所  念佛佛世界皆能過到，於諸如來眾會輪中  皆能示身。

[0701a03]  「文殊師利！應云何知聲聞神通乘  行菩薩？文殊師利！譬如有人，如是微塵世界  之外，彼有因緣有大因緣、彼有所作有大所
作、彼有所重有大所重，為彼事故，欲過如是  微塵世界到於彼處。如是思惟：『乘何神通而  能得過如是世界到於彼處。』如是之人即便
思惟：『我今若乘聲聞神通，則應得過如是世  界到於彼處。』文殊師利！如是之人既思惟已，  即爾便乘聲聞神通發行彼道。文殊師利！於
意云何？如是之人聲聞神通，於彼世界能過  到不？」

[0701a13]  文殊師利答言：「能過。」

[0701a13]  佛言：「如是。  文殊師利！若善男子若善女人發阿耨多羅  三藐三菩提心已，不與一切聲聞乘人相隨  止住，不近一切聲聞乘人，不習一切聲聞
乘人，不作知識、財物不交、不同修行、不共  語說、不共同住；若在林中、若在寺舍、若經  行處，不同處行；不讀不誦聲聞乘法、不思不
信聲聞乘法、不教他讀不教他誦乃至一偈，  於聲聞乘不相應誦，亦不教他。彼人若讀則  讀大乘，彼人若誦則誦大乘，亦教他人讀誦
大乘，若有所說則說大乘。彼於信解大乘  菩薩摩訶薩等，讀大乘人、誦大乘人、攝大乘  人，敬重正信隨順修學，與共相應隨逐不
捨，依附親近、如法供養，共為知識、與共同住；  若在林中、若在寺舍、若經行處，與共同行。於  大乘人、攝大乘人、受大乘人、持大乘人，第一
敬重最勝供養，所謂燈明，種種華香、末香、塗  香、妙鬘塗身，如是供養。如是之人讀誦大  乘，第一喜心為他人說，心不輕蔑未學菩薩，
正面言語先意問訊，不作惡語、不麁獷語，常  說愛語、說美妙語。如是之人乃至失命身死  因緣不捨大乘，常攝一切行大乘人、學大乘
人、讀大乘人、誦大乘人、攝大乘人，如力攝取、  如法攝取、如心所堪。彼人如是，無人憎惡、無  與諍對，常求一切未曾聞經，心常敬重所從
聞者；心不輕蔑未學菩薩。於他人過若實不  實，不說不抂、不求他便，常勤修學慈悲喜捨。  文殊師利！此是聲聞神通乘行菩薩應知。

[0701b11]  「文  殊師利！應云何知如來神通乘行菩薩？文殊  師利！譬如有人，如是微塵世界之外，彼有因  緣有大因緣、彼有所作有大所作、彼有所重
有大所重，為彼事故，欲過如是微塵世界到於  彼處。如是思惟：『乘何神通而能得過如是世  界到於彼處？』如是之人即便思惟：『我今若乘
如來神通，則應得過如是世界到於彼處。』文  殊師利！如是之人既思惟已，即爾便乘如來  神通發行彼道。文殊師利！於意云何？如是
之人，如來神通於彼世界能速過不？」

[0701b21]  文殊師  利答言：「能過。」

[0701b22]  佛言：「如是。文殊師利！若善男  子若善女人，發阿耨多羅三藐三菩提心已，  不與一切聲聞乘人相隨止住，不近一切聲
聞乘人、不習一切聲聞乘人，不作知識、財物  不交、不同修行、不共語說、不共同住；若在  林中、若在寺舍、若經行處，不同處行；不讀不
誦聲聞乘法、不思不信聲聞乘法，不教他讀  不教他誦乃至一偈。於聲聞乘不相應讀、不  相應誦，亦不教他。彼人若讀則讀大乘，彼
人若誦則誦大乘，亦教他人讀誦大乘，若有  所說則說大乘。如是之人身口意淨，善持戒  法，亦令他人身口意淨令住善法。彼於修行
大乘菩薩摩訶薩等讀大乘人、誦大乘人、攝大  乘人，敬重正意隨順修學，與共相應隨逐不  捨，依附親近、如法供養，共為知識、與共同住；
若在林中、若在寺舍、若經行處，與共同行。於  大乘人、攝大乘人、受大乘人、持大乘人，第一敬  重最勝供養，所謂燈明，種種華香、末香、塗香、妙
鬘塗身，如是供養。如是之人讀誦大乘，第  一喜心教他人讀教他人誦，心不輕蔑未學菩  薩。於餘菩薩安住令學，常說愛語、說美妙語。
如是之人乃至失命身死因緣不捨大乘，常  攝一切行大乘人、學大乘人、讀大乘人、誦大  乘人、攝大乘人，第一敬重，心生大喜設大供
養，亦令他人如是修學有大深心。彼人如是，  無人憎惡、不與諍對，常求一切未曾聞經，第  一深心慇重心求，心常敬重所從聞者。於彼
人所生於師心，亦令他人如是修學，心不  輕蔑未學菩薩。於他人過若實不實，不說不  抂、不求他便，亦教他人如是修學。

[0701c22]  「文殊師  利！如是菩薩恒自觀察失菩提心諸眾生界，  亦常教他如是觀察失菩提心諸眾生界；如  是菩薩恒自觀察失菩薩行諸眾生界，亦常
教他如是觀察失菩薩行諸眾生界；如是菩  薩恒自觀察失菩提業諸眾生界，亦常教他  如是觀察失菩提業諸眾生界；如是菩薩恒  自觀察失菩薩道諸眾生界，亦常教他如是
觀察失菩薩道諸眾生界；如是菩薩恒自觀  察失於一切菩薩威儀諸眾生界，亦常教他  如是觀察失於一切菩薩威儀諸眾生界；如  是菩薩恒自觀察失菩薩取諸眾生界，亦常
教他如是觀察失菩薩取諸眾生界；如是菩  薩恒自觀察失於一切菩薩方便諸眾生界，  亦常教他如是觀察失於一切菩薩方便諸眾  生界；如是菩薩恒自觀察失菩薩意諸眾生
界，亦常教他如是觀察失菩薩意諸眾生界；  如是菩薩恒自觀察失於菩薩有為行力諸眾  生界，亦常教他如是觀察失於菩薩有為行
力諸眾生界；如是菩薩恒自觀察失於如法  住菩薩行諸眾生界，亦常教他如是觀察失  於如法住菩薩行諸眾生界；如是菩薩恒自  觀察失於菩薩慈悲喜捨諸眾生界，亦常教
他如是觀察失於菩薩慈悲喜捨諸眾生界；  如是菩薩恒自布施，亦教他施；如是菩薩自  不抂他，亦教他人令不抂他；如是菩薩恒
自觀察失於佛法諸眾生界，亦常教他如是  觀察失於佛法諸眾生界；如是菩薩恒自  觀察離善法欲諸眾生界，亦常教他如是觀  察離善法欲諸眾生界；如是菩薩恒自觀察
縛眾生界，亦常教他如是觀察縛眾生界；  如是菩薩恒自觀察長久遠時病眾生界，亦  常教他如是觀察長久遠時病眾生界；如是  菩薩恒自觀察失正法行諸眾生界，亦常教
他如是觀察失正法行諸眾生界；如是菩薩  恒自觀察失於具足福德智等諸眾生界，亦  常教他如是觀察失於具足福德智等諸眾生  界；如是菩薩恒自觀察失於如來善根種子
諸眾生界，亦常教他如是觀察失於如來善  根種子諸眾生界；如是菩薩恒自觀察一切  孤獨諸眾生界，亦常教他如是觀察一切孤  獨諸眾生界；如是菩薩恒自觀察一切久睡
諸眾生界，亦常教他如是觀察一切久睡諸  眾生界；如是菩薩恒自觀察下劣種姓諸眾  生界，亦常教他如是觀察下劣種姓諸眾生  界；如是菩薩恒自觀察失大乘信諸眾生
界，亦常教他如是觀察失大乘信諸眾生  界；如是菩薩恒自觀察失於持戒諸眾生界，  亦常教他如是觀察失於持戒諸眾生界；如  是菩薩恒自觀察失順入法諸眾生界，亦常
教他如是觀察失順入法諸眾生界；如是菩薩  恒自觀察失忍樂行諸眾生界，亦常教他如  是觀察失忍樂行諸眾生界；如是菩薩恒自
觀察失奢摩他、毘婆舍那諸眾生界，亦常教他  如是觀察失奢摩他、毘婆舍那諸眾生界；如  是菩薩恒自觀察失施調御持戒樂行諸眾生
界，亦常教他如是觀察失施調御持戒樂行  諸眾生界；如是菩薩恒自觀察失念意行知  足慚愧諸眾生界，亦常教他如是觀察失念  意行知足慚愧諸眾生界；如是菩薩恒自觀
察失次第入波羅蜜道諸眾生界，亦常教他  如是觀察失次第入波羅蜜道諸眾生界；如  是菩薩恒自觀察失佛善根諸眾生界，亦常  教他如是觀察失佛善根諸眾生界；如是菩
薩恒自觀察失善知識諸眾生界，亦常教他  如是觀察失善知識諸眾生界；如是菩薩恒自  觀察失於利益一切眾生諸眾生界，亦常教他
如是觀察失於利益一切眾生諸眾生界；如是  菩薩恒自觀察失法隨順諸眾生界，亦常教  他如是觀察失法隨順諸眾生界；如是菩薩
恒自觀察失智隨順諸眾生界，亦常教他如  是觀察失智隨順諸眾生界；如是菩薩恒自  觀察失義隨順諸眾生界，亦常教他如是觀
察失義隨順諸眾生界；如是菩薩恒自觀察失  於了義修多羅義諸眾生界，亦常教他如是  觀察失於了義修多羅義諸眾生界；如是菩
薩恒自觀察失四正勤諸眾生界，亦常教他  如是觀察失四正勤諸眾生界；如是菩薩恒  自觀察失實法律語說善行諸眾生界，亦常  教他如是觀察失實法律語說善行諸眾生
界；如是菩薩恒自觀察貧眾生界，亦常教  他如是觀察貧眾生界；如是菩薩恒自觀察  一切世界慈心普遍，亦常教他如是觀察一  切世界慈心普遍。

[0702c18]  「有如是心：『彼諸眾生無  主無歸；彼諸眾生一切焰然；彼諸眾生一  切無舍；彼諸眾生一切無救；彼諸眾生一
切無明。我於何時能為作主，與作歸依、與  作舍宅、與作救護、與作燈明？』

[0702c22]  「文殊師利！  譬如有大迦樓羅王少壯多力，隨心憶念何  所悕望，則能飛上須彌山頂，爾乃下入大
海之中，取龍婦女舉在虛空。如是，如是。文  殊師利！如來神通乘行菩薩，有大福德善  根勢力，速疾奮迅，隨何等處如來眾會，隨心
欲往則能疾到。一切惡道惡業眾生所生之  處，皆悉能到，能與作主、作歸依處，令離諸  惡，與作舍宅、與作救護、與作燈明。文殊師
利！此是如來神通乘行菩薩應知。

[0703a02]  「文殊師利！  若善男子若善女人，以天妙衣、天百味食，於  日日中施與十方一切世界微塵等數諸佛如
來，一一如來日日如是。復持珠寶滿於恒  河沙等世界，以用布施。如是乃至恒河沙劫  常如是施，所有福德；文殊師利！若復更有若
善男子若善女人，教一眾生令其得住須陀  洹果，此福勝彼過阿僧祇。

[0703a09]  「文殊師利！若善  男子若善女人，能安十方一切世界微塵等  數一切眾生，悉令得住須陀洹果，所有福德；
文殊師利！若復更有若善男子若善女人，教  一眾生令其得住斯陀含果，此福勝彼過阿  僧祇。

[0703a14]  「文殊師利！若善男子若善女人，能安十  方一切世界微塵等數一切眾生，悉令得住  斯陀含果，所有福德；文殊師利！若復更有若
善男子若善女人，教一眾生令其得住阿那  含果，此福勝彼過阿僧祇。

[0703a18]  「文殊師利！若善男  子若善女人，能安十方一切世界微塵等數  一切眾生，悉令得住阿那含果，所有福德；文
殊師利！若復更有若善男子若善女人，教一  眾生令其得住阿羅漢果，此福勝彼過阿僧  祇。

[0703a23]  「文殊師利！若善男子若善女人，能安十  方一切世界微塵等數一切眾生，悉令得住  阿羅漢果，所有福德；文殊師利！若復更有
若善男子若善女人，教一眾生令其得住辟  支佛道，此福勝彼過阿僧祇。

[0703a27]  「文殊師利！若  善男子若善女人，能安十方一切世界微塵  等數一切眾生，悉令得住辟支佛道，所有福
德；文殊師利！若復更有若善男子若善女人，  令一眾生住羊乘行菩提之心，此福勝彼過  阿僧祇。

[0703b03]  「文殊師利！若善男子若善女人，能  安十方一切世界微塵等數一切眾生，住羊  乘行菩提之心，所有福德；文殊師利！若復更
有若善男子若善女人，令一眾生住象乘行  菩提之心，此福勝彼過阿僧祇。

[0703b07]  「文殊師利！  若善男子若善女人，能安十方一切世界微  塵等數一切眾生，住象乘行菩提之心，所有
福德；文殊師利！若復更有若善男子若善女  人，令一眾生住於月日神通乘行菩提之心，  此福勝彼過阿僧祇。

[0703b12]  「文殊師利！若善男子若  善女人，能令十方一切世界微塵等數一切  眾生，悉住月日神通乘行菩提之心，所有福
德；文殊師利！若復更有若善男子若善女人，  令一眾生住於聲聞神通乘行菩提之心，此  福勝彼過阿僧祇。

[0703b17]  「文殊師利！若善男子若  善女人，能安十方一切世界微塵等數一切  眾生，悉住聲聞神通乘行菩提之心，所有福
德；文殊師利！若復更有若善男子若善女人，  令一眾生得住如來神通乘行菩提之心，此  福勝彼過阿僧祇。

[0703b22]  「文殊師利！若善男子若善  女人，能以天衣、天百味食，於日日中施與十  方一切世界微塵等數一切眾生，如是乃至
恒河沙劫，常如是施，所有福德；文殊師利！  若復更有若善男子若善女人，惟以一食於  一日中，一時施與一優婆塞，信入三歸受持
五戒、於佛法中清淨心者，此福勝彼過阿僧  祇。

[0703b29]  「文殊師利！若善男子若善女人，能以天  衣天百味食，於日日中施與十方一切世界  微塵等數諸優婆塞，信入三歸受持五戒、於佛
法中信清淨者，如是乃至恒河沙劫，常如是  施，所有福德；文殊師利！若復更有若善男子  若善女人，惟以一食於一日中，一時施與
八輩僧中最初一人，此福勝彼過阿僧祇。

[0703c06]  「文  殊師利！若善男子若善女人，能以天衣、天百  味食，於日日中施與十方一切世界微塵等  數八輩僧中初第一人，如是乃至恒河沙劫，
常如是施，所有福德；文殊師利！若復更有若  善男子若善女人，惟以一食於一日中，一時  施與一須陀洹，此福勝彼過阿僧祇。

[0703c12]  「文殊師  利！若善男子若善女人，能以天衣、天百味食，  於日日中施與十方一切世界微塵等數須陀
洹人，如是乃至恒河沙劫，常如是施，所有福  德；文殊師利！若復更有若善男子若善女人，  惟以一食於一日中，一時施與一斯陀含，  此福勝彼過阿僧祇。

[0703c18]  「文殊師利！若善男子若  善女人，能以天衣、天百味食，於日日中施與  十方一切世界微塵等數斯陀含人，如是乃
至恒河沙劫，常如是施，所有福德；文殊師利！  若復更有若善男子若善女人，惟以一食於  一日中一時施與一阿那含，此福勝彼過阿  僧祇。

[0703c24]  「文殊師利！若善男子若善女人，能以天  衣、天百味食，於日日中施與十方一切世界  微塵等數阿那含人，如是乃至恒河沙劫，常
如是施，所有福德；文殊師利！若復更有若善  男子若善女人，惟以一食於一日中，一時  施與一阿羅漢，此福勝彼過阿僧祇。

[0703c29]  「文殊師  利！若善男子若善女人，能以天衣、天百味食，  於日日中施與十方一切世界微塵等數阿羅
漢人，如是乃至恒河沙劫，常如是施，所有福  德；文殊師利！若復更有若善男子若善女人，  惟以一食於一日中，一時施與一辟支佛，此  福勝彼過阿僧祇。

[0704a06]  「文殊師利！若善男子若善  女人，能以天衣、天百味食，於日日中，施與十  方一切世界微塵等數辟支佛人，如是乃至
恒河沙劫，常如是施，所有福德；文殊師利！若  復更有若善男子若善女人，惟以一食於一  日中，一時施與一羊乘行菩薩眾生，此福勝
彼過阿僧祇。何以故？文殊師利！菩薩何時何  所攀緣發菩提心，彼心生時，乃至無有一不  善業而不捨離，無一佛法而不生者。文殊師
利！菩薩如是不可思議功德成就。文殊師利！  譬如世間迦羅頻迦可喜鳥王，在卵藏中  [穀-禾+卵]  未  開時，深響美音已勝一切群眾諸鳥。如是，如
是。文殊師利！菩薩初發菩提心者，在無明  [穀-禾+卵]  ，  雖業煩惱闇翳障礙蔽覆其眼，而勝一切聲  聞緣覺，已能攝取善根願行妙音聲說。

[0704a20]  「文殊  師利！若善男子若善女人，能以天衣、天百味  食，於日日中施與十方一切世界微塵等數諸  羊乘行菩薩眾生，如是乃至恒河沙劫，常如
是施，所有福德；文殊師利！若復更有若善男  子若善女人，惟以一食於一日中，一時施與  一象乘行菩薩眾生，此福勝彼過阿僧祇。

[0704a26]  「文  殊師利！若善男子若善女人，能以天衣、天百  味食，於日日中施與十方一切世界微塵等  數諸象乘行菩薩眾生，如是乃至恒河沙劫，
常如是施，所有福德；文殊師利！若復更有若  善男子若善女人，惟以一食於一日中，一  時施一月日神通乘行菩薩，此福勝彼過阿  僧祇。

[0704b04]  「文殊師利！若善男子若善女人，能以  天衣、天百味食，於日日中施與十方一切世  界微塵等數月日神通乘行菩薩，如是乃至
恒河沙劫，常如是施，所有福德；文殊師利！若  復更有若善男子若善女人，惟以一食於一  日中，一時施一聲聞神通乘行菩薩，此福德  勝彼過阿僧祇。

[0704b10]  「文殊師利！若善男子若善女  人，能以天衣天百味食，於日日中施與十方  一切世界微塵等數聲聞神通乘行菩薩，如
是乃至恒河沙劫，常如是施，所有福德；文殊  師利！若復更有若善男子若善女人，惟以  一食於一日中，一時施一如來神通乘行菩  薩，此福勝彼過阿僧祇。

[0704b16]  「文殊師利！若善男  子若善女人，能以天衣、天百味食，於日日中  施與十方一切世界微塵等數如來神通乘行
菩薩，如是乃至恒河沙劫，常如是施，所有福  德；文殊師利！若復更有若善男子若善女  人聞此法門，聞已生信，此福勝彼過阿僧祇。

[0704b22]  「文殊師利！若善男子若善女人，能作十方  一切世界微塵等寺，一一寺中皆悉安置百  萬三千大千世界微塵等數諸辟支佛令住其
中，以天閻浮那陀金寶電摩尼珠及真珠  寶，作瓔珞形莊嚴房舍，竪立寶幢懸繒幡蓋。  以自在王珠寶網簾周遍懸鈴，龍堅栴檀處
處塗治。曼陀羅華、摩訶曼陀羅華、曼殊沙華、  摩訶曼殊沙華、婆離師迦華、多羅尼華、葋多  羅尼華、婆羅華、善香華、檀奴師迦離迦華、天
須摩那華、優鉢羅華、鉢頭摩華、拘物頭華、分  陀離迦華，散如是等種種妙華。於日日中以  天妙衣、天百味食與辟支佛。如是乃至恒河
沙劫，於一切時如是供養，所有福德。文殊  師利！若復更有若善男子若善女人，若聞  佛名一切智名、若如來名世間主名，若自稱
說；或見畫像、或見乃至土木等像，此福勝  彼過阿僧祇，何況復有合十爪掌？此福尚多  過阿僧祇，何況復有若與燈明，華香、塗香，乃
至口說一切德者，所有福德轉勝轉多。於是  次第受大富樂，乃至終得到一切智。

[0704c12]  「文殊師  利！譬如一渧極微細水墮大海中，不盡不  減，乃至劫盡大火燒時。如是，如是。文殊  師利！若種極少如來善根不盡不減，乃至
一切智智火生。文殊師利！譬如月輪勝一切  星，第一端嚴有多光明其體圓滿，所謂高  廣增上寬大。如是，如是。文殊師利！極細微
少如來善根，諸餘一切善根中勝，有多光明  其體圓滿，所謂高廣增上寬大。文殊師利！  如是如來、  應  、正遍知不可思議功德成就。

[0704c21]  「文殊  師利！若善男子若善女人，能以天衣、天百  味食，於日日中施與十方一切世界微塵等  數，一切諸佛、一切菩薩、一切聲聞，如是乃至
恒河沙劫，常如是施、所有福德；文殊師利！若  復更有若善男子若善女人聞此法門，聞已  生信，此福勝彼過阿僧祇。何況復有若自書
寫、令他書寫，此福轉勝過阿僧祇；以此福德  證佛智因，是故為勝。

[0704c29]  「文殊師利！若有男子  若有女人，若奪、若偷無量無數聲聞、緣覺，若  衣、若食，所有罪聚；文殊師利！若復更有若是
男子若是女人，以瞋惡心若奪、若偷信大乘  人，若一小食、若一中食，此罪多彼過阿僧祇。  何以故？文殊師利！一切過去未來現在聲聞
緣覺，於無量億阿僧祇劫，修行布施、持戒、忍  辱、精進、禪、慧，皆為自斷己身煩惱。菩薩不爾！  乃至微少捨一揣食施於畜生，皆為不斷三  寶種子。

[0705a09]  「文殊師利！若有男子若有女人，瞋  心破壞無量無數聲聞、緣覺，所有戒聚、定聚、慧  聚及解脫聚，破其解脫知見之聚，如是破壞
乃經劫數，所有罪聚。文殊師利！若復更有若  是男子若是女人，以瞋惡心破信大乘一菩  薩戒，若令他破乃至一戒，此罪多彼過阿僧
祇。何以故？文殊師利！所有一切聲聞、緣覺，布  施、持戒、忍辱、精進、禪、慧、解脫、解脫知見如是  等聚，皆為自斷己身煩惱。菩薩不爾！乃至
一日乃至一戒所有福聚，皆為斷除一切眾  生墮惡道因一切惡業，乃至為證一切智智。

[0705a20]  「文殊師利！若有男子若有女人，繫縛十方一  切世界一切眾生在牢獄中，所有罪聚；文殊  師利！若復更有若是男子若是女人，於菩薩
所起瞋惡心，不用眼看捩身迴面，此罪多彼  過阿僧祇。

[0705a24]  「文殊師利！若有男子若有女人，拔  出十方一切世界一切眾生所有眼目，所有罪  聚；文殊師利！若復更有若是男子若是女
人，以瞋惡心不看菩薩信大乘者，此罪多彼  過阿僧祇。

[0705a28]  「文殊師利！若有十方一切世界一  切眾生劫數眼闇。文殊師利！若善男子若善  女人，慈心憐彼一切眾生令其得眼，乃經劫
數，所有福德；文殊師利！若復更有若善男子  若善女人，以清淨心看於菩薩信大乘者，此  福勝彼過阿僧祇。

[0705b04]  「文殊師利！若善男子若善  女人，能使十方一切世界一切眾生，開獄繫  縛令得出已，復令得作轉輪聖王王國安樂，
復令得住帝釋王樂所有福德。文殊師利！若  復更有若善男子若善女人，以清淨心欲見  菩薩信大乘者，以清淨心讚彼菩薩，此福勝  彼過阿僧祇。

[0705b10]  「文殊師利！若善男子若善女  人，能安十方一切世界、一切眾生住緣覺道，  所有福德；文殊師利！若復更有若善男子若
善女人，令一菩薩信大乘者增長佛種至一  善根，此福勝彼過阿僧祇。

[0705b14]  「文殊師利！若有  菩薩信大乘者，能安十方一切世界一切眾  生住菩提心，所有福德；文殊師利！若復更有
其餘菩薩信大乘者，不求資生，乃至誦一無  餘伽他，此福勝彼過阿僧祇。

[0705b18]  「文殊師利！  若有男子若有女人，能令十方一切世界微  塵等數緣覺之人，劫數墮於地獄畜生所有罪  聚；文殊師利！若復更有若是男子若是女
人，斷一菩薩發菩提心，菩提心斷，此罪多  彼過阿僧祇。

[0705b23]  「文殊師利！若有男子若有女  人，能斷十方一切世界微塵等數一切眾生  發菩提心，菩提心斷，所有罪聚；文殊師利！若
復更有若是男子若是女人，斷一眾生信於  大乘不作菩薩，大乘行斷，此罪多彼過阿僧  祇。

[0705b28]  「文殊師利！若有十方一切世界一切眾生  生，於地獄、畜生、餓鬼、閻魔羅處。文殊師利！若  有菩薩能令如是一切眾生，出於地獄、畜生、餓
鬼、閻魔羅處，住菩提心，所有福德；文殊師利！  若復更有其餘菩薩，令一眾生，信於大乘、入於  大乘，此福勝彼過阿僧祇。

[0705c04]  「文殊師利！若有  男子若有女人，能令十方一切世界微塵等  數緣覺退還，所有罪聚；文殊師利！若復更有
若是男子若是女人，令信大乘一菩薩退，此  罪多彼過阿僧祇。

[0705c08]  「文殊師利！若有男子若有  女人，若於十方一切世界微塵等數諸辟支  佛，供養財利生嫉妬心，斷其供養財利因緣，
四方四維惡說毀呰，彼辟支佛而不讚說，所有  罪聚；文殊師利！若復更有若是男子若是女  人，於一菩薩信大乘者，供養財利生嫉妬心，
斷其供養財利因緣而不讚說，此罪多彼過  阿僧祇。

[0705c15]  「文殊師利！若善男子若善女人，為  攝正法，乃至微少一小瓶水，淨心施與信大  乘者，至一菩薩所得善根業因果報，得阿僧
祇轉輪聖王國土富樂，何況施與精勤讀誦  大乘經典菩薩之人，此福勝彼過阿僧祇。」

[0705c19]  爾  時世尊說此經已，文殊師利法王之子，彼諸  菩薩、諸大聲聞，諸天及人并阿修羅、乾闥婆  等，聞世尊說，歡喜奉行。

不必定入定入印經

* * *

【經文資訊】大正藏第 15 冊 No. 0645 不必定入定入印經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
