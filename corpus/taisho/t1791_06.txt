注大乘入楞伽經卷第六  (〔時〕)
東都沙門  (寶臣)  集

[0472b11]  爾時大慧菩薩摩訶薩  (至)  月光妙眼如是等  因上覺二無我等法名為佛。過去諸佛已覺  此法。故名為佛。以過去故。世尊今覺此法亦
名為佛。覺道雖一。過現不同。云何言我是過  去一切諸佛。及依本生經說如來過去曾種  種受生。如作頂生王。及象鳥王。月光妙眼仙
人等百千生。又言我是過去一切諸佛。舉二  文相違以請如來。

[0472b19]  佛言大慧如來應正等覺  (至)  佛名無別是謂字  等　佛佛名字無二無別。是謂字平等。亦如  鴦崛摩羅與文殊師利共遊十方。所見十方
諸佛。彼佛皆稱釋迦佛者是也。

[0472b23]  云何語平等  (至)  無有差別是名語等　密跡力  士經第二說。佛聲有八轉。謂體業具為從屬  於呼。是八轉聲各具八德。所謂調和聲。柔軟
聲。諦了聲。易解聲。無錯謬聲。無雌小聲。廣  大聲。深遠聲。八八即成六十四種。非唯釋迦  佛。一切諸佛皆如是。迦陵頻伽即鳥名。其聲
清雅超於眾鳥。故引為喻。

[0472c01]  云何身平等  (至)  現隨類身是謂身等　法身者  知二無我等法名法身。色身者相好莊嚴名色  身。佛佛皆無差別。除為調伏彼彼諸趣差別
眾生。示現種種異類色身。此正答何妨是佛。  及百千種類受生。是名身等無有相違。

[0472c06]  云何法平等  (至)  於大眾中作如是說　三十七  菩提分法者。菩提是覺。分是因義。此三十七
為諸乘覺因。亦名道品。故淨名云。道品是道  場。是法身因。然三十七品總有七類。一對治  顛倒道。即四念處。二斷諸懈怠道。謂四正懃。
三引發神通道。謂四神足。四現觀方便道。所  謂五根。五親近現觀道。即是五力。六現觀自  體道。謂七覺分。七現觀後起道。謂八正道。義
如別說。此七類次第者。謂聞法已先當念持。  次即勤修。勤故攝心調柔。柔故信等成根。根  增為力。七覺分別。八正正行。總以喻顯。法
性如地。念處如種子。正勤為種植。神足如抽  芽。五根如生根。五力如莖葉增長。開七覺花。  結八正果。一切諸佛皆同證得。是名法平等。
一本菩提分法下。更有十力四無畏等六字。

[0472c21]  爾時世尊重說頌言迦葉拘留孫拘那含是我  依四平等故為諸佛子說　頌上四佛之名。  及四平等密意也。

[0472c24]  爾時大慧菩薩摩訶薩  (至)  依何密意作如是語  因上依四平等故。為諸佛子說。即是如來有  所說。故舉昔教二夜中間。實無言說以請問。

[0472c27]  佛言大慧依二密法故  (至)  離分別相離名字相  明自證法所行境界。三世如來畢竟平等。  俱離言說心緣名字等相。故言不說。

[0473a01]  云何本住法  (至)  法界法性皆悉常住　如金銀  等性本來自有。不由金師鼓之始有。以譬本  住法性本自有。不由如來說之始有。假如來
出世說之。法界不為之增。若佛不出無所言  說。法界不為之減。言此法住法位。皆悉常住。  非言說也。

[0473a07]  大慧譬如有人行曠野中  (至)  亦不已說亦不當  說　亦如向古城道。本來自有。不由士夫行  之始有。以譬真如法界本來自有。不由如來
說之始有。以明不說也。

[0473a11]  爾時世尊重說頌言某夜成正覺某夜般涅槃  於此二中間我都無所說　頌上得道入滅。  於二中間悉皆無說。

[0473a14]  自證本住法故作是密語我及諸如來無有少  差別　言上二法。故作是密意而言都無所  說。明我與諸佛同證此無言說法。故三世中
無可說。凡言說者。順眾生情耳。

[0473a18]  爾時大慧菩薩摩訶薩  (至)  當為汝說大慧言唯  因上我於某夜成正覺即是有。至某夜涅  槃即是無。故舉有無相以請問。令我及諸菩
薩。知有無二見是虛妄故。如實修行疾得菩  提。

[0473a23]  佛言大慧世間眾生  (至)  墮二見故非出出想  有無二見不能超情。非出離法。世間眾生墮  斯見者。妄謂離想。

[0473a26]  云何有見  (至)  如是說者則說無因　一切諸法  因緣所起。性離有無。若執實有者。不了唯心  所現。則說世間無因無緣。而生諸法。

[0473a29]  云何無見謂知受貪瞋癡已而妄計言無　言  先受貪瞋癡為有。後滅之為無。是名無見。

[0473b02]  大慧及彼分別有相  (至)  後取於無名為壞者  如來以上二意問大慧。言此中誰為破壞佛  法者。而大慧白言。妄取貪瞋癡性為有。後計
為無。名破壞佛法者。

[0473b06]  佛言善哉汝解我問  (至)  體性非異非不異故  如來嘆其所解。言此人非止妄取貪瞋癡為  有性。後除為無。名壞佛法者。亦壞三乘聖人。
謂本取貪瞋癡為有。後除貪瞋癡為無。得成  聖果也。何以故。是破佛法者。煩惱內外不可  得故。體性非異非不異故。內者身也。外者塵
也。言內身外塵妄想不實。則無人可得。人尚  自無。貪瞋癡煩惱因何得有。則離性四句。故  知妄計有人斷煩惱得聖果者。是壞佛法人  也。

[0473b16]  大慧貪瞋癡性若內若外  (至)  無有能縛及縛因  故　言貪瞋癡不在內外故不可得。本無體  性故無可取。三乘聖人知彼虛妄。即是自性
解脫。非是破壞貪瞋癡始得解脫。若破壞得  解脫者。即是有作法不可久也。縛者煩惱也。  縛因者眾生也。佛知煩惱與眾生無實故。即  無人斷煩惱得解脫也。

[0473b23]  大慧若有能縛及以縛因  (至)  不起空見懷增上  慢　所縛亦眾生也。如鐵孕垢而自毀鐵形。  今觀眾生空故無縛因。亦無煩惱為能縛。能
縛既無。所縛亦無。此重釋自性解脫。若作如  上說取貪瞋癡為有。壞之為無者。是名破有  為無相。墮落斷滅空見也。是故破有為空非
真空。愚夫以為真空。故我依此義甞密意說。  寧起人我有見如須彌山。不起空見懷增上  慢。謂破有為無非真空。愚夫以之為真空者。  未得謂得。名增上慢也。

[0473c04]  若起此見名為壞者  (至)  離文字相亦成壞者  言墮妄想自共見中。不了自心現量。計為有  無。乃至虛妄分別離文字法。亦成壞者。是謂
破壞佛法人也。

[0473c08]  爾時世尊重說頌言有無是二邊乃至心所行  淨除彼所行平等心寂滅　明淨除有無。及  妄所行境界。則得平等寂滅心也。

[0473c11]  不取於境界非滅無所有有真如妙物如諸聖  所行　言知貪愛境界性。虛妄無可取。即是  體性寂滅。非是無他所有始寂滅也。心外無
物故。有物悉如如。如聖賢境界。

[0473c15]  本無而有生生已而復滅因緣及有無彼非住  我法　頌上生滅有無之見者。不住如來實  相法界。

[0473c18]  非外道非佛非我非餘眾能以緣成有云何而  得無　佛言生法非外道作。又非佛作。非神  我作。亦非餘自在微塵世性等作。但從妄想
生故也。既從妄緣集會始得起者。即無自體。  無自體故。即明無此生法也。生法本無。何須  更無之。

[0473c24]  誰以緣成有而復得言無惡見說為生妄想計  有無　言四大五蘊中各無主。誰聚集會之。  仍說因緣有生。有既不有。寧得復說破有為
無。明外道惡見故。說有生法。妄想故。計為有  無。

[0473c29]  若知無所生亦復無所滅觀世悉空寂有無二  俱離　能知因緣中本無生。後亦不須滅。觀  世間空寂如虛空華。即無有無二見。

[0474a03]  爾時大慧菩薩摩訶薩  (至)  當為汝說大慧言唯  因上有無是外道宗。故舉如來自宗以請  問也。

[0474a06]  佛言大慧一切二乘  (至)  謂宗趣法相言說法相  自覺觀察。知生死不實如空中花。證實相  境界。名宗趣法相。為人解說此不實法。令如
實理悟修證入。名言說法相。此二種宗法相。  一本作宗通及說通。

[0474a11]  宗趣法相者謂自所證  (至)  是名宗趣法相　言  自覺聖智所證實法。遠離文言虛妄分別。入  真淨界。成就如來自覺地行。超諸世間妄想
思覺。制伏魔外。光明暉發。此是如來內心所  證境界。本無生滅。名曰宗趣法相也。

[0474a16]  言說法相者  (至)  汝及諸菩薩當勤修學　經通  大小乘有十二部。今說九部者。如涅槃第三  云。護大乘者受持九部。法華第一云。我此九
部法隨順眾生說。瑜伽等論。說聲聞藏無有  方廣。然諸經論且約一相。故作是說。如實說  者大小皆具。如深密中菩薩。依十二分教。修
奢摩他。瑜伽二十一云。佛為聲聞一一具演  十二分教。而涅槃說大但有九者。依三部之  小相故。謂因緣中取因事制戒。於譬喻中依
為誘引。於論義中約非了義。法華九部小者。  三相大故。於記莂中取記作佛。自說之內依  不請友。方廣之中依廣大利樂。其正法廣陳
通大通小。今此既云一切二乘。及諸菩薩有  二種宗法相。則會權趣實。亦該法華涅槃之  二義也。故謂九部種種教法。離於一異有無
斷常等四句見相。方便善巧隨順眾生令得度  脫。是故名為言說法相。結勸菩薩應勤修學。

[0474b04]  爾時世尊重說頌言宗趣與言說自證及教法  若能善知見不隨他妄解　此偈略標釋宗說  二義。若善通達。則不隨妄想凡夫。

[0474b07]  如愚所分別非是真實相彼豈不求度無法而  可得　言佛宗趣。不如愚夫妄分別見真實  性也。而彼豈不妄起求度。若知諸法非有實
性。無可得故。即是解脫如來宗趣。

[0474b11]  觀察諸有為生滅等相續增長於二見顛倒無  所知　明於生滅中。妄計有實增長有無二  見者。是愚夫顛倒。無正知見。

[0474b14]  涅槃離心意唯此一法實觀世悉虛妄如幻夢  芭蕉　言離心識即是涅槃。唯此一如而為  真實。已上明如來宗趣也。言如來有自宗通。
故知世法虛妄。悉如幻夢。

[0474b18]  無有貪瞋癡亦復無有人從愛生諸蘊如夢之  所見　此一行頌上言說相也。佛言雖有貪  恚癡。是虛妄所見故。實無有人也。從渴愛所
逼妄生五陰。計此五陰為有者。如夢所見也。

[0474b22]  爾時大慧菩薩摩訶薩  (至)  願為我說虛妄分別  相　因上宗趣言。觀世悉虛妄。如幻夢芭蕉。  故復舉妄分別相以請問。

[0474b25]  此虛妄分別云何而生  (至)  何故名為虛妄分別  上總問妄想分別所行之相。此別牒問義  復有五。一問妄分別如何而生。二問妄分別
是何處生。三問妄分別所因。四問妄分別體  為是誰。五問妄分別之名。

[0474c01]  佛告大慧善哉善哉  (至)  當為汝說大慧言唯  一切異生流浪生死。皆由一念妄想為緣。是  故大慧因問是義。實為饒益安樂眾生。然妄
想不實。雖本無性。無始已來惡習所熏。從畢  竟無。成畢竟有。而眾生不了。須假方便聞思  觀察。悟彼無性本無生滅。不起有無分別妄
想。即能證入如來境界。言諦聽者聞慧也。善  思者思慧也。念之者修慧也。佛將涅槃最後  付囑。當遵四法則涅槃可證。一近善知識。二
聽聞正法。三思唯其義。四如實修行。眾經  無量。行門不同。皆能證入。唯此圓門統攝眾  行。故了義教多令諦聽。善思念之。

[0474c13]  佛言大慧一切眾生  (至)  是故名為虛妄分別  言諸眾生種種色聲香味觸法不實境界。答  上問虛妄分別所行之相也。不能了達自心
所現。答上問妄想云何而生也。計能所取虛  妄執著。起諸分別。答上問妄想是何處生也。  墮有無見。增長外道妄見習氣。答上問妄想
所因也。心心所法相應起時。執有外義種種  可得。答上問妄想體為是誰也。計著於我。及  以我所。是故名為妄想分別。答上問妄想之
名也。言心心所法等者。謂八識心王。六位心  所。相應起時執有色等諸法可得也。餘義如  文自明。

[0474c25]  大慧白言若如是者外種種義性離有無過諸  見相　此下大慧舉世俗第一義二諦明其設  並也。如是者指世尊上答詞也。謂若如是者。
世諦所見外種種義墮有無相者。即是性離  有無。超四句見相者。

[0475a01]  世尊第一義諦亦復如是離諸根量宗因譬喻  言第一義諦。亦如世諦墮有無四句者。即  是離有無四句也。離諸根量宗因譬喻者。謂
第一義離妄想諸根。及三種量。五分論。宗因  譬喻相。

[0475a06]  世尊何故於種種義  (至)  一處言起一不言故  明世尊何故偏於世諦離有無處言起分別。  第一義諦離有無處不言起分別耶。故知世
尊所說乖理。既同離有無。何故一處言起一  不起也。

[0475a11]  世尊又說虛妄分別  (至)  此說豈不墮於世見  又說妄想分別墮有無見。如幻非實。亦有無  相離。云何復說墮二見耶。此即顛倒世間見
耳。

[0475a15]  佛言大慧分別不生不滅  (至)  了自唯心之所現  故　佛告大慧。我非謂世諦處生妄想。第一  義處滅妄想。故云分別不生不滅。次下徵釋。
如文可知。

[0475a19]  但以愚夫分別自心  (至)  捨五法自性諸分別見  言前所說種種不實境界。生妄想分別者。  為諸愚夫分別自心一切諸法。計種種相執
以為實。令達所見皆唯心現。得離我我所等  諸惡因緣。覺自妄想心量。轉心意識明解諸  地。入如來境。捨五法三自性等對沙門諸妄  見也。

[0475a26]  是故我說虛妄分別  (至)  如實了知則得解脫  以是愚夫妄想因緣故。我說虛妄分別種種  計著生。若能知如實義。即得解脫滅諸妄想。

[0475a29]  爾時世尊重說頌言諸因及與緣從此生世間  與四句相應不知於我法　言世間從因緣  生。愚夫不了因緣性離。起四句見。不知如來
達從緣生者。是無生法。

[0475b04]  世非有無生亦非俱不俱云何諸愚夫分別因  緣起　謂世間非與四句相應。云何愚夫妄  想分別。計因緣中有生。

[0475b07]  非有亦非無亦復非有無如是觀世間心轉證  無我　言因緣中無生。離於四句。能如是觀  者。妄心轉滅。得法無我也。

[0475b10]  一切法不生以從緣生故諸緣之所作所作法  非生　言從緣生者無自體故。知一切法無  生也。既從緣所作。非自有生。即明無也。

[0475b13]  果不自生果有二果失故無有二果故非有性  可得　如瓶上還自生瓶。即有能所生二果  之過。既無二過。即無生性可得也。自此已上。
頌上愚夫妄計種種不實諸法。從因緣生。起  有無分別。此中破因緣生法故。離有無四句  妄想見也。

[0475b19]  觀諸有為法離能緣所緣決定唯是心故我說  心量　言妄想念慮者。名能緣也。六塵境界  名所緣也。明觀有為法虛妄故。離能緣所緣。
決定唯是第一義心。故我亦說名為心量。一  本云無心之心量。我說為心量。

[0475b24]  量之自性處緣法二俱離究竟妙淨事我說名  心量　言量自體處。因緣及法是二悉離。究  竟清淨妙圓真實。俱是對治法門。亦說為心  量也。

[0475b28]  施設假名我而實不可得  (至)  修行者觀察　明  三界虛假。我及諸法悉無實事。言有四種平  等。有為之相無常平等。有漏之因苦平等。所
生法皆空不實。及無我平等是四平等。諸修  行者。常勤觀察。

[0475c05]  離一切諸見及能所分別無得亦無生我說是  心量　言修行者觀四平等。能離諸見能所  分別。無生無得。此相待而說。亦是心量。

[0475c08]  非有亦非無有無二俱離如是心亦離我說是  心量　謂離有無四句。如是離心亦復離之。  亦未超心量。

[0475c11]  真如空實際涅槃及法界種種意成身我說是  心量　言對變異說真如。對有說空。對妄說  實際。對生死說涅槃。對六道說法界。對五陰
說意成身。此皆是對治法門。若尋言取著有  所得者。並是心量。故大般若經云。若有一法  過涅槃者。我亦說為如幻如夢。以涅槃無相
故。若取於相即是心量。非真涅槃。

[0475c18]  妄想習氣縛種種從心生  (至)  我說是心量　此  言六道生死。依正境界。是妄想世俗心量也。  如大慧言第一義諦亦如是。離諸根量宗因
譬喻。謂對世諦心量故說第一義量。上第一  義量亦皆對治說也。故楞嚴云言妄顯諸真。  妄真同二妄。猶非真非真。云何見所見。皆是
絕真俗對待情見。欲令如實證入。

[0475c25]  爾時大慧菩薩摩訶薩  (至)  云何為語云何為義  因上言如實了知。則得解脫。故舉菩薩當  依於義。莫著言說。而問云何為語為義。

[0475c28]  佛言諦聽當為汝說  (至)  相對談說是名為語  言妄想習氣為因。喉舌齶等為緣。出諸音聲  文字談說。故名為語。

[0476a02]  云何為義菩薩摩訶薩  (至)  種種行相是名為義  此明實義。是大菩薩於寂靜處。以正念觀  察。見人法二空。趣涅槃城自覺境界。滅諸妄
習。行諸地勝進行相。至如來地所證實法。故  名為義。

[0476a07]  復次大慧菩薩摩訶薩  (至)  入離言說自證境界  明諸菩薩善語義者。達非一異。如燈照色。  而色非燈也。謂因燈見色不得言異。而色非
燈。故不得言一。以譬因語入義不得言異。而  義非語故不得言一。故云因語言燈。入離言  說自證實義。

[0476a13]  復次大慧若有於不生不滅  (至)  是愚夫見非賢  聖也　此明若有於不生不滅等染淨諸法  中。如言取義。計言說與義一者名建立。計言
說與義異者名誹謗。言以異於彼起分別故  者。釋成計異。譬如所見種種幻事。計以為實。  是愚夫虛妄見解。非聖人也。釋成計一。

[0476a19]  爾時世尊重說頌言若隨言取義建立於諸法  以彼建立故死墮地獄中　言諸愚夫隨言取  義。建立諸法。以計有法不免惡道。誹謗亦爾。

[0476a22]  蘊中無有我非蘊即是我不如彼分別亦復非  無有　蘊中無有我。以況言說中無義。非蘊  即是我。以況言說不即是義。言真實義不如
彼愚夫妄想建立。亦復非無明離有無也。

[0476a26]  如愚所分別一切皆有性若如彼所見皆應見  真實　言若如彼愚夫所分別見。一切言義  悉有實性者。一切凡愚即是見真諦人。應名  聖人。

[0476b01]  一切染淨法悉皆無體性不如彼所見亦非無  所有　以彼愚夫不能見真諦故。凡愚所見  染淨等法悉無自性。故云不如彼所見。亦非
無所有。謂真實義非涉有無。唯是聖人自覺  聖智之所能證。

[0476b06]  復次大慧我當為汝  (至)  阿耨多羅三藐三菩提  如來因上菩薩當善語義相。欲明知語者  是識。知義者是智。故次□智識相也。

[0476b09]  大慧智有三種謂世間智  (至)  計有無法　言計  著有無者。是凡夫外道世間情見智也。

[0476b11]  云何出世間智謂一切二乘著自共相　二乘  之人。計著陰界處等自共相故。不達法空。行  斷生死希望涅槃。是出世間智也。

[0476b14]  云何出世間上上智  (至)  證法無我入如來地  明自覺聖智。觀自共相一切諸法。本不生滅。  離有離無。達人法二無我。證如來地。是名出
世間上上智。

[0476b18]  大慧復有三種智  (至)  知生滅智知不生滅智  明如來一智。應物有殊也。謂導二乘。知自共  相。應凡夫知生滅。類菩薩知不生滅。故復言
三種也。

[0476b22]  復次大慧生滅是識  (至)  離相無相及有無因是  智　言生滅墮有無。及有無因皆是識。無生  滅離有無及因名智。

[0476b25]  有積集相是識  (至)  不著境界相是智　積集種  子起現行相是識。又能熏積集諸法種子相  名識。

[0476b28]  三和合相應生是識  (至)  無得相是智　我及根  塵三事和合相應生是識。不藉緣生。不因境  起。無礙相應。性自神解名智。

[0476c02]  證自聖智所行境界如水中月不入不出故  言自聖智覺諸境界無實。如水中月。故無出  入也。又云智性本明。固非生滅。但以離妄名
生。妄覆言滅。如水淨月現。水濁影沈。而月  性常爾。本無出入也。

[0476c07]  爾時世尊重說頌言採集業為心觀察法為智  慧能證無相建自在威光　採集業種為生死  因。名為心識。觀察諸法如夢幻鏡像。不隨煩
惱而造諸業名智。能證無相淨妙法身。威光  自在。是名為慧。

[0476c12]  境界縛為心覺想生為智無相及增勝智慧於  中起　言為夢幻境界所縛者。名妄想心。覺  種種不實境界從妄想生者。名為智。無相八
地也。及增勝者如來地。言佛慧從八地如來  地生。

[0476c17]  心意及與識離諸分別想得無分別法佛子非  聲聞　心者第八藏識也。意者第七識也。及  與識者前六識也。故下偈云。藏識名為心。思
量性名意。能了諸境相。是故說名識。言覺藏  識。及諸轉識虛妄故。不復分別也。佛子者菩  薩也。言得無妄想分別法。即是菩薩。非聲聞  也。

[0476c24]  寂滅殊勝忍如來清淨智生於菩勝義遠離  諸所行　仁王經中說有五忍。謂伏。信。順。無  生。寂滅。各有下中上品。地前但得伏忍三品。
九地如次配次三忍。十地等覺及佛。得寂滅  忍。故云寂滅殊勝忍。是如來清淨智也。明佛  忍淨智。從勝義諦生。妄想心識所行境界。皆  悉遠離。

[0477a02]  我有三種智聖者能明照分別於諸相開示一  切法　如來隨機說法有三種智。是聖人照  明知分別諸相不實。開示一切令悟實法。

[0477a05]  我智離諸相超過於二乘  (至)  了達唯心故　言  二乘厭生死求涅槃。計有五陰等諸法。不達  唯心量。佛智清淨。知陰界處相不實。名達心
量。

[0477a09]  復次大慧諸外道有九種轉變見　因上智識  相中外道智知生滅。是故次明外道九種生  滅轉變。謂或境轉心變。或心轉境變也。

[0477a12]  所謂形轉變相轉變  (至)  起有無轉變論　依正  形狀不同。名形轉變。五陰相生住異滅。一念
不住。名相轉變。言無因邪因能生諸法。名因  轉變。心生境起能所相應。名相應轉變。有無  四句見。名見轉變。言所生法從冥諦自在等
生。名生轉變。諸有為法滅。名物轉變。緣能顯  果。名緣明了轉變。緣所作法差別。名所作明  了轉變。諸外道因是九種轉變。起有無見。生  轉變論。

[0477a21]  此中形轉變者謂形別異見  (至)  一切法變亦復  如是　明此形轉變。譬如以金作諸器服。則  有種種形狀不同。言有轉變。非金性變也。一
切諸法轉變亦爾。妙明真體常住不易。凡夫  外道無有知者。

[0477a26]  諸餘外道種種計著  (至)  一切轉變如是應知  言諸餘外道。乃至所作明了轉變。種種計著  皆非一異。但妄想故。如是一切轉變。

[0477a29]  譬如乳酪酒果等熟  (至)  自心所見無外物故  外道妄計一切性轉變非一非異。譬如乳酪  酒果等熟也。因乳得酪不得言異。氣味不同
不得言一。彼實無有無法可轉變也。言有無  法是自心妄現。外性無實故。

[0477b05]  如此皆是愚迷凡夫  (至)  如石女兒說有生死  此結皆是愚夫自妄想習氣言有轉變。如夢  幻見色。石女生兒。本無是法。何得論有生滅
轉變。

[0477b09]  爾時世尊重說頌言形處時轉變大種及諸根  中有漸次生妄想非明智　外道言形處時節  四大作種諸根轉變。二乘之人計有中陰漸
續生陰。悉是妄想。

[0477b13]  諸佛不分別緣起及世間但諸緣世間如乾闥  婆城　佛知因緣所起法無生。非如彼妄想  分別。計因緣中有世間諸法轉變也。但世間
從緣起者。如乾闥婆城本不實故。是知以智  照之。即世法而成佛法。故無分別。以情執  之。即佛法而成世法。故論轉變。一心實不動。
二見自成差。同共一法中。別成凡聖解。

[0477b20]  爾時大慧菩薩摩訶薩  (至)  深密義及解義相  大慧因上偈言大種及諸根。中有漸次生。即  是深密執著義。既有密執。亦應有斷。密執得
解脫故。舉深密執著義。反解脫義相以請問。  一本作一切法相續義。解脫義。

[0477b25]  令我及諸菩薩摩訶薩  (至)  不著言說令轉所依  無思益物。猶如日月摩尼水火等也。餘義  如經自明。言知密執解脫無實。有如是益。是
故應請。

[0477b29]  佛言諦聽當為汝說  (至)  執著有無欲樂堅密  此明一切諸法虛妄無體。不可言說。聖人方  便引接眾生。令知不實故。作種種言說。凡愚
不了。計著言說而取其義。執著深密。所謂相  執著。乃至三乘一乘執著。此等密執其數無  量。皆是外道凡愚眾生。自妄想執。如蠶作繭
而自纏縛。以此執著轉教他人。是為纏他。故  執著有無欲樂堅密。而不自覺。

[0477c08]  大慧此中實無密非密相  (至)  求其體性不可得  故　上段經文並敘計。此正明諸法實義也。  故言此中實無密非密相。若定有者。諸大菩
薩則不能見諸法寂靜無有分別也。若諸外  道凡夫。能了唯心所見本無外物。皆同無相。  隨順觀察。於有無一切法。悉見寂靜。故無密
縛非密縛相。然此非唯本來無縛。亦無有解。  不悟諸法實義者。妄見縛與解耳。何以故。無  有縛解。謂一切凡情聖量有無諸法。悉虛妄  故。求其實體皆不可得。

[0477c18]  復次大慧愚癡凡夫  (至)  是則無有密非密相  言有三毒。及愛來生富樂果報。與貪喜俱行。  故有三界生死相續不斷。

[0477c21]  復次大慧若有執著  (至)  一切諸密縛皆悉不生  言心縛則一切縛。與塵勞而共起。故云諸  識密縛次第而起。心解則一切解。與實相而
相應。故云一切密縛皆悉不生。出要之方莫  越於此。

[0477c26]  爾時世尊重說頌言不實妄分別是名為密相  若能如實知諸密網皆斷　為不實妄想故。  說有密縛。若了真實。解脫尚無。密網豈有。

[0477c29]  凡愚不能了隨言而取義譬如蠶處繭妄想自  纏縛　言凡夫不知諸法無性隨言取義。故  為妄想而自纏縛。

[0478a03]  爾時大慧菩薩摩訶薩  (至)  此但妄計耳　因上  言於一切法執著深密。其數無量。皆是凡愚  自分別執。縛解俱無。大慧將設難料簡。恐墮
空見。故先牒問。如世尊說。由種種心分別諸  法者。即上佛言相等密執有無量種。皆是凡  愚自分別等文也。非諸法有自性者。牒上佛
言一切諸法。求其體性不可得也。此但妄計  耳。牒上佛言此中無縛亦無有解。不了實者  見縛解耳。

[0478a12]  世尊若但妄計無諸法者染淨諸法將無悉壞  此明定宗正設難也。若言但妄分別。計有  種種縛解。而實無諸法者。則無眾生雜染煩
惱。亦無聖人清淨涅槃。將非如來悉壞一切  法。墮空見耶。

[0478a17]  佛言大慧如是如是  (至)  此但妄執無有性相  上大慧問中有二種難。一難如來言無縛解。  則無染淨一切諸法。二難如來墮空見過。佛
言如是等印述所問。先答前難言。真實道理  實無眾生煩惱。亦無清淨涅槃。此但虛妄計  執。本無諸法性相也。

[0478a23]  然諸聖者以聖慧眼如實知見有諸法自性  此答後難也。言我不墮空見。一切聖人有真  實法自性。唯聖人以聖智知。以慧眼能見。不
墮空見也。是知上既遣有言空。今復示真片  斷。但離情執。而真性自明。故謂如實知見。

[0478a28]  大慧白言若諸聖人  (至)  不同凡愚之所分別  上因佛言有諸法自性。不墮空見。大慧復欲  設難料簡。還牒問言。若諸聖人以聖智能知。
以慧眼能見。有諸法真實自性。非天肉眼所  能知見。不同凡愚妄分別見。故大慧因此躡  跡起疑。申五種難。望如來決也。

[0478b05]  云何凡愚得離分別不能覺了諸聖法故　第  一凡聖各別難也。言外道愚夫。既不見聖人  真實法性。云何能依真以捨妄。故云不能如
實覺了諸聖人法故。

[0478b09]  世尊彼非顛倒  (至)  聖見遠離有無相故　第二  非倒不倒難也。言亦不得說彼愚夫。為顛  倒不顛倒也。何以故非倒不倒。謂凡聖既各
別。愚夫不見聖人離於有無真實法故。若甞  見聖人所見法。又行世俗妄想事。可言顛倒。  以本不真實故。不得言倒非倒也。

[0478b15]  聖亦不如凡所分別如是得故非自所行境界  相故　第三明聖同凡倒難也。言諸聖人。亦  不同凡虛妄分別。有所得相故。明非是聖人
自智所行境界相故。故不同凡如是得也。若  行自境界。即非無所得。是亦同凡。

[0478b20]  彼亦見有諸法性相  (至)  墮於諸法性相見故  此正立難也。言彼聖人行自境界。亦有諸法  真實性相。即同凡愚妄計執性而顯現故。而
又不說真實法性因緣非緣之所以故。墮於  凡愚妄執諸法性相見故。此謂聖人亦同凡  倒也。

[0478b26]  世尊其餘境界既不同此  (至)  孰能於法了知性  相　此重釋成也。其餘境界者。即三界凡夫  境界也。言凡乖聖道過乃無窮。若聖異凡亦
復如是。若聖若凡。誰能於法如實了知真實  性相。

[0478c02]  世尊諸法性相不因分別  (至)  所見法相無如是  法　第四明凡境非妄難也。言諸法性相自  有。不由分別而有也。云何佛言以分別故。而
有諸法耶。世尊。分別心相。諸法境相。二相各  異。因不相似。云何諸法而由分別有也。復以  何事故。而謂凡愚分別諸法。而諸法性非如
是有。言為眾生捨分別故。說如分別所見法  相。無如是實法耶。此明凡夫所見境界。是實  非妄。不由分別而有以立難也。

[0478c11]  世尊何故令諸眾生  (至)  而說聖智自性事故  第五明聖墮有見難也。言佛何故令彼凡夫  離有無見。而復執著真實法性聖智境界。墮
於有見。何故不說空如來藏。非心行處寂滅  之法。而說聖智所行真實自性事耶。此墮有  見也。佛上又言分別法性非如是有。是墮無  見。此難聖人亦墮有無也。

[0478c18]  佛言大慧我非不說  (至)  遠離有無一切諸著  明如來方便說有聖智真實自性。即無真實  之相可得。絕凡聖量。唯證相應。總答前五難
也。故語大慧。我非不說離見超情寂滅空法。  墮於有見。何故不墮有見。已說聖智所證實  法。不違真空自性事故。我為眾生無始覺故。
計著有無。於如實空法。以如實不空聖智事  說。令彼聞是法已。不生斷常怖畏。亦能如我  所證實法。離惑亂妄想相。入唯識真實性。知
其所見別無外法。悟空無相及於無作三解  脫門。得如實法印。了聖人境界。故離有無凡  情聖量一切計著也。

[0479a01]  復次大慧菩薩摩訶薩  (至)  及彼宗因生相故  此言一切法真實自性本不生。不應更立不  生宗也。文有六節以破立宗情執　一法本
不生破。言菩薩不應成立一切諸法皆悉不  生者。總標勸也。何以故不應立不生宗。謂一  切法本來無有故。及彼宗因生相悉本來無  有故。不得立不生宗也。

[0479a08]  復次大慧一切法不生  (至)  彼宗有待而生故  二因待生法破。明若立不生宗。即自壞不生  義也。又徵何以故自壞不生義。以所立彼不
生宗。要因待生法故。說不生宗。不生若因他  生法說。即是自壞不生義。故中論云。若法為  待成。是法還成待。

[0479a14]  又彼宗即入一切法中不生相亦不生故　三  責同諸法破。又彼不生宗。即入一切法數中。  一切法者。世出世。生不生。有無一異常非常
等法也。若立不生宗。即入一切法數。言一切  法不生相本亦不生。故不待立也。

[0479a19]  又彼宗諸分而成故  (至)  有無相亦不生故　四  假五分成墮有無破。又彼立不生宗。要假因  喻合結五分而成。故不應立。又彼不生宗。於
有無法上立皆不即。此宗即入一切法數中  也。有無性相本亦不生故。何處得立不生宗  也。

[0479a25]  是故一切法不生  (至)  展轉因異相故　五立宗  多過破。是故若立一切法不生宗。即自壞不  生義也。結勸不應如是立宗。五分論成多過
失故。言因體性本不生上。更立不生宗。故  云展轉因也。異相故者。一切法體性不生。與  不生宗異也。

[0479b02]  如不生一切法空無自性亦如是　六相望准  例破。言如不生既爾。一切法空無自性不應  立宗。亦復如是。

[0479b05]  大慧菩薩摩訶薩  (至)  而生驚恐遠離大乘　上  總破不應立宗。此語菩薩應說一切法。體同  幻夢。性離有無也。如幻夢現故。生不成生
也。幻夢不現故。不生不成不生也。成上不因  立宗。不得說生不生也。故云如幻如夢。見不  見故。然一切法。皆是惑亂妄想相故。若說生
不生。愚癡凡夫多墮有無。而生怖畏。若言如  幻如夢。二情自遣。結會前說有真實自性。離  有離無。應如是悟入即契大乘。

[0479b14]  爾時世尊重說頌言無自性無說無事無所依  凡愚妄分別惡覺如死屍　言一切法無自性  相。亦無言說若事若理。能依心所依處悉無。
但是愚夫妄想惡覺。無有慧命。如彼死屍也。  頌上如來印述所難。先答前問。言諸法性非  如是有。此但妄計等。

[0479b20]  一切法不生外道所成立以彼所有生非緣所  成立　此明諸法性相本不生也。外道不了。  計虛妄法。成立有生。以彼所立生者非謂因
緣所成也。計從神我冥諦等生也。若能覺了  法從緣生即無自性。無自性故即是無生也。

[0479b25]  一切法不生智者不分別彼宗因生故此覺則  便壞　言智者知一切法體是不生故。不作  有無分別也。若不生宗因他生法立。如此妄
覺。即壞本不生義也。此二偈頌上一切法不  生。不應立宗也。

[0479c01]  譬如目有翳妄想見毛輪諸法亦如是凡愚妄  分別　謂妄想分別計有諸法者。譬如翳目  見毛輪垂髮也。

[0479c04]  三有唯假名無有實法體  (至)  遊行無分別　言  三界有無生死諸法。但有假名。而無實義。愚  夫不達聖人方便言教是假施設。由此分別
妄想計度名言事相以為實有。惑亂心識。佛  子菩薩能知如來方便言說無可計度。超過  情量所行境界。無有分別。

[0479c10]  無水取水相斯由渴愛起凡愚見法爾諸聖則  不然　由渴愛故。無水處妄作水想。以譬愚  夫由癡愛故。無生滅有無處。妄作生滅有無
想。此四偈頌上大慧假立五種難也。

[0479c14]  聖人見清淨生於三解脫  (至)  是故生聖果　言  三解脫從聖人清淨知見生也。遠離生滅常  行無相境者。亦無有無一異等法也。由此有
無平等悟諸法實相。是故能生聖人果也。

[0479c18]  云何法有無云何成平等  (至)  亂相爾時滅　佛  自徵問何者是有無。何者為平等。謂彼愚夫  不達諸法虛妄。計著有無故。內外惑亂。若能
了者有無妄想本來平等。亂相自亡。上三偈  半。頌如來答五種難。結會諸法有真實自性。  有無平等。能生聖果。是故唯證相應。莫妄分  別。

[0479c25]  爾時大慧菩薩摩訶薩  (至)  不起分別說名為  智　大慧因上言三有唯假名。無有實法體。  又云一切法不生。智者不分別。故舉此智不
得能所分別以請問也。

[0479c29]  世尊何故彼智不得於境  (至)  一異義故言不得  耶　為如一米投多米。相似不辨故。智不得  也。

[0480a03]  為以諸法自相共相種種不同更相隱蔽而不  得耶　為如少鹽投多水。味相隱蔽故。智不  得也。

[0480a06]  為山巖石壁簾幔帷障之所覆隔而不得耶  為如是等障外有物故。智不得也。

[0480a08]  為極遠極近老小盲冥諸根不具而不得耶  極近者眼睫也。此上四節定宗。自下一一牒  難也。

[0480a11]  若不了諸法自相共相  (至)  以有境界而不知  故　以有來事不能分別得故。應是無智也。

[0480a13]  若以諸法自相共相種種不同  (至)  非不知故  言非是無前境界相與智和合名為智也。

[0480a15]  若山巖石壁  (至)  智不具足而不知故　以有此  諸事不能分別故。亦是無智。

[0480a17]  佛言大慧此實是智  (至)  智慧於中畢竟無得  如來言此實是智。非如汝說不得前境名無  智也。汝說有前境迭相隱覆故智慧不得。我
謂境界假名無實智慧不得者應是智。以覺諸  法唯是自心。有無性離。智慧於中了無所得。

[0480a22]  以無得故爾焰不起入三脫門智體亦忘　言  以不得於事故。智於境界不生。入三解脫門。  智體尚亦忘。況餘外法乎。

[0480a25]  非如一切覺想凡夫  (至)  如是而知名為不知  明非如惡覺妄想愚夫。無始虛偽戲論熏習。  計著諸法有無形相。作如是而知者。名為不
知也。

[0480a29]  不了諸法唯心所見  (至)  其心住於斷見中故  言彼愚夫不覺諸法唯是自心現量。計我我  所。分別境智以為實有。以障礙遠近諸根不
具故。不知外法是有是無。即名無智。名為斷  見。

[0480b05]  為令捨離如是分別說一切法唯心建立　言  三界萬法唯心建立者。是一切如來應眾生  病發藥之要也。故伽陀云。知諸法唯心。便捨
外塵相。由此息分別。悟平等真如。是謂但離  妄緣。即如如佛。凡情聖量不待別作觀行而  自銷殞。

[0480b11]  爾時世尊重說頌言若有於所緣智慧不觀見  彼無智非智是名妄計者　牒頌計有所緣一  切法自共相一異義。種種境界事。不能觀察
分別知也。縱使能知亦不是智。不知非無智。  若言知不知為智不智者。是妄想愚夫所計  也。

[0480b17]  無邊相互隱障礙及遠近  (至)  是名為邪智　是  二頌皆上三句牒。下一句破斥。如文自明。

注大乘入楞伽經卷第六

* * *

【經文資訊】大正藏第 39 冊 No. 1791 注大乘入楞伽經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
