根本說一切有部毘奈耶安居事  一卷
大唐三藏義淨奉　制譯

[1041a29]  佛在室羅伐城逝多林給孤獨園。爾時世尊  與諸苾芻，於此住處三月雨安居。時有眾多  苾芻，於其夏中，遂向餘處人間遊行，不善護
身，傷殺虫蟻。時諸外道，咸起譏嫌，作如是  語：「此沙門釋子，無有慈悲，夏中遊行，殺諸虫  類，不異俗流。然諸禽獸，於四月中，尚居巢
穴，不遠出外。然此禿頭沙門，不作安居，不知  收攝，安在一處。既無軌式，誰復於斯以衣食  施？」時諸苾芻以緣白佛，佛言：「我緣此事，今制
苾芻作安居法，於三月中，住在一處。」時諸苾  芻聞此語已，不知云何作安居法？佛言：「先於  五月十五日，可於住處灑掃清淨牛糞塗地，
所有臥具聚在一處，乃至洗足盆。眾既集已，  應差一苾芻為掌臥具人。若有五法者，即不  應差。云何為五？謂有愛、恚、怖、癡，不知臥具分
與不分。翻前五法，是即應差。應如是差：敷坐  席、鳴揵椎，言白眾集，先問苾芻某甲：『頗能  為夏安居僧伽分臥具不？』彼答言：『能。』次一苾
芻應先作白已，次為羯磨。

[1041b19]  「『大德僧伽聽！此苾芻某甲，樂與夏安居僧伽  分臥具。若僧伽時至聽者，僧伽應許僧伽今  差苾芻某甲，為夏安居僧伽作分臥具苾芻。
白如是。』『大德僧伽聽！此苾芻某甲，樂與夏安  居僧伽分臥具。僧伽今差某甲苾芻，為夏安  居僧伽分臥具。若諸具壽聽某甲苾芻為夏
安居僧伽分臥具者默然，若不許者說。』『僧伽  已許某甲為夏安居僧伽作分臥具苾芻竟，  僧伽已聽許，由其默然故，我今如是持。』」

[1041b28]  佛言：「我今為諸苾芻，制分臥具法。其授事之  人，應先為僧料理籌已，次於明日敷坐席，鳴  揵椎，言白復周。其籌悉應兩頭繫花，香泥拭
飾，安竹箱中，名香普熏，白  [疊*毛]  覆上，籌長一肘，  置上坐前。次宣制令：『大德僧伽聽！於此住處，  所有制法，若諸大德樂此安居無違背者，當
可受籌。諸苾芻眾，於此夏中不應更相詰責，  云破見、破戒、破正行、破正命。如其仁等知有  犯者，即於今時可論其事，無宜夏中更相舉
發，惱諸苾芻不安樂住。』作是告已，次分臥具。  令一苾芻擎籌盤在前，其收籌者持空盤隨後，  大師教主先置一籌，次向上座前住，上座亦
應少離本座，蹲踞合掌，受取其籌。然後安詳，  置空盤上。如是次第，乃至行末。若有求寂身  既不來，阿遮利耶、鄔波馱耶代取其籌。次取
護寺天神籌。既總行已，應數其籌。白大眾言：  『於此住處，現受籌者，苾芻有爾許、求寂若干。』  又分臥具苾芻，持諸鎖鑰，安上座前，白言：『大
德！某房有衣有利，如其樂者取之。』若上座不  取此房，應與第二上座。若第二上座取此房  者，其舊住房應與第三上座。如是展轉，乃至
僧伽眾末。第一上座見與第二上座之時，便更  索者，初索之時，不應即與；第二索時，亦不須  與；第三索時應與，然上座得惡作罪。如是展
轉乃至眾末，如前次第得越法罪，准上應知。」

[1041c24]  然於住處，所有房舍悉皆分盡。客苾芻來，無  房可與。世尊告曰：「應留一房并其臥具，擬客  苾芻。」時諸苾芻遂留門屋下廊簷前，及以踏
道與客苾芻，佛言：「不應留門屋下乃至踏道  與客苾芻。此之處所，乃是眾鳥所居，非人住  處。」佛言：「應令一苾芻知僧伽利養，別留一房
安置臥具。然彼苾芻，應自守護所有諸物，復  應撿看虫及蜂窠。蜂若出窠，即應除去；兒若  未出，應以線懸繫置餘處，長成自去。其有客
苾芻來，應給臥具。若其人少，人各與一。必若  人多，二人共一，或三共一。」

[1042a05]  有諸耆宿苾芻，既  得重大氈褥，移動致難，不知云何？佛言：「若耆  宿苾芻不能移動，有小苾芻，應令依止。分臥
具已，即應告曰：『若無儭物，不應輒臥，亦不應  以小物垢膩破碎踈薄之類，用替僧祇臥具。』  其受事人巡房觀察，見非理者准事治罰。若
小年者，應告二師，令其呵責。其撿行房舍苾  芻，每月十五日，巡房觀察。若受用臥具不如  法者，白大眾知，奪取臥具，仍為治罰。若依止
門人，應告其師，收取臥具。

[1042a14]  「大眾和集時，應告  白曰：『諸具壽！今此住處，有爾許人，當依某甲  為施主，依某村坊為乞食處。以某甲為營
事人，某甲為瞻病者，於此住處，應作安居。』時  諸苾芻等，應撿行隣近村坊乞食之處。既觀  察已，情愛樂者，各自念言：『我於此處，堪作安
居。乃至同梵行者，不生憂惱。設復生時，速能  除滅。所有安樂未生者令生，其已生者勸令  增進。村坊乞食之處，不生勞苦。若我病患，有
供侍人，給我醫藥，飲食所須，皆悉充濟。』作是  念已，應入屏處，對一苾芻，具修威儀，隨年致  禮，蹲踞合掌，作如是說：『具壽存念！今僧伽
五月十六日，作夏安居。我苾芻某甲，亦於五  月十六日，作夏安居。我苾芻某甲，於此住處  界內，前三月夏安居。以某甲為施主，某甲為
營事人，某甲為瞻病人，於此住處，乃至若有  圮裂穿壞，當修補之。我於今夏，在此安居。』第  二、第三亦如是說。所對苾芻，應云：『奧算迦。』答
云：『娑度。』若有因緣，不及前安居者，聽作後安  居，准前應作。既安居已，不應出界宿。若有因  緣，須出去者，不應經宿。」

[1042b05]  時眾村中，有一長  者名曰憂陀延，其家大富，多有財物及以衣  裳。是時長者於其家內，多出衣食，別為一庫，
擬欲供養苾芻僧伽。即時遣信，往詣室羅伐  城，請諸苾芻僧伽曰：「於某村中，長者某甲作  如是言：『於我家中，多有衣服飲食。今欲供養
大德！願垂哀受。』」時諸苾芻報使人曰：「其長者  家，去此遠近？」答曰：「去此強三踰繕那。」諸苾芻  等即作是念：「去此甚遠，我等欲去，齊暮得迴
還不？」各作是言：「去此既遠，至暮不及迴來。」「世  尊制我等安居，不得出界外宿，不知如何？」即  便不去。時彼象村側近，別有苾芻於彼安居，
即便受請。既受請已，多獲衣食，三月夏安居  滿已，著衣持鉢，往室羅伐城。漸漸遊行，遂到  彼城，詣一寺所。時有苾芻，即前迎接，代收衣
鉢，安置房內。主人問曰：「從何而來？何處安  居？」客便答曰：「我等比在象村之側，三月安居  滿已，從彼而來。」主人問言：「汝等安居和合、乞
食不以此為苦耶？」答曰：「我等於彼安居，甚為  安樂衣食豐足，不以為苦。」即便問曰：「汝等云  何於彼安居、衣食豐足，而不乏耶？」報言：「在彼
側近，有一聚落名曰象村，村有長者名憂陀  延，其家巨富，以深信心，作其福業，多持飲食  及以衣服而來惠施，為此豐足。」時彼苾芻即
作是言：「然彼長者亦曾來請。又問彼云：『去此  幾許？』答曰：『三踰  [跳-兆+善]  那。』作是念言：『若去至彼，
恐夜不來。世尊不聽於安居內界外而宿。』即  便不去。」時諸苾芻以緣白佛，佛作是念：「我  之聲聞弟子，雖於衣食無貪著心，然欲令彼
得安樂住故，復令施主得受用福，應開七日  赴其請喚。」因集僧伽，告諸苾芻曰：「於安居中，  有事須去出界外者，應請七日乃至一日當
去。」佛令去者，苾芻不知何事應去？以緣白佛，  佛言：「謂是鄔波索迦、鄔波斯迦、苾芻、苾芻  尼、式叉摩拏、求寂男、求寂女等事。」不知何者
是鄔波索迦等事？佛言：「若鄔波索迦家中有  事，便以身所著衣并辦飲食，即令使者請諸  苾芻：『唯願聖者來受供養。』此則名為鄔波索
迦事。應對一苾芻蹲踞合掌受持七日法去。  是謂鄔波索迦緣。

[1042c15]  「若鄔波索迦，欲與苾芻臥  具等物，并種種衣食，喚苾芻曰：『唯願聖眾哀  受我施衣食。』」佛言：「苾芻應守持七日法出界
外。是名鄔波索迦緣。

[1042c18]  「若有鄔波索迦，為諸苾  芻無飲食故，多造上味美好飲食，來喚苾芻。」  佛言：「應受持七日法出界外。是名鄔波索迦  事。

[1042c22]  「復有鄔波索迦，造窣覩波，欲安馱都，并辦種  種香花。來請苾芻曰：『唯願大德助我功德。』」佛
言：「苾芻應受持七日法去。是名鄔波索迦及  以佛事。

[1042c25]  「更有餘鄔波索迦等，造塔安其相輪、  或幢幡蓋、或著檀香，及欝金等種種諸香，供  養於塔，并將飲食衣服供養。來請苾芻。」

[1042c28]  佛言：「應受持七日法去。是名鄔波索迦事。

[1042c28]  「若  有鄔波索迦，或書寫蘇呾囉，及以修學，或寫  摩  [口*室]  里迦，及以修學，并諸佛語。既寫了，欲設
供，來請苾芻。」佛言：「應受持七日法去。是名鄔  波索迦事。

[1043a04]  「若鄔波索迦，於略詮中并諸有疑，不能決了，  欲問苾芻解其義句，設其飲食來請苾芻，為  除疑故，得受持七日出界。是名鄔波索迦并
及法事。

[1043a08]  「若鄔波索迦，忽然邪見，不信因果，來請苾芻  為除邪見。」佛言：「苾芻應受持七日法出界，為  除邪見。是名鄔波索迦事。

[1043a11]  「若鄔波索迦，為妻有娠，恐生災難，欲令母子  平安，來請僧伽覆鉢供養。」佛言：「苾芻應受持  七日法去。是名鄔波索迦事。

[1043a14]  「若鄔波索迦，為病患事，設諸飲食，并施衣服，  來請苾芻，白言：『我病恐畏命盡，供養僧伽。』有
如是事。」佛言：「得受持七日法去。是名鄔波索  迦事。

[1043a18]  「云何鄔波斯迦事？廣如鄔婆索迦事。

[1043a19]  「云何苾芻事？如有苾芻，剏造住處及園林，施  四方僧伽。因為慶讚，設諸飲食，并施衣服，供  養僧伽。令使請喚苾芻就時，諸苾芻應受持
七日法去。是名苾芻緣。

[1043a23]  「又苾芻緣，施諸苾芻園已，復更施臥具，并  與常請供養、或為設利羅造塔、或復塗檀及  欝金等諸香、或安相輪，及幢幡蓋等，并設供
養四部眾等，書寫經等。如上諸緣來請，苾芻  應受七日法去。是名苾芻緣。

[1043a28]  「若有苾芻，欲治罰惡人，作諸羯磨等，來請苾  芻僧伽，共為佐助，苾芻僧伽應受七日法去。  是名苾芻緣。

[1043b02]  「若苾芻僧伽，欲治罰惡人作諸羯磨，來請苾  芻：『汝來助我。』苾芻應受持七日法去。是名苾  芻僧伽緣。

[1043b05]  「若有苾芻。病重困苦。遣使來請苾芻：『為我說  法。』及請相看。」佛言：「苾芻應受持七日法去。是  名苾芻緣。

[1043b08]  「云何苾芻尼等緣？一同苾芻，於中別者，供養  苾芻僧伽，或供養法、或時施物，并學佛法及  式叉麾拏女欲受近圓，來請苾芻及苾芻尼：
『願來與我授其近圓。』是時二眾應受持七日  法去。是名苾芻尼、式叉摩拏等緣。

[1043b13]  「云何名求寂緣？一同前法。

[1043b13]  「云何求寂女緣？餘  同前說，於中別者，十二童女至年十八歲，  請苾芻僧伽：『願為我授六法六隨法。』苾芻應  去。是名求寂女緣。」

[1043b17]  若苾芻作安居已，或作是念：「我於此安居，無  人供給我食，或當置死。」或有曾未學經，應  須學者；曾來習定，應思惟者；或有未證應證
者、未見求見者、未得求得者。若有是緣，欲離  住處去者，佛言：「無犯！亦不破安居。」

[1043b22]  若作安居竟，忽有病生，知無醫藥。若其便住，  恐命不全，如是命難等緣出去，佛言：「無犯，亦  不破安居。」

[1043b25]  若苾芻安居已竟，若有病生，雖有湯藥，無人  看病，恐有失命，佛言：「聽去，不破安居。」

[1043b27]  若苾芻作安居竟，有女人來至苾芻所，而作  是言：「我有女新婦及婢，欲遣供養大德。」苾芻
作念：「我若不去，恐失梵行，并有命難等起。」是  謂梵行等緣，佛言：「移去者無犯，亦不破安居。  若有男子黃門等緣，准上應去。」

[1043c03]  若苾芻作安居竟，若見女人而生欲想，不能  禁止煩惱，恐失梵行，亦應離去。

[1043c05]  若苾芻作安居竟，見有伏藏，即作是念：「我住  於此，恐當不能禁止其心，而便取物。」佛言：「移  去無罪。」

[1043c08]  若苾芻於安居內，忽有親里眷屬來諫苾芻  住止。苾芻嫌賤，移向餘處者，同前無過。

[1043c09]  又復  苾芻，若有女、男、半擇迦等來請安居。既受彼  請，然斯施主，或負他物、或復殺害他人、或劫
奪他人財物、或於住處若有虎狼師子等惡  獸諸難來怖施主、或時走去、或時身死。時彼  苾芻作是念曰：「此之施主，請我安居，復有如
前諸難事起，我今住此或失梵行、或失命等  緣來。」移向餘處安居者，同前無犯。

[1043c17]  若時住處，多有病苦緣生，苾芻住此，不安樂  者，佛言：「移向餘處安居，同前無犯。」

[1043c19]  又復若有女、男、半擇迦等，來請苾芻相就安  居，或有王來捉彼施主，或殺、或奪財物，是時  施主走向餘處。苾芻作念：「此之施主，遭斯恐
怖，身既逃亡。我若住此，或失梵行，及命難等  因緣。」移向餘處。同前無犯。

[1043c24]  若有施主來請苾芻而作安居。然斯施主，家  內忽然失火，或時身死、或復逃去。苾芻作念：  「此之施主，今忽遭火，或死或走。我獨居此，恐
有命難并梵行難。」移向餘處，同前無犯。

[1043c28]  若有施主來請苾芻作安居事。於其住處下  濕水多，恐後病生。移向餘處，同前無犯。

[1044a01]  若有施主來請苾芻作安居事。然於住處，側  言：「何用住此剔頭，受其飢苦，住林樹下？可還
歸家，多作福業，不須出家。」苾芻作念：「我若久  住，或失梵行。」若有此緣，聽去無罪。

[1044a05]  若苾芻於安居內，或有王來嚴束四兵至其  住處，遣捉苾芻，作如是言：「當如俗法驅役，或  令還俗，或與娶妻，或奪衣鉢，或種種惱害。」有
是難來，即時直去無犯，亦不破安居。

[1044a09]  若苾芻住處，有男子、女人及半擇迦，來請苾  芻作安居，并供給衣食。後為王等難來，悉自  逃走，無人供給。苾芻緣此，欲餘處去無犯。

[1044a12]  若苾芻於安居內，有諸賊來，或盜牛羊等，而  為屠殺，作諸非法。來至苾芻所，作如是言：「汝  等出去，我欲住此。」若有如是惡賊，來至寺內
惱亂苾芻者，即應直去無犯。

[1044a16]  又若苾芻依止男、女及黃門類而作安居。時  彼施主，為他拘執，怨家繫縛，非人所怖，走向  餘方，因斯命過。時諸苾芻作如是念：「我此安
居，有眾過患，無復施主。由此因緣，虧我梵  行。」為沙門難緣，移向餘處，無破夏罪。所到之  處，得為安居。即於此處，而作安居，不應出  界。

[1044a22]  又復先是非人住處，苾芻於此而作安居，  有諸老小無知之類，入此寺中遺放不淨，不  堪親近。又近河水，其水漂漲，損失施主家資
衣物，或死或走。苾芻作念：「此之施主，遭斯水  難。我若住此，必有命梵行難生。」移向餘處，同  前無犯。

[1044a27]  若有苾芻，於安居內，見有苾芻教餘  苾芻，或作破僧伽事，并勸眾人及作破僧方  便。時彼苾芻便作是念：「今於此處，現有破僧
伽事，我若於此安居，然彼苾芻欲破僧伽，或  教令破及以勸化，并作方便。」復作是念：「我今  於此善說勸化，彼必不受，惡對於我。若久住
此，有是事生。先已學者必當忘失，其未學  者不能令進，不宜住此。」可移餘處就彼安居  者，同前無犯。

[1044b06]  若苾芻於安居內，聞有苾芻欲  作破僧伽事。而彼苾芻是其親友知識，即作  是念：「我若取語，恐有破僧伽事得罪。若不取
語，復是知識。」應受持七日出界外。若七日事  不息者，過七日無罪。若不去者，得越法罪。

[1044b11]  若有苾芻，聞苾芻說餘處三月安居多得利  物，此苾芻即欲於彼安居。復有苾芻言：「此處  亦有利養，彼間亦得利養。既是一種，不及往
彼。」苾芻於此安居，遂不得利。然彼先說苾芻  得越法罪。

[1044b16]  若苾芻聞餘苾芻說：「某處有堪安居處。」此苾芻  即便詣彼，共受籌已所應得物皆悉不得，彼  先說苾芻得越法罪。

[1044b18]  若有苾芻聞諸苾芻說：  「某住處前三月有安居處。」苾芻聞已，便去至  彼，共受籌已，不得臥具，亦不堪住，彼說苾  芻得突色訖里多罪。

[1044b21]  若有苾芻聞苾芻說：「於  某處前三月有安居處。」彼即便去，既共受籌，  分得臥具已，即便他行。別於餘處，亦不安居，
得惡作罪，不成安居。

[1044b24]  若苾芻聞苾芻說：「於某  處住處前三月有安居處。」彼時便去，受籌共  分臥具，作安居已，自有緣事，不受持七日，出
界外去，不成前安居，得惡作罪。

[1044b28]  若苾芻聞苾芻說言：「於某住處前三月有安居  處。」即便往去，既至彼已，安居受籌，分臥具  訖，有緣受持七日出界外，某住處不作三月
安居。由先說者，得突色訖里多。受持七日苾  芻，過七日不來者，破安居。

[1044c03]  然斯六種前安居  法，與後安居法不異，並准前安居作。唯言後  三月為異，餘如百一羯磨中廣說。

根本說一切有部毘奈耶安居事一卷

* * *

【經文資訊】大正藏第 23 冊 No. 1445 根本說一切有部毘奈耶安居事  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
