十誦律卷第二十八  (第四誦之八)
後秦北印度三藏弗若多羅譯

七法中衣法第七之下

[0200b01]  佛語比丘：「布施有八種。何等八？一、界布施；  二、依止布施；三、制限布施；四、給得布施；五、
僧得布施；六、現前得布施；七、夏安居得布  施；八、指示得布施。」

◎

[0200b05]  ◎云何名界布施？有一人言：「是衣布施是中  住處僧。」夏後月受迦絺那衣，是衣誰應受？佛  言：「雖夏後月受迦絺那衣，若比丘入是界內
者應受。」是名界得布施。

[0200b09]  云何名依止布施？如多比丘多住處作內界，  夏安居自恣竟捨本界，結僧坊垣壁作內界。  是中諸人為夏安居眾僧故，布施諸衣、應
分物，是衣誰應受？佛言：「雖捨本界，是諸比丘  本多住處作界內夏安居，是衣物諸比丘盡  應分。」是為依止得布施。

[0200b15]  云何制限布施？有一住處有二部比丘僧夏  安居，有受法眾、有不受法眾。是眾僧夏安居  竟，作如是制限：「此族布施我等受，彼族布施
汝等受。此家布施我等受，彼家布施汝等受。  是間行處布施我等受，彼間行處布施汝等  受。是間聚落布施我等受，彼間聚落布施汝
等受。是間去處聚落布施我等受，彼間去處  聚落布施汝等受。是間街巷多人處布施我  等受，彼間街巷多人處布施汝等受。」是中諸
人為夏安居僧故，捉上座手布施，與僧諸衣、  應分物，白佛言：「是衣物誰應受？」佛言：「隨何部  作上座，是物應屬一部。」「若檀越捉第一上座手、
第二上座手言：『是物施僧。』是物應屬誰？」答言：  「二上座是一部上座，應屬一部。」「若二上座各  是一部，應屬二部，云何應分？」答言：「次第等分
四分，第四分應與沙彌。」是名制限得布施。

[0200c01]  云  何給得布施？若為人作布施，為因緣作布施：  月八日、二十三日、十四日、二十九日、十五日、三
十日、十六日、月一日，乃至布薩時一錢給某  處，是諸物給處與，是為給得布施。

[0200c06]  云何僧得布施？是住處有檀越言：「是衣與  住處僧。」是時夏後月，是住處不受迦絺那  衣，白佛：「是衣誰應受？」佛言：「夏後月是住處，
雖不受迦絺那衣，諸比丘是中住處住，是衣  應屬。」是為僧得布施。

[0200c11]  云何現前得布施？有檀越言：「是住處與現前  僧。」是時夏後月，是住處受迦絺那衣，白佛  言：「是衣誰應受？」佛言：「雖夏後月是住處受
迦絺那衣，諸比丘是中住處現在，是衣是輩  應屬。」是為現前得布施。

[0200c16]  云何夏安居得布施？有檀越言：「是衣與是住  處夏安居僧。」是時非夏後月，此住處迦絺那  衣不受，白佛言：「是衣誰應受？」佛言：「若非夏
後月，此住處迦絺那衣不受，諸比丘是中住  處夏安居竟，是衣是輩應受。」是為夏安居  得布施。

[0200c22]  云何示得布施？有檀越言：「是衣與耆闍崛山  中、若毘婆羅跋首山中、若薩波燒持迦波  婆利山中、若薩多般那舊河山中。」白佛：「是
衣誰應受？」佛言：「是衣何處示？示處應受。」是  為示得布施。

[0200c27]  佛在舍衛國。是時長老意師，夏後月與大比  丘僧五百人遊行諸國。以長老意師故，僧大  得供養，時食怛鉢那種種粥、多諸衣布施。是
時諸比丘如是思惟：「以是長老意師故，僧大  得供養，時食怛鉢那、多諸衣布施。」諸比丘往  詣意師所問言：「為大德大得供養，時食怛鉢
那多諸衣物布施。長老！是衣物誰應受？」長老  意師言：「諸長老！如佛毘尼中語：『有一住處  一比丘夏安居，諸人雖為客比丘故布施，僧
諸衣應分物。是一比丘獨在此夏安居，是衣  應獨受。二比丘、三比丘、四比丘亦如是。有住  處、無住處、無聚落阿練兒處亦爾。』諸長老！汝
等如是比衣應受。」如長老意師多亦如是，如  長老耶舍、長老耶首陀亦如是。

[0201a12]  又一時眾多大上座比丘大迦葉為首，波羅  利弗城雍園中住。是時摩竭國一住處，獨一  比丘住。是中諸人為夏安居僧故，布施諸衣
應分物。是比丘如是思惟：「是住處諸人為僧  故，布施諸衣應分物。我一人非僧，我當往問  長老迦葉等諸上座比丘，是衣物誰應受？」即
具以是事問諸長老。諸長老言：「如佛毘尼中  說：『有一比丘，一住處夏安居，是諸人為夏安  居僧故，布施諸衣應分物。是一比丘獨夏安
居，是衣應受。二比丘、三比丘、四比丘亦如是。  有住處、無住處、無聚落、阿練兒處亦爾。如是  比衣應受。』」

[0201a24]  佛在舍衛國。是時給孤獨兒，字僧迦羅叉，  頂結髮故，詣祇林中多設食供養僧。諸比丘  大會千二百五十人，諸居士見大眾集，是中
為僧故，布施諸衣、現前僧應分物。舊比丘  言：「是夏末月是中受一日成衣，是時布施夏  安居僧應分物。」諸比丘不知當云何？以是
白佛。佛言：「雖夏末月受迦絺那衣，是名因緣  衣，現前僧應分。」

[0201b03]  佛在舍衛國。有阿羅漢比丘般涅槃，為是比  丘故，詣祇林中多設食供養僧，諸比丘多會  千二百五十人。諸居士見大眾集，是中為僧
故，布施諸衣、應現前僧分物。舊比丘言：「夏末  月是中受迦絺那衣，是衣施夏安居僧應  分。」諸比丘不知當云何？以是事白佛。佛言：「雖
夏末月住處受迦絺那衣，是因緣衣現前僧  應分。」沙彌來索衣分，諸比丘不與。諸比丘言：  「佛說夏安居衣分應與沙彌，隨比丘法物應
與沙彌，佛不語因緣衣應與。」以是事白佛。  佛言：「聽與。」諸比丘不知與幾許？以是事白  佛。佛言：「諸檀越布施，沙彌若立、若坐、若次第
自手布施，應屬沙彌。若檀越不分別，與作次  第分竟，四分與沙彌一分。」

[0201b17]  佛在舍衛國。是時給孤獨居士死，故祇林破，  諸比丘不知當云何？白佛。佛言：「比丘若可治  便如法治。」諸比丘治不能辦，轉破壞，白佛。佛
言：「給孤獨居士有子，字僧迦羅叉，應語：『是祇  林汝父作，而今傾損，汝能治不？』」諸比丘到語  言：「僧迦羅叉！是祇林汝父所作，今日傾損，汝
何以不治？」答言：「諸大德！我先知我父十八億  金買空地與佛及僧，今日破，此非我事。僧若  持祇林與我，我當治。」諸比丘不知當云何？以
是事白佛。佛言：「應與。有二人大得福德：一人  新起、一人補故，二人俱得無量福德。云何應  與？僧迦羅叉著內界中，一比丘應僧中如是
唱：『大德僧聽！是祇林無主，僧迦羅叉欲治。若  僧時到僧忍聽，僧祇林無主當與僧迦羅叉  治故。如是白。』『大德僧聽！是祇林無主，僧迦羅
叉能治。是祇林無主，當與僧迦羅叉治故。誰  諸長老忍祇林與僧迦羅叉治者，是長老默  然，誰不忍便說。』『僧與竟，祇林無主，僧迦羅叉
治，僧忍，默然故，是事如是持。』」

[0201c07]  憍薩羅國中一住處一比丘住，春月迦絺那  衣訖，是中僧得布施現前應分物。是比丘如  是思惟：「是中住處僧得諸衣物、現前應分物。
我一人非僧，我何以不到佛所問：『是衣物誰  應受？』」是比丘即到佛所，頭面禮足却坐一面，  須臾具以是事白佛。佛言：「春月迦絺那衣  訖。」

[0201c14]  憍薩羅國中一住處一比丘住，是中僧得布  施現前僧應分物。「我一人非僧，是衣物應云  何受？」佛言：「有一比丘一住處住，諸人為僧故
布施諸衣現前僧應分物。是比丘得此衣，應  心生口言：『是衣物僧所得，應分物應屬我，我  護我受我用。』如是作是名得羯磨。若餘比丘
來，不得強索。若不如是作，是比丘此衣不  應受；若受得突吉羅罪，亦應共餘比丘分。若  如是不作者，出界得突吉羅罪，亦應共異比
丘分。若有二比丘一住處，當云何分？應展轉  分、自受分。云何展轉分？一比丘應如是言：『是  衣諸人為僧故布施，諸衣僧應分物，是邊爾
許為我分，即此分與汝長老，是分屬長老，汝  護汝受汝用。』第二比丘亦如是，是名展轉分。  云何名自受分？一比丘應如是言：『是衣諸人
為僧故布施，諸衣僧現前應分物，是衣物中  爾許，汝應得應屬汝，汝護汝受汝用。』第二比  丘亦如是，是名自受分。若如是作，名得羯磨。
若餘比丘來，不得強索。若不如是作，是比  丘此衣不應受，若受得突吉羅罪，亦應共異  比丘分。如是不作出界，得突吉羅罪，亦應共
異比丘分。若有三比丘一住處。云何分？三比  丘應展轉分、若自受分、若墮籌分。云何展轉  分？如上說。自受分亦爾。云何墮籌分？是衣作
兩分，應如是言：『是分屬上座，是分屬下座。復  次是分屬下座，是分屬上座。』如是作竟，應墮  一籌。異比丘見不應更墮籌。若墮者，諸比丘
得突吉羅罪，亦應異比丘共分。若如是不作  者，出界得突吉羅罪，應異比丘共分。若有四  比丘一住處。當云何分？四比丘應展轉分、
若自受分、若墮籌分、若僧羯磨分。展轉分、  自受分、墮籌分亦如上說。云何僧羯磨分？是  衣僧應羯磨與一比丘，一心會僧，僧中一比
丘應唱：『大德僧聽！是衣是中住處僧得現  前應分物。若僧時到僧忍聽，僧是衣僧作羯  磨，與某甲比丘。如是白。』白二羯磨。『僧是衣
僧羯磨與某甲比丘竟，僧忍，默然故，是事如  是持！』若是比丘得僧羯磨與衣，取不肯還，如  是言：『實布施，善與、善取法、善斷事，皆出僧中，
何以還索？』」佛言：「是比丘應如是教：『是布施為  清淨故施。』還者善。若不還，應強奪。教突吉  羅罪懺悔。」

[0202a27]  爾時諸沙彌來索衣分，諸比丘不與，如是言：  「佛說安居起衣與沙彌分，隨比丘所須物與  沙彌分、因緣衣與沙彌分，未說非時衣與沙
彌分。」諸比丘不知云何？以是事白佛。佛言：「應  與。」諸比丘不知與幾許？白佛。佛言：「沙彌若坐、  若立，若次第檀越自手布施，應屬沙彌。若不
如是與，第四分與沙彌。」

[0202b05]  佛在舍衛國。憍薩羅土地有一住處一比丘  死，諸比丘不知衣鉢當云何？以是事白佛。佛  言：「應羯磨與一比丘。羯磨者，和合僧中
一比丘唱：『大德僧聽！某甲比丘死，是比丘所  有資生輕物，若衣、若非衣，現前僧應分物，僧  羯磨與某甲比丘。若僧時到僧忍聽，某甲比
丘死是比丘所有資生輕物，若衣、若非衣，現  前僧應分物，僧羯磨與某甲比丘。如是白。』『大  德僧聽！某甲比丘死，是比丘所有資生輕物，
若衣、若非衣，現前僧應分物。僧某甲比丘死，  是比丘所有資生輕物，若衣現前僧應分物  若非衣，僧羯磨與某甲比丘。誰諸長老忍某
甲比丘死，是比丘資生輕物，若衣、若非衣，現  前僧應分物，僧羯磨與某甲比丘。是長老忍  默然，若不忍便說。』『僧某甲比丘死，所有資
生輕物，若衣、若非衣，現前僧應分物，僧羯磨  與某甲比丘竟，僧忍，默然故，是事如是持。』」

[0202b22]  憍薩羅國一住處一比丘死，是比丘衣鉢僧  分竟，問諸比丘：「誰看是病比丘？」有比丘言：「我。」
僧言：「擔是死人去。」比丘言：「大德！我非旃陀  羅、非白癩病，衣鉢物僧分，我何以擔死人去？  是人活時恭敬愛念我，我已報竟。是死人誰
欲得者便擔去。」是諸比丘不知云何？以是事  白佛。佛言：「應先與看病比丘六物，餘輕物僧  應，分重物不應分。看病人六物云何與？一心會
僧，僧中一比丘應唱：『大德僧聽！某甲比丘死，  是比丘所有六物現前僧應分物，僧羯磨與  看病人。若僧時到僧忍聽，僧某甲比丘死，是
比丘所有六物，現前僧應分，僧羯磨與看病  人。如是白。』『大德僧聽！某甲比丘死，是比丘所  有六物，現前僧應分。僧某甲比丘死，是比丘
所有六物，現前僧應分，僧羯磨與看病人。誰  諸長老忍某甲比丘死，是比丘所有六物，現  前僧應分，僧羯磨與看病人。忍者是長老默
然，不忍是長老便說。』『僧已忍某甲比丘死，  是比丘所有六物，現前僧應分，僧羯磨與看  病人竟，僧忍，默然故，是事如是持。』」

[0202c13]  憍薩羅國一住處一比丘死，是比丘衣物處  處寄，是比丘衣物現前僧分竟，僧問是看病  比丘：「誰供養瞻視？」答言：「我等。」僧言：「汝等彼
處處所寄處衣索取。」諸瞻病人往索不得，便  起鬪諍相言，以是事白佛。佛言：「現前六物  先與看病人，餘輕物僧應分，重物不應分。」
憍薩羅國一住處一比丘死，是比丘多衣多鉢  多財物，不知是比丘受何等僧伽梨？何等欝  多羅僧？何等安陀會？何等鉢？何等漉水囊？何
等尼師檀？以是事白佛。佛言：「誰是根本看  病人？看病人先應問病者：『受何等僧伽梨？何  等欝多羅僧？何等安陀會？何等鉢？何等漉
水囊？何等尼師檀？』若如是問已，資生六物  與看病人，餘輕物僧應分，重物不應分。若如  是不問、若不知、不信，與不大好、不大惡六物，
餘輕物僧應分，重物不應分。」

[0202c29]  憍薩羅國一住處一比丘死，僧在死比丘尸  前分衣鉢物，是死比丘動起語諸比丘：「諸  大德上座！莫分我衣鉢物。」諸比丘不知云何？
以是事白佛。佛言：「莫即於死尸前分。若死尸  已去、若僧在異處應分。」

[0203a05]  憍薩羅國土地與學沙彌死，是衣鉢物諸比  丘不知云何？以是事白佛。佛言：「當死時，現前  僧應分衣鉢物。」

[0203a08]  憍薩羅國一住處有沙彌死，諸比丘不知衣鉢  當云何？以是事白佛。佛言：「所著內外衣應與  看病人，餘輕物僧應分，重物不應分。云何應
與？一心會僧，僧中一比丘應唱：『大德僧聽！某  甲沙彌死，是沙彌所有內外衣。若僧時到，僧  忍聽僧某甲沙彌死，內外衣現前僧應分，僧
羯磨與看病人。如是白。』『大德僧聽！某甲沙彌  死，是沙彌所有內外衣，現前僧應分物，僧羯  磨與看病人。誰諸長老忍某甲沙彌死，內外
衣現前僧應分物，僧羯磨與看病人者默然，  不忍者便說。』『僧與某甲沙彌死，是沙彌所有  內外衣，現前僧應分物，僧羯磨與看病人竟，
僧忍，默然故，是事如是持。』」

[0203a21]  佛在舍衛國，長老憂波離問佛言：「可分物、不  可分物。何等可分物？何等不可分物？」佛言：「一
切田地、一切房舍、一切床榻臥具、一切細車、  一切麁車、半莊車、步輿車不應分。

[0203a25]  「一切鐵物不應分，除釜瓶受二  斗  已下應分，  除鉢、小鉢、半鉢、鍵鎡、小鍵鎡、剃頭刀、鉗鑷、
截爪刀、針刀子、戶鉤、曲戶鉤、剃刀匣、刮污  篦、灌鼻筒、熨斗、香鑪、熏鉢、鉤衣鉤、壁上鉤、匕  鉢、榰禪鎮，除上爾所物，餘一切鐵物不應  分。

[0203b02]  「一切銅物不應分，除釜瓶受二  斗  已下應  分，除水盆、瓮蓋、刀匣、刮污篦、灌鼻筒、熨斗，
香鑪、熏鉢、鉤衣鉤、壁上鉤、禪鎮、匕鉢榰，除上  爾所物，一切銅物不應分。

[0203b06]  「一切石物不應分，除釜瓶受二  斗  已下應分：  水瓶、水盆蓋、水物刮污篦、灌鼻筒、熨斗、香
鑪、熏鉢鉤、禪鎮。除上爾所物，一切石物不應  分；一切水精物不應分，除釜、熏鉢鉤、香鑪、熨  斗，餘如上說。

[0203b11]  「一切瓦物不應分，除盆受二  斗  已下應分：  水瓶、水盆蓋、水物鉢、小鉢、半鉢、鍵鎡、小鍵鎡、
刀匣、刮污篦、灌鼻筒、熨斗、香鑪、禪鎮，除上爾  所物，餘一切瓦器不應分。

[0203b15]  「一切貝物不應分，除刀匣、刮污篦、灌鼻筒、熨  斗、禪鎮、香鑪、熏鉢鉤、衣鉤、盛藥函、匕鉢榰，是  一切貝物應分，餘一切不應分。

[0203b18]  「一切牙齒物亦如是。

[0203b19]  「一切角物不應分，除受半升已下應分，除刀  匣、衣鉤、壁上鉤、刮污篦、灌鼻筒、禪鎮、盛藥函、  匕鉢榰，如是一切角物可分，餘不應分。

[0203b22]  「一切皮物不應分，除盛酥油囊受半升已  下，繫革屣韋、繫鞾韋、鹿韋、熟韋、裹脚跟指  韋應分。

[0203b24]  「一切木物不應分，除杅受二升已  下，水瓶、水盆、甕蓋、刀匣、刮污篦、衣鉤、鉢  鉤、壁上鉤、鉢榰、禪鎮，如是一切木物可分，
餘一切不應分。

[0203b27]  「一切竹物不應分，除蓋、扇、箱  篋、席杖等應分，一切赭土不應分。

[0203b29]  「一切染色若煮、若未煮不應分。」

[0203c01]  佛在舍衛國，是時語諸比丘：「有住處，一守戒  比丘、一被擯比丘共住。若守戒比丘死，衣物  屬被擯比丘。若被擯比丘死，衣物屬守戒比
丘。若餘擯比丘來，不應與。

[0203c05]  「一住處，一守戒比丘、二被擯比丘共住。若守  戒比丘死，衣物屬被擯比丘。若被擯比丘死，  衣物屬守戒比丘。餘擯比丘來，不應與。

[0203c08]  「一住處，一守戒比丘、三被擯比丘共住。若守  戒比丘死，衣物屬被擯比丘。若被擯比丘  死，衣物屬守戒比丘。若餘擯比丘來，不應與。

[0203c11]  「有一住處，一守戒比丘、四被擯比丘共住。若  守戒比丘死，衣物屬被擯比丘。若被擯比丘  死，衣物屬守戒比丘。若餘擯比丘來，不應與。

[0203c14]  「有一住處，二守戒比丘、一被擯比丘；二守戒  比丘、二被擯比丘；二守戒比丘、三被擯比丘；  二守戒比丘、四被擯比丘，亦如是。

[0203c17]  「一住處，有三守戒比丘、一被擯比丘；三守戒  比丘、二被擯比丘；三守戒比丘、三被擯比丘；  三守戒比丘、四被擯比丘，亦如是。

[0203c20]  「一住處，四守戒比丘、一被擯比丘；四守戒比  丘、二被擯比丘；四守戒比丘、三被擯比丘；四  守戒比丘、四被擯比丘，亦如是。

[0203c23]  「一住處，一擯比丘、一守戒比丘共住。若擯比  丘死，衣物屬守戒比丘。若守戒比丘死，衣物  屬擯比丘。若餘守戒比丘來，應與。一擯比丘、
二守戒比丘；一擯比丘、三守戒比丘；一擯比  丘四守戒比丘，亦如是。

[0204a04]  「一住處，二擯比丘、一守戒比丘；二擯比丘、二守  戒比丘；二擯比丘、三守戒比丘；二擯比丘、四
守戒比丘，亦如是。一住處，三擯比丘、一守戒  比丘；三擯比丘、二守戒比丘；三擯比丘、三守  戒比丘；三擯比丘、四守戒比丘，亦如是。一住
處，四擯比丘、一守戒比丘；四擯比丘、二守戒  比丘；四擯比丘、三守戒比丘；四擯比丘、四守  戒比丘，亦如是。」

[0204a12]  憍薩羅國一住處，二比丘住，一比丘死。是一  比丘如是思惟：「佛毘尼中說：『若比丘死時，  現前僧中衣鉢物應分。』我一人非僧，我當往
佛所問：『是衣鉢物應屬誰？』」即詣佛所頭面  禮佛足一面坐，須臾退坐白佛言：「大德！我等  二比丘憍薩羅國住，一比丘死。我如是思惟：
『佛毘尼中說：「若比丘死時，衣鉢物現前僧應  分。」我一人非僧。』」我今問世尊：「是衣鉢物應  屬誰？」佛言：「有二比丘共一處住，一比丘死，即
死時餘一比丘應心念口言：『某甲比丘死，是  比丘有爾許現前資生輕物，若衣、若非衣，現  前僧可分物，是物屬我，我護我受我用。』如是
作羯磨竟，若異比丘來不得強索。若不如  是作，是比丘衣鉢物不應受；若受，犯突吉羅  罪，亦應共餘比丘分。如是不作出界，犯突吉
羅罪，亦應共異比丘分。若有三比丘一住處，  一比丘死。二比丘是衣鉢物，若展轉分、若自  受分。云何展轉分？一比丘應如是念言：『長老！
某甲比丘死，是比丘有爾所現前資生輕物，  若衣、若非衣，現前僧應分物。是邊爾許分物  屬我。是分與汝長老，是分汝自護、自受、自用。』
第二比丘亦如是念言：『長老！某甲比丘死，是  比丘有爾許資生輕物，若衣、若非衣，現前僧  應分。是邊爾許分物屬我。是分與汝長老，是
分汝自護、自受、自用。』是為展轉分。云何自受  分？一比丘應如是言念：『長老！某甲比丘死，  是比丘有爾許資生輕物，若衣、若非衣，現前
僧應分。是邊爾許分物屬汝，是分汝長老自  護自受自用。』第二比丘亦如是言念：『長老！  某甲比丘死，是比丘有爾許資生輕物，若衣、
若非衣，現前僧應分物。是邊爾許分物屬汝，  是分汝長老自護自受自用。』是為自受分。如  是作竟，若異比丘來不得強索。若不如是
作，是比丘是衣不應受；若受，犯突吉羅罪，亦  應共異比丘分。如是不作者，出界犯突吉羅  罪，亦應異比丘分。

[0204b19]  「若四比丘一住處，一比丘死，三比丘若展轉  分、若自受分、若墮籌分。展轉分、自受分如上  說。云何墮籌分？是衣鉢物作二分，應如是言：
『是分屬上座，是分屬下座；若是分屬下座，是  分屬上座。』如是竟一籌應墮，異比丘見不應  墮。若墮第二籌，諸比丘犯突吉羅罪，亦應異
比丘共分。若如是不作者，出界犯突吉羅罪，  亦應異比丘分。若五比丘一住處，一比丘死，  餘四比丘是衣鉢物，若展轉分、若自受分、若
墮籌分、若羯磨分。展轉分、自受分、墮籌分如  上說。云何羯磨分？是衣鉢物，僧應羯磨與一  比丘。一心會僧，僧中一比丘應唱：『大德僧
聽！某甲比丘死，有爾許資生輕物，若衣、若非  衣，現前僧應分物。若僧時到僧忍聽，僧某甲  比丘，有爾許資生輕物，若衣、若非衣，現前僧
應分物，僧當羯磨與某甲比丘。如是白。』作白  二羯磨。『僧已與某甲比丘羯磨，某甲比丘  死，是比丘所有資生輕物，若衣、若非衣，現前
僧應分物，僧羯磨與某甲比丘竟，僧忍，默然  故，是事如是持。』

[0204c10]  「僧羯磨與比丘衣鉢物，是比丘自受不肯還，  言：『一切僧如法與、如法取、如法誓、如法語竟。
今何以還索？』」佛言：「應如是語：『比丘！清淨故施，  汝應還僧。』若還善。若不還，應強奪，教突吉  羅罪懺悔。」諸沙彌來索是衣分，諸比丘不與，
佛言：「自恣衣分應與、隨比丘法物應與、因  緣衣分應與、非時衣分應與。」佛未語死比  丘衣分應與，以是事白佛。佛言：「聽與。」諸比丘
不知與幾許？佛言：「應作四分，第四分應與  沙彌。」

[0204c20]  佛言：「諸比丘！有受法比丘，不受法比丘中住。  是受法比丘死，不受法諸比丘遣使至受法  比丘所言：『汝等一比丘是間死，衣鉢物持去。』
受法諸比丘若取去善。若不取，應用治四方  僧房臥具。

[0204c25]  「若不受法比丘，受法比丘中住。若死，受法  比丘遣使至不受法比丘所言：『汝等一比丘  是間死，衣鉢物取去。』諸不受法比丘若取去
善。若不持去，應用治四方僧房臥具。

[0204c29]  「有受法諸比丘擯一比丘，到不受法比丘所  言：『諸大德！除我罪作清淨，我當作不受法。』若  未除罪而死，受法諸比丘應還攝衣鉢。若除
罪而死，衣鉢物屬不受法諸比丘。

[0205a04]  「有不受法諸比丘，擯一比丘，是比丘往受法  諸比丘所言：『大德！除我罪作清淨，我當作受  法。』若未除罪而死，衣鉢物屬不受法諸比丘。
若除罪而死，衣鉢物應屬受法諸比丘。」

[0205a08]  有一比丘有衣應捨，是比丘與六群諸比丘。  六群比丘取自用，不肯還歸。爾時有異諸比  丘苦惱，不能得清淨可信比丘。佛夏後月遊
行諸國，諸比丘著新染衣，是比丘著弊故衣。  佛見是比丘，知而故問是比丘：「汝何以著故  弊衣？」答言：「我有衣應捨，與六群諸比丘。六群
比丘取自用，不肯還我。亦有異諸比丘苦惱，  不能得清淨可信比丘與。」佛言：「是清淨故布  施，是時比丘即應還取。若取得善，若不還
應強奪，教突吉羅罪懺悔。」

[0205a18]  佛在舍衛國。有一居士，請佛及僧明日食，佛  默然受。知佛受已，從坐起頭面禮佛足繞佛  而還，其夜多辦淨妙種種飲食，清旦布坐處，
遣人白佛：「食具已辦，唯聖知時。」佛自房住迎  食分，一切僧入居士舍，阿難送佛食分。有  五因緣佛住精舍迎食分。何等五？一若欲入
定；二欲為諸天說法；三欲諸房遊看；四看病  比丘；五若未結戒欲結。佛知諸比丘入居士  舍，捉戶鉤遍看諸房，見一住處開門扇。一
病比丘苦痛無侶，自臥大小便中。佛知故問  問病比丘：「汝何所患苦，獨無人瞻視，自臥  大小便上？」是比丘忠直相實相白佛：「大德！我
性嬾，他有事我不助。我今病，他人亦復不看  我。」佛如是思惟：「是忠實善男子，我當以手摩  其身。」是時佛即以手摩之，當手摩時比丘苦
痛即除愈，身心安樂。佛安徐扶起，與著衣將  出房，安徐扶坐洗之，授淨衣令著。不淨者  為浣捩曬，還入安徐却不淨涕唾，除草蓐灑
掃塗地。更布草蓐已，安徐扶起著衣將入房，  扶令草蓐中坐。告病比丘：「汝若不勤求，未得  事為得故、未到事為到故、未識事為識故。汝
隨爾許時具受苦痛，方當復劇是。」比丘亦自  思惟：「今佛威神力，以手摩我身。當下手時，  我身苦痛即除愈，身心安樂。」是比丘念佛大
恩，善心生焉，得清淨信立種種願，佛功德尊  重，於佛撿意一心。佛隨比丘意善為說法，  是比丘在草座上，一切諸法不受，得阿羅漢。
佛安是比丘第一漏盡中已，從是房出閉門  下橝，還本房布尼師檀結跏趺坐。居士是  時見眾僧坐已，從坐起自行澡水，種種飲食
自恣所須。食畢澡手執鉢，持一小床在僧前  坐，欲聽說法。時上座比丘說法，還到佛所頭  面禮佛足一面坐。諸佛常法，諸比丘中食
還，如是問諸比丘：「飲食多美，僧得滿足不？」諸  比丘言：「大德！食美飽滿。」諸比丘食還，爾時世  尊以如是問：「汝等飲食美不？僧飽滿不？」諸
比丘言：「大德！食美飽滿。」

[0205b26]  佛告諸比丘：「今日我捉戶鉤諸房遍看，見一  病比丘，苦痛病急獨無人看，臥大小便中。  汝諸比丘！是事不是，何以不相看、不相供給。
入我法中，汝無父母兄弟，若不相看，誰當看  汝？」佛種種因緣呵諸比丘已，告諸比丘：「從今  日應看病人。」長老憂波離問佛：「誰應供給
瞻視病人？」佛言：「和尚、阿闍梨；同和尚、同阿  闍梨。若無四種人，僧應供給。若僧不與，僧得  突吉羅罪。若僧差人，不肯去者，得突吉羅罪。
從今日結看病比丘法。看病人法者，當隨病  人所須應作，隨時到病人邊問病因緣。問  病因緣已，若問藥師、若問知病比丘、見病比
丘，如是以何藥差？若藥師教應服是藥，明日  到厨中看僧作何食？若有隨病應食，看病人  則往。若無應病食，應取僧所供給供給是病
人。若是事無是住處，若善好有德比丘，從  是比丘索供給病人。若無是事，應從多知識  大德比丘索。若無是事，應留病比丘六物，餘
物應貿所須供給病人。若無是事，以所受重  物貿輕物受持，得錢求所須供給病人。若無  是事，所受鐵鉢為貿瓦鉢受持，得錢市所須
供給病人。若無是事，看病人應自與。若自無，  應從他乞供給病人。若無知識乞不能得，乞  食美者供給病人。看病比丘，應隨時到病人
邊為說深法，是道非道發其智慧。是病比丘  如是隨意說法。若是阿練若病，應現前讚阿  練若法。若學修妬路經，現前讚學修妬路。若
學毘尼，現前讚毘尼。若作法師，現前讚阿  毘曇。若佐助眾事，應讚佐助眾事。若有大德  多人所識，應問初地相、第二、第三、第四地相，
須陀洹果乃至阿羅漢果。若死，隨其功德供  給供養竟，諸衣若應浣者浣，捩曬燥捲襞，  徐徐擔入僧中，應如是唱：『某甲比丘死，是
比丘僧伽梨、是憂多羅僧、是安陀會、是鉢  是漉水囊、是尼師檀、是餘資生物，自得如  是勝趣。』」

[0206a04]  佛言：「有三種病人：有病人，若得隨病飲食若  不得，若得隨病藥若不得，若得隨意看病人  若不得，不能差。

[0206a07]  「有病人，若得隨病飲食若不得，若得應病藥  若不得，若得隨意看病人若不得，能差。

[0206a09]  「有病人，若得隨病飲食差，若不得死；若得應  病藥差，若不得死；若得隨意看病人差，若不  得死。以是病故聽看病人，若上二種病人，
為供養供給亦善。病人有五事難看。何等五？  一惡性不可共語；二看病人教不信不受；三  應病飲食不應病飲食，不知自節量；四不肯
服藥；五不能自忍節量。有是五法病人難  看。病人有五事易看。何等五？一不惡性；二看  病人教能信受；三別隨病應食不應食；四能
自服藥；五能自忍節量；有是五法病人易看。  有五法看病人不能看病。何等五？一者惡性  不可共語；二者病人教不隨語；三者不別知
隨病應食不應食；四者不能為病人他邊索  藥；五者不能忍。有是五法不能看病人。  有五法能看病人：一者不惡性可共語；二者
病人教即隨語；三者能知應病飲食，是應食  是不應食；四者能為病人他邊索藥；五者能  忍。有是五法能看病人。

[0206a27]  「有五法病人難看。何等五？一惡性不可共語；  二不知諸病起滅無常；三身中起病辛苦不  樂，奪命性不能忍；四一切喜從他索，少自
能作而不作；五五受陰中起滅不觀，是色  陰、是色陰習、是色陰盡，是痛陰、是想陰、是  行陰，是識陰、是識陰習、是識陰盡。有是五法
病人難看。有五法病人易看。何等五？一者不  惡性可共語；二知諸痛起滅觀無常；三身中  起病辛苦痛急不樂，奪命性能忍；四一切不
喜從他索少，自能作自作；五五受陰中起滅  能觀，是色陰、是色陰習、是色陰盡，是痛陰、是  想陰、是行陰，是識陰、是識陰習、是識陰盡。有  是五法病人易看。

[0206b11]  「復有五法看病人不能看病。何等五？一者惡  性不可共語；二者若多惡病人屎尿，瓦甌  唾壺出入時，若棄唾時不喜；三為財物飲食
不為法故；四五受陰中起滅不能觀，是色陰、  是色陰習、是色陰盡，是痛陰、是想陰、是行陰，  是識陰、是識陰習、是識陰盡。五不能隨時到
病人邊為說深妙法示是道非道，不能生其  智慧。是為五法不能看病。」

[0206b19]  佛告諸比丘：「有比丘遣比丘，使與他比丘衣。  所與比丘衣者死，彼死比丘邊同意取，是惡  取。死者衣受，是惡受。若本主活在，與彼同意
取，是好取。長衣受，是好受。有比丘遣比丘，使  與他比丘衣。本主死與是同意取，是惡取。死  者衣受，是惡受。所與比丘活在，與彼同意取，
是好取。長衣受，是好受。」  (七法中衣法第七竟)

十誦律卷第二十八

* * *

【經文資訊】大正藏第 23 冊 No. 1435 十誦律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
