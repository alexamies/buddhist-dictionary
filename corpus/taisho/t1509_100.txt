大智度論釋曇無竭品第八十九  (卷第一百)
龍樹菩薩造

後秦龜茲國三藏鳩摩羅什譯

[0750b25]  【經】

[0750b25]  「爾時，薩陀波崙菩薩摩訶薩及長者女并  五百侍女到曇無竭菩薩摩訶薩所，散天曼  陀羅華，頭面禮畢，退坐一面。曇無竭菩薩見
其坐已，告薩陀波崙菩薩言：『善男子！諦聽！  諦受！今當為汝說般若波羅蜜相。善男子！  諸法等故，當知般若波羅蜜亦等。諸法離故，
當知般若波羅蜜亦離。諸法不動故，當知般  若波羅蜜亦不動。諸法無念故，當知般若波  羅蜜亦無念。諸法無畏故，當知般若波羅蜜
亦無畏。諸法一味故，當知般若波羅蜜亦一  味。諸法無邊故，當知般若波羅蜜亦無邊。諸  法無生故，當知般若波羅蜜亦無生。諸法無
滅故，當知般若波羅蜜亦無滅。虛空無邊故，  當知般若波羅蜜亦無邊。大海水無邊故，當  知般若波羅蜜亦無邊。須彌山莊嚴故，當知
般若波羅蜜亦莊嚴。虛空無分別故，當知般  若波羅蜜亦無分別。色無邊故，當知般若波  羅蜜亦無邊；受、想、行、識無邊故，當知般若波
羅蜜亦無邊。地種無邊故，當知般若波羅蜜  亦無邊；水種、火種、風種無邊故，當知般若波  羅蜜亦無邊；空種無邊故，當知般若波羅蜜
亦無邊。如金鋼等故，當知般若波羅蜜亦等。  諸法無分別故，當知般若波羅蜜亦無分別。  諸法性不可得故，當知般若波羅蜜性亦不
可得。諸法無所有等故，當知般若波羅蜜亦  無所有等。諸法無作故，當知般若波羅蜜亦  無作。諸法不可思議故，當知般若波羅蜜亦  不可思議。』

[0750c23]  「是時，薩陀波崙菩薩摩訶薩即於  座上得諸三昧，所謂諸法等三昧，諸法離  三昧，諸法無畏三昧，諸法一味三昧，諸法
無邊三昧，諸法無生三昧，諸法無滅三昧，虛  空無邊三昧，大海水無邊三昧，須彌山莊嚴  三昧，虛空無分別三昧，色無邊三昧，受、想、
行、識無邊三昧；地種無邊三昧，水種、火種、風  種、空種無邊三昧；如金鋼等三昧，諸法無  分別三昧，諸法不可思議三昧——如是等，得六  百萬諸三昧門。」

[0751a03]  爾時，佛告須菩提：「如我今於  三千大千世界中與諸比丘僧圍繞，以是相、  以是像貌、以是名字說般若波羅蜜；薩陀波
崙得是六百萬三昧門，見東方、南西北方、  四維、上下如恒河沙等三千大千世界中諸  佛與諸比丘恭敬圍繞，以如是相、以是像貌、
以是名字說是摩訶般若波羅蜜亦如是。薩  陀波崙菩薩從是已後，多聞、智慧不可思議，  如大海水；常不離諸佛，生於有佛土中。乃
至夢中未曾不見佛時；一切眾難皆悉已斷，  在所佛土隨願往生。須菩提！當知是般若  波羅蜜因緣，能成就菩薩摩訶薩一切功德，
得一切種智。以是故，須菩提！諸菩薩摩訶  薩若欲學六波羅蜜、欲深入諸佛智慧、欲  得一切種智，應受持是般若波羅蜜，誦、讀、
正憶念、廣為人說，亦書寫經卷，供養、尊重、讚  歎，香華乃至妓樂。何以故？般若波羅蜜是  過去、未來、現在十方諸佛母，十方諸佛所尊  重故。」

[0751a22]  【論】

[0751a22]  釋曰：

[0751a22]  曇無竭既出，至法座所，遍觀無勝  己者，於是而坐。

[0751a23]  爾時，薩陀波崙菩薩知坐  已定，到曇無竭所，頭面禮足，一面坐。禮有  三種：一者、口禮；二者、屈膝，頭不至地；三者、
頭至地，是為上禮。人之一身，頭為最上，足  為最下，以頭禮足，恭敬之至。

[0751a27]  曇無竭見其  坐已，知從遠來，不惜身命，種種勤苦，為欲  聞法。初相見時，日垂欲沒，少時聞法；曇無
竭以日沒故，起入宮中。今為法故，七歲渴  仰，不生異心；垂欲出時，以血灑地，知其  為法不惜身命，其心不退，決定無疑，堪受
教化。是故告言：「善男子！一心諦聽！」

[0751b04]  上疑諸佛  來去，已斷；今但欲聞甚深般若波羅蜜，是  故為說「般若波羅蜜相」。

[0751b06]  「般若波羅蜜相」者，如  先諸法平等義中說。

[0751b07]  或有人言：般若波羅蜜  力故，觀諸法皆平等；非諸法性性自平等。  是故，曇無竭言：「諸法平等故，般若波羅蜜平
等。」所以者何？因果相似故。初觀諸法平等  是因，決定心得般若波羅蜜是為果。

[0751b11]  問曰：

[0751b12]  觀諸法平等即是般若、般若即是平等，何以  分別為因、果？

[0751b13]  答曰：

[0751b13]  般若及諸法雖一相、無  二無別，行者初觀時是因，觀竟名為果。如  須陀洹道得、向。又如有漏五眾，因時名集，  果時名苦。

[0751b16]  色等一切法平等，即是般若波羅  蜜平等。

[0751b17]  問曰：

[0751b17]  應說「般若波羅蜜相」，今何以  說平等？因不平故有平等，因平故有不  平。於般若中亦不一相、亦不異相，汝何以  故欲取一相？

[0751b20]  答曰：

[0751b20]  般若波羅蜜甚深微妙，  不以方便說則無解者；是故若分別不等，  則生諸煩惱，三毒增長，所謂憎怨，愛親；愛  善，憎不善。

[0751b23]  菩薩住是二等中，觀一切法皆  平等：住眾生等中，怨親、憎愛皆悉平等，開  福德門，閉諸惡趣；住法等中，於一切法中
憶想分別、著心取相皆除滅，但見諸法空，空  即是平等。

[0751b27]  有人得是諸法平等空，直趣菩  薩道，於空不戲論；有人雖得平等而生  戲論：「若觀都空，有如是失！」如是人於平
等即是不等。是故此中為「真平等」故說「般  若波羅蜜等」，非是戲論。

[0751c02]  離平等、不平等二邊，  是般若波羅蜜相。

[0751c03]  問曰：

[0751c03]  平等者，於般若波羅  蜜相已具足，何以故更說「離等是般若波羅  蜜相」？

[0751c05]  答曰：

[0751c05]  經中但說「諸法等故般若等」，行  者取是平等相而生著，是故說：「般若波羅  蜜平等相自性離，色等諸法自相離故。」

[0751c07]  離義，  如〈相無相品〉中說。

[0751c08]  得此諸法平等，又於平  等離，安住空中，空中則不動——戲論不能  動，諸煩惱山亦不能動，無常時亦不能
動。所以者何？於一切法得實相故。菩薩  住是二空，得不動般若波羅蜜，是則究竟。

[0751c13]  若有念，即是有相著處；是故說：「諸法無念  故，當知般若波羅蜜亦無念。」無動相是般若  波羅蜜，般若波羅蜜諸相滅故。

[0751c15]  若不念是  般若，或迷悶無所趣向，有戲論者，在大  眾中則生怖畏；或於涅槃中不了故，亦生  怖畏。是故說「無怖畏相是般若波羅蜜」。

[0751c18]  是人  雖不決定取諸法相，而深入法性故，於大  眾中有難論諸相者，心無所畏，於諸  法得無相故。又入無生法忍時，知一切
法不可得，於是中亦無所畏。所以者何？是  菩薩善通達一切法故。

[0751c23]  復次，一切法一相，所  謂性空；是故般若波羅蜜隨一切法故，亦性  空一味。

[0751c25]  問曰：

[0751c25]  上已說諸法平等，今何以更  說一味？

[0751c26]  答曰：

[0751c26]  空，或時有味，或時無味。若行  者為諸見取相分別好醜籌量，爾時得是  諸法平等空心，大歡喜故名為味。如人為
熱渴所逼，得清冷水，以為真味無比，隨  時用故名味。真實畢竟空，則無味、不味。

[0752a01]  復  次，一味者，菩薩行般若波羅蜜時，所緣、所觀  皆為一味；空智力大故，餘法皆隨而為空。  譬如煮石蜜欲熟時，雖異物和合，皆
為石蜜。又如大海，百川歸之，皆為一味，所  謂畢竟空味。色等諸法亦如是，凡夫心中各  各別異；入般若波羅蜜中，皆為一味。邊名
為相，若有、若無。實觀色等諸法非有非無  故無相，無相即是無邊；觀是已，即是無邊般  若波羅蜜。

[0752a10]  復次，有人言：邊有二種：常邊、斷邊，  世間邊、涅槃邊，惡邊、善邊等。此中無如是等  諸邊故，名為無邊般若波羅蜜。

[0752a12]  復次，有人言：  邊名前際、後際。世間無始故無前際，入無餘  涅槃故有前際；不復更出故無後際。如是
等分別諸邊，著世間故畏涅槃。是故般若  波羅蜜中無是一切邊，但聞諸法實相無  入無出。

[0752a17]  問曰：

[0752a17]  諸法平等、諸法離皆是無邊，  何以復別說？

[0752a18]  答曰：

[0752a18]  有人知諸法平等、知諸  法離，則不須說；若有人取相，著是一味，故  說無邊。

[0752a20]  曇無竭非但為薩陀波崙故說，薩  陀波崙亦不但自為故問，但為眾生有種  種心、種種行故，於般若波羅蜜相中略說。

[0752a23]  無生、無滅，如先種種因緣「破生滅」中說。虛空  無邊，如摩訶衍虛空譬喻中說。大海水無  邊、須彌莊嚴，先未說故，今當略說。

[0752a25]  問曰：

[0752a25]  虛  空，無為、常法故無得其邊者，可言無邊。大  海水在四天中，繞須彌山，有由旬數量，有  人能渡，何以言無邊？

[0752a28]  答曰：

[0752a28]  無邊有二種：  一者、實無邊，二者、人不能到故無邊。海亦  有二種：一者、可渡；二者、繞須彌山在九
寶山裏，廣八萬二千由旬，世間人不能得  邊，故言無邊。如小海，船力可渡；大海水，  船力不可渡，唯有神通者能度。如外道
凡夫能生禪定船，度欲界、色界海；無色界  如大海，深廣則不能渡，以不能破我心  故。諸賢聖人智慧、禪定翅力，破諸法邪相、  得實相，故能度，是故說大海譬喻。

[0752b08]  問曰：

[0752b08]  須  彌山一色，何以言莊嚴？

[0752b09]  答曰：

[0752b09]  外書說須彌  山一色，純是黃金。六足阿毘曇中說：須彌山  四邊，各以一寶成，金、銀、頗梨、琉璃莊嚴。若
諸鳥隨所至方，各同其色。難陀、婆難陀龍  王兄弟，以身圍繞七匝。山頂有三十三天  宮，其城七重，名為憙見，九百九十九門，一
一門邊皆有十六青衣大力鬼神守護。城  中高處作殿，名曰最勝，四邊有四大園。四  天王在四邊，有山名遊乾陀，各高四萬二
千由旬，四天王治其上。四大海水，諸阿修羅  宮及諸龍王宮殿；遊乾陀等九寶山，日月、五星、  二十八宿及諸餘星圍繞莊嚴。如是等種種  雜飾以為莊嚴，視之無厭。

[0752b21]  般若波羅蜜亦  如是。六波羅蜜果報故，作轉輪王、梵、釋天  王、淨居天王、大自在天——如是等果報，行般若
波羅蜜未具足時，受此果報莊嚴。般若波  羅蜜具足時，則有須陀洹果、斯陀含果、阿那  含果、阿羅漢果、辟支佛道、阿毘跋致菩薩、諸  佛道果莊嚴。

[0752b27]  如須彌山，上、下皆有莊嚴。般  若波羅蜜莊嚴亦爾，未具足時，諸天王等  莊嚴；具足已，諸道果莊嚴。如須彌山者，劫初
立時，四邊大風吹，聚地之精味，積為須彌  山；更有風吹，令堅而成寶。般若波羅蜜亦  如是，一切善法中第一堅實牢固和合以
為般若。如須彌山，四邊大風吹、大海水波  所不能動；般若波羅蜜亦如是，邪見、外道、  戲論及諸魔民所不能動。如須彌山頂四
園，諸天到者，受種種樂；般若亦如是，行者  能登般若頂，到四禪等諸定園中，受種種  樂。

[0752c09]  復次，有人言：須彌山，眾鳥到者皆同一  色；般若波羅蜜亦如是，諸法入中皆同一  相，所謂無相。

[0752c11]  如虛空無分別者，虛空無  分別是內是外、是遠是近、是長是短、是淨是  不淨等；般若波羅蜜亦如是，諸法入般若
中，亦無內外、善不善等分別。

[0752c14]  如五眾無邊  者，五眾常遍滿世間；般若波羅蜜亦如是，  不遠離於五眾，五眾實相即是般若波羅蜜。

[0752c17]  復次，如色等法，分析破裂，乃至微塵則無  方，無方故無邊；無色法，無形故無此彼，無  此彼故無邊。般若波羅蜜亦如是，於一切
法，分別色乃至微塵、分別無色法乃至一  念中，不見決定有常、樂、我、淨。是故說色無  邊故般若無邊。

[0752c22]  乃至虛空六種，亦如是。如金  鋼等者，如天王所執金鋼，無憎無愛，隨  所用處，無不摧碎；諸佛一切智前心，此心
中三昧能斷一切結使煩惱顛倒及習皆滅，  故名為如金鋼。如金鋼三昧相應智慧觀  一切法皆平等，般若波羅蜜觀諸法平等亦  如是。何以故？般若先觀諸法平等，然後得
是三昧。諸法無分別者，世間凡夫煩惱力故，  種種分別諸法；得諸法實相，則皆破壞、變  異。是故聖人得般若波羅蜜，不隨憶想分
別諸法，入空、無相、無作三昧中；若得諸法變  異時，則不憂愁，以先來不分別取諸法相  故。諸法性不可得者，一切法皆從因緣和合
生，無有無因緣、若少因緣而起者；若從因  緣生，則無自性。性者，名本有決定實事。若  性從因緣和合邊生，當知未和合時則無；
若先無今從因緣和合有者，則知無性。若  從因緣而生性者，性即是作法。性名不相  待、不相因，常應獨有；如是有為法則無。是
故言「一切諸法性不可得，般若波羅蜜性亦  爾」。

[0753a13]  諸法無所有等故者，諸法性不可得故，眾  因緣亦不可得；眾因緣亦不可得故，皆是  無所有；入無所有中故，則皆平等。所以者
何？有，故有分別；無，故無分別。如草香、栴檀  香，燒時有分別，滅時無分別。諸法無作者，  眾生空、法空故，則皆無作。眾生所作者，所謂
十善、十不善等。法作者，所謂火然、水流、風動、  識能識，智能知——如是法，各各自有力。無眾  生乃至無知者、見者，無色等乃至一切種
智，先已破。破眾生故無作者，破法故無所  作；但凡夫人顛倒覆故言：「我有所作。」

[0753a23]  諸法  不可思議者，色等一切法不得決定——若常、若  無常，若苦、若樂，若實、若空，若我、若無我，若生
滅、若不生滅，若寂滅、若不寂滅，若離、若不離，若  有、若無等種種門分別，亦如是不可得思  議。所以者何？是法皆從心中憶想分別生，
亦不可決定；一切法實性，皆過心、心數法、  出名字語言道。如前品說：「一切諸法平等，  一切賢聖不能行、不能到。」是故不可思議。
般若波羅蜜亦爾，觀是法故生。

[0753b03]  是時，薩陀波  崙即於坐上得諸三昧。

[0753b04]  問曰：

[0753b04]  薩陀波崙先  已知諸法空相，今種種勤苦，住立七歲，見曇  無竭得何等利益？

[0753b06]  答曰：

[0753b06]  薩陀波崙先見諸  佛，得諸三昧，貴重般若波羅蜜生著相；  今曇無竭七歲從定起，為說般若破其著  心，一切法性自空，非般若波羅蜜令其空。
是故說：「諸法等故，般若波羅蜜等；諸法離  相，乃至諸法不可思議故，般若不可思議。」  不令輕賤餘法、貴重般若。何以故？不令
因般若故更生垢著。般若波羅蜜雖畢竟  清淨，多所饒益，復不可取相而生著心；  如熱金雖好，不可手捉。薩陀波崙得是教  化，斷般若中著心，即得諸法等諸三昧。

[0753b16]  句  句解說，散亂心中，但有智慧，不名三昧；今  從師聞已，一心思惟，名為三昧，攝心不散，  智慧變成三昧。如風中燈不能照明，在靜
室閉門，明乃遍照。

[0753b20]  先已欲界心散亂故，智慧  力未成就；今入攝心中，所聞諸法皆名三  昧，能破諸煩惱等及魔人民。如水，寒風未
至，未成為氷，則無堅用；若成凍氷，能有所  蹈。

[0753b24]  得如是等六百萬三昧門：薩陀波崙得  聞曇無竭所說法，得諸法中大智慧明，所  謂種種諸法實相門。諸法平等——平等是智慧，
入薩陀波崙禪定心中，變為三昧。

[0753b27]  今欲說  三昧、智慧今世後世果報故，爾時，佛告須菩  提：「如我今在大眾中說般若，以是相、以  是像貌、以是名字說般若；薩陀波崙從
曇無竭得是三昧，於三昧中見十方佛在  大眾中說般若亦如是。須菩提！薩陀波崙  從是以後深愛樂法故，多集諸經，廣誦多
聞。如阿難，佛所說皆能持；薩陀波崙亦如是，  多聞、智慧不可思議，如大海水。即於是世常  不離佛。」如是等名為今世果報。捨身常生
有佛國中，好修行念佛三昧故，乃至夢中初  不離見佛。地獄等諸難皆已永絕，隨意往  生諸佛國土；以其深入般若波羅蜜、集無
量功德故，不隨業生。薩陀波崙從一佛土  至一佛土，供養諸佛，度脫眾生，集無量  功德；譬如豪貴長者，從一會至一會，乃  至今在大雷音佛所，淨修梵行。若有欲
求般若波羅蜜  者  ，當如薩陀波崙菩薩，  堅正一心，不可傾動！

[0753c16]  是故當知般若波羅蜜  因緣故，能成就一切功德者，諸菩薩等得  般若者，貪欲瞋恚等在家罪垢、邪疑戲論
等出家罪垢，皆悉除滅，得心清淨；心清淨故，  得一切功德成就。得一切種智者，所謂得  阿耨多羅三藐三菩提。六波羅蜜者，從初
地乃至七地得無生忍法；八地、九地、十地，  是深入佛智慧，得一切種智，成就作佛。

[0753c23]  於  一切法得自在者，皆應受持，乃至華香、妓  樂。

[0753c25]  須菩提雖常樂空行，佛共說般若，又得  無諍三昧，故不應囑累。

[0753c26]  阿難得聞持陀羅  尼，又常親近世尊，故廣囑累。

大智度論釋囑累品第九十

[0753c29]  【經】

[0753c29]  爾時，佛告阿難：「於汝意云何？佛是汝大師  不？汝是佛弟子不？」

[0754a01]  阿難言：「世尊！佛是我大  師，脩伽陀是我大師，我是佛弟子。」

[0754a02]  佛言：「如  是！如是！我是汝大師，汝是我弟子。若如弟子  所應作者，汝已作竟。阿難！汝用身、口、意慈業
供養供給我，亦常如我意，無有違失。阿難！我  身現在，汝愛敬供養供給，心常清淨；我滅度  後，是一切愛敬、供養、供給事，當愛敬、供養般若
波羅蜜！乃至第二、第三，以般若波羅蜜囑累  汝。阿難！汝莫忘莫失，莫作最後斷種人！阿  難！隨爾所時般若波羅蜜在世，當知爾所時
有佛在世說法。阿難！若有書般若波羅蜜，受  持、讀、誦、正憶念、為人廣說，恭敬、尊重、讚歎，華  香、幡蓋、寶衣、燈燭種種供養，當知是人不離
見佛、不離聞法、常親近佛。」

[0754a14]  佛說般若波羅蜜  已，彌勒等諸菩薩摩訶薩、慧命須菩提、舍利  弗、大目犍連、摩訶迦葉、富樓那彌多隷耶
尼子、摩訶俱絺羅、摩訶迦旃延、阿難等，并  一切大眾，及一切世間諸天、人、犍闥婆、阿修  羅等，聞佛所說，皆大歡喜。

[0754a20]  【論】

[0754a20]  問曰：

[0754a20]  佛已斷法愛，乃至一切種智、涅槃，不  著不取相，今何以種種因緣囑累是法，似  如愛著？

[0754a22]  答曰：

[0754a22]  諸佛大慈悲心，從初發意已  來乃至到涅槃門，常不捨離。於娑羅雙樹  間，以金鋼三昧為眾生碎身如麻米，何  況經法多所饒益而不囑累！

[0754a25]  又阿難是未  離欲人，未盡知般若波羅蜜力勢果報多  所利益，是以慇懃囑累：「汝當好受持無  令忘失！」

[0754a28]  是故佛雖於一切法無憎愛、常寂  滅相，而囑累是般若。

[0754a29]  問曰：

[0754a29]  阿難是聲聞人，  何以以般若波羅蜜囑累，而不囑累彌勒  等大菩薩？

[0754b02]  答曰：

[0754b02]  有人言：阿難常侍佛左右，  供給所須，得聞持陀羅尼，一聞常不失。既  是佛之從弟，又多知多識，名聞廣普，四眾所
依，是能隨佛轉法輪第三師。佛知舍利弗  壽短早滅度故不囑累。又阿難是六神通、三  明、共解脫五百阿羅漢師，能如是多所利  益，是故囑累。

[0754b08]  彌勒等諸大菩薩，佛滅度後，各  各分散，至隨所應度眾生國土——彌勒還兜  率天上，毘摩羅鞊、文殊師利亦至所應度眾
生處。佛又以是諸菩薩深知般若波羅蜜  力，不須苦囑累。

[0754b12]  阿難是聲聞人，隨小乘法，  是故佛慇懃囑累。

[0754b13]  問曰：

[0754b13]  若爾者，《法華經》、諸餘  方等經，何以囑累喜王諸菩薩等？

[0754b14]  答曰：

[0754b14]  有人  言：是時，佛說甚深難信之法，聲聞人不在。  又如《佛說不可思議解脫經》，五百阿羅漢雖  在佛邊而不聞，或時得聞而不能用。是
故囑累諸菩薩。

[0754b18]  問曰：

[0754b18]  更有何法甚深勝般  若者，而以《般若》囑累阿難，而餘經囑累  菩薩？

[0754b20]  答曰：

[0754b20]  般若波羅蜜非祕密法。而《法華》  等諸經說阿羅漢受決作佛，大菩薩能受持  用；譬如大藥師能以毒為藥。

[0754b22]  復次，如先說，  般若有二種：一者、共聲聞說；二者、但為十方  住十地大菩薩說，非九住所聞，何況新發
意者！復有九地所聞，乃至初地所聞，各各不  同。般若波羅蜜總相是一，而深淺有異，是故  囑累阿難無咎。

[0754b27]  問曰：

[0754b27]  先〈見阿閦佛品〉中囑  累，今復囑累，有何等異？

[0754b28]  答曰：

[0754b28]  菩薩道有二  種：一者、般若波羅蜜道，二者、方便道。先囑累  者，為說般若波羅蜜體竟；今以說令眾生
得是般若方便竟，囑累。以是故，〈見阿閦佛〉  後，說〈漚和拘捨羅品〉。

[0754c03]  般若波羅蜜中雖有  方便，方便中雖有般若波羅蜜，而隨多  受名。般若與方便，本體是一，以所用小  異故別說；譬如金師以巧方便故，以金作
種種異物，雖皆是金，而各異名。

[0754c07]  菩薩得是  般若波羅蜜實相，所謂一切法性空、無所有、  寂滅相，即欲滅度；以方便力故，不取涅槃
證。是時，作是念：「一切法性空，涅槃亦空，我今  於菩薩功德未具足，不應取證；功德具足，  乃可取證。」是時，菩薩以方便力，過二地，入
菩薩位；住菩薩位中，知甚深微妙無文字  法，引導眾生，是名方便。

[0754c14]  復次，有方便——菩薩  知一切法畢竟空性、無所有，而能還起善法、  行六波羅蜜，不隨空。若能生四種事：若疑、
若邪見、若入涅槃、若作佛；以般若有如是  分別，若能除邪、疑，不入涅槃，是為方便。

[0754c19]  有人言：般若波羅蜜多所饒益，於大珍寶  聚中最勝。佛知滅度後，多有怨賊欲毀壞  者，品品囑累猶尚無咎，何況二處！

[0754c21]  問曰：

[0754c21]  若  囑累，何以乃爾慇懃鄭重？

[0754c22]  答曰：

[0754c22]  佛隨世俗法  引導眾生，譬如估客主，欲遠出他國，雖  以財寶囑累於子，大價妙寶偏獨慇懃，以  其子未識妙寶價重故。餘人以估客主是
識寶價人而慇懃囑累，必知其貴；若聞其  子讚說寶價，則不信之。佛亦如是。

[0754c27]  復次，若  於餘人異眾中讚歎般若囑累，人則譏佛  自稱讚法，疑而不信；自於弟子中囑累，則  無嫌。

[0755a01]  復有人言：佛上品中說寂滅相無戲  論，是一切智，是中無有決定法可取，則人  以為無所可貴；今慇懃囑累，則知佛不著
空法。一切眾生中，愛念般若無過佛者，佛  知般若恩深故，貴重是般若而慇懃囑累。

[0755a06]  有人言：佛欲現中道故囑累：先說諸法空，  以遮有邊；今慇懃囑累，則破無邊，是則中  道。若人謂佛貪心愛著此法，佛以種種因
緣說般若波羅蜜空相；若人謂佛墮斷滅  中，是故慇懃囑累。如是，則離二邊。

[0755a10]  問曰：

[0755a10]  佛  知阿難是弟子，何以故問阿難：「汝是我弟  子不？我是汝師不？」

[0755a12]  答曰：

[0755a12]  佛有惡弟子須那  剎多羅等，有少因緣故作弟子，欲於佛  所取射法，佛不為說，於是反戒言：「我非佛
弟子。」又如須尸摩為盜法故作弟子。如是  等，是名字弟子。

[0755a16]  又復外道等謂阿難不得已  而在佛邊——阿難曾作外道弟子，著草衣，求  神仙；今以佛是其親族，尊重故給侍。

[0755a18]  以如  是等事故，於大眾中問阿難：「汝是我弟子  不？」若言是真弟子，當隨我勅。

[0755a20]  是故阿難  為欲令人信故重答。

[0755a21]  佛告阿難：「弟子所應  作法，汝盡具足。」

[0755a22]  弟子法者，所謂以善身、口、意  業供給師。有弟子心好，身、口業不稱；有弟  子身、口業好，而心不稱。若弟子以善心深
愛樂師，身、口相稱，不惜身命、不難懃勞，  自捨其心，隨師教勅——阿難盡具足此事。

[0755a26]  佛  告阿難：「汝今現在恭敬於我，我滅度後，恭  敬般若，亦當如是。」

[0755a28]  問曰：

[0755a28]  般若是諸佛師，而  阿難何以不恭敬其師，而恭敬佛？

[0755a29]  答曰：

[0755a29]  阿  難雖得初道，漏未盡故，不深知法實，如  佛所知。是故佛告阿難：「汝恭敬般若，如恭  敬我。」

[0755b03]  復次，眾生見佛三十二相、八十隨形好、  大光明、金色身，多愛敬；般若波羅蜜微妙  甚深，無形、無色，智者能知。佛身相好，愚、智
視之，皆無厭足，是故佛以身喻般若。

[0755b06]  佛在  世時，能自遮魔，是故佛告阿難：「我滅度後，好  守護般若。」

[0755b08]  問曰：

[0755b08]  一囑累則足，何以至三？

[0755b08]  答  曰：

[0755b09]  佛深愛般若波羅蜜故三囑。

[0755b09]  問曰：

[0755b09]  若深  愛者，何限於三？

[0755b10]  答曰：

[0755b10]  諸佛常法，語不過三。  若過三不從，執金鋼神則以杵擬之；  又執金鋼神意：若過三不從，則是逆人，便  當殺之。是故佛問不過三。

[0755b13]  復次，若一說，猶  緩；過三，太急，似如凡夫貪著者。

[0755b14]  復次，受者  心有三種，鈍根者至三乃生善心；阿難雖  復利根，心向聲聞，但一身求度，是故三告。

[0755b17]  所以囑累者，為不令法滅故。汝當教化  弟子，弟子復教餘人，展轉相教；譬如一燈  復然餘燈，其明轉多。莫作最後斷種人者，
世人有子，若不紹繼，則名斷種，最為可恥。  佛以此喻告阿難：「汝莫於汝身上令般若  斷絕！」

[0755b22]  問曰：

[0755b22]  如先品中明「般若波羅蜜，說亦不  增、不說亦不減，畢竟寂滅相」，今何以言「莫  令斷滅」？譬如虛空，誰能滅者？

[0755b24]  答曰：

[0755b24]  般若波  羅蜜雖寂滅、無生無滅相、如虛空、不可戲  論，而文字語言書般若波羅蜜經卷，為他人  說，是此中般若，於此因中而說其果。

[0755b27]  凡人  聞般若波羅蜜微妙，即生著心，取般若  相，分別諸法，所謂是善、是不善，是世間、是  涅槃等；以分別故，於是法中生著心，著心
故鬪諍，鬪諍故起諸罪業——如是人名為滅  般若波羅蜜。

[0755c03]  佛告阿難：「汝當如般若波羅  蜜相，莫著文字語言，教化眾生。」是名不滅。

[0755c05]  「阿難！隨般若在世幾時，則知爾許時佛在  世」，如經中廣說。

[0755c06]  佛慇懃囑累，在會眾生有  疑，是故佛說囑累因緣，所謂「有般若在世，  則為佛在」。所以者何？般若波羅蜜是諸佛母，
諸佛以法為師。法者，即是般若波羅蜜。若師  在、母在，不名為失利。所以者何？利本在故。  是故說：「若般若在世，佛亦在世。」

[0755c11]  又法寶不  離佛寶。菩薩有三十二相、八十隨形好，不  名為佛，得法寶故名為佛。法寶即是般若  波羅蜜。如人從佛得利，乃至得解脫涅槃；
若人於般若中能信行，亦以三乘法而入  涅槃。是故說般若在世，如佛在世，說法無  異。

[0755c17]  「阿難！若有人聽受般若，及書、持等，當知  是人不離見佛、聞法、親近諸佛。」

[0755c18]  問曰：

[0755c18]  有人  重罪，三不善業成就，聽、受、書、持般若，是人  云何當得不離諸佛、聞法、親近佛不？

[0755c20]  答  曰：

[0755c21]  是事先品中已答，所謂聽法者有二種人：  一者、但聽而不信受行，二者、聽而信受奉行。  如弟子不聽、不信受行師語，是名不聽；
若以一心聽聞，信受奉行，厭世、愛涅槃，離  小乘、樂大乘——作如是聽受，是名真聽。誦、讀  亦如是。

[0755c26]  正憶念，隨如佛意，離有無二邊，行  於中道。如所聞受持，及其義解、為他人解  說，恭敬、尊重、供養、讚歎、花香等。初始微薄，
乃至正憶念、為他人說，其心轉厚，功德轉多，  牢固不動。

[0756a01]  若聞師說、若見經卷、花香等供  養——若智者知般若功德供養者，福德重；不  知者供養，福德微薄。福德純厚者，轉身不
離見佛、聞法、親近諸佛；福德微薄者，不  言轉身得三福報，償眾罪已，久後亦必當  得佛。

[0756a06]  此中佛總說福德純厚、微薄，漸漸皆當  見十方佛、聞佛所說，漸漸具足六波羅蜜，  皆得作佛。

[0756a08]  佛以佛眼見般若有如是大利  益眾生故，慇懃囑累。

[0756a09]  問曰：

[0756a09]  是諸大阿羅漢  已證實際，無復憂喜，小喜尚無，何況大歡  喜！

[0756a11]  答曰：

[0756a11]  諸大阿羅漢，雖離三界欲，未得一  切智慧故，於諸甚深法中猶疑不了；是摩  訶般若波羅蜜中了了解說，斷除其疑，是故  大歡喜。

[0756a14]  復次，此諸大弟子已證實際。實際  者，即是空、無相、無量，無所分別。佛以此寂滅  法，種種分別名字、語言、譬喻廣說，亦不壞
法性，又不與世間相違；諸阿羅漢是法中  證故大歡喜。

[0756a18]  佛善說是空、無相、無量、寂滅法，  諸餘大眾未悉漏盡，信力深故，亦大歡喜，言：  「此法能盡我等生死苦，令得佛道。」

[0756a20]  如是等  無量因緣故，大眾皆歡喜。

[0756a21]  問曰：

[0756a21]  若佛囑累阿  難是般若波羅蜜，佛般涅槃後，阿難共大迦  葉結集三藏，此中何以不說？

[0756a23]  答曰：

[0756a23]  摩訶衍  甚深難信、難解難行。佛在世時，有諸比丘  聞摩訶衍不信、不解故，從坐而去，何況佛  般涅槃後！以是故不說。

[0756a26]  復次，三藏正有三  十萬偈，并為九百六十萬言。摩訶衍甚多無  量無限，如此中〈般若波羅蜜品〉有二萬二
千偈，〈大般若品〉有十萬偈，諸龍王、阿修羅王、  諸天宮中有千億萬偈等。所以者何？此諸天、  龍、神壽命長久、識念力強故。今此世人，壽命
短促、識念力薄，〈小般若波羅蜜品〉尚不能  讀，何況多者！

[0756b04]  諸餘大菩薩所知般若波羅蜜  無量無限。何以故？佛非但一身所說，無量  世中或變化作無數身，是故所說無量。

[0756b06]  又  有《不可思議解脫經》十萬偈，《諸佛本起經》、《寶  雲經》、《大雲經》、《法雲經》各各十萬偈，《法華經》、《華
手經》、《大悲經》、《方便經》、《龍王問經》、《阿修羅王問經》  等諸大經，無量無邊，如大海中寶，云何可  入三藏中？小物應在大中，大物不得入
小。若欲問，應言：「小乘何以不在摩訶衍中？」  摩訶衍能兼小乘法故，是故不應如汝所  問。

[0756b14]  復次，有人言：如摩訶迦葉將諸比丘在  耆闍崛山中集三藏，佛滅度後，文殊尸利、彌  勒諸大菩薩亦將阿難集是摩訶衍。

[0756b16]  又阿  難知籌量眾生志業大小，是故不於聲聞  人中說摩訶衍，說則錯亂，無所成辦。佛法  皆是一種一味，所謂苦盡解脫味。此解脫味
有二種：一者、但自為身，二者、兼為一切眾  生。雖俱求一解脫門，而有自利、利人之異，  是故有大小乘差別。為是二種人故，佛口
所說，以文字語言分為二種：三藏是聲聞法，  摩訶衍是大乘法。

[0756b24]  復次，佛在世時，無有三藏  名，但有持修多羅比丘、持毘尼比丘、持摩  多羅迦比丘。修多羅者，是四《阿鋡》中經名、
摩訶衍中經名。修多羅有二分：一者、四阿含  中修多羅，二者、摩訶衍經名為大。修多羅入  二分，亦大乘、亦小乘。二百五十戒，如是等，
名為修多羅。毘尼名比丘作罪，佛結戒：應  行是、不應行是，作是事得是罪。略說有  八十部。亦有二分：一者、摩偷羅國毘尼，含阿
波陀那、本生，有八十部；二者、罽賓國毘泥，  除却本生、阿波陀那，但取要用作十部。有  八十部毘婆沙解釋。

[0756c06]  是故知《摩訶般若波羅  蜜經》等在修多羅經中以經大、事異故別  說，是故不在集三藏中。

[0756c09]  究摩羅耆婆法師，以秦弘始三年歲在  辛丑十二月二十日至長安，四年夏，  於逍遙園中西門閣上為姚天王出此
釋論，七年十二月二十七日乃訖。其中兼  出經本、禪經、戒律、百論、禪法要解，向五十  萬言，并此釋論一百五十萬言。論初品
三十四卷，解釋一品，是全論具本；二  品已下，法師略之，取其足以開釋文意  而已，不復備其廣釋。得此百卷，若盡出  之，將十倍於此。

大智度論卷第一百

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
