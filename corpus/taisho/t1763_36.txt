大般涅槃經集解卷第三十六  (梵行品第二十)
[0494a05]  釋七善法為梵行謂知法知義等  釋十二部經　廣辨四無量心  辨愛行人多集喜捨見行人多脩慈悲  廣釋四無量定數  廣釋怨親中人有九品義

梵行品第二十

[0494a11]  案。僧亮曰。以四等為體也。本是梵天道。仍  本名也。亦云。梵是淨義。聖行是自淨。四等是  淨他。自淨淨他。故得梵名也。得具梵行者。先
以七善自正。後能四等正人。稱七善者。能具  前四以治內。具後三以治外。皆自正義也。寶  亮曰。大判此品。有四段。第一舉七善為自
行之體也。第二從四無量心以下竟六念。正  談外化。第三在體既顯。便讚歎流通也。第四  闍世證此經。能滅大惡。亦證慈悲有實益也。
智秀曰。此品有五段。第一明梵行因。即七善  也。第二明梵行體。即四無量也。第三明梵行  果。第四歎經。第五以闍世為證也。

[0494a23]  善男子云何菩薩摩訶薩  (至)  六者知眾七者知  尊卑。

[0494a24]  案。僧亮曰。七善未即為梵行也。就七  善中。前五自行。後二外化。能具七善。故能具  四無量。成外化也。

[0494a27]  善男子云何菩薩摩訶薩  (至)  如是一切名脩多  羅。

[0494a28]  案。僧亮曰。脩多羅者。含五義。如經敘  也。僧宗曰。知法。謂十二部經者。從如是我  聞。訖歡喜奉行也。寶亮曰。謂知十二部經也。
然此言即是法辯。能識法區分。名相體別。善  達其旨。非法辨如何。是以今據之。以取池  也。十二部經所明。理無不通。四諦十二緣等
法。無一經而不明此理者。所以冠通諸部也。  今明其部別者。遂所辨事義。以標其異耳。  然十二部名。皆外國音。脩多羅者。此稱法本。
亦言經本。能生觀境之智。故稱法本。若從如  是我聞。下訖歡喜奉行。總於文理。通為十一  部作本。正以此義。名脩多羅。

[0494b11]  何等名為祇夜經  (至)  更不受諸有是名祇夜  經。

[0494b12]  案。僧亮曰。此言重頌偈也。長行已明。更  重頌令顯取此義。故表殊於餘部。

[0494b14]  何等名為受記經  (至)  號曰彌勒是名受記經。

[0494b15]  案。寶亮曰。天竺云和伽羅那也。昔未說四諦  以前受記。但記云。十善生天。五戒生人。從通  教後。明受記其當來成佛國土名號。謂之受
記經。亦以取此受記義為別也。

[0494b19]  何等名為伽陀經  (至)  是諸佛教是名伽陀經。

[0494b20]  案。僧宗曰。除脩多羅及諸戒律者。謂除重頌  脩多羅及重頌戒律也。寶亮曰。此除十一部  云直說偈。謂不頌長行。亦以頌他為異也。

[0494b23]  何等名為優陀那經  (至)  無問自說是名優陀  那。

[0494b24]  案。僧亮曰。無問自說經也。比丘嫌佛定  久。決疑無處。生此念也。壽命極長者。於人是  久。於天則不久也。善哉為他不求己利。乃至
少欲知足者斷疑。欲度眾生。致此釋也。

[0494b28]  何等名為尼陀那經  (至)  漸盈大器是名尼陀那  經。

[0494b29]  案。僧亮曰。所因根本者。先說因緣。後說  偈者。是也。僧宗曰。為因緣故說偈。不以偈為  因緣也。寶亮曰。隨有人犯罪。則因事制戒。故
名因緣。以此制戒之因緣。得異於餘部也。

[0494c04]  何等名為阿波陀那經  (至)  是名阿波陀那經。

[0494c05]  案。寶亮曰。此云譬喻經。理致虛玄。不可以  真言取悟。若不假借外事。無以況所詮也。

[0494c07]  何等名為伊帝曰多伽經  (至)  是名伊帝曰多  伽。

[0494c08]  案。僧亮曰。名曰界經者。釋迦出世。多  辨法性。此經作如是名。過去諸佛作佛。作  如是名。名如是語經。僧宗曰。此云如是語經
也。過去世佛說經。作如是名字也。釋迦名界。  以其分別法相界別之義也。鳩留秦佛名甘  露鼓。言以毒塗鼓。聞之病除。以理書上竹
帛。聞見除病也。寶亮曰。通釋迦一化之中所  說。名曰界經。乃至迦葉佛名分別空。以過去  事證今事也。

[0494c17]  何等名為闍陀伽經  (至)  所可受身是名闍陀  伽。

[0494c18]  案。僧宗曰。此云本生經也。寶亮曰。如法  華中分本生本事為二。今此中但取過去行  菩薩時作粟散王等事義。以為一部也。若舉
其本生。則生中之事亦隨。故據通而迹別也。

[0494c22]  何等名為毘佛略經  (至)  猶如虛空是名毘佛  略。

[0494c23]  案。僧宗曰。此云方廣經也。寶亮曰。昔十  二年中。唯取其文辭句曠。故以為廣經。不得  稱方也。自通教已後。至今涅槃。如雪山菩薩
一四句偈。收有為無為二輪理盡。則無所不  苞。故謂為方廣也。

[0494c28]  何等名為未曾有經  (至)  如是等經名未曾有。

[0494c29]  案。寶亮曰。天竺云阿浮多達磨也。夫希有之  事。名未曾有。如大青牛。行瓦鉢間。令諸瓦  鉢。互相棠觸。無所傷損。如此等事。悉名未曾
有經。

[0495a04]  何等名為優婆提舍經  (至)  十二部經名為知  法。

[0495a05]  案。寶亮曰。此云論義經。夫理相幽微。若  不假以往復。則於義不彰。故取論議之事。別  為一部也。然此十二。盡有文理。如火宅一偈。
若脩多羅往取。則舉體是法本也。若以偈頌  往擬。便是祇夜語之。是譬即譬喻經。如此三  義。即是三家文。是為無有。有理而無文。但文  而無理也。

[0495a12]  云何菩薩摩訶薩知義  (至)  廣知其義是名知  義。

[0495a13]  案。法瑤曰。若不知義者。則己道未成  就。能以解利物耶。是以急須知法及義者  也。寶亮曰。第二更無別旨。正以深得此十二
名下所以。故名知義也。

[0495a17]  云何菩薩摩訶薩知時  (至)  般若波羅蜜是名知  時。

[0495a18]  案。法瑤曰。夫化物要須知時。不爾則失  其機。豈成化耶。寶亮曰。第三善知修道之時。  則於勝理無闕。

[0495a21]  云何菩薩摩訶薩知足  (至)  睡寤語默。是名知  足。

[0495a22]  案。法瑤曰。苟不知足。則唯利是貪。悋而  不捨。安能以慈悲救物乎。故宜知足也。寶亮  曰。第四於四威儀中。必動靜得所。不乖三業
而妨道。

[0495a26]  善男子云何菩薩摩訶薩  (至)  如是答是名自  知。

[0495a27]  案。法瑤曰。自知兼物之道具。然後可以  施化物也。可謂自知矣。寶亮曰。第五若不覺  知自己有德。亦於應深進之義失。故能自知
有解之少多。更莊嚴心業也。

[0495b02]  云何菩薩摩訶薩知眾  (至)  如是問答是名知  眾。

[0495b03]  案。法瑤曰。眾有群方眾類。不可以一  方之言。適彼眾也。是以知眾有群俗之異。類  言以應之也。寶亮曰。第六應識國土儀軌之
風。若不善知此者。於化道有隔。

[0495b07]  善男子云何菩薩摩訶薩  (至)  七善法已得具梵  行。

[0495b08]  案。法瑤曰。知道尊於我上者。則以尊敬  之。卑於我下者。則以慈救之。是為七善。成遂  四等之要行。故須明也。寶亮曰。第七據行善
者。有優劣勝負。如經所列行善。劣者則卑。優  者則尊。既具此七法。便能自在適意應物。若  如意之寶珠也。

[0495b14]  復次善男子復有梵行謂慈悲喜捨。

[0495b14]  案。僧  亮曰。初說四無量相。四皆是慈。淺深為四。論  有明文。不辭費也。僧宗曰。慈悲喜捨者。乃是
慧性。以其用有優劣。一方制名。所以四也。言  無量者。所緣為稱。如悲拔苦。則有識蒙救。情  無偏益。緣於無量。故稱無量也。寶亮曰。第二
大段明外化之行也。分為七重。第一辯四無  量名數。第二明四心淺深。第三顯此四行是  實。第四且略結三無量。果在初地。就有中位
也。第五別結捨果亦在初地。就空為位。第六  明四心成後。登初地去。更進修十一空。得勝  上無漏。至於十地。既明十一空滿。齊金剛心。
便頻設三譬讚歎故。第七從八種知見。以次  第上三譬也。此下訖一子地。第二段明梵行  體。即四無量也。有三翻。第一訖名為無量定。  無量名得立為四也。

[0495c01]  迦葉菩薩白佛言世尊  (至)  推義而言則應有  三。

[0495c02]  案。僧宗曰。此下凡設五重難。此第一舉  所治之悳。既同能治之慈悲。不應有異。所以  唯三。不得四也。

[0495c05]  世尊慈有三緣一緣眾生  (至)  緣如來者名曰無  緣。

[0495c06]  案。僧宗曰。第二難。四心雖殊。而有三  緣。謂緣眾生。緣法。及無緣也。既所緣是同。  唯應一也。

[0495c09]  世尊慈之所緣一切眾生  (至)  是故應三不應有  四。

[0495c10]  案。僧宗曰。第三難。謂見有父母等者。名  眾生緣。不見父母。但緣五陰。眾生之本。離前  二心。即空。為緣境既有。就心從境。唯應有
三也。

[0495c14]  世尊人有二種一者見行  (至)  是故應二不應有  四。

[0495c15]  案。僧宗曰。第四難。以見愛二人。應為二  也。若是見行。必見利根。以強救為能。故唯修  慈悲。若愛行之人。志氣浮弱。必是鈍根。見人
勝事。唯有隨喜而已。故但有喜捨。所以但應  二也。

[0495c20]  世尊夫無量者名曰無邊  (至)  是故應一不應四  也。

[0495c21]  案。僧宗曰。第五就名字為難。若依正義。  釋無量者。正以緣無量眾生為境。假為不達  之辭。乃謬取佛意。謂心體無邊際。若稱無量。
則不翅有四。若存其少。近應一也。

[0495c25]  佛告迦葉善男子諸佛如來  (至)  深祕行處不應  生疑。

[0495c26]  案。僧亮曰。此下將欲答難。先顯祕密。  凡所說法。皆為度人。非淺識所量。不應圖度  應爾不應爾也。先舉因緣是一。而為眾生故。
凡有所說。多少不同。唯佛能知。是意密也。除  生一法者。薩遮尼揵子。父是梵志。母是尼  揵。以其不如法生故。為此護其意。不說生  也。

[0496a04]  善男子如來世尊有大方便  (至)  為調眾生豈虛  妄耶。

[0496a05]  案。僧亮曰。次顯口密。

[0496a06]  善男子或有眾生貪於財貨  (至)  無所染污猶如  蓮華。

[0496a07]  案。僧亮曰。次顯身密。

[0496a08]  善男子應如是知四無量義  (至)  若有修行生大  梵處。

[0496a09]  案。僧亮曰。總答上難也。生梵天者。有  淺有深。上二界皆名大梵。初禪初得其名。明  四無量行有淺深。經云。脩慈極遠。生第三禪。
脩悲生空處。脩喜生識處。脩捨生不用處。性  有深淺。不應離也。

[0496a14]  善男子如是無量伴類有四  (至)  得名為四非一  二三。

[0496a15]  案。僧亮曰。不樂者。嫉妬也。四種煩  惱。不可一行頓除。須眾行相助。是伴義也。僧  宗曰。且以三句。總詶非一二三之難也。

[0496a18]  善男子如汝所言慈能斷瞋  (至)  伴侶相對分別  為四。

[0496a19]  案。僧亮曰。說性有深淺。治結須伴。有  四義也。上云。瞋愛兩異。今說瞋有下上。治有  深淺。亦待伴也。僧宗曰。汝言慈能斷瞋者。此
舉初難。雖可同治於瞋。然瞋有麁細。慈心斷  麁。悲心斷細。今所斷既殊。能斷何得獨不  異耶。自六句釋麁細義也。言伴類相對者。
慈悲雖為伴類。而相對麁細。故為四耳。

[0496a26]  復以器故應名為四  (至)  以是義故應四無減。

[0496a27]  案。僧亮曰。答見愛二行。俱以因治為難。先答  人是法器。而力能行慈。未能及悲。是器有異  也。僧宗曰。此答第二。通答第三也。言世間器
有大小。四心深淺不同。何得以境使盈縮耶。  器以容物為用。境有容心之義。境既有四心。  何得不耶。寶亮曰。先答第四難利鈍器別。自
有能行慈悲。而未能行喜捨。反覆皆然。行於  慈悲。自有高下。喜捨亦有淺深。若爾那得難  言應二而非四乎。

[0496b07]  善男子以行分別故應有四  (至)  無悲喜捨是故  有四。

[0496b08]  案。僧亮曰。兼答因緣二難。雖是因緣。  而緣中有異。非一非三也。僧宗曰。答第四難  也。若行於慈心。未有悲喜。以四行不同始終
一人。行此四德。豈得以利鈍為難耶。寶亮曰。  答第二第三難也。第二難。言一緣眾生。二緣  所須之法。佛不須緣。若爾。唯是一眾生也。境
既是一。但應一也。第三難云。一緣眾生。二緣  假名空。三緣實法空。是則境三。故應三也。此  答意言。雖曰境同。然行人之行。有深有淺。自
有能行初一。不能行後三。自有能行第二。不  能行第四。云何難言境是同故。應一應三耶。

[0496b19]  善男子以無量故亦得名四  (至)  乃得名為無量  無邊。

[0496b20]  案。僧亮曰。答第五難。雖無量名同。  內外行異。深淺大殊。不應一也。不能得自在  三昧。始行菩薩。非無量緣者。與父母無量樂。
不以無量眾生為緣也。僧宗曰。答第五難。言  緣無量眾生為境。有四心之別。不言心體通  同無際。不可承聲為難也。寶亮曰。答第五難。
名字雖同。然義有四階。盡稱無量。不得為一  也。

[0496b28]  迦葉菩薩白佛言世尊  (至)  是名得慈非大慈  也。

[0496b29]  案。僧亮曰。第二說四等成與不成也。始  行習慈。要從親近。從親起者。煩惱難去。煩惱  雖輕。不等怨親。未成大悲也。僧宗曰。前第一
定四無量名教。今第二明慈有淺深也。住下  為淺。住上為深。於怨親中人。非不平等。猶故  名淺者。以慈心難成。極有退沒。若上住者。
不復退也。寶亮曰。第二段辨淺深。謂有漏  相。想心名淺。得真無漏。一心具四。故名甚  深大無量也。

[0496c09]  世尊何緣菩薩得如是慈  (至)  以是義故名大無  量。

[0496c10]  案。僧亮曰。不能一日調伏心者。久脩慈  者。慈已成就。雖復經生。暫忘修習。一日成  就。不從親起也下諸譬。說瞋難除。明慈難成  耳。

大般涅槃經集解卷第三十六

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
