攝大乘論釋卷第八
世親菩薩釋

陳天竺三藏真諦譯

釋應知入勝相第三之二

入資糧果章第七

[0206a12]  釋曰。由入應知勝相。菩薩得何果。菩薩得資  糧果有八種。

[0206a14]  論曰。由入此相得入初歡喜地。

[0206a14]  釋曰。此文  即顯三果。一得勝時。二得勝方便。三得勝果。  初即第一明得勝時果。從始發心修行求至
此時。今始得之故名為初。所求之時是入真  觀時。此明得住真如果。又捨凡夫二乘位。始  得菩薩真位故名勝時。此時是轉依時故。名
此初時為勝時。即是明轉依果。歡喜即第二  明得勝方便果。捨自愛名歡。生他愛名喜。  若不惜自身。不憎惡他。於眾行中無難行者。
此心於方便中最勝。以為眾行根本故。故初  地從此立名。又未曾得大用及出世心。得時  有大欣慶故名歡喜地。即明第三得勝果。住
攝是地義。出離真如是地體。住於此體故名  勝果。地因名攝。謂福德智慧二種資糧。又所  攝名攝。謂所利益眾生。又果名攝。謂無上菩
提。又障名攝。謂三煩惱。如此等義說名為地。  以是地所攝故。

[0206b02]  論曰。善通達法界。

[0206b02]  釋曰。即明第四得勝通  達果。勝通達有三義。一由得四依故。菩薩  依法不依人等。由此通達如來所說一切三
乘三藏。菩薩如理釋文。是故由文能令自  他解真如法界。二如來安立十地。約法界有  十重。從初通達乃至上地。皆善通達。三約四
種方便故。善通達法界。謂能通達生死苦。而  能恒入是二方便。能通達涅槃。而不速求是  二方便。能通達苦異凡夫。入苦而不厭怖異
二乘。能通達涅槃樂異凡夫。而不速求涅槃  異二乘。

[0206b13]  論曰。得生十方諸佛如來家。

[0206b13]  釋曰。即明第  五得勝定位果。由入此勝相。是人決定應破  無明  [穀-禾+卵]  。不於卵中爛壞捨命。復次是人由入
此勝相決定。應續十方諸佛種性令不斷絕。  以自應成佛。又令他成佛故。復次佛子有五  義一願樂無上乘為種子。二以般若為母。三
以定為胎。四以大悲為乳母。五以諸佛為父。  由此等義故說得生佛家。

[0206b21]  論曰。得一切眾生心平等。

[0206b21]  釋曰。即明第六  得勝恩養果。恩養有四種。一廣大。二最極。三  無邊。四無倒。由此四義故。於眾生得平等恩
養心。復次如菩薩於自身起般涅槃心。於一  切眾生平等起般涅槃心。復次由菩薩已得  自他平等。求滅他苦如求滅自苦。

[0206b27]  論曰。得一切菩薩心平等。

[0206b27]  釋曰。即明第七  得勝意用果。菩薩若欲有所為作。必先思量  故名為意。後如所思量而作故名為用。復次
求得三事為意。謂未下種令下種。未成熟令  成熟。未解脫令解脫。行四攝為用。由前二  攝令發心。由利行令成熟。由同利令解脫。

[0206c04]  論曰。得一切諸佛如來心平等。

[0206c04]  釋曰。即明  第八得勝至得果。菩薩在見位中。已得如來  法身。由得此法身是故與諸佛心平等。復次
於自身。見法界無差別故。不見三世諸佛法  界異自法界故。得諸佛心平等。

[0206c09]  論曰。此觀名菩薩見道。

[0206c09]  釋曰。菩薩見有三  種。一除方便見。二應除見。三除滅見。除方便  見者。謂四種如實智。應除見者。謂分別依他
二性。除滅見者。謂三無性。此三見皆因唯  識觀得成。故名此觀為見道相生明次第。

二智用章第八

[0206c15]  論曰。復次何故菩薩入唯識觀。

[0206c15]  釋曰。此問  顯二義。一顯唯識觀難入。二顯若得入有無  窮利益用。

[0206c18]  論曰。由緣極通法為境。

[0206c18]  釋曰。先明入前後  兩觀方便。答第一問入唯識觀道。此智有四  德。一無倒。二清淨。三寂靜。四微細。此即明
第一無倒。通法有四品。謂下中上上上。下品  謂一切有流苦。中品謂一切有為無常。上品  謂一切法無我。上上品謂三無性。緣三無性  為境。是故無倒。

[0206c25]  論曰。出世。

[0206c25]  釋曰。即第二清淨。由是出世無  流智故清淨。

[0206c27]  論曰。奢摩他。

[0206c27]  釋曰。即第三明寂靜。由此智  依奢摩他起。離散動地。是奢摩他智故名寂  靜。

[0207a01]  論曰。毘鉢舍那智故。

[0207a01]  釋曰。即第四微細。顯  是菩薩修慧。非聞思慧及二乘修慧。此即初  入唯識觀方便。

[0207a04]  論曰。由無分別智後所得。

[0207a04]  釋曰。欲顯此智  從無倒智生故無倒。無倒故是如理智。

[0207a06]  論曰。種種相識為相智故。

[0207a06]  釋曰。此顯如量  智似一切境起。以一切境識為相。於一切所  知無礙。由此智得入唯識後觀。此即入後觀
方便。由前後方便難入故。唯識觀難得。

[0207a10]  論曰。為除滅共本阿梨耶識中。一切有因諸  法種子。

[0207a11]  釋曰。此下正明二智用。二智用有  三種。一滅障。二立因。三得佛法用。此文即明  第一滅障用。現在惑未滅令滅故。言除未
來惑。未生遮令不生故稱滅。唯識道通滅不  淨品種子因果。因有三種。一因緣。二增上緣。  三緣緣。果即是不淨品種子。既通滅種子因
果故稱共。阿陀那識及六識。為不淨品因緣  故。名本阿黎耶識。是不淨品增上緣。緣緣  即是六塵。六塵為種子緣緣故。一切法種子。
即是一切不淨品法種子。種子即是果。此果  有緣緣等三因。阿黎耶識既是種子增上緣  故。種子在阿黎耶識中。

[0207a23]  論曰。為生長能觸法身諸法種子。

[0207a23]  釋曰。即  明第二立因用。諸法即是六度。菩薩所行六  波羅蜜熏習。能為無上菩提因。故名種子。此
種子若生若長。能證得如來法身。故名為觸  為生長如此福慧二因故。入唯識觀故。唯識  觀能立因。令得無上菩提。

[0207a29]  論曰。為轉依。

[0207a29]  釋曰。此下明第三得佛法用。  為得如來無垢清淨法身。即漏盡無畏。

[0207b02]  論曰。為得一切如來正法。

[0207b02]  釋曰。即是能說  障道能說盡苦道二無畏。為利益他為安立  正法。

[0207b05]  論曰。為得一切智智。

[0207b05]  釋曰。即是一切智無  畏。此三句即顯三德。初明斷德。次明恩德。後  明智德。

[0207b08]  論曰。故入唯識觀。

[0207b08]  釋曰。為成就前三用故  入唯識觀。若由無分別智滅障立因得果。故  入唯識觀。入觀後無分別後智其用云何。若
依無分別智。正說諸法因果無有功能。以此  智無分別故。由無分別後智。於諸法相中菩  薩自無顛倒。如自所證。亦能為他說諸法因
果。為得此兩用故。菩薩修無分別後智。

[0207b15]  論曰。無分別智後所得智者。於本識及所生  一切識識。及相識相中。

[0207b16]  釋曰。此文顯菩薩  由此智。於因果中無倒本識。是依他性。即是  正因所生一切識識。即是本識所生果。謂七
識即是分別性相識。即是器世界及六塵。亦  是本識果。亦是分別性。此文具明三相。謂內  相外相及內外相。故言相中。菩薩於如此因  果中無復顛倒。

[0207b23]  論曰。由觀似幻化等譬。自性無顛倒。

[0207b23]  釋曰。  菩薩以無分別後智。觀此因果相。自然無顛  倒。不執有外塵內根唯識是實有法。何以故。  菩薩已了別此等法似幻化等譬故。不可依
見聞覺知相判諸法為實有。何以故。此心是  清淨本所流故。

[0207b29]  論曰。由此義故。菩薩如幻師於一切幻事自  了無倒。

[0207c01]  釋曰。如幻師於幻事生見聞等四識。  不依此識了別幻事。如本所解了別幻事故。  於幻事中無倒。菩薩亦爾。由依本智了別故。
於一切相及因果中。無復顛倒。是名菩薩自  利。

[0207c06]  論曰。於一切相因緣及果中。若正說時常無  偏倒。

[0207c07]  釋曰。若菩薩依本智。作利他事。謂正  說三乘三藏及五明等義。常無偏倒相違。不  實不定名偏。符理真實不可動為無偏。處時
相濫名倒。隨處隨時隨相名無倒。是名菩薩  利他。

二智依止章第九

[0207c13]  論曰。是時正入唯識觀位中。有四種三摩提。  是四種通達分善根依止。菩薩云何應見。

[0207c15]  釋曰。此問欲顯入觀有三義。一真境。二奢摩  他。三毘鉢舍那。為明應入處故言正入。唯識  觀位中。唯識處即三無性真如。此真如非散
動智境故。說四種三摩提為依止。是境與智  不可分別故。說四種通達分善根為能證。云  何應見此法。

[0207c21]  論曰。由四種尋思。於下品無塵觀忍。

[0207c21]  釋曰。  樂觀無塵義故名為忍。此忍未離三相。謂觀  善成就因緣惑污清淨。未隨意修習故是下  品。

[0207c25]  論曰。光得三摩提。

[0207c25]  釋曰。無塵智名光。此定  以無塵智為所得。此定為無塵智依止。故名  光得。定即奢摩他。智即毘鉢舍那。若具五分  五智。此定名三摩提。

[0207c29]  論曰。是煖行通達分善根依止。

[0207c29]  釋曰。福德  智慧二行為煖行體。即是三十七品。此行  是能燒惑薪道火前相故名煖。此暖行已過  地前四位。決定了別真如智名通達。此方
便道能助成通達智故名分。能資生究竟位  故名善根。此定能為通達分增上緣故名依  止。又三十七品中立定為所依止。餘三十六
為能依止。就三十六中般若是通達。餘三十  五為分。三十六通名善根。又四善根即是四  分。

[0208a10]  論曰。於最上品。無塵觀忍光增三摩提。是頂  行通達分善根依止。

[0208a11]  釋曰。已離三相故。是  最上品。無塵觀忍如前釋。無塵智名光。此智  於方便中勝進故名增。此定為無塵勝進智
依止故名光增。亦以福德智慧二行。為頂行  體頂有三義。一如人頭頂能持身命。修道者  亦爾。若至此位善根則不可斷。二如山頂是
退際。有人至山頂而退還。修道者亦爾。或有  至此位。住方便中不進故名退。三如山頂是  進際。或有人至山頂而更昇進。修道者亦爾。
或有至此位而進入勝位故立頂名。已說菩  薩於四種尋思修煖頂二種方便道。於四種  如實智中修道云何。

[0208a23]  論曰。於四種如實智。菩薩已入唯識觀了別  無塵故。

[0208a24]  釋曰。若菩薩過四種尋思度煖頂  兩位。則在四種如實智位中。菩薩緣何境。  菩薩但緣唯識為境。緣唯識境。復何所得了
別無塵義。除無明及疑惑故。名了別。此三句  顯位及境智。

[0208a29]  論曰。正入真義一分。

[0208a29]  釋曰。由此智故。菩薩  入真義一分。謂無相性。未入無生性及無性  性。

[0208b03]  論曰。通行三摩提。是隨非安立諦忍依止。

[0208b04]  釋曰。體無塵智名通。此定以無塵智為行。即  為無塵智行依止。故名通行。三無性所顯。人  法二空名非安立諦。何以故。此諦通一切法。
無有差別故名非安立。無到無變異故名諦  忍。能符從此義故名隨。亦以福德智慧二行  為忍體。菩薩已決了無外塵義。於無能取所
取義中。心生信樂故名忍。又能安受上品諦  義故名忍。於上品諦中。心無退失故名忍。

[0208b12]  論曰。此三摩提最後剎那了伏唯識想。

[0208b12]  釋  曰。此三摩提即是通行三摩提。取通行上上  品最後一剎那定。由先了別無相性。後更思  量所緣。既無所有能緣必不得生。由此了別
故能伏滅唯識想。唯識想既滅。從最後剎那  更進第二剎那。即入初地。

[0208b18]  論曰。轉名無間三摩提。

[0208b18]  釋曰。此定與初地  相隣。不為餘心所隔故名無間。又下地惑不  能礙其入初地。不如下地道隔勝方便。不得  即入初地故稱無間。

[0208b22]  論曰。應知是世第一法依止。

[0208b22]  釋曰。菩薩以  地前為世法。登地為出世法。此無間定猶是  世法。於世法中無等故名第一。何以故。世間
眾生無有修行能等此法者。又此定雖是世  法。能為菩薩出世道增上緣。餘世法則無此  義故名第一。又唯一剎那故名第一。

[0208b28]  論曰。此四種三摩提。是菩薩入非安立諦觀  前方便。

[0208b29]  釋曰。前二定是無間修。後二定是  恭敬修。欲顯此四定非真道故。故說是前方  便。

二智差別章第十

[0208c04]  論曰。若菩薩如此入初地已得見道。得通達  入唯識。

[0208c05]  釋曰。此下顯見道為修道依止。由  先成立見道故。修道得成。若菩薩於願樂地  中。具修諸方便得入初地。所以得入初地。由
得見道故。見道即無分別智。所以得無分別  智。由通達真如及俗諦。故知塵無所有是通  達真如。唯有識是通達俗。復知此識無有生
性。是通達真如。此識是假有為通達俗。  若不通達俗。無以能得見真。以離俗無真故。  若不通達真無以遣俗。以俗無別體故。所以
能通達真俗。由能解唯識理故。此文即顯四  義。一出世果二出世行。三出世境四出世  方便。初地是果。總有為無為法為體。福德智
慧行是有為。真如及煩惱不生是無為。初地  是假名。由是總故見道是行。所通達真俗是  境。入唯識是方便。由入唯識為方便故。能
通達真俗境。由通達真俗境故得無分別智  行。由得勝行故得初地果。

[0208c22]  論曰。云何菩薩修習觀行。入於修道。

[0208c22]  釋曰。  此云何凡問十義。一相二次第。三修四差別。  五攝相助六攝相礙。七功德八更互觀察。九  名十淨不淨。數修所得為修習。福德智慧為
行。般若為觀。一切行悉是般若事。皆屬般  若故名觀行。又六度之中般若為第一。故名  觀行。又見道名觀。從見道後所得悉名為行。
菩薩依止見道。以何相等得入初地。

[0209a01]  論曰。如佛廣說所安立法相。於菩薩十地。

[0209a02]  釋曰。此中先明三慧境。後明三慧功能。此文  即明三慧境。佛廣說是聞慧境。所安立法相。  即相等十種法相。是思慧境。於菩薩十地。即
修慧境。小乘亦有十地故。以菩薩標之。地地  皆有十相故言十地。

[0209a07]  論曰。由攝一切如來所說大乘十二部經。故  得現前。

[0209a08]  釋曰。此下明三慧功能。此即明聞  慧功能。聞慧能通達十二部教故言攝。

[0209a10]  論曰。由治所說通別二境。

[0209a10]  釋曰。此明思慧  功能。通別二境即相等十法。思慧能研習此  十法故言治。

[0209a13]  論曰。由生起緣極通境。

[0209a13]  釋曰。此下明修慧  功能。方便為生正觀為起。無間道為生解脫  道為起。入分為生出分為起。見道為生修道
為起。出世道為生世間道為起。如理如量智  所緣為極通境。

[0209a18]  論曰。出世無分別智。及無分別智後所得。

[0209a19]  釋曰。此正明修慧體。

[0209a20]  論曰。奢摩他毘鉢舍那智。

[0209a20]  釋曰。顯此二智  寂靜無倒。由奢摩他故寂靜。由毘鉢舍那故  無倒。

[0209a23]  論曰。由無量無數百千俱胝大劫中。依數數  修習。

[0209a24]  釋曰。此文顯三慧具四種修。不可以  譬類得知為無量。不可數知為無數。百億為  一俱胝。非一俱胝故言千。亦非一千故言
百。非小劫故言大。此即明長時修。數數修  習。即顯無間恭敬無餘三修。

[0209a29]  論曰。由昔及今所得轉依。

[0209a29]  釋曰。先於入見  位時所得轉依。此法是修道攝持故。一切所  修皆成聖道。已過願樂地故。

[0209b03]  論曰。為得三種佛身。更修加行。

[0209b03]  釋曰。是修  道攝持究竟用。由如此道理。菩薩更修加行。  先修道為見真如。今重修道為得三身故言  更修。復次。

[0209b07]  論曰。云何。

[0209b07]  釋曰。云何是問詞。凡約六義為  問。一約修位境界為問。修道境界自有三種。  一加行依止謂文教。二修行資糧謂依理判
義。三修行所通達處謂修慧境界。後三句明  三慧境界。以答此問。二約修位三慧功能為  問。後三句明三慧功能。以答此問。初明聞
慧是修慧方便。次明思慧是修慧資糧。後明  無分別智是修慧體。三約修位修慧因果為  問。後明無分別智後所得。以答此問。由修
慧此智得生故。是修慧果。若無此智不得進  後道故。是修慧因。四約修位四修為問。後明  長時修乃至無餘修。以答此問。五約修位依
止為問。後明轉依以答此問。若無此轉依為  依止。修位不成聖道。何以故。凡夫依未轉  故。六約修位勝用為問。後明三身以答此問。
為圓滿自利利他兩用故修加行。復次。

[0209b23]  論曰。云何。

[0209b23]  釋曰。通問修位次第。後具明次  第。從初起修心乃至修位究竟。以答此問。先  以三句明聞思修位即三慧境。次三句顯能
入三境功能。即是三慧。次顯利他功能。即無  分別智後所得。如自所證為他解說。次明四  修顯修位。由四修得成滿。次明轉依顯自利
轉依。是得法身四德之本。故是自利。次明  三身。三身於究竟修位得成。能平等利益自  他。法身是自利。應化二身是利他。復次。

[0209c03]  論曰。如佛廣說所安立法相。於菩薩十地。

[0209c04]  釋曰。十地即華嚴經中十地品所顯文句。此  文句中。如來廣說隨所安立道理。復次。

[0209c06]  論曰。由攝一切如來所說大乘十二部經故  得現前。

[0209c07]  釋曰。合如來所說一切法。通為一  境。復次。

[0209c09]  論曰。由治所說通別二境。

[0209c09]  釋曰。所合之  境為單為複。欲顯雙觀真俗通一無相。復  次。

[0209c12]  論曰。由生起緣極通境。出世無分別智。及無  分別智後所得奢摩他毘鉢舍那智。

[0209c13]  釋曰。顯  道二體更互相攝。由奢摩他故智不散。由毘  鉢舍那故。定無噉味等染污。復次。

[0209c16]  論曰。無分別智後所得奢摩他毘鉢舍那智。  由無量無數百千俱胝大劫中。依數數修習。  由昔所得轉依。為得三種佛身更修加行。

[0209c19]  釋曰。此智為是世智為出世智。不可說是世  智以非世間所習故。不可說是出世智。以於  世間心中起故。故此心異無分別智心。此心
亦可說世出世及非世非出世。此二智於長  時數習故得轉依。由轉依故菩薩作心云。我  今必定應得三種佛身為此義故更修加行。

[0209c25]  論曰。是聲聞見道。是菩薩見道。此二見道差  別云何。

[0209c26]  釋曰。聲聞見道是他道。菩薩見道  是自道。此二見道道差別及果差別。其相云  何。

[0209c29]  論曰。聲聞菩薩見道。應知有十一種差別。

[0210a01]  釋曰。前五明道差別。後六明果差別。前五明  道差別者。

[0210a03]  論曰。何者為十一。一由境界差別。謂緣大乘  法為境。

[0210a04]  釋曰。如來所說大乘十二部經。說  修行法。緣此法為境故發道心。小乘道則無  此事。

[0210a07]  論曰。二由依止差別。謂依大福德智慧資糧  為依止。

[0210a08]  釋曰。此道與二乘及世間道有異。  世間但修福德而無智慧。二乘但修智慧而  無福德。菩薩具修福德智慧。故助道得
成。助道即是依止。此依止在道方便中即思  修二慧。

[0210a13]  論曰。三由通達差別。謂通達人法二無我。

[0210a14]  釋曰。先於方便中已得思修慧。從此得入真  觀。能通達人法二無我理故。於人法不生愛  著。凡夫著人。二乘著法。菩薩並不著。故言離
欲人法。此即明菩薩所得真修慧。是正道體  異於小乘。

[0210a19]  論曰。四由涅槃差別。謂攝無住處涅槃。以為  住處。

[0210a20]  釋曰。此涅槃非是道果。是道住處。何  以故。由菩薩行般若。觀察生死過失故。修道  不在生死。由菩薩行大悲。觀眾生苦起救
濟心。雖不在生死而不捨生死故。不住涅  槃。由道住此處不執真俗二相生故。名無相  道。小乘道則無此事。

[0210a26]  論曰。五由地差別。謂依十地為出離。

[0210a26]  釋曰。  道有下中上。上即是十地。此十地出離四種  生死。為通功能。依此十地菩薩道。能出離異  於小乘。後六明果差別者。

[0210b01]  論曰。六七由清淨差別。謂滅煩惱習氣。及  治淨土為清淨。

[0210b02]  釋曰。前有五事已明道差  別。此下六事。次明修道所得果與二乘有異。  第六明內清淨。第七明外清淨。內由自相續
中修道。滅除煩惱習氣故。名內清淨。外由修  淨土行。所居之土無有五濁。如頗黎柯等  世界故。名外清淨。內為自清淨。外為清淨他。  小乘則無此事。

[0210b09]  論曰。八由於一切眾生得平等心差別。謂為  成熟眾生。不捨加行功德善根。

[0210b10]  釋曰。菩薩  如自身應般涅槃。欲般涅槃一切眾生。由此  平等心故。不捨加行功德善根。餘度為功德
般若為善根。又五度為功德精進為善根。又  般若精進為善根。餘度為功德。少乘則無  此事。

[0210b16]  論曰。九由受生差別。謂生如來家為生故。

[0210b17]  釋曰。見真如理。證佛法身。能使如來種性不  絕故。稱生如來家由生如來家乃至當來得  成佛故。言為生故。小乘則無此事。

[0210b20]  論曰。十由顯現差別。謂於佛子大集輪中。常  能顯現。為攝受正法。

[0210b21]  釋曰。諸菩薩通稱佛  子。眾多菩薩聚會故言大集。如來所說法有  三義故名輪。一能上下。二未得能得已得能
守。三能從此到彼。菩薩常於大集中顯現示  不破僧。常於法輪中顯現示能護持正法。已  得令不失為攝。未得令得為受。小乘則無此  事。

[0210b28]  論曰。十一由果差別。謂十力無畏不共如來  法。及無量功德生為果故。

[0210b29]  釋曰。菩薩修道  皆為得如來。如此等果。小乘則無此事。

[0210c02]  論曰。此中說兩偈。

[0210c02]  釋曰。此中即見道中說  兩偈。顯從見道方便入真如觀。

[0210c04]  論曰。

名義互為客　　菩薩應尋思  
應觀二唯量　　及彼二假說  
從此生實智　　離塵分別三  
若見其非有　　得入三無性

[0210c09]  論曰。名義互為客。菩薩應尋思。

[0210c09]  釋曰。名於  義中是客。義於名中亦是客。以非本性類故。  菩薩入寂靜位。應觀此道理。此即第一尋思  方便。

[0210c13]  論曰。應觀二唯量及彼二假說。

[0210c13]  釋曰。菩薩  應觀名義二法。唯無所有為量。何以故。義有  二種。一自性二差別。悉無所有。但是假說。此
假說若與義同。義無所有假說亦無所有。若  與義不同。則自然無所有。假說即是名。名  無所有故於義是客。義無所有故於名是客。
無所有是名義本性故。以本性為唯量。若分  別作名義。此分別本性無相故。以無相為名  義唯量。此即第二如實智方便。

[0210c22]  論曰。從此生實智離塵分別三。

[0210c22]  釋曰。從四  種尋思生四種如實智。何人能得此四智。若  人能見三種。但是分別實無外塵。此人則得
一分如實智。何者是三分別。一分別名。二分  別自性。三分別差別。

[0210c27]  論曰。若見其非有。

[0210c27]  釋曰。前二句明了達三  分別。得入無塵觀。依依他性以遣分別性。  此句明依真如遣依他性。云何能遣。由名
義無所有。能分別亦不得是有。何以故。若所  分別名義是有。能分別緣此名義。可說是有。  由名義無所有。所分別因緣既是無。能分別
體亦無所有。若菩薩見名義無所有故。能  分別亦無所有。此菩薩得入何觀。

[0211a06]  論曰。得入三無性。

[0211a06]  釋曰。菩薩見名義更互  為客。入異名義分別性。若菩薩見名自性假  說。差別假說唯分別為體。得入分別無相性。
若菩薩但見亂識無六種相。此亂識體不成  故不可說。因緣不成故不可執有生起。此中  分別既無。言說亦不可得。則入依他無生性。
若菩薩見此二義有無無所有。則入三無性  非安立諦。

[0211a14]  論曰。又正教兩偈如分別觀論說。

[0211a14]  釋曰。今  此論中顯入見道境智不圓滿故引分別觀。  論兩偈顯成此義。何人何位能見此心。但是  影無實法義。

[0211a18]  論曰。

菩薩在靜位　　觀心唯是影  
捨離外塵相　　唯定觀自想  
菩薩住於內　　入所取非有  
次觀能取空　　後觸二無得

[0211a23]  論曰。菩薩在靜位觀心唯是影。

[0211a23]  釋曰。唯菩  薩人在寂靜位。能作此觀法。義實無所有。  心似法義顯現。故說唯是影。

[0211a26]  論曰。捨離外塵相唯定觀自想。

[0211a26]  釋曰。若人  在寂靜位中。已了別心唯是影。能除外塵相。  是自心似法及義相起。作如此觀。

[0211a29]  論曰。菩薩住於內。

[0211a29]  釋曰。若菩薩心。如此得  住實無有塵。心緣內心起。不緣外塵故住於  內。若住於內此心定何所觀。

[0211b03]  論曰。入所取非有。

[0211b03]  釋曰。是所取義實無所  有。菩薩能見所取境空。

[0211b05]  論曰。次觀能取空。

[0211b05]  釋曰。由所取義既實非  有。世間所說心是能取。如此道理亦不得成。  是故觀行人亦不見有能取心。前已不見所
取。後又不見能取。是時觀行人有何所得。

[0211b09]  論曰。後觸二無得。

[0211b09]  釋曰。真如非所取非能  取。以無所得為體故。說真如為二無得。是人  先已入無相性。次入無生性。後入真如無性
性。觸以入得為義。由入得真如故名為觸。前  兩偈與後兩偈異相云何。前兩偈約名義及  假說。顯四尋思及四如實智。為方便得入真
觀。後兩偈明三性體及三無性。又前兩偈顯  正教。明入三性及三無性。後兩偈顯所入三  性及三無性。

[0211b18]  論曰。復有大乘莊嚴經論。所說五偈為顯此  道。

[0211b19]  釋曰。經義深隱難解。如實顯了經中正  義。故名莊嚴經論。論解此經故得莊嚴名。  莊嚴經論中有眾多義。今但略取五偈。此偈
欲何所顯。此偈為顯於修道中難覺了義。

[0211b23]  論曰。

菩薩生長福及慧　　二種資糧無量際  
於法思惟心決故　　能了義類分別因

[0211b26]  論曰。菩薩生長福及慧。

[0211b26]  釋曰。菩薩如前釋  生在見位。長在修位。又初剎那名生。後剎  那名長。又單名生複名長。菩薩所修唯複無
單故。生長一時而成。所生長何法。謂福及慧。  施等三度名福。般若名慧。精進及定若為生  福則屬福。若為生慧則屬慧。所以爾者。精
進若生布施。持戒忍辱則屬福。若為生聞思  修慧則屬慧。定若依四無量起。緣眾生為境  則屬福。若為生盡智無生智及無分別智等  則屬慧。誰能生長。謂菩薩人。

[0211c07]  論曰。二種資糧無量際。

[0211c07]  釋曰。此福及慧有  二種功用。一能助道。二能成道體。由此二故  道得成就。故說此二為道資糧。此二用幾功
力。凡經幾時得成就道。功力無量時節無際。  無言顯長遠。譬如說大海無量大劫無際。  以長遠故資糧亦爾。修一一度皆遍一切眾
生。故功力無量。修一一度經三阿僧祇劫。故  經時無際。

[0211c15]  論曰。於法思惟心決故。

[0211c15]  釋曰。由定後心觀  察諸法。是故於法心得決定。又菩薩備修五  明。於度量方便具足自能故。於思惟心得決  定。

[0211c19]  論曰。能了義類分別因。

[0211c19]  釋曰。菩薩能比能  證故名能了。真俗二諦名為義類。知此義類  但以分別為因。是故能了。

[0211c22]  論曰。

已知義類但分別　　得住似義唯識中  
故觀行人證法界　　能離二相及無二

[0211c25]  論曰。已知義類但分別。

[0211c25]  釋曰。由菩薩已於  義類及分別。心決定故。

[0211c27]  論曰。得住似義唯識中。

[0211c27]  釋曰。由菩薩如此  思惟。但識似塵顯現故。菩薩心住唯識中不  緣外起。

[0212a01]  論曰。故觀行人證法界。

[0212a01]  釋曰。由觀行人離  外塵。但緣識住知塵無相。名證法界。

[0212a03]  論曰。能離二相及無二。

[0212a03]  釋曰。所證法界有  何相。離能取所取二相。及無人法二分別。如  此法界菩薩已證。

[0212a06]  論曰。

若離於心知無餘　　由此即見心非有  
智人見此二不有　　得住無二真法界

[0212a09]  論曰。若離於心知無餘。

[0212a09]  釋曰。由此方便令  法界可證。今顯此方便。知離唯識外無別有  餘法。

[0212a12]  論曰。由此即見心非有。

[0212a12]  釋曰。由見所緣義  非有。知能緣心亦非有。

[0212a14]  論曰。智人見此二不有。

[0212a14]  釋曰。智人謂諸菩  薩。見境及心二皆非有。

[0212a16]  論曰。得住無二真法界。

[0212a16]  釋曰。菩薩若見二  皆非有。則得住真法界。真法界者。無塵無識  故言無二。離顛倒及變異二虛妄故名真。是  諸法第一性故名法界。

[0212a20]  論曰。

由無分別智慧人　　恒平等行遍一切  
染依稠密過聚性　　遣滅如藥能除毒

[0212a23]  論曰。由無分別智慧人恒平等行遍一切。

[0212a24]  釋曰。此已見真如菩薩說名慧人。已於見道  中得無分別智。此智何相。一以無退為相。  不退故稱恒。二以平等行為相。此智見一切
法平等理。猶如虛空。於如來所說十二部修  多羅三乘等法。同見一味無有差別。內外法  名一切。內外諸法同一如性故名為遍。平等
行顯智慧體。遍一切顯智慧境界。由如此無  分別智菩薩。欲何所作。

[0212b03]  論曰。染依稠密過聚性。

[0212b03]  釋曰。三種不淨品  名染。此染以過聚性為依止。從過聚性生  故。此過聚性名稠密。以難解難破故。離如來
正教。餘教不能令解故言難解。離無分別智。  餘智不能破故言難破。一切染污法熏習種  子。是過聚性體。

[0212b09]  論曰。遣滅如藥能除毒。

[0212b09]  釋曰。此性是三品  不淨法因。難解難破惑等熏習種子為性。由  無分別智聰慧人。能遣能滅此過聚性。如阿
伽陀藥能除諸毒。遣約現在。滅約未來。即  是菩薩盡無生智。

[0212b14]  論曰。

佛說正法善成立　　安心有根於法界  
已知憶念唯分別　　功德海岸智人至

[0212b17]  論曰。佛說正法善成立。

[0212b17]  釋曰。一切三世諸  佛共說此法。所說理同不相違背。故名正法。  又欲顯說者勝故言佛說。由所說道理勝及
所得果勝故名正法。如來成立正法有三種。  一立小乘。二立大乘。三立一乘。於此三中第  三最勝。故名善成立。

[0212b23]  論曰。安心有根於法界。

[0212b23]  釋曰。菩薩先已得  聞思二慧。安心於如來正法中。後合觀如來  一切正說為境界。即是無分別智。此智名有
根。得此智已餘智皆滅。唯此智不可動壞。  故名有根。復次於三無流根中。此智為第一。  謂未知欲知根。故名有根。復次解脫有三事。
一能生解脫。二能持解脫。令住不失。三能  用解脫。自利利他。此解脫三事即配三無流  根。此無分別智通於三處得名。自體是根。又
能為他作根故名有根。此有根心安住法界  中。

[0212c05]  論曰。已知憶念唯分別。

[0212c05]  釋曰。菩薩已住有  根心中。後出觀時在無分別後智心中。如  前入觀事皆能憶念。知此憶念非實有。唯是
分別。由無分別智及無分別後智。菩薩得進  何位。

[0212c10]  論曰。功德海岸智人至。

[0212c10]  釋曰。如來功德因  中。有十地十波羅蜜等。果中有智德斷德恩  德。如此諸德唯佛一人。餘人所不能得。
故名為海。因果究竟名之為岸。智人即是菩  薩。菩薩乘前二智。能至未曾至功德海岸。  此中五偈總明眾義。第一偈顯道資糧。第二
偈顯道加行。第三偈顯見道。第四偈顯修道。  第五偈顯究竟道。

攝大乘論釋卷第八

* * *

【經文資訊】大正藏第 31 冊 No. 1595 攝大乘論釋  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
