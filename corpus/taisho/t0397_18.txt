大方等大集經卷第十八

北涼天竺三藏曇無讖譯

◎虛空藏菩薩品第八之五
[0122a06] 說此偈已。時魔波旬嚴四種兵來詣佛所，到已化作長者形，前禮佛足，在一面立，而白佛言：「希有，世尊！此諸大士乃能成就如是不可思議種種神變，又能示現不可思議莊嚴之事。世尊！於未來世有幾所眾生，聞此不可思議神變而得開悟，決定不疑者也？」

[0122a11] 佛告魔波旬言：「於未來世中，少有眾生若一、若二，聞此不可思議神變經典，得信解者少耳。波旬！喻如一毛析為百分，以一分毛於大海中取一渧水，於汝意云何，取者多耶？在者多耶？」

[0122a15] 波旬言：「世尊！取者甚少，在者甚多。」

[0122a16] 佛復告波旬言：「如海中所取水甚少，眾生聞是不可思議神變經典，能信解者少亦如是。如大海中水在者甚多，不信解不可思議神變經典者，多亦如是。」

[0122a20] 佛復告波旬：「若有一人於恒河沙等劫，日日以滿三千大千世界，滿中珍寶持用布施，不如善男子、善女人聞是不可思議神變經典，能信解者其福甚多。所以者何？波旬！若有信解是經典者，則知其人親從釋迦牟尼如來聞是經典信解無疑。何以故？波旬！若未種善根眾生聞此世所難信經典，能信解者無有是處。

[0122a27] 「波旬！我般涅槃後法欲滅時，多有憍慢眾生。彼諸眾生著我所說文字，不知方便故，各各生於諍競，捨思惟法，捨已正行為利養名譽衣服飲食，自纏縛故，樂論世俗種種諸事及世典文辭，而不論第一實義、不樂翫習佛無上道，反向他人譏論如是等真實深妙經典，則為誹謗諸佛，積集無量大苦惱聚。魔神諸天佐助彼人，為利養恭敬及名聞故，重增放逸慠慢。彼諸人等以慠慢故，若見有持戒賢行比丘受持讀誦此經典者，而輕慢憎嫉橫生謗毀。彼諸愚人則為現世破犯禁戒，其中或有畏不活者，或慚耻於人者，假被袈裟，或有捨戒還附俗者，如是等人身壞命終，墮阿鼻地獄受諸苦報。」

[0122b11] 佛復告波旬：「於未來世中，若有求菩薩乘眾生，著諸因緣善根微淺，新發道意但著文字不能了義。於如是等甚深經典，受持讀誦為人說時，則為他人所見輕賤陵蔑。以為他人所輕賤陵蔑故，便捨如是等甚深經典，讀誦聲聞辟支佛相應經典。為利養名譽種種所須之所纏縛故，反誹謗毀呰如是真實甚深經典；又復輕賤受持讀誦此經典者，乃至不欲以眼觀之，常樂卑行退失菩薩大乘之法，所謂退失淳至心及深心。魔神諸天得如是等人便故，勤作方便壞亂其心，乃至使令不聞如是等經。設當聞者，生大誹謗無有信心。此人亦復積集無量罪聚，成就破法重業，永離三寶，不得見佛聞法及供養僧。所以者何？波旬！以於如來所說法律中生疑猶豫故。」

[0122b27] 爾時，魔波旬自見有過憂愁惶恐，前禮佛足在一面立。時虛空藏菩薩問魔波旬言：「汝何以憂愁憔悸戰慄悚息，狀如失志人，在一面立耶？」

[0122c01] 魔波旬答言：「善男子！我從如來聞說如是等可畏之事，是故以為憂愁恐怖，當墮何趣？誰當救我？我於如來所說法律之中，數作無量諸留難事，是故憂耳。」

[0122c04] 虛空藏言：「波旬！佛法之中有出罪法，汝可來至世尊所，可誠心懺悔所作諸惡，更莫復作。若能如是可獲善利，為不空過。」

[0122c07] 爾時，天魔波旬即前五體投地，禮世尊足下，仰視如來流淚涕泣而白佛言：「世尊！我今誠心懺悔，從昔以來於如來所說法律之中，數作無量諸留難事。唯願世尊起大悲心，以慈愍故願受懺悔。」

[0122c11] 佛言：「善哉，善哉！波旬！汝乃能自見所作諸惡，為上善哉！能如是悔過罪者，於佛法中則為弘廣如來法藏，諸佛亦受其人悔過，是故汝今勿更復作。」

[0122c15] 爾時，世尊告眾菩薩言：「諸賢士！汝等各說過魔界行法，為生憐愍魔波旬故。」

[0122c17] 爾時，眾中有一菩薩名金山王，在眾中坐即白佛言：「世尊！若有防護內界者，則為未過魔界。若復有菩薩見一切諸界同佛界者，知此佛界即是非界，是為菩薩能過魔界。」

[0122c21] 爾時，寶德菩薩白佛言：「世尊！有依倚樔窟者，是為魔界。若有菩薩不倚樔窟，知一切法無得相者，則能為諸眾生，說斷倚樔窟法，是為菩薩能過魔界。」

[0122c25] 爾時，寶手菩薩白佛言：「世尊！若有取我我所者，是為魔界。若有菩薩不取我我所者，則無諍競。以無諍競故則無心行，況當有魔界耶！是為菩薩能過諸魔界。」

[0122c29] 爾時，無諍勇菩薩白佛言：「世尊！若有觸有離則有諍訟，有諍訟者魔得其便。若無觸無離自不諍訟，亦不令他諍訟，以得無我故無惱行者，能過魔界。」

[0123a04] 爾時，寶思菩薩白佛言：「世尊！若有妄想分別則是煩惱，及有煩惱處則是魔界。若有菩薩知一切諸法無相貌者，於諸煩惱則無妄想。若內若外亦不別知，去離一切妄想分別故，是為菩薩能過魔界。」

[0123a09] 爾時，樂作菩薩白佛言：「世尊！若有樂不樂處，則有憎有愛。若有憎有愛，則是魔界。若有菩薩去離憎愛平等行者，於諸法中則無二想，得入不可思議界，是為菩薩能過魔界。」

[0123a14] 爾時，離諍菩薩白佛言：「世尊！魔界由我而起，若菩薩能知我者，得無我忍即知我淨，知我淨故知一切法淨，知一切法淨故，知諸法性淨如虛空，是為菩薩能過魔界。」

[0123a18] 爾時，法自在菩薩白佛言：「世尊！若順煩惱法為愛所使者，魔則得其便。世尊！若有菩薩於諸法中最得自在自然開悟，以為諸佛之所授記，於菩提法終不退轉，是為菩薩能過魔界。」

[0123a23] 爾時，山相擊音菩薩白佛言：「世尊！若心有缺漏，則是魔界。若菩薩戒無缺漏、心無缺漏，成就一切諸空法行者，是為菩薩能過魔界。」

[0123a26] 爾時，喜見菩薩白佛言：「世尊！若有不見佛、不聞法者，魔得其便。若有菩薩常見諸佛而不著色像，常聽諸法而不著文字，以見法故則為見佛，以無言說故能聽諸法，是為菩薩能過魔界。」

[0123b02] 爾時，帝網菩薩白佛言：「世尊！若有恃有動，則是魔界。若菩薩善相順精進，知一切法究竟無成就相故不恃不動，是為菩薩能過魔界。」

[0123b06] 爾時，德明王菩薩白佛言：「世尊！若有行二法者，則魔得其便。若有菩薩知一切法同於法性，則不見魔界與法性有異解。知法性與魔界等，以不二相故，是為菩薩能過魔界。」

[0123b10] 爾時，香象菩薩白佛言：「世尊！若有菩薩性弱畏甚深法者，則魔得其便。若勇健菩薩善能通達三解脫門，於甚深法不驚不畏，以能現前證知諸法實性故，是為菩薩能過魔界。」

[0123b14] 爾時，彌勒菩薩白佛言：「世尊！喻如大海中水同一鹹味，佛法海中亦復如是，同一法味，所謂解脫味、離欲味。若菩薩善解一味法者，是為菩薩能過魔界。」

[0123b18] 爾時，虛空藏菩薩白佛言：「世尊！喻如虛空究竟無垢、究竟明淨、究竟不為，一切煙塵雲霧之所干繞。菩薩亦復如是，心如虛空，知一切法性常清淨，亦復不為客塵煩惱之所干繞，得度般若波羅蜜彼岸，離諸闇冥，於諸法得慧光明者，是為菩薩能過魔界。」

[0123b24] 爾時，文殊師利法王子菩薩白佛言：「世尊！若有言語，則有滯礙；若有滯礙，則是魔界。若法不為一切言說所表者，乃無滯礙。何謂法不可言說？所謂第一義，其第一義中亦無文字及義。若菩薩能行第一義諦，於一切法盡無所行，是為菩薩能過魔界，無所過故。」

[0123c01] 爾時，世尊告波旬言：「汝聞說過魔界法不也？」

[0123c02] 波旬白佛言：「世尊！唯然已聞。」

[0123c02] 佛言：「波旬！若有行如是等法者，一切諸魔無如之何？若有諸魔欲於行人起魔事者，終不能辦，而更成就無量罪聚。是故，波旬！汝可發阿耨多羅三藐三菩提心，於如是過魔界法，應堅持奉行。汝若能如是行者，則能過一切諸魔國界。波旬！喻如百千年垢膩可於一日浣令鮮淨，如是於百千劫中所集諸不善業，以佛法力故善順思惟，於一日一時盡能消滅。波旬！如有乾草[卄/積]大如須彌，以少火投中速能燒盡。如是以少慧力故，能除滅無量諸闇冥聚。何以故？波旬！慧明勇猛故，無明劣弱故。」

[0123c13] 時魔波旬即作是念：「大慈世尊今憐愍我，而能為我說菩提心法，我今宜應於如來所種少善根。」於是，波旬即化作八萬四千殊妙寶蓋及無量華鬘、瓔珞、末香、塗香，而告己眷屬言：「諸佛、世尊出世甚難，卿等諸人咸應共來至世尊所，為供養故。」

[0123c19] 爾時，魔天眷屬中有八萬四千眾及魔波旬，各共持殊妙寶蓋及無量華香、瓔珞、末香、塗香，至世尊所設供養已，皆發阿耨多羅三藐三菩提心。諸餘魔眷屬諸天不發菩提心者，形相嗤笑譏論波旬，復言：「希有波旬，乃能於沙門瞿曇前，詐現如是篤信之相，狀如至親。所以然者，波旬或欲於沙門瞿曇所學呪幻方術，是故今於面前，現善讚譽耳。」

[0123c27] 爾時，魔子醜面及餘魔子等，悉無信心各說是言：「假使沙門瞿曇以諸方術迴轉魔王者，我等共當設諸方便令如是等經不得流布。設使流布者，亦當令少有護助，信受行者亦令甚少，當為多人之所薄賤輕弄，常墮邊方不令中國之所宣傳。唯使諸無威德貧窮眾生當得聞之，常為諸大威德豪富之人不信誹謗也。」

◎
[0124a06] 爾時，世尊告虛空藏菩薩言：「賢士！汝聞此諸魔子出是惡言不耶？」

[0124a07] 虛空藏白佛言：「唯然已聞。」

[0124a08] 佛言：「善男子！是故汝當安慰護助此妙經典，為降伏諸魔神故。」

[0124a09] 於是，虛空藏菩薩即白佛言：「諸佛世尊皆已護持如是等經，我等亦當安慰受持。」

[0124a11] 爾時，虛空藏菩薩即說呪曰，所謂：

[0124a13] 「阿跋低(一)　跋低(二)　毘跋低(三)　婆醯多㝹散提(四)　頭樓陀羅尼(五)　涅伽多涅伽多尼(六)　鉢伽多尼(七)　迷羅育低(八)　伽樓那涅耐提(九)　薩遮跋低(十)　浮多勒差(十一)　達摩涅折低(十二)　達摩勒差(十三)　郁鳩離(十四)　尸鳩離(十五)　咻樓咻樓咻樓德迦攡(十六)　多婆婆帝低(十七)　尸羅㝹婆帝低(十八)　阿叉夜涅涕池(十九)　枳奢婆迦利拖(二十)　佛駄遏提魅低(二十一)　達摩蔚耆羅泥(二十二)　僧伽㝹銅咩(二十三)　阿㝹頭隷(二十四)　不可濟度(二十五)　壞魔眷屬(二十六)　若犯此者(二十七)　無諸刀杖(二十八)　順已處行(二十九)　聖眾所住(三十)　吉吉等句(三十一)　順流解脫(三十二)　破諸外論(三十三)　降伏魔眾(三十四)

「四王常護，　　及天帝釋，　　梵王世主，
　奉佛諸天。　　護菩提者，　　如是等神，
　常當擁護，　　降伏諸魔。　　利眾生故，
　受持正法，　　護說法師，　　盡當擁護。」

[0124a29] 虛空藏菩薩說此呪已。即時，此妙寶莊嚴堂及三千大千世界六變振動。時諸魔子見上虛空中有五百密迹執金剛杵，熾然如火甚可怖畏。時諸密迹唱如是言：「若有魔子及諸魔神，若聞此呪，其有不發阿耨多羅三藐三菩提心者，吾等當擊破其頭令作七分。」

[0124b05] 爾時，魔子及諸眷屬，驚怖戰悚身毛皆竪，即合掌禮佛，而白佛言：「我等今發阿耨多羅三藐三菩提心。善哉，世尊！願救我等離此恐怖得無畏樂。」

[0124b09] 爾時，世尊告侍者阿難言：「如向此諸魔子所說言，我等當於來世於此經典作留難者，必當稱其本誓而作留難如斯經典。唯當以佛神力及諸菩薩受持故，當得流布於世，而無有多人受持讀誦分別解說。」

[0124b13] 佛復告阿難：「汝見此諸魔子為脫恐怖故，發阿耨多羅三藐三菩提心不？」

[0124b15] 阿難白佛言：「世尊！唯然已見。」

[0124b16] 佛復告阿難言：「此語即為諸魔子當作離魔事因，以不深心發菩提故。」

[0124b17] 佛復告阿難：「於未來世，當有佛出現於世，名無垢相如來、應、正遍知，此魔波旬於彼佛所乃當不退轉發阿耨多羅三藐三菩提心。阿難！彼無垢相如來，知其深心成就故，當授阿耨多羅三藐三菩提記。當于爾時，亦當作魔王，深心敬信於如來正法。如彌勒出時，有魔王名曰導師，深心敬信佛法聖眾。此諸五百魔子，亦當於彼生於魔中，當於彼佛所為菩提故種諸善根，乃至波旬成佛之時，當與授阿耨多羅三藐三菩提記。」

[0124b27] 佛告阿難言：「此魔波旬，今雖發菩提心，猶豫不定，如少疊毳。雖爾，當漸漸成就無量功德，為世之尊如今我身。」

[0124c01] 爾時，眾中有無量無邊諸天世人、釋梵護世，聞授魔波旬記當得成佛，歡喜踊躍怪未曾有，合掌向佛，而作是言：「甚奇，希有！其見佛者必得成就無量功德法寶之聚。所以然者，或有不信眾生，為欲撓亂如來故，而得見佛。或有遇會得見佛者，即為彼眾生作因，乃至令得涅槃。」又白佛言：「世尊！自除如來、應、正遍知，誰能如是分別知眾生根？」

[0124c08] 佛告諸天人言：「如汝等所言，其有得見如來者，無不蒙益。汝等當知，或有眾生善根都盡，於無量阿僧祇那由他劫無人身分者，如是眾生見如來故，即便得作善因乃至涅槃，如來乃能如是作無量不可思議無上福田。」

[0124c13] 佛復告諸天人言：「心性常淨，而凡愚眾生不能如實知見，以不能如實知見故言是垢；能正知見故便言是淨。而第一實義中，無有一法可淨可污。汝等當知，諸煩惱者，無方無處非內非外，以不善順思惟故便生煩惱；善順思惟故則無煩惱。增減不等則生煩惱；無增減者則無煩惱。虛偽妄想便是煩惱；無有妄想則無煩惱。是故我言：如實知邪見則是正見，而邪見亦不即是正見。能如實知者，則無虛妄、增減、取著，是故名為正見。」

[0124c23] 佛復告諸天人言：「喻如大地依水界住，大水依風界住，大風依虛空住，虛空無所依住。如是大地無所依住，而假有依住之名。是故，汝等當如是知之，苦依於業、業依於結，而苦、業、結都無所依，以心性常淨故。如是當知，一切諸法無有根本，都無所住，以假言說故言有，而實無也。是故說一切法本性常淨，究竟無生無起。」

[0125a01] 佛復告諸天人言：「是故汝等當知，此法門名為性常淨法門。菩薩通達此門者，不為一切煩惱之所染污，而亦不恃此清淨門。以捨一切諸恃動故，便得平等道，能過魔界入於佛界，亦能得入諸眾生界，而不動法界；知一切法無界無非界，而能速生一切智界。」當說此法時，有五百菩薩得無生法忍。

[0125a08] 爾時，申越長者在於眾中，從座而起頂禮佛足，白佛言：「世尊！為我故說如是等甚深經典，我先為觸惱世尊故，作大火坑及設毒飯，而大聖如來是不可害者，故我於佛生信敬心。自爾以來，疑悔心結常未能除滅，今者從佛聞此甚深微妙經典，疑悔即除，心無障礙得安樂行。世尊！是故我信敬心轉復增長。今我家中多諸財寶，當以供佛法僧及諸沙門、婆羅門、貧窮孤獨、下賤乞兒。世尊！誰當聞是斷一切縛甚深經典，而於一切諸物生貪著者乎？」

[0125a19] 爾時，虛空藏菩薩白佛言：「世尊！諸佛如來無上菩提，甚為甚深難可測知。若有菩薩於未來世，捨己身命及利養名譽，而能侍佛菩提者，甚為難有。」

[0125a22] 爾時，眾中有六十八億菩薩，從座而起合掌向佛，一時同聲而說偈言：

「世尊滅後，　　我等能忍，　　捨身壽命，
　為護正法。　　捨利名譽，　　離諸貪著，
　願護正法，　　為佛智故。　　罵詈呵責，
　及譏刺語，　　護正法故，　　當忍受之。
　輕賤毀弄，　　唱說惡名，　　當以慈忍，
　為護此經。　　來世比丘，　　計著諸有，
　與魔為黨，　　誹謗正法，　　毀禁行惡，
　樂著俗累，　　為利所覆，　　不樂正法，
　恃翫俗典，　　憍慢放逸，　　高歎己利，
　蔑正行者，　　常捨閑靜，　　樂處憒閙，
　習世文辭，　　計著吾我；　　不營教化，
　不業智慧，　　捨離坐禪，　　不親三寶，
　無有智慧，　　群黨求利，　　動與結俱，
　樂受他供；　　他慈心施，　　惜猶己有，
　數往到彼，　　說諸世事；　　田宅居業，
　及販賣事，　　勤求息利，　　猶言沙門。
　慠慢著有，　　依邪嶮見，　　聞性空法，
　當大驚怖。　　言後長遠，　　但求現報，
　當虛妄說，　　非法言法。　　如是大災，
　弊惡比丘，　　魔及魔子，　　復當佐助。
　經文是一，　　說義各異，　　各是己論，
　愚者當爾。　　諸深妙經，　　能與解脫，
　當擁遏之，　　及說淺事。　　我勝汝劣，
　由勝得果，　　於佛法中，　　當如是競。
　如是競時，　　眾生數壞，　　為非法王，
　之所惱逼。　　於是末世，　　壞甚可畏，
　我持正法，　　救世所說。　　我常慈心，
　不捨法律，　　生正大悲，　　為世作護。
　毀禁作惡，　　不住正法，　　墜墮何道，
　我常憂愍。　　見故作惡，　　謗毀正者，
　我終不共，　　與為親黨。　　常任我力，
　善護口過，　　見無用人，　　不說其短。
　我住聖種，　　頭陀護戒，　　處定習慧，
　常勤修行。　　離世憒閙，　　樂處閑靜，
　無著如鹿，　　善調知足。　　若至聚落，
　攝根少語，　　見說法者，　　共論正法。
　愛語利益，　　以化眾生，　　又與說法，
　令斷惡行。　　我為正法，　　極遠當往，
　為彼說法，　　利益眾故。　　若見凡愚，
　有缺失者，　　但當自護，　　住法行忍。
　毀辱恭敬，　　當如須彌，　　不染世法，
　為世導師。　　毀禁比丘，　　若來呵責，
　自省己行，　　將是業報。　　當為是等，
　嫉惡眾生，　　先意善言，　　現為恭敬。
　彼即生念，　　我亦沙門，　　成就是德，
　無若干惡。　　諸毀禁等，　　如失志人，
　聞是經憂，　　如劓照鏡。　　其作方便，
　不欲聞之，　　復教餘人，　　言非正法；
　又教國王，　　壞臣民心，　　誹謗正法，
　言非佛說。　　我等於時，　　以佛力故，
　為持正法，　　不惜身命。　　世尊知我，
　言無有二，　　當堅護持，　　住是正法。
　作誠實語，　　如說而行，　　悅可諸佛，
　乃成菩提。」

[0125c20] 爾時，虛空藏菩薩讚諸菩薩言：「善哉，善哉！諸大士！汝等乃能發誠實願，受持如來甚深微妙無上大法，甚為快也。」

[0125c22] 虛空藏菩薩白佛言：「世尊！其有善男子、善女人，受持讀誦此經典者，得幾所福？」

[0125c24] 佛告虛空藏言：「賢士！譬如東方十三千大千世界，南西北方、四維上下，各十三千大千世界，盡末為微塵，以爾所塵集為一聚。設有一人成就神足無量威德，壽命長遠，此人持諸微塵，過東方爾所塵數世界乃下一塵，如是展轉東行，盡此塵聚，而諸世界猶不可盡。如東方世界，南西北方、四維上下，亦過爾所佛土乃下一塵，如是展轉諸方世界，盡此塵聚而諸世界猶不可盡。虛空藏！於汝意云何？是諸世界寧為多不？」

[0126a04] 虛空藏白佛言：「甚多，甚多！世尊！無量無邊不可計知。」

[0126a06] 佛言：「賢士！是諸世界微塵所著處及不著處，盡此微塵所及世界已還為一大城，縱廣高下悉皆同等，於其城中滿葶藶子。賢士！是諸葶藶子，可數知不？」

[0126a09] 虛空藏白佛言：「世尊！假設譬喻猶不能了，況可數知！唯除如來無能數者。」

[0126a11] 佛告虛空藏言：「如是，如是！如汝所言，唯如來能知是諸葶藶子，若百數千數百千萬數。」佛言：「賢士！設有一人成就神足無量威德，能以口吹是諸葶藶布散十方，一葶藶子墮一佛世界，終不過一。賢士！於汝意云何？是諸葶藶所及世界，寧為多不？」

[0126a17] 虛空藏白佛言：「世尊！是諸世界，乃非心力所能分別。設分別者，令人心迷錯亂。」

[0126a18] 「賢士！我今告汝，若有行菩薩道善男子、善女人，日日以滿爾所等世界無量珍寶持用布施，無有休廢不營餘事。若復有善男子、善女人，受持讀誦書寫此甚深經典，不求利養為菩提故，乃至為一人說，使其人聞已，勸令於阿耨多羅三藐三菩提，乃至發一善念，欲令正法久住世故。此人功德復過於彼布施者上，百倍千倍百千萬倍，乃至非算數譬喻所及，何況能令住阿耨多羅三藐三菩提者！何以故？賢士！以能說如是無量善根成就諸菩薩，為護持正法故。賢士！我不見菩薩更有餘法能過於是，堅固正行攝諸善法，教化眾生者也。」

[0126b02] 爾時，虛空藏菩薩白佛言：「世尊！希有如來不可思議，如來大法亦不可思議。如如來大法不可思議，其受持此經典者，所得功德亦不可思議。唯願世尊護持此經，為當來世令受持此正法，諸善男子、善女人手得是經，執在胸懷不離是經。若應離生死者，不從他聞，自然得悟菩提，悟菩提已，廣為他說。」

[0126b09] 佛言：「賢士！諦聽，諦聽！善思念之。吾當為護此經故，當說章句召護世四天王天、帝釋、梵天王等諸神。以此章句召故，護世四天王天、帝釋、梵天王，皆當擁護諸說法師持此經者，說此世所難信甚深經典時，使無能作留難：所謂若王大臣駈遣出國，若得重病，若鬪諍時起，若國土疾疫，如是等事起時，以呪術力故，即令消滅不得成就。何等為呪術章句？所謂：

[0126b18] 「頭頭麗(一)　提提麗(二)　陀夜簸帝(三)　陀夜羅伽羅(四)　泥帝提(五)　毘婆知(六)　賒咩(七)　賒彌多毘(八)　目仚(九)　羶帝低(十)　尼[山*耆]弩禰(十一)　阿㝹多麗(十二)　鳴多羅尼(十三)　婆簸斯(十四)　鉢他輸陀尼(十五)　鉢陀㝹枳(十六)　鉢陀散提(十七)　般若牟麗(十八)　阿娑究麗(十九)　浮陀勒差(二十)　伊那薩枝(二十一)　多婆薩枝(二十二)　多婆鉢低(二十三)

「隨佛意，　順法性，　恭敬僧，　世主信。

護世四王，
　為諸佛子，　受持此呪，　護說法者。」

[0126b27] 爾時，四天王即從座起，合掌向佛而白佛言：「世尊！我等當護此諸佛子受持經者。」即說呪曰：

[0126c01] 「首鞞(一)　首婆鉢低(二)　首提帝(三)　因哆擁(四)　陀梨擁(五)　陀羅尼(六)　頗耽麋(七)　阿丘擁怯卑(八)　阿目仚(九)　阿羅尼陀擁(十)　藪首曬婆醯那(十一)　脾提脾陀賴散提(十二)　三咩(十三)　婆夜咩(十四)　三摩賴彌(十五)　波扇多[口*第](十六)　休休(十七)　醯醯(十八)　丘樓丘麗(十九)」

[0126c06] 於時四大天王自在者，說此不可犯呪已。爾時，天帝釋即從座起心淨悅豫，合掌向佛，而說偈言：

「末世飢饉時，　　大稱諸賢士，
　受持說此經，　　我當為給侍。」

[0126c11] 於是，帝釋說此偈已，即說呪曰：

[0126c12] 「彌低(一)　首脾(二)　摩訶彌低(三)　達摩彌低(四)　天多加麗(五)　三摩彌低(六)　薩遮彌低(七)　那提咩(八)　阿㝹多麗(九)　阿㝹頭離(十)　阿㝹勒差(十一)　薩婆薩埵阿㝹伽醯(十二)　阿那㝹多卑(十三)　修冀低(十四)　阿毘盧提(十五)　阿毘伽醯(十六)　浮提菩舍咩(十七)　膩魑(十八)　遏他尼低(十九)　泥提羅尼(二十)　阿那他婆差帝(二十一)　咩低(二十二)　咩低闍耶私(二十三)　修莎羅(二十四)

「汝等起禪樂，　　來護持法者，
　諸世界世尊，　　皆悉共受持。」

[0126c21] 爾時，梵自在天王即從座起，讚彼釋梵護世諸天言：「善哉，善哉！汝等乃能為護正法持法說法者故，發大莊嚴。汝等正應如是，甚得其宜。隨如來法律住世久近，於爾所時中當有識別正行法行；於爾所時中諸天世人，甚當熾盛充滿宮宅。此法滅後，諸天世人轉當減少，宮宅空荒。」

[0126c28] 爾時，世尊告彌勒菩薩言：「彌勒！汝受持此甚深經典，讀誦書寫廣為人說。彌勒！我今以如斯等甚深經典囑累於汝，令此大法久住世故，降伏諸魔故，為利益一切眾生故，令一切外道不得便故，教勅一切菩薩，使親近此經不遠離故，欲令佛法大明久住於世不衰滅故，使佛法僧種不斷絕故。」

[0127a05] 爾時，彌勒菩薩即白佛言：「世尊！我於如來在世及滅度後，常當受持此甚深經典廣宣流布。所以者何？受持此法者，則為受持過去未來現在諸佛正法，非但受一如來法也。世尊！我亦為自護己法故。世尊！我常與諸天人眾，普會處兜率天宮，每為廣說如是等甚深經典。我復當令人中受持讀誦此經典者，使手得是經執在胸懷不離經卷。世尊！若復末世法欲滅時，其有受持此經轉為人說者，當知皆是彌勒威神之所建立。世尊！當於爾時，雖多諸魔事嬈亂行人，諸說法者依煩惱魔為魔所持故，不樂此經不勤修習，互相是非。我等俱當勤作方便，令說法者愛樂是經，常勤修習讀誦通利，廣為人說。」

[0127a19] 爾時，世尊讚彌勒菩薩言：「善哉，善哉！彌勒！汝乃能為護持正法故作師子吼，汝不但今於我前作師子吼，亦於過去無量阿僧祇諸佛前作師子吼，護持正法。」

[0127a23] 爾時，世尊告大德阿難言：「阿難！汝受持此經耶？」

[0127a24] 阿難白佛言：「唯然，世尊！以佛神力故，我已受持。」

[0127a25] 佛言：「阿難！汝常當廣為四眾分別解說，若有先種善根樂勝法者，如是等人聞已，則能信解受持讀誦廣為人說，其人則得無量無邊不可思議大功德聚。」

[0127a28] 阿難即白佛言：「世尊！當何名斯經？云何奉持？」

[0127a29] 佛言阿難：「此經名『勸發菩薩莊嚴菩提』，當如是奉持之。」

[0127b02] 爾時，功德莊嚴菩薩在於眾中即從座起，右膝著地，合掌向佛，白佛言：「希有，世尊！如來為擁護正法及說法者故，善能如是快讚此經。世尊！諸新學菩薩為菩提故種諸善根，以種種華香瓔珞末香塗香勤供養如來，而不受持此經，是人頗成以第一供養供如來不？」

[0127b08] 佛言：「善男子！不成第一供養如來，亦不能以此因緣得無量功德，不如善男子、善女人，受持此經者功德甚多。」

[0127b10] 爾時，世尊即說偈言：

「我以佛眼，　　所見佛剎，　　周遍十方，
　廣大無邊。　　爾所諸界，　　盛滿珍寶，
　菩薩以此，　　恒用布施。　　若有於此，
　甚深妙經，　　無所得法，　　諸佛所說，
　而能受持，　　為人演說，　　此人功德，
　復多於彼。　　華香瓔珞，　　塗香末香，
　寶蓋幢幡，　　上妙衣服，　　以是供具，
　普滿諸界，　　供養如來，　　迴向佛道。
　若後末世，　　法欲滅時，　　於救世法，
　勤修護助，　　受持正法，　　不放逸行，
　此功德聚，　　復多於彼。　　十方世界，
　一切巨海，　　盡盛滿中，　　上妙香油，
　作大燈炷，　　猶如須彌，　　然以供養，
　一切諸佛。　　法炬若欲，　　斷滅之時，
　知世眾生，　　無明所覆。　　若能然此，
　大法炬者，　　此人功德，　　復勝於彼。
　我之所見，　　無量諸佛，　　雖億千劫，
　種種供養。　　諸天上妙，　　適意供養，
　不能受持，　　此妙經典。　　若於諸佛，
　知有重恩，　　擁護三寶，　　為報恩故，
　為欲饒益，　　一切眾生，　　受持此經，
　福勝於彼。　　我以佛眼，　　所見眾生，
　若有能教，　　盡成釋梵。　　所得功德，
　不如書寫，　　持此經者，　　功德甚多。
　大千世界，　　所有眾生，　　若有能教，
　盡成二乘。　　若有能發，　　菩提心者，
　護持此經，　　功德復勝。　　持經功德，
　假令是色，　　悉當充滿，　　十方世界。
　唯除如來，　　無上大智，　　更無能知，
　此功德者。　　如如來智，　　無有邊際，
　虛空法界，　　亦無邊際。　　能持如來，
　此經法者，　　功德無邊，　　亦復如是。」

[0127c15] 爾時，功德莊嚴菩薩白佛言：「世尊！如我今者信解如來所說義趣，後五百歲法欲滅時，諸發大乘眾生，其不受此經法者，將知是等為魔所持墮佛法外。世尊！我今堪任如來滅後受持此經，欲令佛法久住世故。」

[0127c19] 爾時，世尊為囑累此經法故，放大光明，普照十方無量阿僧祇諸佛世界。彼諸如來，亦為囑累此經法故，皆放眉間白毫相光，普照十方一切世界，無不周遍。說此經已，如來以大神力放光明。時無量阿僧祇諸佛世界，六變振動，有無量阿僧祇眾生發無上道心，無量阿僧祇菩薩得無生法忍。復有無量阿僧祇菩薩，得一生補處善根；又復過是無量阿僧祇眾生，得聲聞乘住學無學地。

[0127c28] 佛說經已。虛空藏菩薩、大德阿難、諸菩薩大眾，及諸聲聞、諸天世人，聞佛所說皆大歡喜。

大方等大集經卷第十八

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA