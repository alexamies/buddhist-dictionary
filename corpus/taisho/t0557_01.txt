佛說龍施女經

吳月氏優婆塞支謙譯

[0909c06]  聞如是：

[0909c06]  一時佛遊於維耶離奈氏樹園，與大  比丘眾千二百五十人俱，及五百眾菩薩。

[0909c07]  佛  以晨旦，著衣，持鉢，入城分衛，眾會皆從；諸天  龍神香、華、伎樂倍於常時。

[0909c09]  佛到長者須福門  外。須福有女，名曰龍施，厥年十四。時在浴室  澡浴，塗香，著好衣。為佛眉間毫相之光，照七
重樓上，東向見佛在門外住，容貌端正如星  中有月，奇相眾好，金色從容，諸根寂定。女大  歡喜，則自念言：「今得見佛及眾弟子，當以發
意作菩薩行。願令我得道如佛！」

[0909c15]  魔見女發大  意，心為不樂，念言：「是女今興大福及欲求佛，  必過我界，多度人民。今我當往壞其道意。」

[0909c17]  魔  便下，化作女父形象、被服，謂龍施言：「今所  念者大重。佛道難得，億百千劫勤勞不懈然  後乃成。今世幸有佛，不如求羅漢。既要易
得，且俱度世泥洹無異。何為貪佛，久負勤苦？  汝是我女，故語汝耳。」

[0909c22]  龍施對曰：「不如父言。  羅漢與佛雖俱度世，功德不同。佛智大度，如  十方空，度人無極。羅漢智少，若一時耳。何有  高才樂於少者？」

[0909c25]  魔復言：「未曾聞女人得作轉  輪聖王，況乃欲得作佛！佛道長久，不如求羅  漢早取泥洹。」

[0909c27]  龍施報言：「我亦聞女人不得作  轉輪聖王，不得作帝釋，不得作梵王，不得作  佛。我當精進，轉此女身竟，受作男子身。蓋
聞天下尊行菩薩道億劫不懈者，後皆得作  佛。」

[0910a02]  魔見女意不轉，益用愁毒，更作急教言：  「作菩薩行者，當不貪於世間，不惜於壽命。  今汝精進，能從樓上自投於地者，後可得佛。」

[0910a05]  龍施念言：「今我見佛乃自愛欲菩薩道。父有  教，以精進棄身可得佛道。我何惜此危脆之  命？」

[0910a07]  女即於欄邊叉手向佛言：「我今自歸天中  之天，以一切慜念，知我所求。請棄軀命，不  捨菩薩。」以身施佛願而散華以，便縱身自投
樓下。於空中未及至地，女身則化成男子。

[0910a11]  時佛乃笑，五色光從口出，照一佛剎，還從頂  入。賢者阿難前跪問言：「佛不妄笑。願聞其  意！」

[0910a13]  佛言：「阿難！汝見此女自投空中，化成男  子不？」

[0910a14]  對曰：「見。」

[0910a14]  佛言：「此女乃前世時以事萬  佛，後當供養恒沙如來，却至七億六千萬劫  當得作佛，號名龍盛，其壽一劫。般泥洹後，經
道興盛半劫乃滅。時佛說法，當度九十七億  萬人，令得菩薩及羅漢道。是時人民飲食，  當如第二忉利天上。」

[0910a19]  於是龍施身住佛前，報  父母言：「願放捨我，得作沙門！」父母即聽。

[0910a20]  諸家  親屬合五百人，及八百天神，見女人龍施化  成男子，皆發無上正真道意。魔王見眾人求  佛，更多憂愁不樂，慚愧而歸。

[0910a23]  佛說是時，莫不  歡喜。

佛說龍施女經

* * *

【經文資訊】大正藏第 14 冊 No. 0557 佛說龍施女經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，郭鴻達大德輸入／Gamblers
大德初校／沈介磐大德二校，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
