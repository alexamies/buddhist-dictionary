注維摩詰經卷第四
後秦釋僧肇選

菩薩品

[0360b29]  於是佛告彌勒菩薩。

[0360b29]  什曰。彌勒既紹尊  位。又當於此土而成佛。眾情所宗故先命  之。彌勒維摩大小之量未可定也。或云。維
摩雖大或有以而不成佛。或云。彌勒雖大  將有為而故辭行或此是分身彌勒非其  正體。以此三緣故有致屈之迹也。彌勒不  堪便應超命文殊。而兼命餘人者。將以
一雖不堪眾不可抑故。推眾求能廣命之  也。亦欲令各稱所聞以盡維摩之美也。  肇曰。彌勒南天竺婆羅門姓。出此姓即以  為名焉。

[0360c11]  汝行詣維摩詰問疾。

[0360c11]  肇曰。五百弟子皆已  不任故復命菩薩者。將備顯淨名難醻  德也。生曰。彌勒者婆羅門姓也。雖生兜  率為諸天師。猶以本姓稱焉。以其親承
佛弟子。使亦宜在眾菩薩先也。

[0360c16]  彌勒白佛言世尊我不堪任詣彼問疾所以者  何憶念我昔為兜率天王及其眷屬。

[0360c17]  什曰。  是人中說法也。此天以彌勒將上為天師。  豫懷宗敬。故常來聽法也。

[0360c20]  說不退轉地之行。

[0360c20]  什曰。即無生法忍也。維  摩詰不先遣忍心而先遣受記者。良由  諸天見彌勒受記。故有補處之尊。遂係心
成得。希想受記。故先明無受記。受記必  由心生。故尋生以求記。生壞則記亡。故推  世以去生也。肇曰。下呵云。實無發心亦無
退者。以此而推。似存不退之行以勸發  無上之心也。雖曰勝期。猶未免乎累。教迹  不泯故致斯呵。然經云。補處大士心無不
一。智無不周。應物而動。何闕之有。是由  得失同懷脩短迭應。利彼而動。無計諸己。  故彌勒假有以啟始。淨名居宗以濟終。互
為郢匠器彼淳朴。雖復迹同儒墨致教不  一。然相成之美實存其中矣。生曰。體如之  行不復退轉也。彌勒躬有此行而現得受  記。今說之者將以引之使見利樂法。

[0361a07]  時維摩詰來謂我言彌勒世尊授仁者記一生  當得阿耨多羅三藐三菩提。

[0361a08]  生曰。阿耨多  羅者無上也。三藐三者正遍也。菩提者彼語  有之此無名也。實則體極。居終智慧也。然
有三品。聲聞也辟支佛也佛也。二乘各於其  道為菩提耳。非所謂菩提也。唯佛菩提為  無上正遍菩提也。一生者無復無量生餘一  生也。有兩句義矣。

[0361a15]  為用何生得受記乎。

[0361a15]  生曰。彌勒向說行意  以受記引之耳。不為說受記也。而彼生  著情。便貪記以有行。斯則復是見菩提可
得也。是以維摩詰即推彌勒受記為無。以  呵其說行之意。遣彼著也。然後乃更釋其  見菩提心焉。夫受記者要以四事合成。一
一推之皆無也。四事者。一以人受記為主。  二以體如為本。三無無量生。四在一生中  得佛。交在一生中。而以之受記。要應先  推一生也。一生者舉八萬歲生唯一念現
在。餘皆過去未來也。故言為用何生得  受彌勒記乎。

[0361a27]  過去耶未來耶現在耶。

[0361a27]  肇曰。發無上心修  不退行受記成道。彌勒致教之本意也。今  將明平等大道以無行為因無上正覺以  無得為果。故先質彌勒。明無記無得然後
大濟群生一萬物之致以弘菩提莫二之  道也。夫有生則有記。無生則無記。故推  斥三世。以何生而得記乎。

[0361b05]  若過去生過去生已滅。

[0361b05]  肇曰。別推三世明  無生也。過去生已滅。已滅法不可謂之生  也。生曰。無復有也。

[0361b08]  若未來生未來生未至。

[0361b08]  肇曰。未來生未至  則無法。無法以何為生。生曰。竟未有也。

[0361b10]  若現在生現在生無住。

[0361b10]  肇曰。現法流速不  住。以何為生耶。若生滅一時則二相俱壞。  若生滅異時則生時無滅。生時無滅則法無
三相。法無三相則非有為也。若盡有三相  則有無窮之咎。此無生之說亦備之諸論  矣。三世既無生。於何而得記乎。生曰。生時  已去未始暫停。豈可得於中成佛耶。

[0361b17]  如佛所說比丘汝今即時亦生亦老亦滅。

[0361b17]  肇  曰。證無住義也。新新生滅。交臂已謝。豈待  白首然後為變乎。生曰。引佛語證不住  也。即時者不待變也。

[0361b21]  若以無生得受記者無生即是正位。

[0361b21]  什曰。  實相常定故名正位。向以因緣明生非真  實故無受記。今明生既非真則無生。無生  則常定。常定中無受記也。

[0361b25]  於正位中亦無受記亦無得阿耨多羅三藐三  菩提。

[0361b26]  生曰。次推無無量生也。夫無無量  生者。體生是無故得之矣。苟體生是無。  而無無量生者。無無量生。復何有哉。斯乃
為正位者也。正位者永與邪別也。然則既  以無無量生為正位者。無有受記。理自  明也。以得菩提故有受記。復云無得菩  提耳。前推生直推其體。今推無無量生。
以正位推之者。生本根於癡愛。是有者之  所惑。故宜於外推其體也。無無量生。原  在悟理。是得者之所達。自應以正位於  內明之也。

[0361c08]  云何彌勒受一生記乎。

[0361c08]  肇曰。上推有生無  記。此推無生亦無記也。無生即七住無相  真正法位也。此位為理。無記無成。彌勒於  何受一生記乎。生曰。并質之也。

[0361c12]  為從如生得受記耶為從如滅得受記耶。

[0361c12]  肇  曰。如雖無生滅。而生滅不異如。然記莂起  于生滅。冥會由于即真。故假如之生滅以  明記莂之不殊也。生曰。復次推體如也。如
生者。體如之時我本無如。如今始出為生  也。如滅者。如是始悟中名義。盡菩薩最後  心為滅也。夫為得佛之因。既在於始。又在
其終。故言為從如生滅得受記耶。別本云  從如起滅。什曰。此亦因其所存而遣之也。  夫受記要由得如。本未得而今得。似若有
起。如起則累滅。亦似有物於如中滅。故先  問其起滅以明無起滅。一切人皆如以下  更明如理無二無受記也。

[0361c25]  若以如生得受記者如無有生若以如滅得受  記者如無有滅。

[0361c26]  肇曰。如非不生滅非有  生滅。非不生滅。故假以言記。非有生滅。  以知無記。生曰。如是悟理之法。故即以明
之也。理既已如。豈復有如之生滅哉。苟無  生滅。與夫未體者不容有異。何得獨以  為無上道之因耶。若非因者不得以之受  記也。

[0362a04]  一切眾生皆如也一切法亦如也眾聖賢亦如  也至於彌勒亦如也。

[0362a05]  肇曰。萬品雖殊未有  不如。如者將齊是非一愚智以成無記  無得義也。生曰。復次推人受記也。受記誠  非為悟之法。已有體如在前。故復取其
所體貼之以事。事既皆如。然後推焉。

[0362a10]  若彌勒得受記者一切眾生亦應受記所以  者何夫如者不二不異。

[0362a11]  肇曰。凡聖一如豈  有得失之殊哉。生曰。夫如者無得與不得  異也。既無得與不得異。而彌勒得者。是假
以不得為得也。若彌勒以不得無得者。一  切眾生不得便應亦是此得之理矣。然則言  眾生亦應受記者。以明無彌勒實受記也。
二者直二事也。異者二相殊也。其事既二。  然後相與為異。故先言不二。後言不異也。  已取如事在上。是以釋但舉如義也。

[0362a20]  若彌勒得阿耨多羅三藐三菩提者一切眾生  皆亦應得所以者何一切眾生即菩提相。

[0362a21]  肇  曰。無相之相是菩提相也。生曰。菩提既是無  相理極之慧。言得之者。得即是菩提相也。  果是其相則非實矣。苟得非實。一切眾生
亦是此之得理也。所以然者。菩提本無不  周。眾生即是其相故也。夫授記言得菩提  者。懸指之耳。今云彌勒得者。就語之也。既  就得時而無得相。豈應懸指有得乎所
指。苟已驗無為。指理自冥矣。

[0362b01]  若彌勒得滅度者一切眾生亦當滅度所以者  何諸佛知一切眾生畢竟寂滅即涅槃相不復  更滅。

[0362b03]  肇曰。本性常滅。今復何滅也。生曰。既  得菩提至於滅度。於滅度中又無滅度  也。故復極就其終以驗之焉。滅度非慧。事
止於滅。故不得如菩提釋也。然終既至  滅。始滅驗矣。始若果滅。終豈滅哉。終苟不  滅。眾生亦此滅矣。唯驗終以悟始者知其
然耳。舉佛明之者。佛既親得滅度。又為悟  之極。必可以定之也。且佛終日滅度眾生。  然知眾生即涅槃相不復更滅。是盡為滅而  不滅也。

[0362b13]  是故彌勒無以此法誘諸天子。

[0362b13]  什曰。梵本  云誑也。生曰。既無受記。豈得以受記引  之耶。若引之以虛為誘誑也。

[0362b16]  實無發阿耨多羅三藐三菩提心者亦無退者。

[0362b17]  肇曰。平等之道實無發心亦無退者。而  以不退之行誘其發心示其美記者何  耶。生曰。明不應存行也。於發有退故須
不退行耳。既無發退。何用行為。若惡發中  有退而須不退行者。猶未免退矣。非所  以不退。

[0362b23]  彌勒當令此諸天子捨於分別菩提之見。

[0362b23]  肇  曰。菩提以寂滅為相。生死同相。而諸天卑  生死尊菩提。雖曰勝求更生塵累。宜開  以正路令捨分別。曷為示以道記增其
見乎。生曰。釋諸天見菩提心也。先訶然後  教矣。訶以遣著。教以釋見。著為咎累。宜  以訶遣之。見謂涉理。須以教釋之焉。

[0362c01]  所以者何菩提者不可以身得不可以心得。

[0362c02]  肇曰。自此下大明菩提義也。道之極者稱  曰菩提。秦無言以譯之。菩提者蓋是正覺  無相之真智乎。其道虛玄妙絕常境。聽者
無以容其聽。智者無以運其智。辯者無以  措其言。像者無以狀其儀。故其為道也。微  妙無相不可為有。用之彌懃不可為無。  故能幽鑑萬物而不曜。玄軌超駕而弗夷。
大包天地而罔寄。曲濟群惑而無私。至  能導達殊方開物成務玄機必察無思無  慮。然則無知而無不知。無為而無不為  者。其唯菩提大覺之道乎。此無名之法固
非名所能名也。不知所以言故強名曰  菩提。斯無為之道。豈可以身心而得乎。生  曰。若見有菩提可得者則有相情也。苟以  相為情者。豈能不以之起身心行乎。若
以身心行求菩提者。則求之愈遠者也。

[0362c18]  寂滅是菩提滅諸相故。

[0362c18]  什曰。菩提有三所  謂羅漢緣覺如來。三人漏盡慧通達無閡乃  名菩提。此已下歎菩提真解妙同實相。欲  擬心求解亦當如是。亦明菩提即是實相
以遣其著也。實相是菩提因亦名菩提也。  餘句類可尋知也。肇曰。妙會真性滅諸法  相。故菩提之道與法俱寂。生曰。既不以相  得菩提則無菩提相矣。若不能滅諸相
者。豈得以寂滅為體哉。

[0362c27]  不觀是菩提離諸緣故。

[0362c27]  肇曰。觀生於緣。離  緣即無觀。

[0362c29]  不行是菩提無憶念故。

[0362c29]  肇曰。行生於念。  無念故無行也。

[0363a02]  斷是菩提捨諸見故離是菩提離諸妄想故。

[0363a03]  肇曰。諸見斷妄想離乃名菩提也。

[0363a04]  障是菩提障諸願故。

[0363a04]  肇曰。真道無欲障諸  願求也。

[0363a06]  不入是菩提無貪著故。

[0363a06]  肇曰。入謂受入可  欲。

[0363a08]  順是菩提順於如故住是菩提住法性故至是  菩提至實際故。

[0363a09]  肇曰。不異三空菩提義  也。隨順本相謂之如。故繫之以順。常住  不變謂之性也。故繫之以住。到實相彼岸  謂之際。故繫之以至。

[0363a13]  不二是菩提離意法故。

[0363a13]  什曰。六識對於六  塵未始相離。菩提所解出六塵之表。故言  離也。肇曰。意與法為二。菩提無心。何法之  有哉。

[0363a17]  等是菩提等虛空故。

[0363a17]  肇曰。無心於等而無  不等。故謂若虛空也。

[0363a19]  無為是菩提無生住滅故知是菩提了眾生心  行故。

[0363a20]  什曰。智慧是菩提知他心也實相是  智之因亦名知他心也。肇曰。菩提不有故  無生滅。菩提不無故了知眾生心也。

[0363a23]  不會是菩提諸入不會故。

[0363a23]  肇曰。諸入內外  六入也。內外俱空故諸入不會。諸入不會即  菩提相也。

[0363a26]  不合是菩提離煩惱習故。

[0363a26]  肇曰。生死所以  合煩惱之所纏。離煩惱故無合。無合即菩  提也。

[0363a29]  無處是菩提無形色故假名是菩提名字空故。

[0363b01]  肇曰。外無形色之處。內無可名之實也。

[0363b02]  如化是菩提無取捨故。

[0363b02]  肇曰。菩提無取捨。  猶化人之無心也。

[0363b04]  無亂是菩提常自靜故。

[0363b04]  肇曰。內既常靜。  外亂無由生焉。

[0363b06]  善寂是菩提性清淨故。

[0363b06]  肇曰。性無不淨故  寂無不善。善寂謂善順寂滅常淨之道也。

[0363b08]  無取是菩提離攀緣故。

[0363b08]  肇曰。情有所取故  攀於前緣。若離攀緣則無所取也。

[0363b10]  無異是菩提諸法等故。

[0363b10]  肇曰。萬法同體是  非一致。不異於異者其唯菩提乎。

[0363b12]  無比是菩提無可諭故。

[0363b12]  肇曰。第一大道無  有兩逕獨絕群方。故以無諭。

[0363b14]  微妙是菩提諸法難知故。

[0363b14]  肇曰。諸法幽遠  難測。非有智之所知。以菩提無知故無所  不知。無知而無不知者微妙之極也。生  曰。種種明之者美而詠之也。豈曰為美以
發人情矣。

[0363b19]  世尊維摩詰說是法時二百天子得無生法忍。

[0363b20]  生曰。彌勒先引使樂法。然後維摩詰除  其病情。所以得忍也。斯則相與成化。有何  屈哉。

[0363b23]  故我不任詣彼問疾佛告光嚴童子汝行詣維  摩詰問疾光嚴白佛言世尊我不堪任詣彼問  疾所以者何憶念我昔出毘耶離大城。

[0363b25]  生  曰。託在常出實有以也。

[0363b27]  時維摩詰方入城我即為作禮。

[0363b27]  生曰。城門  是人所湊處故得因廣化功也。作禮者迹  同鄉黨現修長幼禮也。

[0363c01]  而問言居士從何所來。

[0363c01]  生曰。交從外來。故  可寄問以取其來自有從也。

[0363c03]  答我言吾從道場來。

[0363c03]  什曰。以光嚴心樂道  場故。言從道場以發悟其心也。光嚴雖  欲得道場。而未知所以得。得必由因故  為廣說萬行。萬行是道場因。而言道場者
是因中說果也。復次佛所坐處。於中成道  故名道場。善心道場亦復如是。廣積眾善  故佛道得成。是以萬善為一切智地。乃真道
場也。肇曰。閑宴修道之處謂之道場也。光  嚴志好閑獨。每以靜處為心。故出毘耶將  求道場。淨名懸鑒故現從外來。將示以真  場啟其封累。故逆云吾從道場來。從道
場來者。以明道無不之場無不在。若能  懷道場於胸中遺萬累於身外者。雖復形  處憒鬧迹與事隣。舉動所遊無非道場  也。生曰。得佛之處也。

[0363c18]  我問道場者何所是。

[0363c18]  肇曰。會其所求故尋  問也。生曰。夫得佛由行。行乃是道之場矣。  然寄在地成地有其名耳。既據答於常。是
從地來也。又迹在不闇。故復得問何所是  以招下答之焉。

[0363c23]  答曰直心是道場無虛假故。

[0363c23]  肇曰。修心進  道無亂之境便是道場耳。若能標心為主萬  行為場不越方寸道自修者乃真道場也。  曷為近捨閑境而遠求空地乎。直心者。謂
內心真直外無虛假。斯乃基萬行之本。坦  進道之場也。自此已下備列諸行盡。是修  心之閑地弘道之淨場也。生曰。以無虛假  為懷者必得佛也。

[0364a02]  發行是道場能辦事故。

[0364a02]  肇曰。心既真直則  能發迹造行。發迹造行則事業斯辦眾行  俱舉也。

[0364a05]  深心是道場增益功德故。

[0364a05]  肇曰。既能發行  則樹心彌深。樹心彌深則功德彌增者也。

[0364a07]  菩提心是道場無錯謬故。

[0364a07]  什曰。道心明正  不隨異路不錯也。肇曰。直心本行轉深則  變為菩提心也。此心直正故所見不謬。凡  弘道者要始此四心。四心既生則六度眾行
無不成也。

[0364a12]  布施是道場不望報故。

[0364a12]  肇曰。施不望報無  相行也。夫言有不失。無言無不失有。有無  異說而不乖其本者其唯大乘道乎。何則言
有以明非無。不言有也。言無以明非有。  不言無也。然則萬行雖殊以無相為體。無  而不無故即有為實。有而不有故施戒為  一。然此經前後至於辯列眾行有無不同。
苟能領其所同則無異而不同也。

[0364a20]  持戒是道場得願具故。

[0364a20]  肇曰。未有戒具而  願不具者。

[0364a22]  忍辱是道場於諸眾生心無閡故。

[0364a22]  肇曰。忍  忿則心存懷忿則心閡。

[0364a24]  精進是道場不懈退故禪定是道場心調柔故  智慧是道場現見諸法故。

[0364a25]  肇云萬法彌廣。  現若目前智慧之能也。

[0364a27]  慈是道場等眾生故。

[0364a27]  肇曰。等心怨親欲其  安樂慈行也。

[0364a29]  悲是道場忍疲苦故。

[0364a29]  肇曰。見苦必赴不避  湯炭悲行。

[0364b02]  喜是道場悅樂法故。

[0364b02]  什曰。慈雖假想與眾  生樂樂從慈起。還見其受苦其心悲惻。則  入悲心欲令常得此樂。次入喜心。喜心  雖是假想而作意欲令常樂。故異於慈心
也。復次慈心與樂。喜心直觀其得樂其心  歡喜耳。肇曰。以己法樂樂彼同悅喜行也。

[0364b08]  捨是道場憎愛斷故。

[0364b08]  肇曰。夫慈生愛。愛生  著。著生累。悲生憂。憂生惱。惱生憎。慈悲  雖善而累想已生。故兩捨以平等觀。謂之  捨行也。

[0364b12]  神通是道場成就六通故解脫是道場能背捨  故。

[0364b13]  肇曰。解脫八解脫也。觀青為黃觀黃  為青。捨背境界從心所觀謂之背捨。

[0364b15]  方便是道場教化眾生故四攝是道場攝眾生  故。

[0364b16]  什曰。一惠施。惠施有二種。施下人以  財。施上人以法施二愛語。愛語復有二  種。於下人則以煖言將悅。於上人則以
法語慰諭。皆以愛心作愛語也。三利行。  利行亦有二種。下人則為設方便令得俗  利。上人則為作方便令得法利。四同事。同  事亦有二種。同惡人則誘以善法同善
人則令增善根。隨類而入。事與彼同故  名同事也。肇曰。方便起乎弘化。四攝生  乎來眾焉。

[0364b26]  多聞是道場如聞行故。

[0364b26]  肇曰。聞不能行。  與禽獸同聽也。

[0364b28]  伏心是道場正觀諸法故。

[0364b28]  什曰。或以事伏  心。或以理伏心。今正觀則以無常等觀制  伏其心也。肇曰。心之性也強梁則觀邪。調  伏則觀正也。

[0364c03]  三十七品是道場捨有為法故。

[0364c03]  什曰。道品  斷受生故名捨有為。亦以空空三昧等捨  三三昧及一切善法故名捨也。肇曰。三十七  品無為之因也。

[0364c07]  諦是道場不誑世間故。

[0364c07]  什曰。小乘中說四  諦。大乘中說一諦。今言諦是則一諦。一諦  實相也。俗數法虛妄。謂言有而更無。謂言
無。而更有。是誑人也。見餘諦謂言必除我  惑。而不免妄想。亦是誑也。今一諦無此眾  過故不誑人也。從一諦乃至諸法無我是
諸法實相。即一諦中異句異味也。由此一諦  故佛道得成。一諦即是佛因故名道場也。  肇曰。四諦真實無虛誑也。

[0364c16]  緣起是道場無明乃至老死皆無盡故。

[0364c16]  肇  曰。十二緣起因緣相生無窮盡也。悟其所  由則智心自明。智心既明則道心自成。然則  道之成也乃以緣起為地故即以為道場  也。

[0364c21]  諸煩惱是道場知如實故眾生是道場知無我  故一切法是道場知諸法空故。

[0364c22]  肇曰。煩惱  之實性．眾生之無我．諸法之空義。皆道之  所由生也。

[0364c25]  降魔是道場不傾動故三界是道場無所趣故  師子吼是道場無所畏故。

[0364c26]  肇曰。此即是佛  所得也。雖則非佛名為場總名為佛佛  即道也。上以菩薩行為場。今果中以佛為  道。眾事為場也。

[0365a01]  力無畏不共法是道場無諸過故三明是道場  無餘閡故。

[0365a02]  肇曰。降魔兵而不為所動。遊  三界而不隨其趣。演無畏法音而無難。  具佛三十二業而無闕。三明通達而無閡。  斯皆大道之所由生也。

[0365a06]  一念知一切法是道場成一切智故。

[0365a06]  什曰。  二乘法以三十四心成道。大乘中唯以一  念則豁然大悟具一切智也。肇曰。一切智  者智之極也。朗若晨曦眾冥俱照。澄若靜
淵群象竝鑒。無知而無所不知者其唯一  切智乎。何則夫有心則有封。有封則有疆。  封疆既形則其智有涯。其智有涯則所照不
普。至人無心。無心則無封。無封則無疆封  疆既無則其智無涯。其智無涯則所照無  際。故能以一念一時畢知一切法也。一切  智雖曰行標。蓋亦萬行之一耳。會萬行之
所成者其唯無上道乎。故所列眾法皆為  場也。生曰。一念無不知者始乎大悟時也。  以向諸行終得此事故以名焉。以直心為  行初。義極一念知一切法。不亦是得佛之
處乎。

[0365a22]  如是善男子菩薩若應諸波羅蜜教化眾生諸  有所作舉足下足當知皆從道場來。

[0365a23]  生曰。  若行上諸行皆使應諸波羅蜜者。無復生  死往來也。然有之者隨應出也。出若為應。  豈非道場來耶。推向所明。便知其然矣。

[0365a27]  住於佛法矣。

[0365a27]  肇曰。若能應上諸度以化天  下者。其人行則遊道場。止則住佛法。舉動  所之無非道場也。生曰。應悟群生為佛
義矣。既從行來而理極於斯故云住也。

[0365b02]  說是法時五百天人皆發阿耨多羅三藐三菩  提心故我不任詣彼問疾佛告持世菩薩汝行  詣維摩詰問疾持世白佛言世尊我不堪任詣
彼問疾所以者何憶念我昔住於靜室時魔波  旬。

[0365b06]  什曰。波旬秦言殺者。常欲斷人慧命  故名殺者。亦名為惡中惡。惡有三種。一曰  惡。二曰大惡。三曰惡中惡。若以惡加己還
以惡報。是名為惡。若人不侵己。無故加  害。是名大惡。若人來供養恭敬。不念報恩  而反害之。是名惡中惡。惡中惡魔王。惡最
甚也。諸佛常欲令眾生安隱。而反壞亂故言  甚也。肇曰。波旬秦言或名殺者或名極  惡。斷人善根因名殺者。違佛亂僧罪莫之  大故名極惡也。

[0365b16]  從萬二千天女狀如帝釋。

[0365b16]  什曰。釋是佛弟  子。知其不疑故作釋形來也。持世不作意  觀他心故不見也。生曰。魔者害人智慧  命之稱也。惡中之惡謂之波旬也。夫善惡理
隔無相干之道。況乎至善之與極惡得相  惱哉。而有其事者。皆大權菩薩託以為化  然也。誠以為託要使跡全是也。跡是為何。  此雖善交是人。彼雖惡居為天。天可以惡
降跡。人亦標善致改。可假之良其不然  乎。狀若帝釋者。帝釋是佛弟子。常宗有道。  故以其狀使持世不覺也。持世跡在沙門。  而沙門以化人為體。彼有非法必致教
矣。可得因之有女事惑焉。

[0365b29]  鼓樂弦歌來詣我所與其眷屬稽首我足合掌  恭敬於一面立我意謂是帝釋。

[0365c01]  肇曰。魔以  持世宴靜欲亂其心。若現本形恐不與言。  故變為釋像。時持世不以通觀故謂是帝  釋也。生曰。彼事是帝釋也。持世據人言之
故可云爾也。

[0365c06]  而語之言善來憍尸迦。

[0365c06]  什曰。憍尸姓也。字  摩迦陀。肇曰。憍尸迦帝釋姓也。

[0365c08]  雖福應有不當自恣。

[0365c08]  生曰。以供養而來故  善之也。從女弦歌是自恣法也。福有而自恣  者復為罪之根也。

[0365c11]  當觀五欲無常以求善本。

[0365c11]  生曰。五欲者五  情所欲也。夫用為自恣。寶之必深。若覺  其無常。然後能以之求本矣。

[0365c14]  於身命財而修堅法。

[0365c14]  什曰。若雖有命而不  能行道。無異禽獸之命。若於今能不惜  身命修行善者。則來世所得命必能修善
行道。是名清淨之命。非為使生也。肇曰。  堅法。三堅法。身命財寶也。若忘身命棄財  寶去封累而修道者。必獲無極之身無窮
之命無盡之財也。此三天地焚而不燒。劫數  終而不盡。故名堅法。以天帝樂著五欲不  慮無常故勸修堅法也。生曰。以求善本
事也。身既無常。便應運使為善。命既危脆。  便應盡以行道。財有五家。便應用為施與。  此皆無常所不能壞。謂之堅法也。

[0365c26]  即語我言正士受是萬二千天女可備掃灑。

[0365c27]  生曰。因其說法故可詭以從善。實欲以女  亂之。

[0365c29]  我言憍尸迦無以此非法之物要我沙門釋子。

[0366a01]  肇曰。持世菩薩時為比丘也。生曰。向教其  行施。彼既從之。理應為受。然非所宜。夫  施者之懷唯欲人取。故言勿以向語其施
要我使受也。言沙門釋子者明己理所不  應。非苟逆人善也。

[0366a06]  此非我宜所言未訖維摩詰來謂我言非帝釋  也是為魔來嬈固汝耳。

[0366a07]  生曰。因其不覺故  復可得託語。以明魔不能隱於己也。斯  則力能制之矣。將欲使魔懼有不得不  與之迹。固者非虛焉。

[0366a11]  即語魔言是諸女等可以與我如我應受。

[0366a11]  肇  曰。以持世未覺故發其狀也。將化諸女  故現從其索。我為白衣。應受此女。曷為以  與沙門釋子乎。生曰。施本唯欲捨物。不應
擇主。既能行之便應與我。我是受此物  者。

[0366a17]  魔即驚懼念維摩詰將無惱我。

[0366a17]  生曰。既不  能隱於維摩詰。知力必不如。復得發斯  念也。

[0366a20]  欲隱形去而不能隱盡其神力亦不得去。

[0366a20]  肇  曰。淨名神力之所制也。生曰。現盡魔之神  力也。

[0366a23]  即聞空中聲曰波旬以女與之乃可得去。

[0366a23]  肇  曰。淨名以魔迷固故化導之也。生曰。非維  摩詰則是持世也。亦可魔自作之耳。

[0366a26]  魔以畏故俛仰而與。

[0366a26]  生曰。權其輕重留  女。故當勝自不得去也。

[0366a28]  爾時維摩詰語諸女言魔以汝等與我今汝  皆當發阿耨多羅三藐三菩提心。

[0366a29]  什曰。女  人從主為心。屬魔則受邪教。屬菩薩則  從道化。故受而誨之。肇曰。在魔故從欲教。  在我宜從道教也。生曰。既以與我便屬於
我。不得不從我教也。

[0366b05]  即隨所應而為說法令發道意復言汝等已發  道意。

[0366b06]  生曰。發道意不可苟從於人。故復  為說法使其悟。然後為發也。

[0366b08]  有法樂可以自娛不應復樂五欲樂也。

[0366b08]  什  曰。夫魚之為性惟水是依。女人之性唯樂是  欲。初發道意自厲修善。未能樂也。積德  既淳則欣樂彌深。經難不變。履苦愈篤。內
心愛樂外無餘歡。令其以此自娛。則厭天  樂。自此以下列萬法者。旨取法中之樂不  取法也。肇曰。女人之性唯  樂是欲  。以其初
捨天樂故示以法樂。夫能以弘道為美積  德為欣者。雖復經苦履難而不改其美。  天地所重無易其欣。以此自娛樂之極也。  豈五欲之所存。自此下備列諸行以明超
世之道。至歡之所由生也。生曰。入理未深  不能無樂。若無有代必思舊樂而退矣。  故說法樂以易其昔五欲樂也。

[0366b22]  天女即問何謂法樂答曰樂常信佛。

[0366b22]  生曰。  魔天以不信正為本。故令信佛也。夫理本  無定。苟能樂之則為樂矣。既樂而恒。又益  樂也。

[0366b26]  樂欲聽法樂供養眾。

[0366b26]  什曰。三寶中生信也。  肇曰。信而後悅莫若三寶也。

[0366b28]  樂離五欲。

[0366b28]  什曰。是信戒也。得四信時先  信法次信佛後信僧及戒也。問曰。四信云  何先信法次信佛後信僧及戒耶。答曰。譬
如人重病服藥。若病愈則信藥妙。藥妙  必由師則信師也。雖師妙藥良要由善看  病人則信看病人也。三事雖妙。要由我能  消息則信我也。法中四信亦復如是。觀實
相見諦時煩惱即除則信法妙也。三寶雖  妙要行之由我。我戒業清淨故累病得除  則信戒也。深信四法心常悅豫。可以諧神  通性。故非天樂所擬哉。

[0366c10]  樂觀五陰如怨賊樂觀四大如毒蛇樂觀內入  如空聚。

[0366c11]  什曰。如方便品中說也。肇曰。善  惡必察何樂如之。

[0366c13]  樂隨護道意。

[0366c13]  什曰。謂能將御無上道心。令  不忘失不錯亂也。肇曰。將護無上道心令  無差失。

[0366c16]  樂饒益眾生樂敬養師樂廣行施樂堅持戒樂  忍辱柔和。

[0366c17]  什曰。如羼提比丘。雖割截身  體心愈欣樂恬然無變。法中生樂類如此  也。

[0366c20]  樂勤集善根樂禪定不亂樂離垢明慧。

[0366c20]  什  曰。世俗慧中不能生樂。要得無漏慧離塵  垢則至樂自生也。

[0366c23]  樂廣菩提心。

[0366c23]  什曰。令眾生同己。無所齊  限故言廣也。肇曰。彼我兼得謂之廣也。

[0366c25]  樂降伏眾魔。

[0366c25]  肇曰。眾魔四魔也。

[0366c26]  樂斷諸煩惱。

[0366c26]  肇曰。諸煩惱眾結之都名。

[0366c27]  樂淨佛國土樂成就相好故修諸功德樂嚴道  場。

[0366c28]  肇曰。道場如釋迦文佛菩提樹下初成  道處三千二百里金剛地為場。諸佛各隨國  土之大小而取場地之廣狹無定數也。

[0367a02]  樂聞深法不畏。

[0367a02]  什曰。心無近著。心不邪  疑。又能信諸佛有不思議法。故能聞深法  心不生畏也。肇曰。樂法之情不深者。聞深  法必生畏也。

[0367a06]  樂三脫門不樂非時。

[0367a06]  什曰。功行未滿則果  不可得。未至而求得是非時行也。肇曰。  三脫空無相無作也。縛以之解謂之脫。三乘
所由謂之門。二乘入三脫門不盡其極。而  中路取證。謂之非時。此大士之所不樂也。

[0367a11]  樂近同學樂於非同學中心無恚閡。

[0367a11]  什曰。  我學大乘。彼亦如是。是名同學。所習不同  名不同學。處同則樂。處異亦夷。其心平等  無增減也。肇曰。異我自彼。曷為生恚。非同
學外道黨也。

[0367a16]  樂將護惡知識樂近善知識樂心喜清淨。

[0367a16]  什  曰。於諸禪定及實法中清淨喜也。肇曰。清  淨實相真淨法也。

[0367a19]  樂修無量道品之法。

[0367a19]  什曰。是上所說之餘  一切善法也。肇曰。法樂無量。上略言之耳。  生曰。始於信終於道品。背隨魔所病而  明義焉。

[0367a23]  是為菩薩法樂於是波旬告諸女言我欲與汝  俱還天宮。

[0367a24]  肇曰。先聞空聲畏而言與非  其真心。故欲俱還。生曰。本不實與故可  得喚其還去也。復恐其不去以天宮誘
之。夫本同而變反化則易。將女還宮。實在  斯也。

[0367a29]  諸女言以我等與此居士。

[0367a29]  生曰。既已屬人  不得自在。若欲竊去彼自有力俱不得脫  也。答其喚還之語矣。

[0367b03]  有法樂我等甚樂不復樂五欲樂也。

[0367b03]  肇曰。  已屬人矣。兼有法樂。何由而反也。生曰。明  已自更有樂不樂五欲樂也。答其以天  宮誘之之語也。

[0367b07]  魔言居士可捨此女。

[0367b07]  什曰。先無真與之  心。見維摩詰教化已畢知其不惜。故請  之耳。

[0367b10]  一切所有施於彼者是為菩薩。

[0367b10]  肇曰。淨名  化導既訖。魔知其不悋。故從請也。菩薩之  道一切無悋。想能見還也。生曰。女誠不樂  天宮故不去。苟主遣之亦不得自在。故還
乞之也恐不必得。是以說法也。

[0367b15]  維摩詰言我已捨矣汝便將去令一切眾生得  法願具足。

[0367b16]  什曰。居士以女還魔則魔願具  足。故因發願令眾生得法願具足。此是維  摩詰願也。肇曰。因事興願菩薩常法也。以
女還魔魔願具滿。故因以生願。願一切眾  生得法願具足如魔之願滿足也。

[0367b21]  於是諸女問維摩詰我等云何止於魔宮。

[0367b22]  肇曰。昔在魔宮以五欲為樂。今在菩薩  以法樂為樂。復還魔天當何所業耶。生  曰。既不復樂於魔宮。當復有理使樂之不  耶。

[0367b26]  維摩詰言諸姊有法門名無盡燈汝等當學。

[0367b27]  肇曰。將遠流大法之明以照魔宮癡冥之  室故說此門也。生曰。以此法門便得樂  魔宮也。

[0367c01]  無盡燈者譬如一燈然百千燈冥者皆明明終  不盡如是諸姊夫一菩薩開導百千眾生令發  阿耨多羅三藐三菩提心於其道意亦不滅盡
隨所說法而自增益一切善法是名無盡燈也。

[0367c05]  肇曰。自行化彼則功德彌增法光不絕名無  盡燈也。

[0367c07]  汝等雖住魔宮以是無盡燈令無數天子天女  發阿耨多羅三藐三菩提心者為報佛恩亦大  饒益一切眾生。

[0367c09]  肇曰。報恩之上莫先弘  道。

[0367c11]  爾時天女頭面禮維摩詰足隨魔還宮忽然不  現世尊維摩詰有如是自在神力智慧辯才故  我不任詣彼問疾佛告長者子善德汝行詣維
摩詰問疾善德白佛言世尊我不堪任詣彼問  疾所以者何憶念我昔自於父舍。

[0367c15]  什曰。從  父得。不從非法得。故名父舍也。肇曰。元  嗣相承祖宗之宅名父舍焉。

[0367c18]  設大施會。

[0367c18]  什曰。大施會有二種。一不用  禮法但廣布施。二用外道經書種種禮法祭  祀兼行大施。今善德禮法施也。生曰。婆羅門
法七日祀梵天。行大施期生彼也。言已承  嫡繼業於父舍然也。寄之可以致明法施  之大矣。

[0367c24]  供養一切沙門。

[0367c24]  什曰。佛法及外道凡出家  者皆名沙門。異學能大論議者。名外道也。

[0367c26]  婆羅門及諸外道貧窮下賤孤獨乞人。

[0367c26]  什  曰。乞人有三種。一沙門二貴人三下賤。隨  其所求皆名為乞人也。

[0367c29]  期滿七日。

[0367c29]  什曰。是第七日。所以乃至第  七方來譏者。欲令其功德滿心淳熟也。  生曰。本期七日而滿也。須滿然後呵者。滿  為功成必恃焉。

[0368a04]  時維摩詰來入會中謂我言長者子夫大施會  不當如汝所設。

[0368a05]  肇曰。天竺大施會法於父  舍開四門。立高幢告天下。諸有所須皆詣  其舍。於七日中傾家而施。以求梵福。時淨
名以其俗施既滿將進以法施。故先譏其  所設以明為施之殊也。生曰。非謂大也。

[0368a10]  當為法施之會。

[0368a10]  生曰。施從理出為法施  也。為會謂辨具足也。

[0368a12]  何用是財施會為。

[0368a12]  什曰。見其布施不行  隨喜而反譏嫌者。施有三種。一財施二心施  三法施。以財施人為布施。慈心等心與人
樂為心施。說法利人名為法施。亦菩薩所  行眾善皆為饒益眾生。饒益眾生有二種。  一即時饒益。二為饒益因。此二者皆名法  施。今欲令善德行法施心施故去其財施
也。肇曰。夫形必有所礙。財必有所窮。故會  人以形者不可普集。施人以財者不可  周給且施既不普財不益神。未若會群生  於十方而即之本土。懷法施於胸中而惠
無不普。以此而會。會無不均。以此而施。  施不遺人。曷為置殊方而集近賓。捨心  益而獨潤身乎。生曰。財是有限之物。施從  此出。理自不得普而等也。

[0368a27]  我言居士何謂法施之會。

[0368a27]  生曰。旨問法施  會為大之理也。

[0368a29]  法施會者無前無後。

[0368a29]  什曰。財施不能一時  周則有前後。若法施之會一時普至。若一  起慈心。則十方同緣。施中之等莫先於  此。故曰無前後也。

[0368b04]  一時供養一切眾生。

[0368b04]  生曰。佛為真梵天也。  行法以供養則祠之矣。終必生其境也。又  此為施理無不周亦無不等。無不等者  不先於此而後彼也。無不周者能一時與
之。

[0368b09]  是名法施之會。

[0368b09]  肇曰。夫以方會人。不可  一息期。以財濟物。不可一時周。是以會通  無際者彌綸而不漏。法澤冥被者不易
時而周覆。故能即無疆為一會。而道無不  潤。虛心懷德而萬物自賓。曷為存濡沫之  小惠捨夫江海之大益。置一時之法養而  設前後之俗施乎。

[0368b16]  何謂也。

[0368b16]  肇曰。群生無際而受化不俱。欲  無前無後一時而養者何謂耶。生曰。問為  會之方也。

[0368b19]  謂以菩提起於慈心。

[0368b19]  什曰。起慈心也。有  三種。凡夫為生梵天。二乘則為求功德。菩  薩則為求佛度脫眾生。今欲令其為求佛
道而起慈心。自此已下隨文求義。不必盡  類。但令不乖法施耳。肇曰。夫財養養身。  法養養神。養神之道存乎冥益。冥益之義
豈待前後。經曰。一人出世天下蒙慶。何則  群生流轉以無窮為路。冥冥相承莫能自  反。故大士建德不自為身。一念之善皆為  群生。以為群生故願行俱果。行果則己功
立。願果則群生益。己功立則有濟物之能。  群生益則有反流之分。然則菩薩始建德於  內。群生已蒙益於外矣。何必待哺養啟導
然後為益乎。菩提者弘濟之道也。是以為菩  提而起慈心者。一念一時所益無際矣。  生曰。施是救物之懷。以四等為主。故先明  焉。然要在行實四等也。虛則不成法施
會矣慈本所念在彼。理不得偏。不偏念  者唯欲普益也。菩提既無不等。又能實益。  若以此理為懷。豈虛也哉。

[0368c10]  以救眾生起大悲心。

[0368c10]  什曰。若起悲而不為  救物者。乖於悲也。當為救物而起悲心。  肇曰。大悲之興救彼而起。所以悲生於我
而天下同益也。生曰。悲本所念在苦欲  拔之也。若以實救為悲。悲之大者也。

[0368c15]  以持正法起於喜心。

[0368c15]  什曰。凡夫及小乘則  見眾生樂故起喜心。今欲令持正法故  起喜心。心於法中生喜也。肇曰。欲令彼
我俱持正法。喜以之生也。生曰。喜本欣彼  得離非法。是意存法也。若以持正法為  喜。喜之實者也。

[0368c21]  以攝智慧行於捨心。

[0368c21]  什曰。凡夫及小乘為  捨怨親故行捨心。今欲令其為平等智  慧一切捨離以行捨心。復次捨心中唯見  眾生無分別想。同於無明。欲令其捨心中
行智慧也。肇曰。小捨捨於怨親。大捨捨  於萬有捨萬有者正智之性也。故行捨心  以攝智慧。生曰。捨以捨憎愛為懷也。攝  智慧慧無不攝也。若以無不攝慧為捨
者。捨亦無不捨也。

[0369a01]  以攝慳貪起檀波羅蜜以化犯戒起尸波羅  蜜以無我法起羼提波羅蜜。

[0369a02]  肇曰。忿生於  我。無我無競。別本云。以無我法起忍。什  曰。初行忍時則為我求福。習行既深則忘  我而忍。復次若能即我無我則無受苦者。
無受苦者故能無事不忍。若以無我行  忍則其福無盡。譬如水中生火無能滅盡  者也。

[0369a09]  以離身心相。

[0369a09]  什曰。遠離有二種。身棲事  表名身遠離。心無累想名心遠離。於身  心不著亦名為遠離也。

[0369a12]  起毘梨耶波羅蜜。

[0369a12]  肇曰。精進之相起于身  心。而云離身心相者。其唯無相精進乎。

[0369a14]  以菩提相起禪波羅蜜。

[0369a14]  什曰。令其為佛道  故以起禪。不為樂及受福。復次梵本中。菩  提相亦名寂滅相。當為此相起禪也。肇曰。
菩提之相無定無亂。以此起禪。禪亦同相。

[0369a18]  以一切智起般若波羅蜜。

[0369a18]  什曰。欲令其標  心大覺不為名利也。肇曰。在佛名一切  智。在菩薩名般若。因果  異  名也。然一切智
以無相為相。以此起般若。般若亦無相。因  果雖異名其相不殊也。

[0369a23]  教化眾生而起於空。

[0369a23]  什曰。是棄眾生法也。  當為化眾生而起空也。肇曰。存眾生則  乖空義。存空義則捨眾生。善通法相。虛  空其懷。終日化眾生終日不乖空也。

[0369a27]  不捨有為法而起無相。

[0369a27]  什曰。無相則絕為。  故誨令不捨也。肇曰。即有而無。故能起無  相。即無而有。故能不捨。不捨故萬法兼備。  起無故美惡齊旨也。

[0369b02]  示現受生而起無作。

[0369b02]  什曰。無作不作受生  行也。無作則絕於受生。故誨令為示現而  起無作也。肇曰。作謂造作生死也。為彼受
生者非作生而受生也。是以大士受生常  起無作。

[0369b07]  護持正法起方便力。

[0369b07]  什曰。無方便慧則取  相。取相則壞正法。有方便慧則無取相。  無取相則是持正法。

[0369b10]  以度眾生起四攝法。

[0369b10]  肇曰。非方便無以  護正法。非四攝無以濟群生。

[0369b12]  以敬事一切起除慢法於身命財起三堅法於  六念中起思念法。

[0369b13]  肇曰。念佛法僧施戒天  六念也。

[0369b15]  於六和敬起質直心。

[0369b15]  什曰。欲令眾和要  由六法。一以慈心起身業。二以慈心起口  業。三以慈心起意業。四若得食時減鉢
中飯供養上座一人下座二人。五持戒清淨。  六漏盡智慧。若行此六法則眾常和順無  有乖諍。昔有二眾共行諍。佛因是說六  和敬也。肇曰。以慈心起身口意業為三
也。四若得重養與人共之。五持戒清淨。  六修漏盡慧。非直心無以具六法。非六  法無以和群眾。群眾不和非敬順之道也。

[0369b25]  正行善法起於淨命。

[0369b25]  肇曰。凡所行善不以  邪心為命。

[0369b27]  心淨歡喜起近賢聖不憎惡人起調伏心。

[0369b27]  肇  曰。近聖生淨喜。見惡無憎心。

[0369b29]  以出家法起於深心。

[0369b29]  什曰。出家則能深入  佛法具行淨戒。肇曰。出家之法非淺心所  能弘也。

[0369c03]  以如說行起於多聞。

[0369c03]  肇曰。聞不能行非多  聞也。

[0369c05]  以無諍法起空閑處。

[0369c05]  什曰。與物無逆又不  乖法是名無諍。當為此而起閑居也。肇  曰。忿競生乎眾聚。無諍出乎空閑也。

[0369c08]  趣向佛慧起於宴坐。

[0369c08]  肇曰。佛慧深遠。非定  不趣。

[0369c10]  解眾生縛起修行地。

[0369c10]  什曰。謂修禪定道品  法也。當為兼解眾縛起修行地。不應自  為而修行也。肇曰。己行不修安能解彼矣。

[0369c13]  以具相好及淨佛土起福德業。

[0369c13]  什曰。一切  善法分為二業。謂福德慧明業也。六度中前  三度屬福德。後三度屬慧明。二業具足  必至佛道。譬如兩輪能有所至。福德業則
致相好淨土諸果報也。慧明業得一切智  業者也。

[0369c19]  知一切眾生心念如應說法起於智業。

[0369c19]  肇  曰。大乘萬行分為二業。以智為行標故別  立智業。諸行隨從故總立德業。凡所修立  非一業所成。而眾經修相淨土繫以德業。
知念說法繫以智業。此蓋取其功用之所  多耳。未始相無也。

[0369c25]  知一切法不取不捨入一相門起於慧業。

[0369c25]  肇  曰。決定審理謂之智造心分別謂之慧。上  決眾生念定諸法相然後說法。故繫之以  智。今造心分別法相令入一門。故繫之
以慧也。別本云。智業慧業。什曰。二業中慧  明勝。故有二種分別。內自見法名為慧。外  為眾生知其心相決定不疑而為說法名  為智也。

[0370a04]  斷一切煩惱。

[0370a04]  什曰。即慧明業也。

[0370a05]  一切障閡。

[0370a05]  什曰。還總福德慧明二業。二業  具則罪閡悉除。下二句亦總二業也。

[0370a07]  一切不善法起一切善業。

[0370a07]  肇曰。無善不修  故無惡不斷也。

[0370a09]  以得一切智慧一切善法起於一切助佛道法。

[0370a10]  什曰。佛法有二種。一者世間二者出世  間。出世者名為助佛道法也。肇曰一切智  慧即智業也。一切善法即德業也。助佛道法
大乘諸無漏法也。智德二業非有漏之所成。  成之者必由助佛道法也。生曰。若盡以一  切智慧一切善法為助佛道之法者。法施會  必辦矣。

[0370a17]  如是善男子是為法施之會。

[0370a17]  肇曰。若能備  上諸法。則冥潤無涯。其為會也不止一方。  其為施也不止形骸。不止形骸故妙存濟  神。不止一方故其會彌綸。斯可謂大施。可
謂大會矣。

[0370a22]  若菩薩住是法施會者為大施主。

[0370a22]  生曰。無  不與大之極。

[0370a24]  亦為一切世間福田。

[0370a24]  什曰。若行財施但名  施主不名福田。若行法施亦名施主又  名福田。肇曰。福田。謂人種福於我。我無穢
行之稊稗。人獲無量之果報。福田也。生曰。  施主易。受施難也。要當德必能福然後是  耳。

[0370b01]  世尊維摩詰說是法時婆羅門眾中二百人。

[0370b02]  什曰。既用其禮法。亦以其有福德智慧故  以為坐之宗主也。

[0370b04]  皆發阿耨多羅三藐三菩提心我時心得清淨。

[0370b05]  肇曰。心累悉除得清淨信也。

[0370b06]  歎未曾有稽首禮維摩詰足即解瓔珞價直百  千以上之。

[0370b07]  生曰。七日施而此物在者。最所  重也。而以上維摩詰者。現崇法施情也。

[0370b09]  不肯取。

[0370b09]  什曰。本來意為說法故。亦為譏  財施故。懷此二心。所以不受者也。

[0370b11]  我言居士願必納受隨意所與維摩詰乃受瓔  珞分作二分持一分施此會中一最下乞人持  一分奉彼難勝如來。

[0370b13]  肇曰。上直進以法施。  未等致施之心。故施極上窮下。明施心平  等。以成善德為施之意也。

[0370b16]  一切眾會皆見光明國土難勝如來。

[0370b16]  什曰。  以彼佛威德殊勝國土清淨。將欲發起眾  會令生勝求。故先奉施後使其見也。

[0370b19]  又見珠瓔在彼佛上變成四柱寶臺。

[0370b19]  什曰。  為善德現將來果報如此之妙也。

[0370b21]  四面嚴飾不相障蔽。

[0370b21]  生曰。分作二分者欲  以明等也。現神力驗法施也。

[0370b23]  變成四柱寶臺。豈財施能為之乎。是法施會  然也。故能無不周耳。

[0370b25]  時維摩詰現神變已作是言若施主等心施一  最下乞人猶如如來福田之相。

[0370b26]  什曰。施佛  以地勝故心濃。施貧以地苦故悲深。是以  福田同相致報一也。

[0370b29]  無所分別等于大悲不求果報是則名曰具足  法施。

[0370c01]  肇曰。若能齊尊卑一行報以平等  悲而為施者。乃具足法施耳。生曰。用心如  此非財之施也。乃所以具足法施會也。

[0370c04]  城中一最下乞人見是神力聞其所說皆發阿  耨多羅三藐三菩提心故我不任詣彼問疾如  是諸菩薩各各向佛說其本緣稱述維摩詰所
言皆曰不任詣彼問疾。

[0370c07]  肇曰。三萬二千菩  薩皆說不任之緣。文不備載之耳。

注維摩詰經卷第四

* * *

【經文資訊】大正藏第 38 冊 No. 1775 注維摩詰經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
