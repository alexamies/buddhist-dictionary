大乘本生心地觀經卷第六

大唐罽賓國三藏般若奉　詔譯

離世間品第六

[0317c05] 爾時，會中有一菩薩摩訶薩名樂遠離行，承佛威力從坐而起，於大眾中為諸菩薩說阿蘭若行，普告一切諸菩薩言：「出家菩薩住阿蘭若，應作是念：『以何因緣遠離世間，修阿蘭若清淨妙行？』諸佛子等，一心諦聽，我承佛力，今為汝等分別演說阿蘭若行。」

[0317c11] 諸菩薩言：「善哉大士！為我等輩及未來世求菩提者，唯願說之，我等樂聞。」

[0317c12] 是時樂遠離行菩薩告諸大眾：「一切世間多諸恐怖，出家菩薩為厭世間種種恐怖，捨離父母及諸眷屬，住阿蘭若修遠離行。云何名為種種恐怖？或有菩薩而作是念：『我為恐怖，一切煩惱從我生故。』或有菩薩，而說我所是為恐怖，一切煩惱我所生故。或有菩薩，而說七慢是為恐怖，起種種慢不敬善人故。或有菩薩，以彼三毒而為恐怖，造無量罪墮惡道故。或有菩薩，以彼五欲而為恐怖，耽著世樂墮八難故。譬如世間有七步蛇，若害人時毒力熾盛，出過七步即便命終。一蛇毒力尚能損人，何況五蛇共為傷殺，毒力轉盛命難得全。世間五欲亦復如是，一一欲樂各能引起八萬四千微細塵勞，迷惑愚夫，令墮地獄、餓鬼、畜生及餘難處受大苦惱，何況具足貪著諸塵？如恒河沙無數諸佛，出興於世說法教化，隙光迅疾終不得見，常在惡道猶於自家，處無睱中如戲園觀。過去有佛，欲令眾生厭捨五欲，而說偈言：

「『譬如飛蛾見火光，　　以愛火故而競入，
　　不知焰炷燒然力，　　委命火中甘自焚。
　　世間凡夫亦如是，　　貪愛好色而追求，
　　不知色欲染著人，　　還被火燒來眾苦。
　　譬如群鹿居林藪，　　食於豐草而自養，
　　獵師假作母鹿聲，　　尋聲中箭皆致死。
　　世間凡夫亦如是，　　貪著種種可意聲，
　　不知聲能染著人，　　還受三塗諸苦報。
　　譬如蜜蜂能飛遠，　　遊於春林採眾花，
　　為愛醉象頰上香，　　象耳因之而掩死。
　　世間凡夫亦如是，　　愛著一切受用香，
　　不知香能染著心，　　生死輪迴長夜苦。
　　譬如龍魚處於水，　　游泳沈浮而自樂，
　　為貪芳餌遂吞鉤，　　愛味忘生皆致死。
　　世間凡夫亦如是，　　舌根躭味以資身，
　　殺佗自活心不平，　　感得三塗極重苦。
　　譬如白象居山澤，　　自在猶如師子王，
　　欲心醉亂處昏迷，　　追尋母象生貪染。
　　一切凡夫亦如是，　　趣彼妙觸同狂象，
　　恩愛纏綿不休息，　　死入地獄苦難量。
　　世間男女互貪求，　　皆由樂著諸色欲，
　　人天由此被纏縛，　　墮墜三塗黑闇中。
　　若能捨離貪欲心，　　住阿蘭若修梵行，
　　必得超於生死苦，　　速入無為常樂宮。』

[0318a28] 「或有菩薩，以貪多財而為恐怖。自己財寶恒求積聚而不受用，何況能施貧乏眾生？於己財寶深生貪著，於佗財寶欲令損減，以是因緣，命終之後墮大地獄受無量苦，如是苦報，名為第一正感之果。從地獄出受畜生身，身常勞苦，水草不足，經多時中酬損他財，如是眾苦，名為第二正感之果。受是罪已生餓鬼中困飢渴苦，無量千劫不聞漿水飲食之名，其咽如針其腹如山，縱得飲食隨變為火，如是苦身，名為第三正感之果。畢是罪已來生人間，貧窮下賤為他所使，於諸財寶所求難得，於一切時而不自在，如是餘報名相似果。一切菩薩分明知見如是因果，常生恐怖欲求解脫，由是恐怖遠離眷屬住阿蘭若。或有菩薩，以渴愛心而為恐怖，於諸未得一切財寶，日夜追求生渴愛故。或有菩薩，我我所見而為恐怖，為諸煩惱作依止故。或有菩薩，以諸法見而為恐怖，與所知障作依止故。或有菩薩，六十二見而為恐怖，入邪見林難出離故。或有菩薩疑為恐怖，於真正法生疑惑故。或有菩薩，以彼斷見而為恐怖，執無後世撥無因果，生大邪見入地獄故。或有菩薩，以彼常見而為恐怖，執五趣身恒常決定，隨善惡業無變易故。或有菩薩，以彼嫉妬而為恐怖，不耐佗榮懷惡心故。或有菩薩，常以掉舉而為恐怖，心不寂靜生散亂故。或有菩薩，以不信心而為恐怖，如人無手雖至寶山終無所得，無信手者雖遇三寶無所得故。或有菩薩，以彼無慚而為恐怖，內無羞恥常造諸惡，業障無明難見佛故。或有菩薩，以無愧心而為恐怖，外無羞恥棄恩背德，生死輪迴墮三塗故。或有菩薩，以忿恨等而為恐怖，能損自佗互為怨結，於多劫中障佛道故。或有菩薩，以彼忘失而為恐怖，於所聞法不能憶持，忘失文義增愚癡故。或有菩薩，乃至一切不善黑業而為恐怖。何以故？一切不善是生死因，輪轉三界不得出離，於是無量無邊恐怖，皆能障礙出世勝法。或有菩薩，以五種蓋而為恐怖，五種煩惱覆蓋菩薩菩提心故。或有菩薩，以憎惡心而為恐怖，於諸眾生無憐愍心，修菩提行多退轉故。或有菩薩，以破戒垢而為恐怖，污穢聖法難得果故。或有菩薩，以彼憂惱而為恐怖，妄想熾然失善業故。或有菩薩，以惡作心而為恐怖，於所修善生追悔故。或有菩薩，而說狂醉是為恐怖，不識善惡無尊卑故。或有菩薩，以非時死而為恐怖，不住正念歸無常故。或有菩薩，以妄語業而為恐怖，生生世世所有言說，一切眾生不信受故。或有菩薩，以四顛倒而為恐怖，由四顛倒輪迴生死，起煩惱業不求佛故。或有菩薩，而說惡友是為恐怖，隨不善友造惡業故。或有菩薩，以五蘊魔而為恐怖，是五蘊身從煩惱生，生已即起無量煩惱，因諸煩惱造不善業，由諸惑業墮大深坑，以是因緣而生恐怖。或有菩薩，以煩惱魔而為恐怖，大小煩惱能續生死，退菩提心墮惡道故。或有菩薩，厭患死魔而為恐怖，發菩提心未得不退，身壞命終生退轉故。或有菩薩，以諸天魔而為恐怖，天魔眷屬充滿欲界，障修道人退菩提故。或有菩薩，以無記心而為恐怖，於諸善法不能進修，空過長時退善業故。或有菩薩，以彼八難而為恐怖，墮八難者從冥入冥，生死長夜難遇明故。或有菩薩，觀彼地獄而為恐怖，一墮地獄經無量劫，受大苦惱，難解脫故。或有菩薩，觀畜生道而為恐怖，傍生界中受愚癡報，經無量劫難出離故。或有菩薩觀餓鬼道而為恐怖，於恒沙劫受飢渴苦，難可值遇佛法僧故。或有菩薩，想欲界生而為恐怖，煩惱雜起造諸惡業墮三塗故。或有菩薩，以彼色界而為恐怖，有覆煩惱能障定故。或有菩薩，以無色界而為恐怖，三界之中最為寂靜猶如涅槃，有情妄執而為究竟，劫盡命終墮地獄故。或有菩薩，數數生死而為恐怖，生邪見家難出離故。或有菩薩，厭離生死而為恐怖，死此生彼常受苦惱，障菩薩行求涅槃故。或有菩薩，以世間語是為恐怖，心常散亂妨善業故。或有菩薩，以心意識而為恐怖，所緣行相不可知故。若在俗家由斯恐怖，晝夜相續擾亂善心，不能證得無恐怖法。過去菩薩住阿蘭若，皆能證得無恐怖法，即是阿耨多羅三藐三菩提；未來菩薩住阿蘭若，悉皆當得無恐怖法阿耨多羅三藐三菩提；現在十方諸大菩薩住阿蘭若斷一切障，得無恐怖阿耨多羅三藐三菩提。汝等當知！隨應修學三世菩薩，攝念身心住阿蘭若，調伏妄想永無恐怖，究竟阿耨多羅三藐三菩提。

[0319b05] 「復次，出家菩薩住阿蘭若，當作何業？作何等念？日夜常作如是思惟：『世間所有一切恐怖皆從我生，一切恐怖著我生故，一切恐怖我為根本故，一切恐怖我愛生故，一切恐怖我想生故，一切恐怖我見生故；一切恐怖我為住處，一切恐怖因我生故，一切恐怖分別生故，一切恐怖煩惱生故，一切煩惱我愛生故。若我住在阿蘭若處，不能捨離我我所執，不應住是阿蘭若中，不如還住白衣屋舍。何以故？若有我想不應住止阿蘭若處。若有補特伽羅相者，不應住止阿蘭若處。若人具有我我所執，不應住止阿蘭若處。若有法見，不應住止阿蘭若處。若有具此四顛倒執，不應住止阿蘭若處。』汝等諦聽！若有修行作涅槃相，不應住止阿蘭若處，何況更起諸煩惱相？

[0319b21] 「汝等諦聽！若有不著一切法相，應當安住阿蘭若處，是名當坐無著道場，一切諸法皆不可得。若心調柔無有諍論，應當安住阿蘭若處。於世因緣都無所著，應當安住阿蘭若處。於色聲香味觸等法無依止者，應當安住阿蘭若處。於一切法有平等見，應當安住阿蘭若處。於四威儀能調自心，應當安住阿蘭若處。能捨一切諸恐怖者，應當安住阿蘭若處。諸佛子等！以要言之，於諸煩惱得解脫者，應當安住阿蘭若處。若得成就涅槃因者，應當安住阿蘭若處。能善修行四無垢性，應當安住阿蘭若處。若有少欲能知足者，應當安住阿蘭若處。具足多聞有智慧者，應當安住阿蘭若處。若能修行三解脫者，應當安住阿蘭若處。永斷能縛煩惱結者，應當安住阿蘭若處。能審觀察十二因緣，應當安住阿蘭若處。所作已辦者，應當安住阿蘭若處。捨諸重擔者，應當安住阿蘭若處。證悟真如深妙理者，應當安住阿蘭若處。

[0319c12] 「汝等當知！阿蘭若處種種藥草，大小樹木生阿蘭若，曾無恐怖亦無分別。菩薩摩訶薩住阿蘭若亦復如是，觀自身心猶如枯樹，牆壁瓦礫等無有異，於一切法無有分別。我觀身心猶如幻夢，中無有實，念念衰老，其息出已更不復入，由善惡因隨業受報，是身無常速起速滅，是身虛假終不久停，如是身中無我我所，無有情，無命者，無養育者，無士夫者，無補特伽羅者，無作業者，無童兒者。如是等相本來空寂，猶如虛空，亦如泡沫，常應念念作如是觀，一切恐怖皆得解脫，如彼樹木無有恐怖。時，諸菩薩得大安樂無畏坐處，是名菩薩住阿蘭若求阿耨多羅三藐三菩提。

[0319c25] 「復次出家菩薩住阿蘭若，晝夜相續應如是觀：是阿蘭若，善能修習四無垢性安樂之處。是阿蘭若，善能修習知足之處。是阿蘭若，於諸煩惱得解脫處。是阿蘭若，具足多聞智慧之處。是阿蘭若，伏斷煩惱所知障處。是阿蘭若，能入三種解脫門處。是阿蘭若，善能證得八解脫處。是阿蘭若，善能觀察十二緣處。是阿蘭若，善能斷除業障之處。是阿蘭若，能得初果預流之處。是阿蘭若，能得第二一來果處。是阿蘭若，能得第三不還果處。是阿蘭若，得第四果阿羅漢處。是阿蘭若，證得辟支佛果之處。是阿蘭若，已辦所作得自在處。是阿蘭若，捨諸重擔得輕安處。是阿蘭若，證得二空真如之處。是阿蘭若，能修證無量大慈心處。是阿蘭若，修證無量大悲心處。是阿蘭若，能善修習喜無量處。是阿蘭若，善能修習捨無量處。是阿蘭若，能發菩提心處。是阿蘭若，菩薩修持到十信處。是阿蘭若，復次進修到十住處。是阿蘭若，展轉增修到十行處。是阿蘭若，展轉修行十迴向處。是阿蘭若，善能修習四善根處。是阿蘭若，修行六度波羅蜜處。是阿蘭若，修行初地至十地處。是阿蘭若，證得六根清淨之處。是阿蘭若，善能證得天眼通處。是阿蘭若，得天耳通及宿住智、生死智、明神境、他心如是通處。是阿蘭若，有慚愧處。是阿蘭若，不放逸處。是阿蘭若，修五根處。是阿蘭若，證得無量無邊三昧之處。是阿蘭若，能得恒沙陀羅尼門證自在處。是阿蘭若，悟無生忍。是阿蘭若，永出三界斷生死處。是阿蘭若，得不退轉。是阿蘭若，降伏一切眾魔怨敵，銷除業障見佛聞法，如是之處。是阿蘭若，得佛不共最上法門。是阿蘭若，修習戒蘊清淨之處。是阿蘭若，出生無漏三摩地處。是阿蘭若，能生般若證解脫處。是阿蘭若，能生解脫知見之處。是阿蘭若，得三十七菩提分法。是阿蘭若，善能修攝十二頭陀。是阿蘭若，智能分別諦理住處。是阿蘭若，永離有漏五蘊生處。是阿蘭若，能得解脫十二入處。是阿蘭若，永離有漏十八界處。是阿蘭若，微妙觀察十八空處。是阿蘭若，容受一切諸法空處。是阿蘭若，增長十善法生之處。是阿蘭若，增長堅固菩提心處。是阿蘭若，三世諸佛讚歎之處。是阿蘭若，一切菩薩恭敬讚歎如是之處。是阿蘭若，毘婆尸佛於尼俱陀樹下成道。是阿蘭若，尸棄如來於尸利沙樹下成道。是阿蘭若，毘舍如來阿尸婆多樹下成道。是阿蘭若，俱留孫佛無憂樹下成等正覺。是阿蘭若，俱那含牟尼如來優曇樹下成等正覺。是阿蘭若，迦葉如來婆陀樹下成等正覺。是阿蘭若，釋迦如來於畢鉢羅樹下成道之處。汝等當知！阿蘭若處有如是等無量無邊功德勝利。」

[0320b21] 爾時，樂遠離行菩薩為諸大眾，而說偈言：

「出家菩薩住蘭若，　　當作何念及何業？
　世間所有諸恐怖，　　皆從我見我所生，
　若能斷除我我所，　　一切恐怖無所依，
　若有能執我見心，　　畢竟不成菩提道，
　涅槃常住皆無相，　　何況煩惱非法相？
　不著諸法及眾生，　　心無諍論修正念，
　四威儀中調伏心，　　應住蘭若常寂靜。
　能斷煩惱心知足，　　住於蘭若空寂舍。
　入三解脫無相門，　　住於蘭若離塵垢。
　能觀十二因緣法，　　四諦二空真妙理，
　世間八法不傾動，　　如是大士住蘭若。
　能觀自身如枯木，　　亦如水沫及幻夢，
　不著二邊平等相，　　如是薩埵住蘭若。
　罪業纏縛無常身，　　本來虛假元無實，
　我法二執及罪相，　　於三世中不可得。
　自身他身無有二，　　一切諸法亦如是，
　諦觀法性無去來，　　如是菩薩住蘭若。
　栴檀塗身及讚歎，　　以刀屠割并罵辱，
　於此二人無愛憎，　　如是菩薩住蘭若。
　出家樂住阿蘭若，　　晝夜應作如是觀：
　阿蘭若處真道場，　　一切如來成正覺。
　阿蘭若處妙法空，　　出世正法之所生。
　阿蘭若處聖所尊，　　能生三乘聖道故。
　阿蘭若處聖所宅，　　一切聖賢常住故。
　阿蘭若處如來宮，　　十方諸佛所依故。
　阿蘭若處金剛座，　　三世諸佛得道故。
　阿蘭若處涅槃宮，　　三世如來圓寂故。
　阿蘭若處大慈室，　　菩薩住此修慈故。
　阿蘭若處是悲田，　　三世諸佛修悲故。
　阿蘭若處六通室，　　菩薩於此遊戲故。
　阿蘭若處大無畏，　　能斷一切恐怖故。
　阿蘭若處三摩地，　　諸求道者得定故。
　阿蘭若處陀羅尼，　　諸持呪人神力故。
　阿蘭若處善法堂，　　增長一切善法故。
　阿蘭若處菩提室，　　菩薩修道得忍故。
　若欲永超三界苦，　　菩提涅槃當修證，
　遍周法界利群生，　　應居蘭若菩提室。
　所修六度四攝法，　　迴施三有及四恩，
　自他俱入甘露城，　　同證一如真法界。」

[0321a04] 爾時，樂遠離行菩薩摩訶薩，為諸大眾說是法已，佛言：「善哉，善哉！善男子！汝為大眾及未來世求佛道者，分別演說阿蘭若處殊勝功德，利益安樂現在未來一切眾生，趣向菩提正真覺道。汝所成就無量功德，千佛共說不能窮盡。」

[0321a09] 爾時，會中智光菩薩、無量阿僧祇菩薩大眾，聞阿蘭若最勝功德，即得聞持陀羅尼門；無量眾生發無等等阿耨多羅三藐三菩提心得不退轉；千億眾生遠塵離垢得法眼淨。

大乘本生心地觀經厭身品第七

[0321a15] 爾時，彌勒菩薩摩訶薩，即從座起，偏袒右肩右膝著地，合掌恭敬，而白佛言：「世尊！我等既悟出家菩薩摩訶薩，厭離世間住阿蘭若，調伏其心修無垢行。然此菩薩住空閑處，自於是身應作何觀？」

[0321a20] 爾時，佛告彌勒菩薩言：「善哉，善哉！善男子！汝為眾生起大悲心，請問如來入聖智觀妙行法門。汝當善聽，今為汝說。」

[0321a22] 「唯然世尊！願樂欲聞。」

[0321a23] 「善男子！出家菩薩住阿蘭若，求阿耨多羅三藐三菩提時，四威儀中微細觀察，是有漏身三十七種不淨穢惡，是不可愛、是不堅牢，當觀此身猶如坏器，外以雜彩金銀七寶巧飾莊嚴，內以糞穢種種不淨填塞充滿，兩肩擔負隨途而行，其有見者皆生愛樂，不知器中盛滿不淨，有六黑蛇常在此器，一蛇隨動，器即破壞，毒害臭惡，竟無所堪。世間之人莊嚴其身，如彼彩畫盛不淨器，貪瞋癡三名為心病，風黃痰癊名為身病，內外六病能害身心，如彼六蛇居於器內，一一蛇動，器即破壞，一一病發，身即無常。善男子！出家菩薩處於空閑觀察是身，名為第一不淨觀相。出家菩薩於日夜中又觀自身，臭穢不淨猶如死狗。何以故？彼身亦是父母不淨為生緣故。出家菩薩又觀自身，如蟻子臺安住眾蟻。時，有白象來至臺邊，以身觸臺臺即崩碎。善男子！此臺所謂五蘊之身，白象是為琰魔羅使，身歸後世如象壞臺。出家菩薩又觀自身，而作是念：『我今此身從頂至足，皮肉骨髓共相和合以成其身，猶如芭蕉中無實故。』出家菩薩又觀自身無有強力，皮肉薄覆如塗附牆，億萬毛髮如草生地，微細風大出入毛孔，誰有智者當樂此身？剎那剎那衰敗轉故。出家菩薩又觀自身，如養毒蛇而取其害。我今雖以飲食衣服資長是身，而不識恩，畢竟還令墮於惡道。出家菩薩又觀自身，譬如怨家詐作親友伺求其便，而將毒藥斷彼命根。我身如是本非真實，終致無常非聖愛故。出家菩薩又觀自身如水上泡，雖復妙好瑠璃珠色，剎那因緣起滅無恒，有為念念不久住故。出家菩薩又觀自身，如乾闥婆城雖現相狀而不實有，今者我身亦復如是。出家菩薩又觀自身猶如影像，我身亦爾雖有非真。出家菩薩又觀自身，譬如外國強盛怨敵，今者我身亦復如是，煩惱怨敵侵掠善根。出家菩薩又觀自身，如朽舍宅雖加修葺當必崩壞，我身亦爾，雖加愛念當必無常。出家菩薩又觀自身，如近怨國城邑人民常懷恐怖，今者我身亦復如是，於念念中畏無常怨。出家菩薩又觀自身，如無量薪為火燒爇，然是猛火曾無厭足，我身亦爾，以貪愛火燒五欲薪，其心增長亦復如是。出家菩薩又觀自身，如新生子慈母憐愍恒加守護，我身亦爾，若不守護病之身心，即便不能有所修證。出家菩薩又觀自身，本性不淨，譬如有人厭患炭色，設諸方便以水洗之，經無量時黑色仍舊，乃至炭盡終無所益，我身亦爾，有漏不淨，假使海水盡未來際洗之無益，亦復如是。出家菩薩又觀自身，如油沃薪以火焚燒，又遇大風勢不可止，是身亦爾，名五蘊薪，沃貪愛油縱瞋恚火，愚癡風力無有休息。出家菩薩觀於自身猶如惡疾，四百四病所住處故。亦如大腸，八萬四千蟲所住故。是無常處，出息不還即無常故。亦如非情，神識易脫同瓦石故。亦如河水，剎那前後不暫住故。亦如壓油，於一切事受勞苦故。無所依者，猶如嬰兒失父母故。無救護者，猶如蝦蟆蛇所吞故。如穴無底，心心所法不可知故。恒不知足，於五欲樂心無厭故。恒不自在，斷常二見所繫縛故。不生慚愧，雖蒙養育棄捨主故。亦如死屍，於日夜分近滅壞故。唯受諸苦，於一切處無真樂故。為苦所依，一切眾苦依身住故。如空聚落，於是身中無主宰故。畢竟空寂，遍計所執妄搆畫故。如谷中響，皆是虛妄所顯現故。亦如船舶，若無船師即漂沒故。亦如大車運載財寶。何以故？乘於大乘到菩提故。善男子！出家菩薩日夜觀察，非不愛惜如是之身，欲令眾生出生死海到彼岸故。」

[0322a09] 爾時，世尊說是法已，告彌勒菩薩摩訶薩言：「善男子！修如是行，此則名為出家佛子所觀法要。若有佛子發菩提心，為求阿耨多羅三藐三菩提住阿蘭若，修習如是三十七觀，亦教佗修如是法要，解說書寫受持讀習，遠離一切我我所執，永斷貪著五欲世樂，速能成就不壞信心，求大菩提不惜軀命，何況世間所有珍寶？現身必得究竟成滿一切如來金剛智印，於無上道永不退轉，六度萬行速得圓滿，疾成阿耨多羅三藐三菩提。」

[0322a20] 爾時，會中八萬四千新發意菩薩，深厭世間得大忍力，不復退轉於無上道；百千婆羅門發菩提心，成熟信根得不退轉；三萬六千善男子、善女人，遠離塵垢得法眼淨。

大乘本生心地觀經卷第六

【經文資訊】大正藏第 03 冊 No. 0159 大乘本生心地觀經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA