貞元新定釋教目錄卷第三
西京西明寺沙門圓照撰

總集群經錄上之三

[0784c08]  吳孫氏前都武昌後都建業

[0784c09]  從孫權  (  諡  太祖文皇帝)  。

[0784c10]  黃武元年壬寅至孫皓  (無  諡  )  。

[0784c11]  天紀四年庚子。凡經四主五十九年。

[0784c12]  緇素五人。所出經等并及失譯。總一百八十  九部四百一十七卷  (於中六十一部九十二卷見在一百二十八部三百二十五卷闕本)  。

[0784c14]  吳　沙門維祇難  (二部六卷經集)

[0784c15]  沙門竺律炎  (四部六卷經集)

[0784c16]  優婆塞支謙  (八十八部一百一十八卷經律集)

[0784c17]  沙門康僧會  (七部二十卷經集)

[0784c18]  沙門支彊梁接  (一部六卷經)

[0784c19]  魏吳兩代諸失譯經  (八十七部二百六十一卷)

  * 阿差末菩薩經四卷  (初出與西晉法護阿差末及無盡意經等同本見吳別二錄) 
  * 法句經二卷  (初出亦云法句集尊者法護撰與律炎支謙共出謙製序見僧祐錄吳錄云五卷未詳) 

[0784c22]  右二部六卷。法句經二卷見在。阿差末四  卷闕本。

[0784c24]  沙門維祇難。吳云障礙。本印度人世奉異道  以火祠為上。時有天竺沙門。習學小乘多行  道術經遠行逼暮欲寄難家。既奉異道猜忌
釋子。乃處之門外露地而宿。沙門夜密加呪  術。令難家所事之火欻然變滅。於是舉家共  出。啟請沙門入室供養。沙門還以呪術變火
令生。難既覩沙門神力勝已。即於佛法大生  信樂。乃捨本所事出家為道。依此沙門以為  和上。受學三藏妙善四含。遊化諸國莫不皆
奉。與同伴竺律炎發自西域因到江右。孫權  黃武三年甲辰。於武昌郡共律炎出阿差末  等經二部。而祇難及炎既未善方音。翻梵之  際頗有不盡。志存義本辭近朴質。

  * 摩登伽經三卷  (見法上錄與支謙共出與舍頭諫經等同本或二卷第四譯) 
  * 三摩竭經一卷  (初出見始興錄與忿怒檀王經同本異出一名須摩提女經一名難國王一名  怒和檀王經與支越共出非是全典從大經出) 
  * 佛醫經一卷  (或佛醫王經見寶唱錄) 
  * 梵志經一卷  (見始興錄) 

[0785a13]  右四部六卷  (前三部五卷見在後一部一卷闕本)  。

[0785a14]  沙門竺律炎。中印度人也。解行清勵內外博  通。與維祇難同遊吳境。維祇卒後。以孫權黃  龍二年庚戌。於揚都譯摩登伽等經四部。其
名群錄不同。或云將炎。或云持炎。云律炎。未  詳孰是。故備列之。

  * 大明度無極經四卷  (第二出或六卷亦直云大明度經與道行小品等同本見竺道祖魏  吳錄及僧祐等錄) 
  * 阿彌陀經二卷  (內題云佛說諸佛阿彌陀三耶三佛薩樓佛檀過度人等道經第三出亦名無  量壽見竺道祖僧祐二錄與世高等譯小異) 
  * 菩薩本業經一卷  (亦直名本業經亦名淨行品經是華嚴經淨行品異譯見僧祐錄長房中  本業之外別載淨行品者誤也) 
  * 維摩詰經二卷  (維摩詰說不思法門之稱一名佛法普入道門三昧經第二出或三卷見竺道  祖僧祐二錄與魏漢佛調等小異) 
  * 慧印三昧經一卷  (亦直云慧印經一名寶因慧印三昧經初出與如來智印經同本道祖  僧祐二錄) 
  * 九色鹿經一卷  (出六度集異譯見法上錄) 
  * 老女人經一卷  (安公云出阿毘曇吳錄直云老女經或云老母經初出見僧祐錄) 
  * 犢子經一卷  (見法上錄初出與乳光佛經等同本) 
  * 貝多樹下思惟十二因緣經一卷  (見長房錄第三出與唐譯  緣  起聖道經等本同) 
  * 了本生死經一卷  (安公云出生經祐按五卷生經無此名見僧祐錄與稻芉經同本異出謙  自注并製序云漢末出謙注) 
  * 龍施女經一卷  (初出與龍施菩薩本起經同本祐云別錄所載安錄無) 
  * 八吉祥神呪經一卷  (初出或無神字或云吉祥經與八陽神呪經等同本房云見古錄) 
  * 無量門微密持經一卷  (亦直云微密持經一名成道降魔得一切智經初出與出  生無量門同本見僧叡二秦錄及僧祐錄) 
  * 華積陀羅尼神呪經一卷  (見寶唱錄或無神字與花聚陀羅尼等同本) 
  * 持句神呪經一卷  (初出見長房錄與陀隣尼鉢經等同本亦云陀羅尼句) 
  * 私訶三昧經一卷  (第二出或云私訶亦一名菩薩道樹亦名道樹三昧見安支敏度僧祐  等三錄祐云此經即是菩薩道樹) 
  * 菩薩生地經一卷  (一名差摩竭經初出見竺道祖吳錄及僧祐錄) 
  * 孛經一卷  (亦云孛抄經祐云今孛經一卷即此是第二出見僧祐錄及別錄) 
  * 月明菩薩經一卷  (或加三昧字一名月明童子經一名月明童男經見僧祐錄) 
  * 三品弟子經一卷  (一名弟子學有三輩經見長房錄) 
  * 法律三昧經一卷  (亦直云法律經第三出見長房錄) 
  * 梵志阿颰經一卷  (一名阿颰摩納經安錄直云阿拔經亦名佛聞梵志阿颰經出長阿  含第十三卷異譯見房錄) 
  * 梵網六十二見經一卷  (一名梵網經房云見別錄出長阿含第十四卷異譯) 
  * 七知經一卷  (或作七智見長房錄出中阿含第一卷異譯) 
  * 釋摩男本經  (祐錄無本字一名五陰因事經安錄云出中阿含第二十五異譯見竺道祖吳錄) 
  * 諸法本經一卷  (出中阿含第二十八異譯見長房錄) 
  * 弊魔試目連經一卷  (一名魔嬈亂經房云見舊錄出中阿含第三十卷異譯) 
  * 賴吒和羅經一卷  (或云羅漢賴吒和羅經與後漢支曜出者少異出中阿含第三十一異譯  祐云別錄所載安公錄中無) 
  * 梵摩喻經一卷  (或作渝字見道祖僧祐二錄出中阿含第三十一異譯) 
  * 齋經一卷  (一名持齋經見別錄及僧祐錄出中阿含第五十五異譯) 
  * 須摩提女經一卷  (出增一阿含第二十二異譯見長房錄) 
  * 不自守意經一卷  (或無意字或云自守亦不自守經出雜阿含第十一卷異譯見長房錄) 
  * 五母子經一卷  (見長房錄初出與沙彌羅經同本) 
  * 太子瑞應本起經二卷  (黃武年譯第四出亦云太子本起瑞應亦直云瑞應本起  與孟詳出者小異陳郡謝鏘吳郡張洗等筆受魏東阿植詳定見始興僧祐二錄) 
  * 龍王兄弟經一卷  (一名難龍王經或無王字一名降龍王經初出見長房錄) 
  * 長者音悅經一卷  (一名長者音悅不蘭迦葉經亦直云音悅經初出見長房錄) 
  * 七女經一卷  (亦云七女本經安公云出阿毘曇初出見僧祐錄) 
  * 八師經一卷  (見竺道祖吳錄及僧祐錄初出) 
  * 萍沙王五願經一卷  (或作瓶字一名弗沙迦王經見長房錄初出安公錄云出中阿含檢  無) 
  * 義足經二卷  (見竺道祖吳錄及僧祐寶唱二錄初出有一十六經) 
  * 須摩提長者經二卷  (一名會諸佛前亦名如來所說示現眾生見長房錄) 
  * 阿難四事經一卷  (見僧祐錄及別錄) 
  * 未生怨經一卷  (見長房錄) 
  * 四願經一卷  (見竺道祖吳錄及僧祐錄) 
  * 黑氏梵志經一卷  (房錄云見別錄) 
  * 猘  狗  經一卷  (見長房錄) 
  * 孫多耶致經一卷  (或云梵志孫多耶致經見長房錄安公云出中阿含撿無) 
  * 戒銷災經一卷  (亦云戒銷伏災經見舊錄) 
  * 撰集百緣經十卷  (見內典錄) 
  * 菩薩本緣經三卷  (亦云菩薩本緣集經或二卷或四卷天竺沙門僧伽斯耶撰見長房錄) 
  * 惟日雜難經一卷  (見長房錄) 
  * 摩訶般若波羅蜜呪經一卷  (或無摩訶字見寶唱錄) 
  * 法鏡經二卷  (或一卷第二出祐云見別錄安錄中無又長房錄更有郁伽長者經二卷亦云支謙譯  即是此經不合重載) 
  * 阿闍世王女阿術達菩薩經一卷  (初出見長房錄) 
  * 阿差末菩薩經四卷  (見吳錄第二出與維祗難所譯本同文異) 
  * 小阿差末經二卷  (見別錄及僧祐錄加小字與次前經應非同本) 
  * 大般泥洹經二卷  (第三出此略本序分哀歎品為二卷後三紙異見竺道祖吳錄安云出  長阿含祐云長阿含與此異) 
  * 佛以三車喚經一卷  (見長房錄云出法華應出第二卷譬喻品) 
  * 不莊校女經一卷  (初出見寶唱錄) 
  * 須賴經一卷  (或云須賴菩薩經第三出與白延等出者同本見竺道祖吳錄及僧祐錄) 
  * 菩薩修行經一卷  (初出見寶唱錄) 
  * 演道俗業經一卷  (初出見舊錄或無業字) 
  * 方等首楞嚴經二卷  (黃武年譯第二出與後漢支讖等出者同本見竺道祖吳錄安錄中  無祐云無方等字云見別錄) 
  * 惟明二十偈經一卷  (初出或無經字見僧祐錄) 
  * 法滅盡經一卷  (初出或云法沒盡或云空寂菩薩所問經見長房錄) 
  * 七佛神呪經一卷  (一本無經字見長房錄) 
  * 摩訶精進經一卷  (亦云大精進經見長房錄) 
  * 十二門大方等經一卷  (安錄無祐云見別錄) 
  * 佛從上所行三十偈經一卷  (或無經字見僧祐錄) 
  * 四十二章經一卷  (第二出與摩騰譯者小異文義無正辭句可觀見別錄) 
  * 禪祕要經四卷  (或無經字初出見吳別二錄) 
  * 堅意經一卷  (或云堅心經第二出見長房錄) 
  * 勸進學道經一卷  (一本無勸字初出見長房錄) 
  * 恒水戒經一卷  (或無戒字第二出見舊錄) 
  * 九漏經一卷  (房云見別錄) 
  * 悔過法經一卷  (或無法字一名向十方禮拜悔過文見僧祐錄) 
  * 賢者德經一卷  (見僧祐錄) 
  * 梵志結淨經一卷  (見長房錄) 
  * 阿質國王經一卷  (見長房錄) 
  * 惟婁王師子潼譬喻經一卷  (一本無譬喻字見長房錄) 
  * 藍達王經一卷  (一云目連功德經亦云目連因緣功德經見吳錄) 
  * 百喻經一卷  (見長房錄) 
  * 五陰事經一卷  (見長房錄) 
  * 魔化作比丘經一卷  (見長房錄) 
  * 優多羅母經一卷  (一本無母字見僧祐錄) 
  * 人民求願經一卷  (見長房錄) 
  * 修行方便經二卷  (亦云修行方便禪經見吳錄) 
  * 法句經二卷  (第二出亦云法句集見別錄及僧祐錄) 

[0786b24]  右八十八部一百一十八卷  (惟日雜難經上五十一部六十九  卷見在摩訶般若呪下三十七部四十九卷闕本)  。

[0786c02]  優婆塞支謙字恭明。一名越。大月支人也。  祖父法度以漢靈帝世率國人數百歸化。拜率  善中郎將。越年七歲騎竹馬戲於隣家。為狗
所囓脛骨傷碎。隣人欲殺狗取肝傅瘡。越曰。  天生此物為人守吠。若不往君舍狗終不見  囓。此則失在於我不關於狗。若殺之得瘥尚
不可為。況於我無益而空招大罪。且畜生無  知豈可理責。由是隣人感其言至遂不復殺。  十歲學漢書。十三學婆羅門書。並得精妙。兼
通六國語音。初桓靈世支讖譯出法典。有支  亮字紀明。資學讖謙。又受業於亮。博覽經  籍莫不究練。世間藝術多所綜習。其為人細
長黑瘦。眼多白睛黃。時人為之語曰。支郎  支郎眼中黃。形體雖細是智囊。其本奉大法  精練經旨。獻帝之末漢室大亂。與鄉人數十
共奔於吳。初發日唯有一被。有一客隨之。大  寒無被越呼共眠。夜將半客奪其被而去。明  旦同侶問被所在。越曰。昨夜為客所奪。同侶
咸言何不相告。答曰。我若告發卿等必以劫  罪罪之。豈宜以一被而殺一人乎。遠近聞者  莫不歎服。後吳主孫權聞其博學有才慧即
召見之。因問經中深隱之義。越應機釋難無  疑不析。權大悅拜為博士。使補導東宮。甚加  寵秩。越以大教。雖行而經多梵文莫有解者。
既善華戎之語。乃收集眾本譯為吳言。從權  黃武二年癸卯至亮建興二年癸酉三十餘  載。譯大明度等經八十八部。曲得聖義辭旨
文雅。又依無量壽中本起經。製讚菩薩連句  梵唄三契。注了本生死經。皆行於世。後太子  登位。遂隱於穹隘山不交世務。從竺法蘭道
人更練五戒。凡所遊從皆沙門而已。後卒於  山中。春秋六十。吳主孫亮與眾僧書曰。支  恭明不救所疾。其業履冲素始終可高。為之
惻愴不能已。其為時所惜如此。謙所出經部  卷多少諸說不定。其僧祐三藏記唯載三十  六部。祐錄謙傳云出三十七經。慧皎高僧傳
乃有四十九經。長房錄中便載一百二十九  部。今以房錄所載多是別生。或異名重載。今  隨次刪之如後所述。

  * 鹿子經  (與西晉竺法護所出鹿母經文同) 
  * 申日經  (亦與法護所出月光童子經同) 
  * 出家功德經  (今有三本一是秦譯附於秦錄二從賢愚抄出今附別生錄中) 
  * 金剛清淨經  (亦云金剛三昧本性清淨不滅不壞經)  後漢失譯錄中復載。詳文非是支謙所出。  今移附秦錄 
  * 大慈無減經 
  * 寶女問三十二相經 
  * 魔女聞佛說法得男身經  (無減等三經並出大集經) 
  * 寶海梵志成就大悲經  (出悲華經) 
  * 普廣菩薩經  (即別行隨願往生經是出灌頂經) 
  * 摩調王經  (出六度集經) 
  * 佛為訶到曠野鬼說法經  (或云訶利出中阿含) 
  * 枯樹經  (或上加大字) 
  * 鷹鷂獦經 
  * 鵄鳥事經  (枯樹等三經並出增一阿含) 
  * 色無常經 
  * 諸漏盡經  (或無漏字) 
  * 雪山無獼猴經  (或作無猨猴或無無字) 
  * 無母子經 
  * 不淨觀經 
  * 三種馬經 
  * 四種良馬經 
  * 壽命促經 
  * 河中草龜經 
  * 國王成就五法久存於世經 
  * 佛為外道須深說離欲經  (色無常等十一經並出雜阿含) 
  * 是我所經 
  * 梵志經  (上二經並出生經) 
  * 桀貪王經  (出義足經) 
  * 外道仙尼說度梵志經  (上二經小乘抄) 
  * 瞎鱉經 
  * 梵志問佛世間增減經 
  * 三魚失水經 
  * 甘露道經 
  * 降千梵志經 
  * 梵志子死稻敗經 
  * 護口意經 
  * 梵  志  問佛師經 
  * 法施勝經 
  * 水上泡經  (瞎鱉等十經並出出曜經) 
  * 修行慈經  (出修行道地經) 
  * 度脫狗子經  (出雜譬喻) 

[0787b28]  右大慈無減經等。三十八部三十八卷。長  房等錄並云謙譯。今按隋代二本眾經錄  及新括。出別生抄經等。此等並從諸經抄
出。不足為翻譯之數。今存實錄故刪之。

  * 六度集經八卷  (或九卷或云六度無極經或無極集或云雜無極經見竺道祖吳錄僧祐錄) 
  * 舊雜譬喻經二卷  (內典有舊字房錄中無亦云雜譬喻集經或無集字見高僧傳及長房錄) 
  * 吳品經五卷  (祐錄無經字云凡有十品第三出房云即是小品般若出僧祐錄) 
  * 菩薩淨行經二卷  (是大集寶髻品異譯或直云淨律經赤烏年出見竺道祖吳錄) 
  * 權方便經一卷  (與順權方便經等同本初出見吳錄及別錄記) 
  * 菩薩二百五十法經一卷  (或二卷以此贊大僧二百五十戒示皓者是見高僧  傳及長房錄) 
  * 坐禪經一卷  (見長房錄) 

[0787c12]  右七部二十卷  (六度等二部十卷見在吳品等五部十卷闕本)  。

[0787c13]  沙門康僧會。其先康居國人。世居印度。其父  因商賈移于交阯。會年十餘歲二親並亡。以  至性奉孝服畢出家勵行甚峻。為人弘雅有
識量。篤志好學明解三藏博覽六經。天圖  地緯多所綜涉。辯於樞機兼善文翰。時孫權  稱制江左。而佛教未行。先有優婆塞支謙宣
譯經典。既初染大法風化未全。僧會欲使道  振江左興立圖寺。及杖錫東遊。以吳赤烏十  年初達建業。營立茅茨設像行道。時吳國以
初見沙門。覩形未及其道疑為矯異。有司奏  曰。有胡人入境自稱沙門。容服非恒事應撿  察權曰。吾聞漢明夢神號稱為佛。彼之所事
豈其遺風耶。即召會詰問。有何靈驗。會曰。如  來遷世忽逾千載。遺骨舍利神曜無方。昔阿  育王起塔乃八萬四千。夫塔寺之興所以表
遺化也。權以為誇誕。乃謂會曰。若能得舍  利者當為造塔。如其虛妄國有常刑。會請期  七日。乃謂其屬曰。法之興廢在此一舉。今不
至誠後將何及。共潔齋靖室以銅瓶加几燒  香禮請。七日期畢寂然無應。求申二七亦復  如之。權曰。此寔欺誑將欲加罪。更請三七。權
又特聽。會謂法屬曰。宣尼有言。文王既沒文  不在茲乎。法雲應降。而吾等無感何假王憲。  當以誓死為期耳。三七日暮猶無所見莫不
震懼。既入五更忽聞瓶中鎗然有聲。會自往  視果獲舍利。明旦呈權舉朝集觀。五色光焰  照輝瓶上。權自手執瓶寫于銅盤。舍利所衝
盤即破碎。權肅然驚起曰。希有之瑞也。會進  為言曰。舍利威神豈直光相而已。乃劫燒之  火不能焚。金剛之杵不能碎。權命令試之。會
更誓曰。法雲方被蒼生仰澤。願更垂神迹以  廣示威靈乃置舍利於鐵砧上使力者擊之。  於是砧鎚俱陷舍利無損。權大嗟服即為建
塔。以始有佛寺故號建初寺。因名其地為佛  陀里。由是江左大法遂興。至孫皓即政。法令  苛虐廢棄淫祀。乃及佛寺並欲毀壞。皓曰。此
由何而興。若其義教真正與聖典相應者。當  存奉其道。如其無實皆悉焚之。諸臣僉曰。佛  之威力不同餘神。康會感瑞大皇創寺。今若
輕毀恐貽後悔。皓遣張昱詣寺詰會。昱雅有  才辯難問縱橫。會應機騁詞。文理鋒出自旦  至夕。昱不能屈。既退。會送于門。時寺側有淫
祀者。昱曰。玄化既孚。此輩何故近而不革。會  曰。震霆破山聾者不聞非音之細。苟在理通  則萬里懸應。如其阻塞則肝膽楚越。昱還歎
會才明非臣所測。願天鑒察之。皓大集朝賢  以馬車迎會。會就坐問曰。佛教所明善惡應  報何者是耶。對曰。夫明主以孝慈訓世則赤
烏翔而老人見。仁德育物則醴泉涌而嘉禾  出。善既有瑞惡亦如之。故為惡於隱鬼得而  誅之。為惡於顯人得而誅之。易稱積善餘慶。
詩詠求福不回。雖儒典之格言即佛教之明  訓。皓曰。若然則周孔已明何用佛教。會曰。  周孔所言略示近迹。至於釋教則備極幽微。
故行惡則有地獄長苦。修善則有天宮永樂。  舉茲以明勸沮不亦大哉。皓當時無以折其  言。皓雖聞正法而昏暴之性不勝其虐。後使
宿衛兵入後宮治園。於地得一金像高數尺  呈皓。皓使著不淨處。至四月八日以穢汁灌  之。共諸群臣笑以為樂。俄爾之間舉身大腫
陰處尤痛叫呼徹天。太史占言。犯大神所為。  即禱祝諸廟而苦痛彌劇。婇女先有奉法者。  因問訊云。陛下就佛圖中求福不。皓舉頭問
曰。佛神大邪。婇女云。佛為大聖天神所尊。皓  為心悟其語意故。婇女即迎像置殿上。香湯  洗數十過燒香懺悔。皓叩頭于枕自陳罪狀。
有頃痛間。遣使至寺問訊諸道人請會說法。  會即隨入皓具問罪福之由。會為敷析詞甚  精要。皓先有才解欣然大悅。因求看沙門戒。
會以戒文祕禁不可輕宣。乃取本業百二十  五願。分為二百五十事。行住坐臥皆願眾生。  皓見慈願廣普益增善意。即就會受五戒旬
日疾瘳。乃於會所住更加修飾。號為天子寺。  宣示宗室莫不必奉。會在吳朝亟說正法。以  皓性兇麁不及妙義。唯敘報應近事以開其
心。至吳天紀四年三月皓降晉。九月會遘疾  而終。是歲晉武太康元年也。至晉成咸和  中。蘇峻作亂焚會所建塔。司空何充復更修
造。平西將軍趙誘世不奉法徹蔑三寶。入此  寺謂諸道人曰。久聞此塔屢放光明。虛誕不  經所未能信。若必自覩所不論耳。言竟塔即
出五色光照曜堂剎。誘肅然毛竪。由此信敬  於寺東更立大塔。遠由大聖神感。近亦康會  之力。故圖寫厥像傳之于今。孫綽為之贊曰。
會公蕭瑟寔惟令質。心無近累情有餘逸。厲  此幽夜振彼尤黜。超然遠詣卓矣高出。會權  大元元年辛未。於所創建初寺譯六度等經
七部。並妙得經體文義允正。又傳泥洹唄聲。  清靡哀亮一代摸式。又長房等錄。更有阿難  念彌經鏡面王經察微王經梵皇王經。上之
四經雖云會譯。然並出六度集中。不合為正  譯之數。今載別錄中。復有法鏡經注解二卷  道樹經注解一卷安般經注解一卷。已上三
經會兼製序。三經會雖注解本非僧所翻。故  亦不為會譯之數。兼前七部今並刪之。

  * 法華三昧經六卷  (一本有正字初出與法護正法華等同本見竺道祖魏錄亦見始興錄) 

[0788c23]  右一部六卷本闕。

[0788c24]  沙門支彊梁接。吳云正無畏。西域人。以孫  亮五鳳二年乙亥。於交州譯法華三昧經。

[0788c26]  沙門竺道馨筆受。長房內典二錄編於曹魏  之代。今依交州及始興記判入吳錄。

  * 不思議功德諸佛所護念經二卷  (出界經錄或云不思議功德  或直云功德經) 
  * 七佛父母姓字經一卷  (舊錄云七佛姓字經出增一阿含第四十五異譯) 
  * 雜阿含經一卷  (見舊錄出雜阿含中異譯) 
  * 阿毘曇甘露味論二卷  (或無論字亦云甘露味阿毘曇或云甘露味經尊者瞿沙  造已上見在已下闕) 
  * 蜀普曜經八卷  (似是蜀土所出) 
  * 無端底持經一卷  (舊錄云無端底總持經第二出) 
  * 蜀首楞嚴經一卷  (見舊錄釋蜀土所出第三出) 
  * 後出首楞嚴經二卷  (見舊錄云有十偈第四出) 
  * 阿惟越致轉經十八卷  (見舊錄) 
  * 摩訶乘經十四卷  (或云摩訶衍) 
  * 摩訶衍優婆提舍經五卷  (祐云摩訶乘) 
  * 三昧王經五卷 
  * 梵王請問經五卷 
  * 佛從兜率降中陰經四卷  (出王宗經) 
  * 四天王經四卷  (疑一部四本) 
  * 魔王請問經四卷 
  * 釋提桓因所問經三卷 
  * 大梵天王請轉法輪經三卷 
  * 法華光瑞菩薩現壽經三卷  (今疑抄正法華經) 
  * 普賢菩薩答難二千經三卷  (今疑抄度世品) 
  * 梵天王請佛千首經二卷  (又大梵天王經卷似此) 
  * 菩薩常行經一卷  (見舊錄) 
  * 螢火六度經一卷  (舊錄有明度經一卷一名螢火明度經) 
  * 內禪波羅蜜一卷  (見舊錄) 
  * 六波羅蜜經一卷  (見舊錄) 
  * 大總持神呪一經  (見舊錄云總持呪經) 
  * 阿惟越致菩薩戒經一卷  (舊錄無菩薩字) 
  * 雜數經二十卷  (見舊錄) 
  * 那先譬喻經四卷  (見舊錄) 
  * 長者子誓經一卷  (見舊錄第二出) 
  * 太子試藝本起經二卷 
  * 深斷連經二卷 
  * 摩訶目揵連與佛捔能經一卷  (見舊錄) 
  * 阿難得道經一卷  (見舊錄) 
  * 阿難般泥洹經一卷  (見舊錄) 
  * 阿那律念復生經一卷  (見舊錄) 
  * 沙門分衛見怪異經一卷  (見舊錄) 
  * 弟子本行經一卷  (見舊錄高僧傳云白法祖譯) 
  * 為壽盡天子說法經一卷  (舊錄云命盡天子經) 
  * 魔試佛經一卷  (見舊錄) 
  * 阿須倫問八事經一卷  (見舊錄云阿須倫所問八事經) 
  * 摩竭王經一卷  (舊錄云摩竭國王經) 
  * 薩波達王經一卷  (見舊錄祐錄云薩和達王經) 
  * 年少王經二卷  (見舊錄) 
  * 是光太子經一卷  (見舊錄) 
  * 長者難提經一卷  (見舊錄) 
  * 女利行經一卷  (見舊錄) 
  * 四婦因經一卷  (見舊錄) 
  * 須多羅經一卷  (舊錄云須多羅入胎經) 
  * 墮迦經一卷  (見舊錄晉言堅強既曰晉言合編晉錄或作慎字) 
  * 盤達龍王經一卷  (見舊錄) 
  * 牛米自供養經一卷  (舊錄無養字) 
  * 行牧食牛經一卷  (見舊錄或作放字) 
  * 墮釋迦牧牛經一卷  (見舊錄作墮字) 
  * 法嚴經一卷  (見舊錄疑即是等入法嚴經) 
  * 譬四經一卷  (見舊錄) 
  * 止寺中經一卷  (見舊錄) 
  * 安般行道經一卷  (見舊錄) 
  * 解慧微妙經一卷  (見舊錄) 
  * 失道得道經一卷  (見舊錄) 
  * 心情心識經一卷  (見舊錄云有注) 
  * 撿意向正經一卷  (見舊錄) 
  * 道德果證經一卷  (見舊錄) 
  * 父子因緣經一卷  (見舊錄) 
  * 小觀世樓炭經一卷  (見舊錄) 
  * 大四諦經一卷  (見舊錄) 
  * 五方便經一卷  (見舊錄) 
  * 五惟越羅名解說經一卷  (見舊錄) 
  * 五陰經一卷  (見舊錄) 
  * 中五濁世經一卷  (見舊錄) 
  * 大七車經一卷  (見舊錄) 
  * 八正邪經一卷  (見舊錄祐云八正八邪經) 
  * 八總持經一卷  (見舊錄) 
  * 八輩經一卷  (見舊錄) 
  * 大十二因緣經一卷  (見舊錄) 
  * 拾八難經一卷  (見舊錄) 
  * 五十二章經一卷  (見舊錄別有孝明四十二章經) 
  * 百八愛經一卷  (見舊錄似抄五蓋疑結經) 
  * 小安般舟三昧經一卷  (見舊錄) 
  * 禪數經一卷  (見舊錄) 
  * 郡生偈經一卷  (見舊錄) 
  * 大戒經一卷  (見舊錄) 
  * 衣服制經一卷  (見舊錄) 
  * 沙彌離威儀經一卷  (見舊錄) 
  * 道本五戒經一卷  (見舊錄) 
  * 威儀經一卷  (見舊錄法經中無經字) 
  * 雜譬喻經八十卷  (見舊錄) 

[0790a05]  已上八十七部  (僧祐錄)  。

[0790a06]  右八十七部二百六十一卷  (不思議等四部六卷見在蜀普耀等  八十三部三百五十五卷闕本)  。

[0790a08]  長房等錄魏吳失譯。總有一百一十部一百  九十一卷云。並是古舊二譯諸經。今結附此  以彰遠年無所依據。今以餘二十三部三十
卷。或翻譯有源。或別名異號。或大部流出。或  疑偽非真。今並刪除庶免繁雜。略述如左。

  * 不退轉經四卷  (北凉失譯中有此中復載故如是重僧祐錄云安公凉士異經今存凉錄  此中除之) 
  * 小本起經二卷  (後漢支曜譯) 
  * 四輩經  (或云四輩弟子經亦云四輩學經上錄西晉竺法護譯) 
  * 建慧三昧經  (一名文殊師利問菩薩十事行經單卷月燈經異名) 
  * 禪行  歛  意經  (亦云禪行撿意經阿難律八念經異名) 
  * 濡首菩薩經二卷  (即濡首菩薩清淨分衛經是名但略耳) 
  * 度無極譬經三卷  (或四卷出大品經) 
  * 尸呵遍王經  (或作尼字) 
  * 太子法慧經  (或作惠字尸呵等二經出六度集經) 
  * 淫人曳踵行經  (出義足經) 
  * 人詐名為道經 
  * 貧女聽經。 
  * 蛇齧命終經  (亦云貧女聽經蛇齧命終生天經) 
  * 國王癡夫人經 
  * 賣智慧經 
  * 初受道經 
  * 學經福經  (學福共是一經) 
  * 八部僧行名經 
  * 化譬經  (亦云化喻經人詐名等八經並出雜譬喻) 
  * 五百波羅門問有無經  (五百梵志經異名) 
  * 薩和菩薩經  (亦云國王薩和菩薩) 
  * 慧定普遍神通菩薩經  (亦云慧定普遍國土神通菩薩經) 
  * 貧女人經  (亦云貧女難陀經) 
  * 阿秋那經  (亦云阿秋那三昧經五百婆羅門等五經並在疑偽錄) 

[0790b11]  西晉司馬氏都洛陽  (亦云北晉)

[0790b12]  起武帝太始元年乙酉。至愍帝建興四年景  子。凡經四帝五十二年。緇素一十二人。所出  經戒集等及新舊集失譯諸經。總三百三十
三部合五百九十卷。於中一百五十六部三  百二十一卷見在。一百七十部二百六十九  卷闕本。

[0790b18]  西晉沙門竺法護一百七十五部三百五十  四卷經戒集

[0790b20]  沙門彊梁婁至一部一卷集

[0790b21]  沙門安法欽五部一十六卷經集

[0790b22]  沙門無羅叉一部三十卷經

[0790b23]  優婆塞竺叔蘭二部五卷經

[0790b24]  沙門白法祖一十六部一十八卷經

[0790b25]  沙門釋法立四部一十二卷經集

[0790b26]  沙門釋法炬四十部五十卷經律

[0790b27]  清信士聶承遠二部三卷經

[0790b28]  清信士聶道真二十四部三十六卷經律

[0790c01]  沙門支法度四部五卷經

[0790c02]  沙門若羅嚴一部一卷經

[0790c03]  新舊諸失譯經五十八部五十九卷  (三部三卷五十三部  五十六卷新譯)

  * 光讚般若波羅蜜經十五卷  (初出或十卷與大般若第二會及放光大品並  同本亦云光讚摩訶般若經凡二十七品太康七年十一月二十五日出見安錄及僧祐錄) 
  * 密迹金剛力士經七卷  (或五卷或四卷或八卷太康元年十月八日出亦直云密  迹經見支敏度竺道祖及僧祐三錄今編入寶積當第三會) 
  * 菩薩說夢經二卷  (見法上錄今編入寶積當第四會改名淨居天子會法上錄云護公所出  詳文乃非且依上錄為定) 
  * 寶髻菩薩所問經二卷  (一名菩薩淨行經舊錄直云寶髻經是別譯大集寶髻品  大熙元年七月十四日出見道真僧祐二錄今入寶積當四十七會) 
  * 普明品經一卷  (初出亦云普門經與寶積文殊普會等同本太康八年正月十一日出見聶  道真錄及僧祐錄) 
  * 胞胎經一卷  (舊錄云胞胎受身經太康二年八月一日出初出與寶積處胎會同本見聶道真錄及僧  祐錄) 
  * 文殊師利佛土嚴淨經二卷  (或直云嚴淨佛土經亦直云佛土嚴淨經  太熙元年譯初出與寶積文殊授記會同本見竺道祖晉世雜錄及僧祐錄) 
  * 郁伽羅越問菩薩行經二卷  (或云郁伽長者經即大郁伽經或二卷第  四出與安玄法鏡及寶積郁伽長者會同本見道安敏度僧祐三錄) 
  * 幻士仁賢經一卷  (或云仁賢幻士經初出與寶積授幻師記會同本見聶道真錄及僧祐  錄) 
  * 須摩提經一卷  (初出亦直云須摩經亦云須摩提菩薩經與寶積妙慧會等同本見聶道真  竺道祖僧祐等三錄) 
  * 阿闍貰王女阿術達菩薩經一卷  (第二出亦云阿闍貰女經亦  云阿述達女經建武元年譯見真敏祐等三錄祐序三錄別存無憂施經祐錄更載阿闍貰經二俱誤也) 
  * 離垢施女經一卷  (初出太康十年十二月二日出與寶積無垢施會等同本見道真僧祐二  錄內典錄中更載無垢施應辯經者誤也彼道真譯如後所譯) 
  * 如幻三昧經二卷  (第二出或三卷或四卷與寶積善住意會等同本見僧祐錄) 
  * 太子刷護經一卷  (初出見法上錄與寶積阿闍世王子會等同本) 
  * 慧上菩薩問太善權經二卷  (第二出或一卷太康六年六月十七日出  或云太善權經或云慧上菩薩經或云善權方便經或云善權方便所度無極見真祐二錄) 
  * 彌勒菩薩所問本願經一卷  (初出太安二年五月十一日譯或無所問二字  亦云彌勒本願經一名彌勒難經與寶積彌勒所問會等同本見道真道祖僧祐三錄) 
  * 阿差末經七卷  (題云晉曰無盡意或四卷或五卷出大集第三譯元壽元年十二月一日出  或加菩薩字見真祐二錄祐房二錄重載無盡意經四卷誤也) 
  * 大哀經八卷  (舊錄云如來大哀經元康元年七月七日出八月二日訖有二十八品別譯或六卷  或七卷見竺道祖晉世雜錄及僧祐錄) 
  * 寶女所問經三卷  (太康八年四月二十日出是大集寶女品異譯或四卷亦直云寶女  經或云寶女問慧經亦云寶女三昧經見道真僧祐二錄) 
  * 無言童子經二卷  (或云無言菩薩經是大集無言品異譯或一卷見聶道真錄及僧祐錄) 
  * 菩薩十住行道品一卷  (是華嚴十住品異譯見隋沙門法經錄祐房二錄直云菩  薩十住即此道品是) 
  * 漸備一切智德經五卷  (一名十住又名大慧光三昧或十卷元康七年十一月  十一日出是華嚴十地品異譯見聶道真及僧祐二錄) 
  * 等目菩薩所問三昧經二卷  (一名普賢菩薩定意或直云等目菩薩經或三  卷是新華嚴十定品異譯舊經無此品見僧祐錄) 
  * 如來興顯經四卷  (一名興顯如幻經元康元年十二月二十五日出是華嚴經如來性起品  及十忍異譯見聶道真及僧祐二錄) 
  * 度世品經六卷  (或云度世經或五卷元康元年四月十三日出是華嚴離世間品異譯見聶道  真僧祐二錄) 
  * 方等般泥洹經二卷  (初出與隋譯四童子同本或無般字三卷或云大般泥洹經太始  五年七月二十三日出見道真僧祐錄) 
  * 普曜經八卷  (一名方等本起安公云出方等部永嘉二年五月於天水寺出第二譯與唐譯方廣莊嚴  經等同本沙門康珠白法祖等筆受見古真祐三錄) 
  * 正法華經十卷  (或云方等正法花或七卷二十七品太康七年八月十日出第三譯清信士張  仲正聶承遠等筆受見真祐二錄曇邃誦之且遍遂感神請九十日畢施白馬一疋羊五口絹九十六疋) 
  * 大方等頂王經一卷  (初出安公云出方等部亦直云頂王經一名維摩詰子問經亦云善  思童子經凡四名見支敏度錄及僧祐錄) 
  * 佛昇忉利天為母說法經二卷  (初出或三卷亦云佛昇忉利天品與  道神且經等同本太始元年出見聶道真及僧祐錄) 
  * 阿惟越致遮經三卷  (初出或四卷或云阿惟致經太康五年十月十四日於燉煌出與不  退轉經廣博嚴淨經同本異譯見真祐二錄) 
  * 等集眾德三昧經三卷  (初出舊錄云等集眾德經或直云等集經與集一切福德  經等同本或二卷見聶真錄及僧祐錄) 
  * 持心梵天經四卷  (一名莊嚴佛法又名等御諸法凡十七品或六卷初出或加所問二字或  直云持心經太康七年三月十日出聶承遠筆受見舊真祐三錄) 
  * 持人菩薩經四卷  (初出持人菩薩所問陰種諸入以了道慧經初出或三卷與持世經同  本異出僧祐錄) 
  * 濟諸方等學經一卷  (天竺薩和鞞月僧加或無學字竺法首筆受初出與方廣總  持經同本見竺道祖錄及僧祐錄) 
  * 文殊師利現寶藏經三卷  (初出或無現字與方廣寶篋經同本太始六年  十月出或二卷亦直云寶藏經見僧祐長房錄中別載寶藏經二卷誤之甚也) 
  * 無極寶三昧經一卷  (初出或云無極寶經與寶如來三昧經同本永嘉元年三月三  日出見別錄聶道真僧祐二錄) 
  * 普越三昧經三卷  (第二出或四卷一名阿闍世王品太康七年十二月二十七日出或無三  昧字或上加文殊師利安錄云更出阿闍世王經見祖祐二錄) 
  * 無所希望經一卷  (第二出或作悕字一名象步經與象腋經等同本見聶道真錄及僧祐錄) 
  * 大淨法門經一卷  (題云大淨法門品上金光首女所問傅首童真所開化經初出與大莊  嚴法門經等同本建興元年十二月二十六日出見聶道真及僧祐二錄) 
  * 順權方便經二卷  (一名轉女身菩薩經或作惟權舊錄云順權女經亦云隨權女經第二出  或一卷見真僧祐二錄祐房二錄別存隨權女經誤也) 
  * 太子沐魄經  (第三出六度集第四卷異譯或作暮魄見僧祐錄) 
  * 月光童子經一卷  (初出一名月明童子經或名申日經與德護長者經等同本見僧祐錄) 
  * 乳光佛經一卷  (第二出亦名乳光經與犢子經等同本異出見僧祐錄) 
  * 無垢賢女經一卷  (第二出或名胎藏經與轉女身經等同本見聶道真錄祐房二錄載胎藏  經即此無垢賢女經是) 
  * 決定總經一卷  (初出或云決總持經亦云決定總持經與謗佛經同本見僧祐錄) 
  * 如來獨證自誓三昧經一卷  (亦云獨證自誓三昧經或云如來自誓三昧經  第二出與漢安世高自誓三昧經同本見僧祐錄) 
  * 龍施菩薩本起經一卷  (舊錄云龍施本經或云龍施經第二出與龍施女經同本  見僧祐錄) 
  * 八陽神呪經一卷  (亦直云八陽經第二出與八吉祥呪經等同本見長房錄) 
  * 盂蘭盆經一卷  (亦直云盂蘭經與報恩奉盆經同本見房錄) 
  * 四不可得經一卷  (第二出聶道真譯正度僧祐等三錄) 
  * 梵女首意經一卷  (初出一名首意女經見僧祐錄) 
  * 寶網經一卷  (初出亦云寶網意子經見聶道僧二錄) 
  * 菩薩行五十緣身經一卷  (初出舊錄云菩薩像身五十事經亦云五十緣身  行經見竺道祖錄及僧祐錄) 
  * 須真天子經三卷  (初出或二卷或加所問二字亦云問四事經太始二年十一月八日於長  安青門外白馬寺出安文惠等僧聶承遠等筆受至十二月三十日訖見道祖僧祐二錄) 
  * 海龍王經四卷  (初出或三卷太康六年七月十日出見聶道真及僧祐錄) 
  * 諸佛要集經二卷  (天竺曰佛陀僧祇提亦直云要集經初出見僧祐錄) 
  * 賢劫經十三卷  (題云颰陀劫三昧經晉曰賢劫定意經永康元年七月二十一日出趙文  龍筆受初出或十七卷或十卷見道真僧祐二錄房錄別存颰陀劫三昧經誤也) 
  * 弘道廣顯三昧經四卷  (一名阿耨達龍王所問決諸狐疑清淨品亦名入金剛問  定意經凡十二品或二卷永嘉二年十二月出見真祐二錄內典中別載阿耨達經誤也) 
  * 心明經一卷  (一名心明女梵志婦飯汁施經見祐錄) 
  * 滅十方冥經一卷  (光熙元年八月十四日出或云十方滅冥經見聶道真錄及僧祐錄) 
  * 鹿母經一卷  (又別有鹿子經一卷與此全同見僧祐錄) 
  * 魔逆經一卷  (太康十年十二月二日於洛陽城西白馬寺出聶道真筆受見僧祐錄及經後記) 
  * 德光太子經一卷  (或云賴吒和羅所問光德太子經太始六年九月三日出見竺道祖錄及  僧祐錄) 
  * 般泥洹後灌臘經一卷  (或云般泥洹後四輩灌臘經亦直云灌臘經見房錄) 
  * 四輩經一卷  (或云四輩弟子經亦云四輩學經見法上錄) 
  * 當來變經一卷  (或云當來變識經見道真僧祐二錄) 
  * 過去佛分衛經一卷  (舊錄云過去世佛分衛經見僧祐錄) 
  * 文殊師利淨律經一卷  (初出又直云淨律經太康十年四月八日於白馬寺出老  遇西域寂志誦出經本後尚有數品其人忘但宣憶者道真筆受見祖祐二錄) 
  * 文殊悔過經一卷  (初出或加師利字亦云文殊五體悔過經見僧祐錄) 
  * 離經一卷  (出中阿含第二十卷異譯見房錄) 
  * 受歲經一卷  (出中阿含第二十三卷異譯見房錄) 
  * 樂想經一卷  (出中阿含第二十六卷異譯見房錄) 
  * 尊上經一卷  (出中阿含第四十三卷異譯見房錄) 
  * 應法經一卷  (亦出中阿含第四十五異譯見房錄) 
  * 鴦崛摩經一卷  (或作魔字或云指髻經或云指鬘經出增一阿含第三十一異譯見真祐二錄) 
  * 力士移山經一卷  (亦直云移山經見僧祐錄出增一阿含第三十六異譯) 
  * 四未曾有法經一卷  (或無法字亦云四未有經見長房錄亦出增一阿含第三十六異譯) 
  * 聖法印經一卷  (天竺名阿遮曇摩文圖出雜阿含第三或無法字亦云慧印經元康四年十二  月二十日於醴泉郡竺法首筆受見真祐唱三錄) 
  * 舍頭諫經一卷  (題云舍頭諫晉曰太子二十八宿經一名虎耳經與摩登伽經等同本第五出  與漢世高者少異見道安錄祐云虎耳意經) 
  * 所欲致患經一卷  (初出太安三年正月譯見道真王宗僧祐三錄) 
  * 瑠璃王經一卷  (第二出或作琉離見僧祐錄) 
  * 生經五卷  (初出或四卷太康六年正月十九日出有云有五十五經見真錄及祐錄) 
  * 分別經一卷  (舊云與阿難分別經等同本者非也見房錄) 
  * 五百弟子自說本起經一卷  (大安二年五月譯或云佛五百弟子自說  本起舊五百弟子自說本來經亦云五百弟子本起經見真祐二錄) 
  * 大迦葉本經一卷  (或云迦葉本經見祐錄) 
  * 四自侵經一卷  (安公云阿毘曇見僧祐錄) 
  * 身觀經一卷  (云出雜阿含撿無見房錄) 
  * 修行道地經六卷  (初卷題云揄遮加後彌經晉曰修行道地太康五年二月二十三日  出或七卷二十七品第三出亦直云修行經見祐唱二錄) 
  * 法觀經一卷  (見房錄已上見在已下闕) 
  * 新道行經一卷  (亦云小品或七卷祐云更出小品太始八年譯第四出與舊道行等同本房云  更載小品七卷誤也見房祐二錄藏中者非此本先闕) 
  * 仁王般若經一卷  (或二卷三十一紙初出房云見晉世雜錄) 
  * 無量壽經二卷  (一名無量清淨平等覺經永嘉二年正月二十一日出第六譯與漢世高支讖  等所出本同文異見竺祖錄及祐錄) 
  * 菩薩藏經三卷  (初出見房錄) 
  * 般舟三昧經二卷  (安云更出般舟三昧經第五出見祐錄) 
  * 菩薩十地經一卷  (亦云大方廣經亦直云十地經初出見祐錄) 
  * 薩芸芬陀利經六卷  (太始元年譯見道祖晉世雜錄第二出錄云薩曇芸者恐誤祐錄  中無) 
  * 維摩詰所說法門經一卷  (太安二年四月一日譯第四出見聶道真錄直云維  摩詰經祐錄又有那維摩詰經祐云意謂先出維摩繁重護那出逸偈也) 
  * 閑居經十卷  (與悲花經同本異譯初出見祐錄) 
  * 更出阿闍世王經二卷  (第四出見祐錄若准安錄但有更出阿闍世主王經無普  超三昧祐房二錄雙載二經既梵本同不合載出) 

貞元新定釋教目錄卷第三

* * *

【經文資訊】大正藏第 55 冊 No. 2157 貞元新定釋教目錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
