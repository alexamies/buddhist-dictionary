深密解脫經序

沙門都釋曇寧造

[0665a06] 夫至迹虛微、理包言像之外，幽宗沖祕、旨絕名相之域，是以大聖秉獨悟之靈，姿鏡寰中之妙趣。實相廓然，與虛無齊其量；法性憺爾，與幽冥同其源。神輝潛映而不滅，萬相俱應而不生。然此生也，生所不能生；此之滅也，滅所不能滅。顯既非有，隱豈為無？寂焉而動、動焉而寂，出沒無方，教迹星羅者矣。

[0665a12] 蓋《深密解脫經》者，乃兆聖之玄源、億善之淵府。論其旨也則真相不二，語其教也則湛然理一，義盡沖籍、文窮祕典，妙絕熈怡、包括群藏。自非詮于理教，何以顯茲深致？但東西音殊，理憑翻譯，非翻非譯，文義斯壅，所以久蘊而不顯者，良俟嘉運而光通矣。

[0665a18] 大魏皇帝總六合以統天、包百王以馭宇，道邁羲唐、德超古哲，而每遊神覺典、妙翫大乘，思在翻演、鴻宣遐代。時有北天竺三藏法師菩提留支——魏音道晞，曾為此地之沙門都統也——識性內融，神機外朗，沖文玄藏，罔不該洞。以永熈二年龍次星紀，月呂蕤賓，詔命三藏於顯陽殿高陞法座，披匣揮麈，口自翻譯，義語無滯。

[0665a25] 皇上尊經祇法，執翰輪首，下筆成句，文義雙顯，旨包群籍之祕理、含眾典之奧，但萬機淵曠，無容終訖。捨筆之後，轉授沙門都法師慧光、曇寧，在永寧上寺共律師僧辯、居士李廓等遵承上軌，歲常翻演新經諸論，津悟恒沙。

[0665b02] 帝亦時紆尊儀，飾茲玄席，同事名儒招玄、大統法師僧令、沙門都法師僧澤、律師慧顒等十有餘僧。緇俗詵詵，法事隆盛，一言三覆，慕盡窮微，是使深密祕藏光宣於景運，解脫妙義永流於遐劫。

[0665b06] 理教淵廓，罔測其源，旨趣中絕，焉究其宗？所謂鹿苑之唱再興，祇園之風更顯者也。寧雖識昧，忝廁倫末，敢罄庸管，祇記云爾。

深密解脫經卷第一

元  魏  天竺三藏菩提流支譯

序品第一

[0665b16]  歸命釋迦牟尼佛

[0665b17]  如是我聞：

[0665b17]  一時婆伽婆住法界殿如來境界  處——眾寶赫焰一切莊嚴第一之處；遍至無量  諸世界處；放大光明普照之處；無量善巧差
別住處；無有分齊、過分齊處；過諸一切三界  境界、出世間、上上善根境界成就之處；善得  清淨、自在解脫、無礙之處；諸佛如來神力住
持之處；無量菩薩眾所行處；無量諸眾天、龍、  夜叉、乾闥婆、阿修羅、迦樓羅、緊那羅、摩睺羅伽、  人非人等之所行處；是大法界究竟滿足喜
樂之處；畢竟能與一切眾生利益之處；離諸  一切煩惱垢處；離諸一切諸魔、怨敵，諸佛住  持莊嚴之處；大法意去之所明處；奢摩他、
毘婆舍那大乘之處；入空、無相、無願大解脫  樂處；無量功德眾大寶蓮華王之所莊嚴處——  婆伽婆住如是等不可思議自在之處。

[0665c03]  諸佛如來善覺所覺，離於二行，到無相處；行  諸佛行，得諸如來一切平等，到無障礙之所去  處；能到一切不退法輪、能到不可降伏境界、
不可思議體、能到一切三世平等、遍至一切  諸世界身、到於諸法無疑之處；能到一切究  竟智行、悉能到於法智無疑、得諸一切無
分別身、能答一切菩薩問智、能到無二行之  彼岸、能到諸佛無有差別解脫智處；能到無  邊無中三昧，境界廣大如法界、究竟如虛空；
盡未來際與諸無量聲聞眾俱——心善調伏，皆  是佛子，善得心解脫、善得慧解脫、善得清淨  戒，求法者與樂，成就多聞、住持多聞、具足多
聞，善思所思、善說所說、善作所作，善得一切  速疾般若、善得一切疾去般若、善得一切猛  利般若，具足三明，見第一法，得究竟行，能作
清淨，受大施主具足成就、寂靜威儀畢竟成  就，忍辱柔和，善受佛教，能如說行。

[0665c19]  時諸無量  大菩薩眾，皆從無量種種佛土而來集會——是  諸菩薩皆住一切所求大處，畢竟能取無上
大法，得一切眾生平等之心，離諸一切分別，  分別降伏一切諸魔、怨敵，離諸一切聲聞、辟  支佛之所念處，得大法味喜樂具足，過五怖
畏得不退地，一乘之體現前，能滅一切眾生  怖畏之地——如是等，不可說、不可思、不可稱、不  可量、不可數菩薩眾俱。

聖者善問菩薩問品第二

[0665c29]  爾時，婆伽婆百千萬阿僧祇大眾前後圍遶，  為諸菩薩說甚深法。

[0666a01]  時大眾中有聖者菩薩  摩訶薩，名曰善問，在眾中坐，即依無言無  有二相第一義諦，問聖者深密解脫菩薩言：
「佛子！言一切法不二。一切法不二者，何者為  一切法？云何名不二？」

[0666a05]  爾時，深密解脫菩薩告  善問菩薩言：「善男子！言一切法者有二種。何  等為二？一者、有為法，二者、無為法。善男子！有
為法者，非有為、非無為；無為法者，非有為、非  無為。」

[0666a09]  善問菩薩言：「佛子！云何有為法，非有為、  非無為？云何無為法，非有為、非無為？」

[0666a10]  深密解  脫菩薩言：「善男子！言有為法者，惟是如來  名字說法。所言如來名字說法者，惟分別言  語名為說法。善男子！若惟名字分別言語
名說法者，常不如是，但種種名字聚集言  語成。是故，言非有為。善男子！言無為者，  惟言語體。善男子！假使離於有為、無為者，  彼法亦如是。

[0666a17]  「善男子！雖無言語而不空說事。  佛子！何者為事而言不空說？所謂聖人知聖  人見、聖智知聖見見，無言所證。為欲說彼
無言語法，依相說彼有為、無為。善男子！言  無為者，惟是如來名字說法；名字說法者，  是分別相；分別相者，即言語相。善男子！言語
相者，即是名字之所集法；名字集者，是虛妄  法；虛妄法者，常無如是體，種種分別名字不  成即言語相。是故，我說非無為。善男子！言有
為者，但是名字。若離有為、無為法者，彼亦如  是。善男子！而非無事說彼言語。善男子！何  者為事而言聖智知、聖智見？無言證法。無  言證法故，說名非有為。」

[0666a29]  善問菩薩言：「佛子！云  何彼事無言所證，聖智知、聖智見，而言為彼  無言證法說彼有為、無為言語？」

[0666b02]  深密解脫菩  薩言：「善男子！譬如幻師、幻師弟子住四衢道，  積聚草木、枝葉、瓦石在於一處，示現種種幻
術所作，所謂象、馬、車、步諸兵，摩尼、真珠、琉璃、  珂  貝  、珊瑚、虎珀、車  璩  、馬瑙、錢財、穀帛、庫
藏諸物，示如是等種種異事。善男子！有諸愚  癡無智凡夫見聞彼事，不知彼是草木、瓦石，  生如是心：『實有此諸象、馬、車、步、摩尼、真珠、瑠  璃、珂  貝
、珊瑚、虎珀、車  璩  、馬瑙、錢財、穀帛、庫  藏等物，以現見故。』彼愚癡人如是見聞，即取  修行，畢竟為實、餘者虛妄。善男子！彼人復更  須求上上法。

[0666b13]  「善男子！復有智慧非愚癡者，見  象、馬等，知是草木、瓦石等體。彼人見聞生如  是心：『彼諸如是象、馬、車等，我見非實，此幻所
作，有此象、馬、車、步兵等虛妄之相，種種異事  幻惑人眼。』彼智慧人如所見聞，不取為實、  亦不執著，亦不取此畢竟為實、餘者虛妄，而
知為義取彼言語，此人不須更觀勝法。

[0666b19]  「善男  子！凡夫眾生未得聖人出世間智亦復如是。  凡夫愚癡，不如實知無言語法，見聞有為、無
為之法，生如是心：『有此有為、無為之法，如我  見聞。』是故，彼人如所見聞，畢竟而取執著為  實，如所見聞如是受行——此畢竟實，餘者虛妄——
彼人更須觀察勝法。

[0666b25]  「善男子！復有眾生非是  愚癡，見於實諦得諸聖人出世間智，如實能  知一切諸法，證無言語真實法體，而彼眾生
見聞有為、無為之法，生如是心：『如所見聞，無  如是等有為、無為名字等法。』復作是念：『有此  有為、無為言說，從虛妄分別行相而生，如彼
幻法迷惑於智，以生有為、無為異異名相。』  彼人了知，不如見聞如是取著——此是真實，餘  者虛妄——為顯彼義而取言語，彼人不須更觀  勝法。

[0666c05]  「善男子！如是彼事——聖人智知、聖人見  見——無言所證，為欲證彼無言之法，說彼有為、  無為名相。」

[0666c07]  爾時，深密解脫菩薩而說偈言：

「深義無言語，　　諸佛說不二。  
癡人依無明，　　戲論著二法，  
長行世間道，　　往來無休息，  
生於畜生中，　　以離第一義。」

聖者曇無竭菩薩問品第三

[0666c13]  爾  時  ，聖者曇無竭菩薩摩訶薩，依於如實第  一義諦過諸一切世間覺觀境界之相，白佛  言：「世尊！我憶過去世、復過彼過去世，離此世
界七十七恒河沙世界、過彼無量恒河沙世  界已，有佛國土，號名稱世界，彼中有佛名毘  摩羅吉諦如來，住彼國土。我於爾時遊化眾
生往彼世界。爾時，見有一外道師止住一處，  有七萬七千弟子聚集其所，依第一義相思  惟諸法。彼諸外道迭共推覓第一義相、稱
量第一義相、思惟第一義相，觀察不見第一  義相，生異異意、異異見、異異執著，立異朋黨  起於諍論，口力交諍出不善言，迭共相亂起
散而去。世尊！我於爾時即生心念：『希有，諸佛  如來出世。以依如來出世間故，今得見聞過  於一切世間境界第一義相、得證第一義相、
見第一義相、證一切滅相。』」

[0666c29]  爾時，世尊告曇無竭菩薩言：「曇無竭！如是，如  是。我覺過諸世間境界第一義相，如是覺已  而為人說、以示於人、顯示於人，建立是法。何
以故？我為聖人說我內身自所證法、為諸凡  夫說覺觀境界，迭共所知。曇無竭！汝今當依  此義而知所謂過諸世間境界是第一義相。

[0667a06]  「復次，曇無竭！我說第一義者，是過一切諸相  境界，覺觀是名諸相境界；如是，我說第一義  者是無言境界，覺觀是名言說境界。曇無
竭！我說離諸言語是第一義相，覺觀名字是  世諦相；如是，我說離諸諍論是第一義相，覺  觀名字是諍論相。曇無竭！依此義相，汝今應
知過諸世間覺觀境界是第一義相。

[0667a12]  「曇無竭！  譬如有人，盡於一形噉辛苦味、樂辛苦味，彼  人不能知、不能覺、不能量、不能信石蜜、阿  婆婆等甘美之味。

[0667a15]  「曇無竭！有人長夜信貪欲  樂、樂著貪欲、為貪欲火燒內心，身不能知、  不能覺、不能量、不能信離諸一切色、聲、香、味、  觸無貪欲樂。

[0667a18]  「曇無竭！有人長夜信分別樂、樂  於分別，不能知、不能覺、不能量、不能信內身  寂靜無分別樂。

[0667a20]  「曇無竭！有人長夜樂見聞覺  知樂，信樂而行，彼人不能知、不能覺、不能量、  不能信內身寂滅離見聞覺知樂。

[0667a22]  「曇無竭！如  人長夜取我我相樂，信樂而行，彼人不能知、  不能覺、不能量、不能信北欝單越無我我所  樂。

[0667a25]  「曇無竭！如是覺觀之人，不能知、不能覺、  不能量、不能信離諸覺觀第一義相。」

[0667a26]  爾時，世  尊而說偈言：

「我說身證法，　　第一離言境，  
離覺觀諍相，　　無言第一義。」

聖者善清淨慧菩薩問品第四

[0667b02]  爾時，聖者善清淨慧菩薩摩訶薩，依第一義  過一異相，白佛言：「世尊！世尊善說希有妙法  第一義諦——微細極細甚深之義過一異相——所
謂難證。世尊！我憶往昔在於一處，見住信  行地諸菩薩等集坐一處，思有為行、第一義諦  為一、為異？有諸菩薩言：『有為行相異第一義。』
復有菩薩作如是言：『非有為行異第一義。』而  作是言：『有為之行不異第一義。』復有菩薩生  於疑心而起異意，作如是言：『此諸菩薩中，何
者是實說？何者虛妄說？何者是正念修行法？  何者是邪念修行法？』世尊！我見彼諸菩薩，作  是思惟：『此諸善男子等皆是愚癡，非善黠慧，
不善知法，墮邪念中。』何以故？以不能知有為  之行微細無相，過一異相，第一義相故。」

[0667b15]  爾時，  佛告善清淨慧菩薩摩訶薩言：「善清淨慧！如  是，如是。彼諸一切善男子等皆是愚癡，不善
黠慧，不知正法，墮邪念中。何以故？以不能知  微細行相過一異相，第一義相故。何以故？  善清淨慧！若有為行不異第一義相者，一切
愚癡諸凡夫等悉亦應見第一義諦即凡夫  身，亦應得彼無上清淨涅槃之樂，亦應得彼  阿耨多羅三藐三菩提。

[0667b23]  「善清淨慧！若有為行  不異第一義相者，見第一義諦時應見有為  行相。若有為行相是有相者，相即是縛，不應
得解脫。若見實諦不離相縛者，不應得解亦  不得脫煩惱之縛；以不離彼二種縛故，不應  得彼無上清淨涅槃之樂，亦不應得阿耨多  羅三藐三菩提。

[0667b29]  「善清淨慧！以是義故，愚癡凡  夫不見實諦，亦非即此凡夫之身得彼無上  清淨涅槃，亦非即彼凡夫之身能得阿耨多
羅三藐三菩提。是故，見實諦者不應見彼有  為、無為行相一之與異。是故，彼人見有為  行相、第一義相，一、異之義不成一、異。善清淨
慧！汝當應知，彼諸菩薩言有為之行、第一義  相是一、是異者，彼諸菩薩非正念，是邪念。

[0667c07]  「復  次，善清淨慧！若有為行相、第一義相二不異  者，如有為行墮在染相，第一義相亦應墮  染。善清淨慧！若有為行相離第一義相異者，
如是，一切有為之行不應與彼第一義同故。  善清淨慧！第一義諦不墮一切煩惱染中，以  是得言有為之行、第一義諦得言同相。是故，
善清淨慧！汝不應言有為行相、第一義諦有  一、有異。

[0667c15]  「復次，善清淨慧！若有為行相、第一義  相二不異者，第一義諦不異有為一切諸行，  如是一切有為之行亦應不異第一義相；而
彼有為異第一義——若不異者，如實行者見聞  覺知有為行相，不應更求無上勝法。

[0667c19]  「善清淨  慧！若有為行相、第一義相不異者，即有為行  應名無我無自體相，是第一義相。

[0667c21]  「善清淨慧！  復有過失，謂於一時差別異相——此是染相、此  是淨相。是故，善清淨慧！第一義相異有為行
相，而非不異有為行相。是故，彼諸如實行者  見聞覺知，更求勝法。以如實知有為行故，得  於無我第一義名，而不一時有染、有淨二相
差別。是故，離彼有為行相、第一義相，不一、不  異，義亦不成。

[0667c28]  「善清淨慧！彼諸菩薩作如是言：  『有為行相、第一義相，不一、不異者，彼諸菩薩  不名善說。』善清淨慧！汝當應知，彼諸菩薩不
名正念如實修行，是名邪念。

[0668a02]  「善清淨慧！譬如  珂白不可說一、不可說異；如是，金黃箜篌妙  聲、沈水香味、蓽茇辛味、訶梨勒苦味、苷
蔗甜味、兜羅柔軟蘇，乃至醍醐，不可說一、  不可說異。善清淨慧！如是，一切有為行體、無  常之相，不可說一、不可說異；一切有漏、所有
苦相，不可說一、不可說異；一切法中無、我之  相，不可說一、不可說異；貪瞋癡染、不寂靜相，  不可說一、不可說異。善清淨慧！如是，一切有
為之行、第一義相，不可說一、不可說異。

[0668a11]  「善清  淨慧！如是，我得細微細深甚深難證極難證  過一異相第一義諦覺，覺已為人說示、開示、  現示、建立。」

[0668a14]  爾時，如來而說偈言：

「有為界、實諦，　　一、異相離相，  
若分別一、異，　　彼癡非正念。  
彼人為相縛，　　及為煩惱縛，  
修毘婆奢那、　　奢摩他得脫。」

慧命須菩提問品第五

[0668a20]  爾時，世尊依一切處一味等味第一義諦，告  慧命須菩提言：「須菩提！汝知一切眾生界中，  幾所眾生依我依慢說我所得？須菩提！汝知
一切眾生界中，幾所眾生離我離慢說我所  得？」

[0668a24]  須菩提白佛言：「世尊！我於眾生界中，實少  見眾生離我我慢說我所得。世尊！而我實見  無量阿僧祇不可說眾生，於眾生界中依我
我慢說我所得。

[0668a27]  「世尊！如我憶念過去世時住  於一處阿蘭若園，爾時多有諸比丘等依於  我所四面而住。世尊！我於爾時見彼比丘於
日西下一處聚集，取種種法相說所證諦法。  世尊！有諸比丘取於陰相說為證法、有諸比  丘見陰生相說為證法、有諸比丘見陰滅相
說為證法、有諸比丘說陰滅法、有諸比丘說  陰滅現證法、有諸比丘見於入相說為證法、  有諸比丘取十二因緣相說為證法、有諸比
丘取起行相說為證法、有諸比丘取於諦相  說為證法、有諸比丘取諦因相說為證法、有  諸比丘取知諦相說為證法、有諸比丘取離
諦相說為證法、有諸比丘取證諦相說為證  法、有諸比丘取修行諦相說為證法、有諸比  丘取界法相說為證法、有諸比丘取於界相
說為證法、有諸比丘取種種界相說為證法、  有諸比丘取無量界相說為證法、有諸比丘  取滅界相說為證法、有諸比丘取滅界證相  說為證法。

[0668b16]  「如是，諸比丘取四念處相說為證  法、有諸比丘取四念相說為證法、有諸比丘  取四念處對對治相說為證法、有諸比丘取
四念處修行相說為證法、有諸比丘取未生  四念處為生四念處修行相故說為證法、有  諸比丘取已生四念處為不失修行相故說  為證法、有諸比丘取已生四念處為增廣
修行相故說為證法。

[0668b23]  「如是，諸比丘取正勤、  如意、根、力、覺、道，未生、為生、為住、為不忘失、  為增廣，取相說為證法。

[0668b25]  「世尊！我見彼諸比丘  生如是念：『是諸比丘以著我相、取我慢相如  是說證。何以故？以不能知第一義諦一味等
味相。』是故，世尊！我作是念：『世尊出世，希有希  有，善說勝法——一切處第一義一味等味——微妙  甚深，難覺難知，何況外道而能得解？』」

[0668c01]  佛告須  菩提：「如是，如是。如汝所說，我所證法細微、  極微，深、甚深、極甚深，難覺、極難覺。一切處一
味等味相第一義諦是我所證，證已為人開  示、演說示、極示、開示、現示。何以故？須菩提！  所謂陰界入、因緣起行、實諦境界、念處、正勤、
如意、根、力、覺、道等，須菩提！我說五陰中清淨  觀三十七品是第一義相，一切陰界入、念處、  正勤、如意、根、力、覺、道一味等味相。須菩提！依
於此義，汝今應知一切處一味等味第一義  相。

[0668c11]  「復次，須菩提！如實修行比丘，如實知一陰  如第一義諦法無我，於餘界入、因緣起行界、
念處、正勤、如意、根、力、覺、道等，更不別觀真如  第一義法無我，惟依隨順真如、依止不二法，  證一切處一味等味第一義相。須菩提！汝依
此義，應如是知所謂一味等味第一義相。

[0668c16]  「復  次，須菩提！如彼陰界入、因緣起行界、念處、正  勤、如意、根、力、覺、道等彼差別，若真如第一義
諦法無我有差別相者，真如證法第一義諦亦  應有因；若有因者，應從因生；若從因生，應是  有為；若是有為，不應得名第一義諦；若非第
一義諦者，應更推求第一義諦。須菩提！是故，  真如第一義諦法無我，非從因生，亦非有為  法，亦非不第一義諦，亦非為彼第一義諦更
求第一義諦；惟是常常時、恒恒時，如來出  世、若不出世，法性常住、法體常住、法界常住。  須菩提！汝依此義，應知此諸一切法相一味  等味第一義諦。

[0668c28]  「須菩提！譬如無量種種差別，  色相無相、無有分別、無有差異，一切處虛空  等味一體、一相。須菩提！一切諸法自相差別，
一切處一味等味第一義相。」

[0669a02]  爾時，世尊而  說偈言：

「如來應說法，　　一切一味相，  
不離第一義，　　見別是憍慢。」

聖者廣慧菩薩問品第六

[0669a07]  爾時，聖者廣慧菩薩摩訶薩，依於心相，白佛言：  「世尊！如來說諸菩薩善知心意意識深密法  者，世尊！云何菩薩善知心意意識深密之法？
世尊！以何義故如來說諸菩薩善知心意意  識深密之法？」

[0669a11]  爾時，世尊告廣慧菩薩言：「善哉，  善哉。廣慧！汝今乃能問於如來如此深義。廣  慧！汝能為與一切眾生安隱樂具，悉令滿足。
廣慧！汝為哀愍一切天人，多所安樂、多所饒  益，乃能問我如是之義。善哉，廣慧！諦聽，諦聽。  我為汝說心意意識深密之義。

[0669a16]  「廣慧！於諸六  道生死之中，何等何等眾生——卵生、胎生、濕生、  化生——受身、生身及增長身？初有一切種子心
生，和合不同，差別增長，廣所成就，依二種取。  何等二種？一者、謂依色心根取，二者、依於不  分別相言語戲論熏集而取。廣慧！色界中
依二種取生，無色界中非二種取生。

[0669a22]  「廣慧！彼  識名阿陀那識。何以故？以彼阿陀那識取此  身相應身故。廣慧！亦名阿梨耶識。何以故？以
彼身中住著故、一體相應故。廣慧！亦名為心。  何以故？以彼心為色、聲、香、味、觸、法增長故。

[0669a26]  「廣  慧！依彼阿陀那識能生六種識，所謂眼、耳、鼻、  舌、身、意識身。廣慧！若一境界現前，一識身起，
無分別意識即共眼識一時俱生。廣慧！若二、  三、四、五境界現前，五識身起，無分別意識即  與五識一時俱生。

[0669b02]  「廣慧！譬如流水，若一緣起  即生一波，若二、若三乃至眾多因緣俱起即  生眾波。廣慧！而彼流水亦不斷絕。

[0669b04]  「復次，廣  慧！譬如無垢清淨明鏡，若有一像因緣現前，  即見一像，若有二、三、眾多像現，即能具見眾
多異像。廣慧！而彼明鏡為彼種種諸像不異。

[0669b08]  「廣慧！如彼流水、明鏡像等，依止阿陀那識、住  持阿陀那識，若一眼識因緣現前，即一意識  共彼眼識同時取境。廣慧！若五識身五種因
緣一時現前，無分別意識即共五識一時取  境。

[0669b12]  「廣慧！如是，菩薩摩訶薩依法住智，如實善  知心意意識深密之法。廣慧！而佛不說諸菩  薩等是善解知心意意識深密之法。廣慧！若
菩薩不見內外阿陀那、不見阿陀那識，能如  實知；不見阿梨耶、不見阿梨耶識、不戲論心，  不見眼、不見色、不見眼識，不見耳、不見聲、不
見耳識，不見鼻、不見香、不見鼻識，不見舌、  不見味、不見舌識，不見身、不見觸、不見身  識，廣慧！菩薩不見內外意、不見內外法、不見
內外意識，能如實知。廣慧！我說如是諸菩薩  等善知第一義。廣慧！是故，我說菩薩應知心  意意識深密之法。廣慧！菩薩如是解知心意
意識深密法已，我說是人是真菩薩。」

[0669b24]  爾時，世  尊而說偈言：

「諸種阿陀那，　　能生於諸法，  
我說水、鏡喻，　　不為愚人說。」

深密解脫經卷第一

* * *

【經文資訊】大正藏第 16 冊 No. 0675 深密解脫經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
