鐔津文集卷第十七
藤州鐔津東山沙門契嵩撰

古律詩共六十首

三高僧詩  (并敘)

[0738b07]  唐僧皎然靈徹道標。以道稱於吳越。故諺  美之曰。霅之晝能清秀。越之澈如氷雪。杭  之標摩雲霄。吾聞風而慕其人。因諺所謂。
遂為詩三章。以廣其意也。

霅之晝能清秀

[0738b12]  晝公文章清復秀。天與其能不可鬪。僧攻文  什自古有。出拔須尊晝為首。造化雖移神不  遷。晝公作詩心亦然。上跨騷雅下沈宋。俊思
縱橫道自全。禪伯修文  (修或揮字)  豈徒爾。誘引人  心通佛理。縉紳先生魯公輩。早躡清游慕方  外。斯人已歿斯言在。護法當應垂萬代。

越之澈如氷雪

[0738b19]  澈公之清若氷雪。高僧天資與人別。三十能  詩名已出。名在詩流心在律。不殊惠遠殊惠  休。皎然未合誰與儔。白雲蕭散何定止。忽入
關中訪包李。孤清難立眾所沮。到底無辜中  非語。木秀於林風必摧。澈公懷德成禍胎。古  人已往不復歎。為爾為詩遺後來。

杭之標摩雲霄

[0738b26]  標師之高摩雲霄。在德豈在於沈寥。一庵嶺  底寄幽獨。抗迹蕭然不入俗。有時虛陟層崖  眺。不聞其語聞清嘯。當時陸羽事幽討。曾入
青雲預聞道。取雨救旱驅神龍。此與人間事  豈同。冥機感異心之苗。此公所以稱道標。

送章表民祕書

[0738c03]  一日夫子來山陲。來言去別將何之。清塵舊  尉亦皆至  (時周感之同來)  鮮車輕珮光陸離。入門顧我
顏色好。林下把袂相追隨。笑傲恣肆意氣豪。  舉首不覺白日欹。拂榻乃留嵒宇宿。紙衾蒲  席誠可嗤。不計豐約但適美。唯唯無語相拒
違。是時春和二月半。永夜耿耿輕寒微。高談  交發雅興合。如瓶注泉爭淋漓。須臾促席命  言志。直吐胸臆撝淳詞。人心不同有如面。平
生各自有所為。表民卒然趨席端。曰吾有志  人不知。末俗淺近烏足語。含哺未吐長嗟咨。  少從先生學經典。不探枝葉窮根基。帝王之
道斷可識。殷盤周誥無復疑。古今事業貴適  用。文意述作須有規。豈類童稚空琢刻。畫餅  不能療朝飢。十五孜孜事文字。磨礱筆硯精
神罷。長篇大軸浩無數。慷慨但欲扶政治。前  年補吏來浙右。局務冗俗不可窺。傾懷欲效  王  覇  略。騏驥捕鼠非宜宜。錢唐大府多達官。
品秩相較我最卑。孟軻獨負浩然氣。誰能  斂  袂長低眉。丈夫所重以道進。青雲萬里須自  馳。咄嗟顧我胡為者。甘以門廕為身資。遂為
謝病遠引去。遽與簪組相差池。膠西董生苟  可慕。下帷克苦窮書詩。閒居落莫多感激。所  感時政生瑕玼。賤臣抱節私自效。作書萬字
投丹墀。天閽深岩在西北。引領一望雲  [雨/斯]  [雨/斯]  。  德音畢竟不下報。漫陳肝膽空涕洟。嗟嗟吾  生時命謬。不遇當時甘佚遺。龍蛇之蟄尺蠖
屈。萬物不時須自怡。我家田園在南國。亦  有溪山名武夷。泉甘壤黑堪稼穡。歸與老  農事鎡基。余與感之聞此語。精神飛動驚支
頤。深謀遠慮不可測。滄溟無底天無涯。閶闔  門前無限客。摩肩踏足爭前詞。暖衣飽食恣  氣艶。幾輩卓犖能如斯。請君更前與君語。何  必輕沮煩孜孜。嘉  穀
冬收槿朝發。眾物榮茂  有疾遲。不聞伊尹五干湯。堯舜之道方得施。  賢傑輕身重天下。豈使汲汲營其私。況當夷  狄侮中國。蹂踐二鄙翻地皮。將軍誅討苦未
剋。百萬師老勞旌旗。凶年樂歲復間作。風雨  霜雪猶不時。天子勤政不暇食。亦待才能相  補裨。廟堂之上有君子。聰明豈肯饒臯夔。執  秉公道尊大匠。裁度  杞
梓寧參差。愛君為人  性疎達。不以其教交相訾。臨風明月千里別。  祝祠豈憚傾肝脾。俗人好毀寡樂善。嘉名清  節慎莫虧。朝廷若問平津策。賢良第一非君  誰。

古意  (五首)

[0739a19]  風吹一點雲。散漫為春雨。洒余松柏林。青葱  枝可取。持此歲寒操。手中空楚楚。幽谷無人  來。日暮意誰與。

二

[0739a23]  君莫笑支許。寂寞非愚懵。君莫輕稽阮。山林  有清興。人生徒百歲。樂少憂還剩。萬事漫短  長。無如使道勝。爾非傲世士。高蹈釣名稱。但
謝區中緣。甘心棲石磴。澄空白日飛。世事終  無應。不如省爾誠。自言還自贈。

三

[0739a29]  雲中見雙鳥。高飛揭日月。毛羽賁文章。翱翔  異鷹鶻。翛然邈千里。竟不顧林樾。春風漫飄  颺。勁翮更超忽。陌上遊俠子。窺爾徒倉卒。雖
有金彈丸。睥睨不敢發。因知奇異資。自保長  超越。回視黃雀群。胡為戀塵  [土*孛]  。

四

[0739b06]  堪笑浮雲高。凌虛翳日星  (凌虛或作扶搖)  寧作蘭蕙幽。  草中自芳馨。自足乃天分。未需爾虛靈。掩翳
之所惡。胡為久亭亭。古來曠達士。浪跡多晦  暝。山林惜長往。藏用亦藏形。愚谷不可及。窅  然還自寧。嗟余亦羨此。岑寂養頹齡。

五

[0739b12]  窮品偶真叟。授我一卷書。深林值幽人。遺我  斧與鋤。斧鋤亦奚為。教養材與蔬。荒穢必須  剪。使之藹自如。授書欲胡為。教爾心與軀。學
必先正己。自治乃及餘。此意有嘉訓。佩之未  始除。如何悠悠人。自謬欲是渠。相習成薄俗。  尠德懷蘧篨。吾裁此俚語。憑君為傳諸。

游龍山訪道士李仙師

[0739b19]  日出野曠明。肅然訪道生。杳渺湖外去。散誕  雲邊行。秋高天宇淨。脫葉飛縱橫。乘風度林  嶺。轉覺衣屨輕。時聞縹緲間。微颷傳鶴聲。知
與仙家近。逸思泠然清。須臾轉幽谷。紫府芝  田平。仙童走脚報。松子來門迎。接袂語且笑。  所歡非俗情。丹臉人未老。道貌天已成。開筵
羅玉粒。盤餐饈紫英。綢繆似交舊。洒落懷抱  傾。薄暮忍云去。徘徊倚山楹。欲有重尋約。還  憂變高名。

感遇  (九首)

[0739b29]  海水晦夜清。秋色涵蓬壺。有叟雙龍公。鐵網  羅珊瑚。風雲浩容與。悵恨何所圖。欲問天上  人。可換明月無。

二

[0739c04]  仙人白玉京。去去何縹緲。瓊樓十二層。玲瓏  汎雲表。銀湟月為波。萬頃即池沼。秋來宮殿  光。逗落人間曉。空際時澄明。烟霞眇青鳥。可
見不可到。所思空杳杳。

三

[0739c09]  悠哉楊執戟。識遠才絕奇。初提草玄筆。頗為  人所嗤。卓卓孔孟道。謝爾平嶮巇。玉鑑含幽  光。千載方葳蕤。寄語曠懷士。未達休嗟咨。心
期道自貴。俗態勢焉隨。青山保長往。白日貞  可窺。高標謝松柏。孤芳操弗移。

四

[0739c15]  天威不到處。干戈動邊鄙。將軍奮威猛。英雄  勢隨起。紛紛出榆關。肅肅秋色裏。白馬冐黃  雲。清霜厲嚴旨。少壯羽林兒。務能莫多喜。好
武匪君心。用兵不得已。寄言飛將軍。妙略應  無比。志在報君恩。豈為黃金死。丈夫身許國。  慷慨當如此。寧教太史書。輕笑魯連子。

五

[0739c22]  蒼茫天地間。流光一何遽。曾聞太古人。未見  曦輪駐。才沈崦嵫雲。還上浮桑樹。山色愁裡  暝。天形夢中曙。安知穆天子。龍馬神為御。萬
里速乘風。又向瑤臺去。超遙侶神仙。此理當  何故。不向堯年長。永使人間住。

六

[0739c28]  冠蓋何處客。凌雲意氣驕。旦旦趨雙闕。衝衝  過渭橋。金珂雲外響。畵燭月中燒縹緲行天  路。升騰在玉霄。如何區宇內。頓與人間遙。長
拂羅裳去。明光殿下朝。一俯復一仰。榮多憂  亦饒。白髮領邊長。朱顏鏡裏凋。豈知松檜下。  幽人長寂寥。萬事淡無慮。恣臥時長謠。浩蕩
天地間。孰問犧黃堯。臨風一清嘯。胡為王子  喬。

七

[0740a08]  空虛澄遠煙。霽色含秋景。思君每盤桓。駐目  千峯頂  (駐目或作獨往)  明月初團圞可照美人影美人  來不來雲霞渺林嶺。

八

[0740a12]  松柏地之靈。草莾亦同茂。願得區域中。人心  復純素。蒼梧會稽陰。罔復有陵墓。六合無知  音。青山有歸路。人生惜朱顏。賢照長相顧。昨
夜露華臺。誰不怨秋暮。

九

[0740a17]  悠然嚴子陵。遠大寥廓器。故人貴為君。白駒  要不至。耽閑戀淥潭。高超弄芳餌。青山汎白  雲。萬古寄高意。侯  覇
不知道。初亦嫌傲志。何  事卑王侯。其心越天地。因悲婁護輩。胡為附  權勢。流游絳灌間。折節蹁蹮例。皇皇古皇道。  勞生自拘繫。不如歸去來。乘風拂長袂。

懷越中兼示山陰諸開士

[0740a24]  厭見人境喧。清游憶靈越。東南千萬山。浮青  滿寥沈。從來鑑中景。形勝人間絕。月湛換鵝  溪。雲起藏書穴。客子若飄蓬。遽與故人別。尺
素未及通。芳草已云歇。所悲行路難。俯仰損  名節。鳴雁欲東飛。寄語謝明月。

早秋吟

[0740b01]  山家昨夜房櫳冷。梧桐一葉飄金井。長天如  水淨藏雲。明月含暉變秋景。桂枝花拆風飄  飄。誰在高樓吹玉簫。人間不見槎升漢。天上
將看鵲作橋。年少征人在何處。白露霑衣未  歸去。海畔今無漂母家。江南誰與王孫遇。徘  徊月下空長吟。吾徒自古難知音。欲上高臺  問明月。明月何不照人心。

群賢宿山賦得暮雲嵒下宿

[0740b09]  微風靜林杪。紅日下嵒阿。明月出已滿。白雲  歸未多。高應伴猿鶴。深不暗松蘿。若弗為霖  去。其如旱歲何。

浙江晚望

[0740b13]  暮色看無際。秋空水混天。片帆飛鳥外。新月  落潮邊。隔越山形小。吞吳地勢偏。幾人來往  老。早晚渡頭船。

題徑山寺

[0740b17]  翠拔群山外。連天勢未休。雲迷飛鳥道。雨出  古龍湫。僧在深雲定。香和杳靄浮。人間游不  到。臺殿自清秋。

郎侍郎致仕

[0740b21]  平時獨高謝。道勝欲韜光。白髮辭明主。青山  戀故鄉。藥畦容鶴到。吟徑恐雲藏。更愛禪林  臥。時來拂石床。

山中早梅

[0740b25]  亭亭映晚景。皎皎出林端。小圃連雲淡。孤芳  冐雪寒。人間殊未見。物外最先看。但欲方瓊  玉。寧將勝牡丹。

汎若耶溪

[0740b29]  越水乘春泛。船窓掩又開。好山  沿  岸去。驟雨  落花來。岸影樵人渡。歌聲浣女回。滄浪無限  意。日暮更悠哉。

書毛有章園亭

[0740c04]  愛此園林好。重來花木滋。游人醉不去。幽鳥  語無時。烟郭連芳草。春湖泛淥池。松篁非俗  韻。游子漫相期。

山亭晚春

[0740c08]  山庭晚來靜。林石自巉嵒。犬去吠人語。花飛  恣鳥  [銜-金+缶]  。晴烟熏茂草。煦日靄高杉。更喜團圓  月。清光下碧巖。

自贈

[0740c12]  靜坐還看竹。閑行亦合樵。道心應有在。生事  合無憀。客去清談少。年來白髮饒。漫將支遁  筆。閒且賦逍遙。

夏日無雨

[0740c16]  山中苦無雨。日日望雲霓。小暑復大暑。深溪  成淺溪。泉枯連井底。地熱亢蔬畦。無以問天  意。空思水鳥啼  (俗謂水鳥啼則天下雨焉)
。

歲暮書懷

[0740c20]  朔風適變寒。曉日將含煦。南國殊未還。東山  歲云暮。浮生奄忽往。芳顏安得駐。寄謝人世  間。紛華尤可悟。

山中早行

[0740c24]  前山經夜雨。獨往步春泥。天岸日將出。田家  雞更啼。孤烟行處起。曠野望中低。猶喜逢樵  客。相將過數溪。

湖上晚歸

[0740c28]  人間薄游罷。歸興尋舊隱。春岸行未窮。夕陽  看欲盡。嵐光山際淡。天影水邊近。自憐幽趣  真。清吟更長引。

季春寄友生

[0741a03]  湖上無烟晝。人間寒食時。陰晴春易變。花月  候難齊。未畏青蛙亂。先愁紫蕨衰。雲山向漸  熱。相訪勿應遲。

寄懷泐潭山月禪師

[0741a07]  聞道安禪處。深蘿杳隔溪。清猿定中發。幽鳥  坐邊栖。雲影朝晡別。山峯遠近齊。不知誰問  法。雪夜立江西。

送客還北闕道中作

[0741a11]  北郭送陽子。日斜歸舊居。路泥侵曉潤。晦月  逼春餘。桑柘雨中綠。人烟關外疎。依然見風  俗。歸興混樵漁。

次韻無  辯  赴承天再命

[0741a15]  載命還高讓。知君所趣深。青山當隱處。白髮  欲栖心。更俟逢梅雨。何妨過虎林。潺湲合  澗  水。六月足清音。

山舍晚歸

[0741a19]  薄暮還精廬。徐行無所並。日入月還清。山空  水更靜。彷彿聞疎鍾。翛然在西嶺。寄語高世  流。來茲謝塵境。

讀書

[0741a23]  讀書老何為。更讀聊遮眼。此意雖等閒。高情  寄無限。錯磨千古心。翻覆幾忘飯。不知白雲  去。春靜山中晚。

送廬隱士歸廬山

[0741a27]  世事如循環。是非終莫盡。  羨  爾歸深山。任他  譏小隱。黃鵠舉已高。白雲去非近。天籟歸寂  寞。何峯弄清軫。

還南屏山即事

[0741b02]  歲晚歸來石室寒。松蘿岑寂自盤桓。但知林  下一年過。不見人間萬事難。招隱有詩題石  記。解嘲無說與時看。此心已共空生合。身似
浮雲不必觀。

入石壁山

[0741b07]  身似浮雲年似流。人間擾攘只宜休。老來已  習青蘿子。隱去應追白道猷。直入亂山寧計  路。定看落葉始知秋。他時谷口人相遇。莫問
裁詩謝五侯。

山中自怡謝所知

[0741b12]  萬事隨宜勿強攀。暫過朝市即歸山。勞生未  必浮名好。稱性應須到處閑。都似夢中休問  影。只堪吟裏更怡顏。襄陽道者寧知爾。猿鶴
蕭然石室間。

寄承天元老

[0741b17]  清散年來事益閑。不論林下與人間。禪心至  了非喧靜。默客何妨更往還。奇石清軒增勝  趣。流泉碧座照衰顏。支形脫略時機甚。應笑
歸來別買山。

誡題  (因事)

[0741b22]  高吟遠矚倚雲梯。往事經心盡可題。道德二  篇徒自辯。是非一馬豈能齊。暉山真玉傷驚  火。失水靈蛇畏在泥。寄語冥鴻上天去。凌雲
羽翼莫思低。

元日

[0741b27]  暗裏春催曙色明。百雞迎曉報新聲。宿寒尚  在龍蛇蟄。藏曆初傳日月迎。萱葉四時今始  發。梅花一旦占先榮。山家也祝堯天壽。漫學
牛山報太平。

著書罷思南還復會客自番禺來因賦此  詩

[0741c04]  平昔著書今粗畢。南還終欲隱羅浮。初春況  遇故鄉子。終夜更誇滄海遊。但貴羊城風物  好。豈辭梅嶺路岐修。應須相與葛洪輩。抗迹
山林送白頭。

冷泉獨賞寄冲晦上人

[0741c09]  南風掠波溪水滿。山中幽人來洗浣。獨立溪  傍清興欵。更愛泉流芳草短。平生幽討貴蕭  散。世道紛紜何足算。人間五月夏雲煩。相約
歸來君莫緩。

遣興三絕

[0741c14]  逸興應須傚皎然。此生瀟洒老詩禪。何妨剩  得驚人句。詠遍江山一萬篇。

[0741c16]  吾道陵遲事事訛。而今無計遏頹波。徇人玩  法成流俗。但泣金書柰爾何。

[0741c18]  去年聊駐江頭寺。今寄林僧嵒下扃。莫謂此  身無定迹。人生都類一浮萍。

書南山六和寺

[0741c21]  青葱玉樹接溪岑。臺閣凌虛地布金。行到白  雲重疊處。水聲松韻淡人心。

寒食日雨中

[0741c24]  漠漠行雲晴復陰。野花垂濕晚沈沈。游人莫  怨天多雨。況在東臯春已深。

早起

[0741c27]  天窓月過星疎渺。檐際冥分雲窈窕。山家深  處勿雞啼。時有寒鵶來報曉。

對喜鵲

[0742a01]  靜臥時驚鵲喜多。須臾果有故人過。山中明  度還無事。問爾綿蠻更語麼。

寄晤冲晦

[0742a04]  年老相看眼倍青。念君詩思苦勞形。人間更  有無窮感。好把禪關護性靈。

洗筆

[0742a07]  古人信文字。字字從此出。天下心不欺。爾亦  有陰隲。濯之遺孺子。念茲未應失。

遊大慈山書晝上人壁

[0742a10]  谷裏侵雲寺。尋幽到深處。春過寒花開。人來  啼鳥去。豈期草菴客。日暮此相遇。

清溪

[0742a13]  勿謂清溪清。長如鏡初洗。須防苟容物。污爾  清到底。

鐔津文集卷第十七

* * *

【經文資訊】大正藏第 52 冊 No. 2115 鐔津文集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
