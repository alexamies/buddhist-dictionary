佛說八大菩薩經

西天譯經三藏朝散大夫試光祿卿明教大師臣法賢奉　詔譯

[0751b27] 如是我聞：

[0751b27] 一時佛在舍衛國祇樹給孤獨園，與大苾芻眾千二百五十人俱，復有八大菩薩摩訶薩，其名曰：

[0751c01] 妙吉祥菩薩摩訶薩、聖觀自在菩薩摩訶薩、慈氏菩薩摩訶薩、虛空藏菩薩摩訶薩、普賢菩薩摩訶薩、金剛手菩薩摩訶薩、除蓋障菩薩摩訶薩、地藏菩薩摩訶薩，以為上首。復有諸大菩薩摩訶薩，其名曰：

[0751c06] 無能勝菩薩摩訶薩、龍相菩薩摩訶薩、喜意菩薩摩訶薩、無垢藏菩薩摩訶薩、無垢稱菩薩摩訶薩、智王菩薩摩訶薩、無邊軍菩薩摩訶薩、智光菩薩摩訶薩、慧光菩薩摩訶薩、慧燈菩薩摩訶薩、智燈菩薩摩訶薩、梵授菩薩摩訶薩、天冠菩薩摩訶薩。如是等諸大菩薩，皆來會坐。

[0751c13] 爾時世尊告舍利弗：「汝今諦聽。過東方恒河沙數世界，有一佛剎名無能勝，彼土有佛，名善精進吉祥如來、應、正等覺，現為眾生說微妙法。

[0751c17] 「復次，舍利弗！又過東方十恒河沙世界，有一佛剎名曰無我，彼土有佛，號普照如來、應供、正等覺，現為眾生說微妙法。

[0751c20] 「復次，舍利弗！又過東方三恒河沙數世界，有一佛剎名曰善愛，彼土有佛，號吉祥如來、應供、正等覺，現為眾生說微妙法。

[0751c23] 「復次，舍利弗！又過東方三十四恒河沙世界，有一佛剎名寂靜藏，彼土有佛，號印捺囉計覩特嚩惹王如來、應供、正等覺，現為眾生說微妙法。

[0751c27] 「復次，舍利弗！又過東方五恒河沙世界，有一佛剎名曰離塵，彼土有佛，號喜功德光自在王如來、應供、正等覺，現為眾生說微妙法。」

[0752a01] 佛告舍利弗：「若有善男子、善女人等，於此經中聞是諸佛如來名號，一心諦聽，或自憶念，或書寫、讀誦、為他解說，彼人命終不墮惡趣，不生邊地、邪見、諸惡律儀、下賤族中，亦不生於長壽天中，亦不生於五濁惡世，飢饉、疾病、刀兵劫中，亦無王難、水難、火難、賊盜、虎狼等難；常生佛剎及天上人間，身相端嚴諸根具足，眷屬圓滿，得宿命智，具六波羅蜜，行四無量法，通達一切甚深法藏，成最上道。」

[0752a09] 佛說此經已，諸大菩薩，舍利弗及諸苾芻，天、人、阿修羅等，聞佛所說，皆大歡喜，信受奉行。

佛說八大菩薩經

【經文資訊】大正藏第 14 冊 No. 0490 佛說八大菩薩經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，閻學新大德輸入／沈介磐大德校對，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA