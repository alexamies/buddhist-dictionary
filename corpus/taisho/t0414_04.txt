菩薩念佛三昧經卷第四

宋天竺三藏功德直譯

◎讚三昧相品第九

[0814c14] 爾時，世尊告不空見菩薩摩訶薩言：「善哉，善哉！不空見！無勸汝者乃能如是為諸眾生請問三昧，欲以解脫利眾生故、欲令眾生具不思議淨善根故、欲令眾生獲得三界最勝利故、為令眾生超出三界一切行故、為令眾生於諸有為得善義故、為令眾生深解隨順得饒益故、為令眾生於甚深法決定義故、欲令眾生尊說法故、欲令眾生敬重施故、欲令眾生捨諸有故、欲令眾生趣無上戒故、欲令眾生具足忍故、欲令眾生勤精進故、欲令眾生得禪定故、欲令眾生深重智慧如金剛心善修定故、欲令眾生心離塵故、欲令眾生善攝心故、欲令眾生其心不動猶帝幢故、欲令眾生重法義故、欲令眾生不惜身命厭諸行故，以是等緣請問如來。」

[0814c29] 爾時，世尊告不空見：「汝今諦聽，善思念之，吾當為汝分別演說。」

[0815a01] 時不空見即白佛言：「唯然，世尊！願樂欲聞。」

[0815a02] 告不空見：「諸佛所說菩薩所行念佛三昧，此三昧者，諸菩薩等常應親近、精勤修習。既得修習此三昧已，即便增長見法安樂，增長無貪及以瞋、癡，增長慚愧、六神通等，增長得見一切諸佛，增長無數清淨佛土。得知宿命生死因緣，住胎清曠、母族豪勝，得微妙善、大人相好。具足出家及捨大捨，得知眾生其行相續，具足多聞世出世法。又得種種諸善法處，當得善學世無比法，復得善巧說一切法，及得了知前際、後際。字章句相智慧備足，得善轉心、神通變化，善知過患，得廣大力。得知他方諸菩薩等，及以眾生精麁、白黑、長短、大小、處及非處，未成佛道趣向具足。得不動念，神通具足；常得大姓，高族具足；端正威勢，功德具足；得梵音等及以諸辯，無不具足，悉如上說。同如來生無生之生，常生中國，不處邊地，欲求遍往他方世界至諸佛所諮受正法，欲樂住此或遊十方，覲諸如來恭敬供養。彼此菩薩功德具足。」

[0815a21] 爾時，世尊即說偈言：

「不空見菩薩！　　有妙三昧王，
　我住智力故，　　深知此三昧。
　菩薩應當修，　　得見十方佛，
　到六通彼岸，　　疾得菩提道。
　見諸淨妙土，　　攝知生死緣，
　住胎既無比，　　母族又殊勝。
　善修諸法行，　　相好皆具足，
　出家棄諸愛，　　人天所滯慾，
　為利世間故，　　求於菩提道。
　生在豪姓家，　　永到甘露境，
　具得六神通，　　圓足說真智。
　多聞持正法，　　獲得大自在；
　多聞廣於海，　　如聞皆修行。
　具眾決定義，　　及知眾生本，
　學習世、出世，　　善法之所趣。
　獲得聰利智，　　捐去無知業，
　棄捨有為事，　　行於無為法。
　亦得天眼智，　　天耳聞諸法，
　憶念宿世行，　　知他心意識。
　欲樂現種種，　　諸妙神通事，
　常善轉變心，　　開演於明脫。
　開發十力慧，　　廣利於世間，
　知處及非處，　　諸法之所歸。
　說煩惱過患，　　常應修此定，
　得趣向具足、　　得意無與等、
　得念及威力、　　得安行亦然。
　姓族最殊勝，　　端嚴甚清顯，
　棄於有為行，　　無毀諸功德。
　得大威勢力，　　人中最殊勝，
　猶如天帝釋，　　天中獨尊嚴。
　欲得無比音、　　雄猛諸威音，
　成就義大仙，　　當求此三昧。
　如龍歡喜行，　　普施電光耀，
　復降甘潤雨，　　霑洽於大地，
　是龍所遊境，　　實為不思議。
　若安住最上，　　神通王三昧，
　能作諸供養，　　奉獻無邊佛，
　猶如龍王雨，　　澤及於一切。
　欲成就善教，　　親近最上說，
　攝取無為樂，　　當修此三昧。
　種種深解脫，　　常宣諸妙偈，
　欲令一切眾，　　咸使得安樂。
　常修是三昧，　　不離佛菩提，
　及與聲聞眾，　　得見他方剎。
　若欲得諮問，　　此土之世尊，
　及諸他方佛，　　應習此三昧。
　若欲見他方，　　不思議世尊，
　親近彼諸佛，　　蒙光設供養，
　往返諸剎土，　　得無數功德。
　應當修諸佛，　　所說深三昧，
　往往從生處，　　恒得與佛俱。」

菩薩念佛三昧經正觀品第十

[0815c16] 爾時，不空見菩薩白佛言：「世尊！菩薩摩訶薩若欲成就諸佛所說菩薩念佛三昧者，應當親近修習何法？」

[0815c18] 爾時，世尊告不空見：「若諸菩薩欲得修習諸佛所說念佛三昧、欲得親近諸佛如來、復欲疾得阿耨多羅三藐三菩提者，應當安住決定之心，又應永捨不決定心、捨我見心，知無我心。當觀此身如水聚沫、觀於色陰當如芭蕉、次觀受陰如水上泡、復觀想陰如熱時焰、又觀行陰如空中雲、觀於識陰猶如幻化。

[0815c25] 「菩薩若欲入此三昧，應當深生怖畏之想。又宜具足慚愧之心，捨不怖畏而作怖畏；捨無慚愧，修慚愧心。具舍摩他、毘婆舍那，以方便智捨我無我，應習智脫及三空門。又當深知三受生起，亦應捨離三不善根。即當起於三昧之聚，觀諸眾生猶如我身；觀四念處，身受心法；觀四食患，作無食想，所謂摶食、觸、思、識等。修不淨想及以慈悲，安住於喜，令捨具足。

[0816a04] 「起諸禪定而不味著，亦不毀呰一切諸法。此身不實，猶如幻焰，不樂長壽，應當捨離。善防護心，習學多聞，不慢於法，勤護不謗，即得聞才及以法才。既聞法已，守護是義，尊重佛法、恭敬僧寶。近善知識、遠離惡友，不著世俗言論之味，恒能不離阿蘭若行。心常平等憐愍眾生，其心不退、不懷嫉妬。稱量諸法，心不染累，分別一切無數諸法。常求甚深方等經典，信心堅固不生疑慮，常能精勤讀誦此經——即是諸佛無上道也。

[0816a14] 「諸佛功德之所生處，應當如是真實其心，摧伏憍慢，至意聽受，增長正法。離殺、盜、婬、嬾惰、貢高、是非之心，捨存真我、邪謗之說，除穢亂語、滅諸諍論。心樂安住布施、持戒、忍辱、精進、禪定、智慧，諸波羅蜜皆悉具足。能捨頭、目，心不退沒，如四大姓不可改易。身意精勤，不顧軀命，於四供養心無貪著。安住十二頭陀之行，不求己利及以名譽。捨心愛滯，得四神足，離四顛倒及煩惱刺，渡於四流，於四威儀修四念處。令得五根，修行五力，捨於五結，不求五欲福報之慶，捨五穢心，修五解脫，善知五陰。棄六欲處及六身受，除六愛身，修於六念，知六識分，勤求六通。修七覺意，深知七界，所謂害界、恚界、出界、欲界、色界、無色界及以滅界，除斷七使及七識住。捨八嬾惰，去八妄語，知世八法，得八大人覺，知八解脫，修八正道。捨於眾生九居之處，除九慢法，放棄九惱，親近修學喜等九法。又復勤習九次第定，捨十不善、行於十善，方便精勤求佛十力。

[0816b05] 「又，不空見！我今略說一切諸佛所說三昧，應當勤修念報佛恩。學三昧已，即得不退阿耨多羅三藐三菩提。而是菩薩以大智力，能為眾生說此三昧，其餘聲聞不能觀察、宣說、書寫、受持、讀誦；若能觀察、書寫、受持、讀誦之者，此人福業亦不唐捐。要當得值佛出於世，若諸菩薩教化受持，疾得不退菩提之道。又，不空見！諸佛所說念佛三昧，名為要法，諸大聲聞所不能行。若人聞說此三昧者，將來之世必當值佛。」

[0816b14] 爾時，世尊即說偈言：

「若有修諸佛，　　所說深三昧，
　觀法心相續，　　捨不相續念，
　善觀於陰身，　　離我、無我想。
　此身不牢固，　　猶如水聚沫、
　虛誑猶如化、　　亦如嬰兒語。
　觀色如浮雲、　　見受若水泡、
　想如熱時焰、　　觀行陰無實，
　猶如彼芭蕉、　　觀五識如幻。
　修慚愧、恐畏、　　舍摩、毘婆那，
　應遠無慚愧，　　除我無我見。
　習如與解脫，　　及以三空門，
　又應知三受，　　捨三不善根。
　常學三善根，　　求最勝三昧；
　勤行戒、定、智，　　速得甚深定。
　離諸邪見等，　　正習此三昧；
　捨世眾諍論，　　常修出世法。
　觀察身念處，　　受心亦復然，
　於法無疑惑，　　不久得此定。
　常行禪解脫，　　不惜身壽命，
　多聞、不貢高，　　不誹謗諸法。
　聞法應受持，　　持已諦觀察，
　常供養諸佛，　　法、僧亦如是。
　若於善知識，　　恒念報其恩；
　遠諸惡知友，　　不聞邪師論。
　應求讚善者，　　常共俱遊處；
　不遠阿蘭若，　　應求勝菩提。
　等心於群生，　　不毀呰諸法，
　不染一切法，　　應知真實法。
　捨諸非法行，　　不久得此定，
　除一切諸惡，　　及見真我者，
　殺害、慢、婬、盜、　　毀呰、嬾惰等，
　不作諸惡口、　　邪論、諍訟等。
　次第說佛法，　　當求此三昧，
　施、戒、及忍辱、　　精進、禪、智等，
　常勤精修習，　　成就此諸度，
　不久當得斯，　　功德、定、法行。
　若捨內身分，　　及外財眷屬，
　不久得菩提，　　最靜心三昧。
　若人心如地、　　水、火、風空等，
　皆悉當速疾，　　獲此妙三昧。
　若有諸人等，　　身心甚端直，
　不貪著衣食、　　床褥及醫藥，
　是人當疾得，　　如此之三昧。
　成就四正勤，　　具足四如意，
　捨於四顛倒，　　及四煩惱刺，
　永度於四流，　　棄捨諸受、取。
　修行五根力，　　除斷於五結，
　不求五欲報，　　捨諸煩惱心，
　應修五解脫，　　及五身三昧，
　諦知五陰法。　　深修六和敬，
　遠離不恭敬，　　除去六觸身，
　觀六度相續，　　捨彼六愛身，
　成就於六通，　　深修六念處，
　亦復勤專行，　　六識之法分。
　修七菩提分，　　復行於七財，
　念捨憍慢處，　　除斷七種使；
　當修如此行，　　以求勝三昧。
　捨彼七識住，　　除此八妄語，
　常修八正道，　　得三昧不難。
　得八大人覺，　　行八解脫門，
　知世間八法，　　即為最勝智，
　如此常修行，　　得三昧不難。
　自離於九惱，　　亦不惱他人，
　修喜等九法，　　次當得三昧。
　聰慧捨十惡，　　修行十善業，
　又能遵十力，　　得三昧不難。
　常受持善法，　　捨諸不善法，
　晝夜常攝心，　　得三昧不難。
　住此三昧已，　　不思議力說，
　常見佛金色，　　亦得聞演法。
　若欲見十方，　　滅度、現在佛，
　及以未來世，　　饒益眾生者，
　是人當修此，　　最上妙三昧。」◎

[0817b01] ◎爾時，不空見菩薩摩訶薩白佛言：「世尊！菩薩若欲成就一切諸佛所說念佛三昧，云何當令其心相續？」

[0817b03] 佛告不空見：「是諸菩薩若能至心憶念過去、未來、現在十方一切無量如來、應、正遍知、明行足、善逝、世間解、無上士、調御丈夫、天人師、佛、世尊，悉知眾生往來生死、住胎具足、母族亦然，及善相好、四毘舍羅、慈悲喜捨、慚愧、恐畏、威儀等行悉亦具足，及舍摩他、毘婆舍那、解脫知行，諸解脫門、念處、正勤、神足、根、力、覺、道等法皆悉具足。知昔四流及生具足，亦知眾生源始具足，生諸六通，起大神足。戒、定、智慧、及以解脫、解脫知見無不具足，無礙解脫及無礙利，一切善法亦皆具足，色心清淨、境智清淨，金色等身清淨具足。而此菩薩應如是念：『諸佛如來至心不動。』亦當安住無所著心。

[0817b17] 「復應如是心相續觀：為何等法是如來耶？為以即色是如來耶？為當異色是如來乎？若以即色是如來者，色處眾生具足色陰，而是眾生應是如來。若以異色是如來者，除十二緣豈有如來？又以即受是如來耶？為當異受是如來乎？若以即受是如來者，一切眾生具足受陰，而是眾生應是如來。若以異受是如來者，除十二緣何有如來？想、行、識等亦復如是。為即眼根是如來耶？為異眼根是如來乎？若即眼根是如來者，一切眾生應是如來。若異眼根是如來者，除十二緣何名如來？耳等諸根亦復如是。為即四大是如來耶？為異四大是如來乎？若即四大是如來者，內外四大亦是如來。若離四大是如來者，除十二緣何有如來？地、水、火、風皆亦如是。

[0817c03] 「菩薩如是相續觀已，明見色陰既非如來，異彼色陰亦非如來；又見受陰即非如來，若異受陰亦非如來；即想、行、識非如來者，異想、行、識亦非如來。又見眼根非即如來，見異眼根亦非如來；耳、鼻、舌、身非即如來，異耳、鼻等亦非如來。見色、聲等非是如來，異色、聲等亦非如來；見香、味、觸非是如來，異香、味、觸亦非如來；見意及法非是如來，若異意、法亦非如來。見即四大非是如來，見異四大亦非如來；地、水、火、風亦復如是。菩薩如是心相續觀，於一切法得方便智。

[0817c14] 「又，不空見！汝以何法能得無上菩提道耶？為以身得？為以心得？若以身得，此身不淨，無所覺知，如草木、瓦礫。菩提非色，無有形質，其相空寂，不可見法。此身既如草木無知，云何當得菩提道耶？若以心得無上道者，心無形相，猶如幻化。菩提無心、亦無色貌，如幻、如化，云何可得？若諸菩薩得如此解：非身能得無上菩提，亦非心得無上菩提，不離身、心得無上道。」

[0817c22] 爾時，佛告不空見言：「應當如是觀於如來，作是觀者名為正觀。又，不空見！菩薩如是相續觀法，心不動搖。菩薩應當如是深解，則不退於三昧法也。又常離於不相續心，必當疾得無上菩提。」

[0817c26] 爾時，世尊即說偈言：

「心心相續念，　　去、來、今現在，
　一切普眼尊，　　不久當見佛。
　住佛大威力，　　慈哀利世間，
　憶念人中華，　　調御功德尊。
　當念昔生死、　　住胎、母族姓、
　容相悉具足，　　不久當見佛。
　念佛八十好，　　及宿世因緣，
　恒集最勝業，　　正念善法意。
　念佛六神變，　　及大自在通，
　戒、定、智解脫，　　皆悉得成就。
　云何最上師，　　得此寂靜地？
　念慈世間尊，　　悲、喜、捨最上，
　慚愧、力、無畏，　　世間威德師。
　念佛舍摩他、　　毘婆舍那等，
　又念智解脫，　　及以三空門，
　具念修正勤，　　神足亦復然。
　念、根、力具足，　　及以菩提分，
　念佛離生、滅，　　獲此寂靜處。
　念難思善法，　　色、受皆清淨；
　想、行及以識，　　清淨亦如是。
　念佛真金色，　　安住無著心，
　觀何法名佛，　　攝心恒相續。
　念色非如來，　　四陰亦如是；
　離陰非如來，　　想、識應當知。
　念眼非如來，　　耳等法亦然；
　離眼非如來，　　五情法皆爾。
　念十二因緣，　　調心得見佛，
　念四大非佛、　　異此四亦非，
　應了十二緣，　　見佛不為難。
　若使諸佛陰，　　而是如來者，
　眾生悉有陰，　　亦應即如來。
　若欲得根、力，　　當念十二緣，
　陰非世間師，　　異陰亦如是。
　往昔諸因緣，　　相續恒分別，
　是以能攝取，　　不思議智力。
　此身常無知，　　如草木、瓦礫，
　菩提無形色，　　寂滅恒不生。
　身不觸菩提，　　菩提不觸身；
　心不觸菩提，　　菩提不觸心；
　而能有觸相，　　實為不思議。
　此是佛世尊，　　最勝寂靜處，
　善能滅一切，　　外道諸邪見。」

[0818b11] 爾時，不空見菩薩摩訶薩白佛言：「世尊！菩薩云何得知我見？云何復當得離斯見？」

[0818b12] 爾時，世尊告不空見：「菩薩若欲捨我見者，莫著住處，當依無依，欲以法明利益一切；欲吹法螺、擊大法鼓；欲造法船、建立法橋，度諸眾生生死有流。欲觀身相及不相續，此身不淨，穢惡充滿，膿、血、涕、唾九孔恒流，無常敗壞，眴息不住，危脆難信，不可愛樂，猶嬰兒語虛妄無知。是身不實如水聚沫，縱復假以衣服、飲食、香熏莊嚴、種種寶飾，於百千歲恣隨其意，會當磨滅，長夜無益，如此身性是生死法。又為虫獸之所食噉，復於長夜或在地獄、畜生、餓鬼、閻羅王所受無量苦，未曾暫息。又於永劫處生死中，為他僮僕，策使萬端。此身長勤受眾苦惱，而初不能知苦斷習、證滅修道、行諸功德。此身雖小，受污甚多，應以是身施諸眾生——若有惜命施其以壽、若須力者當惠其力、須肉與肉、須血與血——當施須者，不求勿與。或於彼人無所利益，願以捨身善心因緣除我見惑、得解無我。住是捨身思惟觀時，不復著於我見之惑，以不堅身修於堅身。

[0818c02] 「又，不空見！譬如村邑，多有童子相隨出村，遊戲水邊。見水聚沫，是諸童子競取弄戲，而此聚沫不自覺知為他所弄亦無痛痒。如是，不空見！若有菩薩觀自己身，當知此心猶彼聚沫，無有分別。若此菩薩作是觀者，不久當得此深三昧，亦當疾得無上菩提。」

[0818c08] 爾時，世尊即說偈言：

「欲求最勝定、　　得不思菩提、
　永捨於我見，　　常應觀此身，
　無常、苦、不淨，　　涕、唾、臭污等，
　九孔流諸穢，　　甚為可厭患。
　虛誑無真實，　　此是磨滅法，
　眩惑猶幻化、　　亦如水聚沫。
　我此身危脆，　　瘡疣之窟宅，
　周遍皆臭毒，　　無一可樂處。
　養之初無益，　　卒為虫、狼食，
　一切諸樂具，　　供饍於此身，
　會歸當朽滅，　　終不得一實。
　長勤無邊劫，　　苦痛恒萬端，
　地獄、畜生報，　　根本受苦處。
　長夜增飢渴，　　不可不思議，
　眾苦所逼迫，　　為此乖菩提。
　我此身不實，　　應施諸眾生，
　解法心無惜，　　所須便給之。
　作此思惟已，　　即唱如是言：
『我今捨此身，　　血、肉隨意取。
　若有惜命者，　　我當惠其壽。』
　亡軀濟眾生，　　為疾得三昧。
　段段求水沫，　　未曾得堅實，
　我身亦如是，　　求真不可得。
　若得此正觀，　　疾成菩提道。」

[0819a04] 爾時，世尊即便微笑。諸佛如來法皆如是：當于世尊微笑之時，面門即放種種色光——青、黃、赤、白、紅、綠、頗梨——上至梵天，從彼還下，遶佛三匝復至頂上。斯光俄頃忽然不現。長老阿難即從坐起，更整衣服，右膝著地，合掌向佛，以偈問曰：

「最勝調御尊，　　微笑非無緣，
　無上世間師，　　願為我宣說。
　為以何因緣，　　而現此微笑？
　金色百福嚴，　　善解於真諦，
　哀矜利益者，　　世間所歸趣。
　為以何因緣，　　而現此微笑？
　無等人中尊，　　最上無過者，
　如來諸功德，　　清妙無瑕穢。
　復以何因緣，　　而現此微笑？
　住聖大悲尊，　　一切所歸者，
　已離諸煩惱，　　以淨調御音，
　唯願為我說，　　微笑之因緣。
　今日誰應得，　　若此深廣義？
　誰住堅固地？　　誰國遇吉祥？
　世間所歸尊，　　何故現微笑？
　一切所歸趣，　　調御為我說。
　願聞清淨人，　　微笑之因緣，
　若蒙聖開演，　　疑惑則永除。」

[0819a28] 爾時，世尊告阿難言：「我向說此相續觀時，三萬人得法眼淨；八萬百千億那由他天亦悉離垢，法眼清淨；復有三萬億那由他比丘、比丘尼證阿那含；復有三萬比丘、比丘尼及清信士女得無生忍；三萬眾生發菩提心，即皆修習菩薩之行，於人尊劫悉當成佛，此是初發無上道心；復有九萬億那由他諸眾生等，悉皆不退菩提之道，當得作佛，號曰放光，及離垢尊、釋迦牟尼、日光相佛、月光明佛、天中尊佛；九十二億那由他眾發聲聞心，當成羅漢。」

[0819b09] 爾時，世尊作是語時，聲震三千大千世界。佛以天眼見於十方九十億百千那由他諸佛剎土，其中眾生皆見如來放眉間光——名曰明焰——遍照十方。眾生見已，心驚毛竪。時彼剎土無量百千萬億那由他諸眾生等遇斯光者，其中有得須陀洹果、斯陀含果、阿那含果、阿羅漢果；有多眾生發菩提心，皆不退轉無上菩提，於未來世當得作佛，皆同一號——號不退轉。

[0819b17] 爾時，世尊欲令此義光宣明顯，重說偈言：

「我向宣說此，　　心相續觀時，
　即有六十千，　　九十九億眾，
　以聞法利故，　　而發菩提心；
　復有三萬人，　　皆得聖慧眼，
　已聞相續念，　　寂定之菩提，
　此等悉得免，　　惡道之苦難；
　八萬億諸天，　　既聞如來音，
　獲得淨法眼，　　永離惡趣苦；
　三萬億四眾，　　得不起法忍，
　度脫諸惡道，　　無復苦惱患，
　當得成佛道，　　如春之敷榮；
　三萬億諸人，　　學於菩提道，
　是人亦當得，　　諸佛大威力，
　既成無上道，　　憐愍於世間；
　六萬千天子，　　學習於菩提，
　樂中之樂行，　　猶如彌勒尊。
　無礙世間依，　　以笑廣利益，
　阿難！汝當知，　　皆有因緣故，
　是以我今日，　　示發此微笑。」

菩薩念佛三昧經微密王品第十一

[0819c09] 爾時，不空見菩薩摩訶薩白佛言：「世尊！菩薩摩訶薩云何當知安住慚愧、恐畏等法，捨無慚愧，得此三昧？」

[0819c11] 爾時，世尊告不空見：「此諸菩薩所以慚愧，身作諸惡而懷羞怖，口、意行惡復生恥辱，嫉妬、嬾惰亦復如是。若起不善恭敬諸佛、畏懼諸天及以世人，惡不善法可羞恥故，菩薩如是則住慚畏。捨無慚畏、諸不善法，勤修眾善、護清淨行，默然閑寂，三業具足，不久亦當得此三昧，生生恒得值遇諸佛，當疾得於阿耨多羅三藐三菩提。

[0819c19] 「又，不空見！奇哉，希有。我念過去經阿僧祇億百千萬那由他劫，初第三劫名為善生、次復有劫名曰寶炬、次復有劫名蓮花池。時濁劫起餘一千年，次復有劫名曰樂住。時有國王生此劫中，名勝微密，有大威德，勢力自在。王所住城名拘修摩清淨香聚，其城縱廣七十由延，有十二重七寶莊校，嚴麗光明如善建城。城北有地，名為離垢。此處有苑，苑名安隱，縱廣正等，面十由延，周匝皆有諸多羅樹，其苑法式猶善建園。又，不空見！爾時有佛，號曰明相如來、應、正遍知、明行足、善逝、世間解、無上士、調御丈夫、天人師、佛、世尊，出現於世。」

[0820a01] 佛告不空見：「時明相佛與其眷屬住安隱園，所從比丘九十九億百千那由他，皆阿羅漢，諸漏已盡，無復煩惱，心得自在，所作已辦，所應學者皆悉已學。明相如來、應、正遍知，於其晨朝著衣持鉢，翼從比丘入城乞食。時微密王聞佛當來，即乘大象——象名樂手——前後導從無數百千，皆共出城奉迎世尊。

[0820a08] 「又，不空見！是微密王遙見佛來光色相好，微妙殊特，皆大歡喜。即便下象，趣如來所，頭面禮足，右遶三匝，即於道路請佛及僧。時明相佛默然許之。王既知佛已受其請，即於其夜掃灑、燒香、嚴辦種種珍妙供具。復於城內遍竪幢幡，懸諸華鬘、瓔珞、寶蓋，牛頭香汁以灑塵坌，散種種花嚴飾於地，以篋盛花置於座前，作眾妙伎以用供養。

[0820a17] 「又，不空見！王辦供已，於晨朝時與諸營從詣安隱園頂禮如來，白言：『世尊！食時已至。』時明相佛聞王請已，即如其相現大神通，與諸比丘俱昇虛空，放淨光明九萬百千照於東方；三方亦然。一一光中有八十億那由他等諸妙蓮華，一一華上有化如來，相好具足如明相佛。是諸如來，眷屬無量，左侍帝釋、右侍梵王，猶如真實釋、梵無異。

[0820a25] 「又，不空見！明相如來現此種種神變相時，一念之頃，欲色諸天即作無量眾妙伎樂，以天栴檀、多摩羅跋、沈水、華鬘如是諸香，以用供養明相如來。時彼世尊為王說法：『大王當知，諸行無常、有為皆苦、不實故空，一切諸法悉無有我。所以者何？此身不淨，九孔流穢猶糞中虫，破壞危脆，念念不住。四大諸陰假以為身，飢、渴、寒、熱恒來侵迫。虛誑幻炎猶水聚沫，不得自在磨滅之法，強名為人，無一可恃。是故，大王當深觀察，生死諸行甚可厭患，當勤方便，求速遠離。』時微密王聞是語已，合掌向佛而作是言：『如是，世尊！誠如聖教。有為諸行無常、苦、空，一切諸法皆悉無我。現見此身不淨臭穢，眾苦之聚甚可厭患。』時王見佛神通相貌及聞如來所說之法，即發阿耨多羅三藐三菩提心。

[0820b11] 「又，不空見！時彼如來知王已發菩提之心，與諸大眾俱受王請，乘虛而往，至城便下。是王從佛步入宮門，獻座已訖，次第而坐。王與群臣、宮內眷屬，及國人民侍立左右，擎諸供饍前受嚫願，各各授食皆令充足。飯食已訖，漱口、澡手，復以種種華香、伎樂、名衣、上寶而以供養。時微密王即於是日，捨四天下及八十四億那由他妃后、婇女，以國王位付其長子，與八十億那由他人俱共往詣明相如來，於彼佛所出家修道。

[0820b20] 「王出家已，將欲請法，白言：『世尊！云何菩薩得諸佛所說念佛三昧？若人能得此三昧者，當疾成於阿耨多羅三藐三菩提、具足見法。』時明相佛告微密比丘：『菩薩有二法得此三昧，亦當疾成無上菩提。何謂二法？菩薩應當信於如來所說經典，此大方等諸佛行處。菩薩具足此二法者得此三昧，當疾成佛。復有二法。何謂為二？舍摩他、毘婆舍那。復具二法：捨我無我，安住慚愧、恐畏等法。菩薩若能具是二法，得此三昧，疾成正覺。』」

[0820c02] 告不空見：「是微密比丘白明相佛：『云何菩薩安住慚愧、恐畏之法得此三昧？』明相如來告比丘言：『菩薩應當捨三惡業、無慚愧等諸不善法，住於慚愧、恐畏之法。而是菩薩慚、畏具足，捨諸不善、修行善法，應護清淨身、口、意業。』

[0820c07] 「又，不空見！是時比丘於彼佛所聞說過患，即捨無慚、恐畏諸惡，精勤攝心，住諸善法，不失善法，欲令滿足。復更攝心安住正觀——觀一切法不增、不減，亦不見法去、來，生、滅。

[0820c11] 「微密比丘作是觀時，不見諸法有種種相。觀十二緣，如夢、如炎；觀於諸法，如影幻化；觀於諸法，無增、無減；觀於諸法，無名、無性；觀一切法，無滅、無生。微密菩薩如是修行，不久當得此三昧也。獲三昧已，辯才不斷，過六萬億那由他劫當得阿耨多羅三藐三菩提。」

[0820c16] 佛告不空見：「汝莫生疑，爾時捨國出家學道微密王者豈異人乎？蓮花上佛如來是也。微密菩薩安住慚愧，修習成就一切善法，不久便得如此三昧。

[0820c21] 「又，不空見！我今語汝諸佛所說念佛三昧，若有眾生不種善根，終不得聞如此三昧。」

[0820c22] 告不空見：「若善男子、善女人等，曾於過去無量佛所親近、供養、殖眾善本，方得聞此三昧寶王。何況書寫、讀誦、受持、分別解說、觀其義趣？是善男子、善女人等，所種善根無量無邊，不可稱計。是諸人等修菩薩乘，方得少聞如此三昧，次第當得阿耨多羅三藐三菩提；唯除身證。」

[0821a01] 時不空見白言：「世尊！是諸眾生不學大乘，為能得此三昧寶不？」

[0821a02] 佛言：「如是，亦當能得。又，不空見！譬如有藥，其質堅[革*卬]，不可斫刺，以石磨取，用之塗鼓。若有怨敵臨陣戰時，彼軍亦以毒塗其箭，聞鼓音聲，毒不能行。如是，不空見！若善男子、善女人等少得遇聞三昧光聲，是人皆當得於無上菩提之道；唯除身證。

[0821a07] 「又，不空見！譬如眾生若依須彌金色之邊，其身即與彼山同色。所以然者，山勢力故。如是，不空見！若有善男子、善女人等少聞三昧威光之力，當得阿耨多羅三藐三菩提；唯除身證。所以者何？而此三昧功德最勝不思議故。

[0821a13] 「又，不空見！譬如諸水，悉入大海，同其一味。所以然者，以海力故。若善男子、善女人等不能讀誦、持、說、書寫，但得暫聞此三昧寶，一切皆當得無上道。所以者何？三昧力故。

[0821a16] 「又，不空見！若人正說：『諸佛法門得三昧母，說此三昧。』是名正說。若人正說：『如是三昧，無量無邊功德之聚，攝取長養。』是名正說。

[0821a19] 「又，不空見！菩薩摩訶薩修行布施，於一念頃以眾妙寶奉獻恒沙諸佛世尊，以此功德當得成佛。若人讀誦、受、持、解說、書此三昧，功德勝彼布施之福不可稱計。」

[0821a23] 爾時，世尊即說此偈：

「我念往昔生，　　調御明相佛，
　一切諸世間，　　咸共所歸趣。
　慈悲哀眾生，　　為說眾妙法，
　是佛大知見，　　明了三世法。
　如此普明尊，　　世間最為上。
　如來不思議，　　無量深智力，
　開顯諸法門，　　為利群生故，
　發起大悲心，　　拔濟無量苦。
　明相善逝尊，　　八億聲聞眾，
　皆是阿羅漢，　　諸漏悉已盡，
　是諸應真等，　　隨從法王逝。
　時有安隱園，　　在城東北隅，
　大仙經行處，　　恒與聖眾俱。
　時有轉輪王，　　微密勇健士，
　憐愍一切故，　　導從出彼城。
　是王遙覩佛，　　其心甚寂怕，
　相好殊世表，　　威儀亦無比。
　王即步奉迎，　　往到世依所，
　既至如來前，　　頭頂接足禮。
　合掌恭敬已，　　往住於一面，
　請佛受明供，　　世尊默然許。
　王知佛垂許，　　還勅諸官屬，
　灑掃宮城內，　　嚴辦諸餚饍。
　王復到佛所，　　白言：『食時至，
　世尊若矜愍，　　願時屈威神，
　與諸聖眾俱，　　至當奉微供。』
　時佛聞王請，　　即現大神變，
　普放千億光，　　遍滿十方剎，
　一一光明中，　　化作億蓮華。
　大悲愍眾生，　　為眾現斯瑞。」
　又告不空見：　　「彼諸蓮華中，
　有大威德王，　　相好特端嚴。
　各以最勝意，　　廣說諸佛法：
『諸行皆無常，　　苦、空亦如是，
　無我恒不實，　　此為磨滅法。
　有何聰慧人，　　而生樂著心？
　諸行猶幻炎，　　破壞流動法。』
　大悲明相佛，　　演說如是法。
　諸天見世尊，　　奮大神通時，
　作眾上妙伎，　　廣設香花供：
『善哉！佛威力，　　不可得稱說。』
　王覩神化已，　　兼設妙供養，
　捐去四天下，　　及以五欲樂，
　出家守一心，　　以修菩提道。
　是王學道時，　　問彼明相佛：
『安住何等法，　　得佛力三昧？』
　時佛說二法，　　如是應當修，
　得此深妙定，　　施不思議樂。
　聞佛說法已，　　踊躍充遍身，
　即發菩提心，　　當得此三昧。
　微密比丘者，　　蓮華上佛是，
　若人信如來、　　不誹謗此經，
　是人住佛境，　　疾得此三昧；
　若人畏生死，　　心不著於我，
　常修舍摩他，　　及毘婆舍那，
　是人如此相，　　疾得此三昧；
　安住慚、恐畏，　　常修於止、捨，
　利智勤苦行，　　速得此寂定；
　觀法無增減，　　一切如虛空，
　是聰慧菩薩，　　疾得此三昧；
　不見諸法起，　　亦不見其盡，
　恒觀法無常，　　亦如夢幻等，
　常能勤習行，　　不久得此定；
　不見法異相，　　唯覩無生、滅，
　又如影響炎，　　當得此三昧；
　觀諸法平等，　　無有差別相，
　內既無身想、　　觀外亦復然，
　不見其名字，　　亦無有生、滅，
　若能如是觀，　　疾得此三昧。
　時微密比丘，　　如是諦觀已，
　初中及後夜，　　其心常相續。
　既聞如來說，　　不久得此定，
　即於一念頃，　　而證此三昧。
　得不斷菩提，　　即覩十方佛，
　具諸有為行，　　其心漸清淨。
　比丘在生死，　　滿十六千劫，
　曾供無量億，　　諸佛之世尊，
　然後獲寂定，　　得於無上道。」
　佛告不空見：　　「莫心疑、不信，
　汝是聰哲人，　　勿懷於異見。
　爾時比丘者，　　蓮華上佛是。
　我今語於汝、　　諸天及世人：
　若欲觀一切，　　無量諸法者，
　是人應當修，　　如此妙三昧；
　若有人樂欲，　　生無量功德，
　施眾難思樂，　　當持此三昧；
　若人樂欲見，　　十方三世佛，
　復樂轉法輪，　　當持此三昧；
　若有人樂欲，　　具足諸相好，
　深知生死緣，　　亦備眾善本，
　是以當勤持，　　如此勝三昧；
　若有人樂欲，　　遠離諸惡趣，
　為利眾生故，　　當持此三昧；
　如是善人等，　　昔已曾供養，
　非一、二與十，　　無量億諸佛，
　求最上菩提，　　得持此三昧。
　若人樂欲求，　　正念聞三昧，
　已曾多供養，　　過去無量佛，
　是人久勤修，　　過去所行道。
　若人於彼處，　　聞說勝三昧，
　即發歡喜心，　　踊躍意無量，
　昔已曾供養，　　多億天中天。
　若人於此經，　　常修相續心，
　讀誦及解說、　　受持與書寫，
　是人已曾見，　　無量大明力。
　譬如戰場所，　　他陣放毒箭，
　以聞藥鼓聲，　　毒消得歡樂。
　若人聞如是，　　勝定妙三昧，
　為他說此法，　　得明三昧力，
　當來必成佛，　　唯除身證者。
　如須彌功德，　　依者同其色；
　行者有深慧，　　聞定亦復然。
　若有人得聞，　　最勝三昧聲，
　斯人功德聚，　　猶如大海量，
　決定明三昧，　　當得於菩提。
　譬如江河水，　　悉入於大海，
　異本眾流相，　　皆同一醎味；
　若人聞如是，　　微妙之三昧，
　即同菩提性，　　無異、無分別。
　若有諸菩薩，　　於多億劫中，
　勤修行布施，　　為利一切眾，
　諸佛世依所，　　廣植無量業，
　是諸菩薩等，　　涉歷無數劫。
　雖行布施業，　　得福未為多，
　慈心說三昧，　　功德勝於彼。
　如母能生育，　　此三昧亦然，
　顯現難思議，　　諸佛之功德。
　是人聰慧故，　　常修此三昧，
　不久當疾得，　　無上自然佛。」◎

菩薩念佛三昧經卷第四

【經文資訊】大正藏第 13 冊 No. 0414 菩薩念佛三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA