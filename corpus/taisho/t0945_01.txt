新印大佛頂首楞嚴經序

前雄武軍節度推官許洞撰

[0105b28] 楞嚴經者，括
諸佛萬行之樞紐也。通幽洞微，非二乘所賾；開物成務，乃十地攸宗。其文曲而達，其旨隱而暢，入於至妙之域，出於無生之表，鏗鏘磅礴群彙率化，窮玄絕聖其在茲乎。是知大和無私雖幽必煦，至神無迹雖微必貫，玄功無宰雖遐必達，率由心絕有為而大千同照，道躋無作而至感必通。

[0105c07] 如來謂斯經可以鼓吹乎群心、開決乎佛性，爰集大眾會于室羅筏城，天龍鬼神共覃斯教。嗚呼！三界以五欲而成，故摩登伽以宣淫為發題之始也；眾生以愛纏而起，故阿難以破惑為成道之基也。是以論有心則以無心為攝，悲有生則以無生為誘，談有相則破一切色境為主，示有作則脫一切煩惱為樂，此蓋覺虛妄而歸真實也。至若舉三十六地獄之因果、十鬼十類之緣業，此蓋昧真實而起虛妄也。不明實相無以煥菩提之心，不破妄塵無以悟眾生之性，是法微妙，知之者亦已鮮矣；能深究於此復廣其利於天下，余見其。

大佛頂如來萬行首楞嚴經序

趙宋泉南沙門釋祖派述

[0105c24] 至心歸命禮南謨無見頂相首楞嚴王。圓如來之密因，具菩薩之萬行，真修行路，妙證悟門，大乘義以了明，一切事而究竟。爰自祇園休夏聖王延齋，紫金光聚耀十方，迦陵仙音流法界，恒沙薩埵咸來咨決心疑，闔國王臣畢集願聞法要。教由緣起，阿難被溺於婬坊，道假人弘，師利承宣於祕呪。由是七處徵心，全是妄性淨元明；八還顯見，本來真覺圓常住。標迷悟之根本，令諸闡提而墮彌戾車；示同別之狂勞，俾一顛迦而摧惡叉聚。富樓那執相難性，四緣本紀於異同；波斯匿惑斷為常，一念元無於生滅。妙明覺體，非因非緣非自然；精真見元，不合不和不離即。以至六根虛妄無非菩提妙心，七大遍周盡是如來藏性。三緣永斷，不迷鏡裏之頭；二義斯明，頓悟衣中之寶；金鐘擊處，聲滅而聞自不消。華[疊*毛]綰時，六忘而一不可得。譬夫天王賜屋，二十五聖而各陳悟入之門；遠客遊方，十河沙眾而盡識歸還之路。勅文殊之揀選，誰當其根；指觀音之圓通，實從中入。而況三無漏學，真為修習之要機，四淨律儀，實號秉持之明誨。欲誦祕密之章句，須嚴清淨之壇場，無邊積業悉氷消，一切所求皆果遂。復乃開三門之漸次，是先佛之規模；立五品之名題，作將來之眼目。良由兩種之顛倒，遂成十二之類生，歷七趣之輪迴，織五重之渾濁。於是迴千光相攬七寶床，深憐恣客迷主人，痛念認賊為己子。洗心非正，五十重之魔境現前；覺際入交，四十四之聖心超越。而後慶喜欽承於妙誨，能仁宣發於真慈，窮五陰之妄源，勝十方之獻寶。貧人七錢而布施，尚獲輪王；行者一念以流通，定登佛果。真乘奧典，祕字靈文，《大佛頂如來密因修證了義諸菩薩萬行首楞嚴經》甚深法藏。

大佛頂如來密因修證了義諸  菩薩萬行首楞嚴經卷第一  (一名中印度那蘭陀  大道場經，於灌頂部錄出別行)
大唐神龍元年龍集乙巳五月己卯  朔二十三日辛丑中天竺沙門般剌  蜜帝於廣州制止道場譯出

菩薩戒弟子前正諫大夫同中  書門下平章事清河房融筆授

烏長國沙門彌伽釋迦譯語

[0106b12]  如是我聞：

[0106b12]  一時，佛在室羅筏城祇桓精舍，與  大比丘眾千二百五十人俱，皆是無漏大阿  羅漢。佛子住持善超諸有，能於國土成就威
儀，從佛轉輪妙堪遺囑，嚴淨毘尼弘範三界，  應身無量度脫眾生，拔濟未來越諸塵累。其  名曰：大智舍利弗、摩訶目乾連、摩訶拘絺
羅、富樓那彌多羅尼子、須菩提、優波尼沙陀  等而為上首。復有無量辟支無學并其初心  同來佛所，屬諸比丘休夏自恣。十方菩薩諮
決心疑，欽奉慈嚴將求密義。即時如來敷座  宴安，為諸會中宣示深奧，法筵清眾得未曾  有，迦陵仙音遍十方界，恒沙菩薩來聚道場，  文殊師利而為上首。

[0106b24]  時，波斯匿王為其父王  諱日營齋，請佛宮掖自迎如來，廣設珍羞無  上妙味，兼復親延諸大菩薩；城中復有長者
居士，同時飯僧佇佛來應。佛勅文殊分領菩  薩及阿羅漢應諸齋主；唯有阿難先受別請，  遠遊未還不遑僧次，既無上座及阿闍黎，
途中獨歸其日無供。即時阿難執持應器，於  所遊城次第循乞，心中初求最後檀越以為  齋主，無問淨穢剎利尊姓及旃陀羅，方行等
慈不擇微賤，發意圓成一切眾生無量功德。  阿難已知如來世尊訶須菩提及大迦葉為  阿羅漢心不均平，欽仰如來開闡無遮度諸
疑謗。經彼城隍徐步郭門，嚴整威儀肅恭齋  法。

[0106c09]  爾時，阿難因乞食次經歷婬室，遭大幻術摩  登伽女以娑毘迦羅先梵天呪攝入婬席，婬  躬撫摩將毀戒體。如來知彼婬術所加，齋畢
旋歸；王及大臣長者居士，俱來隨佛願聞法  要。于時，世尊頂放百寶無畏光明，光中出生  千葉寶蓮，有佛化身結跏趺坐，宣說神呪，勅
文殊師利將呪往護，惡呪銷滅，提  獎  阿難及  摩登伽歸來佛所。阿難見佛頂禮悲泣，恨無  始來一向多聞未全道力，殷勤啟請十方如
來得成菩提妙奢摩他、三摩禪那最初方便。  於時，復有恒沙菩薩及諸十方大阿羅漢、辟支  佛等，俱願樂聞，退坐默然承受聖旨。

[0106c21]  佛告阿難：「汝我同氣情均天倫，當初發心，於  我法中見何勝相，頓捨世間深重恩愛？」

[0106c22]  阿難  白佛：「我見如來三十二相勝妙殊絕，形體映  徹猶如瑠璃。常自思惟：『此相非是欲愛所生。
何以故？欲氣麁濁，腥臊交遘膿血雜亂，不能  發生勝淨妙明紫金光聚。』是以渴仰從佛剃  落。」

[0106c27]  佛言：「善哉，阿難！汝等當知，一切眾生從無  始來生死相續，皆由不知常住真心性淨明  體，用諸妄想，此想不真故有輪轉。汝今欲
研無上菩提真發明性，應當直心詶我所問。  十方如來同一道故，出離生死皆以直心，心  言直故，如是乃至終始地位，中間永無諸委
曲相。阿難！我今問汝，當汝發心緣於如來三  十二相，將何所見誰為愛樂？」

[0107a05]  阿難白佛言：「世  尊！如是愛樂用我心目。由目觀見如來勝相  心生愛樂，故我發心願捨生死。」

[0107a07]  佛告阿難：「如  汝所說，真所愛樂因于心目，若不識知心目  所在，則不能得降伏塵勞。譬如國王為賊所
侵，發兵討除，是兵要當知賊所在。使汝流轉  心目為咎。吾今問汝，唯心與目今何所在？」

[0107a12]  阿難白佛言：「世尊！一切世間十種異生，同將  識心居在身內；縱觀如來青蓮花眼亦在佛  面，我今觀此浮根四塵秖在我面，如是識心
實居身內。」

[0107a16]  佛告阿難：「汝今現坐如來講堂，觀祇陀林今  何所在？」

[0107a17]  「世尊！此大重閣清淨講堂在給孤園，  今祇陀林實在堂外。」

[0107a18]  「阿難！汝今堂中先何所  見？」

[0107a19]  「世尊！我在堂中，先見如來，次觀大眾，如是  外望方矚林園。」

[0107a20]  「阿難！汝矚林園因何有見？」

[0107a20]  「世  尊！此大講堂戶牖開豁，故我在堂得遠瞻見。」

[0107a22]  爾時，世尊在大眾中，舒金色臂摩阿難頂，告  示阿難及諸大眾：「有三摩提名大佛頂首楞  嚴王，具足萬行，十方如來一門超出妙莊嚴
路。汝今諦聽！」阿難頂禮，伏受慈旨。

[0107a26]  佛告阿難：「如汝所言身在講堂，戶牖開豁遠  矚林園，亦有眾生在此堂中，不見如來見堂  外者。」

[0107a28]  阿難答言：「世尊！在堂不見如來能見林  泉，無有是處。」

[0107a29]  「阿難！汝亦如是！汝之心靈一  切明了。若汝現前所明了心實在身內，爾時  先合了知內身；頗有眾生先見身中後觀外
物，縱不能見心、肝、脾、胃，爪生、髮長、筋轉、脈搖，  誠合明了，如何不知？必不內知，云何知外？是  故應知汝言：『覺了能知之心住在身內。』無有  是處。」

[0107b06]  阿難稽首而白佛言：「我聞如來如是法  音，悟知我心實居身外。所以者何？譬如燈光  然於室中，是燈必能先照室內，從其室門後
及庭際，一切眾生不見身中獨見身外，亦如  燈光居在室外不能照室。是義必明將無所  惑，同佛了義得無妄耶？」

[0107b12]  佛告阿難：「是諸比丘適來從我室羅筏城，循  乞摶食歸祇陀林，我已宿齋，汝觀比丘一人  食時諸人飽不？」

[0107b14]  阿難答言：「不也。世尊！何以故？  是諸比丘雖阿羅漢，軀命不同，云何一人能  令眾飽？」

[0107b16]  佛告阿難：「若汝覺了知見之心實在  身外，身心相外自不相干，則心所知身不能  覺，覺在身際心不能知。我今示汝兜羅綿手，
汝眼見時心分別不？」

[0107b19]  阿難答言：「如是，世尊！」

[0107b19]  佛  告阿難：「若相知者，云何在外？是故應知汝言：  『覺了能知之心住在身外。』無有是處。」

[0107b22]  阿難白佛言：「世尊！如佛所言，不見內故不居身  內；身心相知不相離故，不在身外。我今思惟，  知在一處。」

[0107b24]  佛言：「處今何在？」

[0107b24]  阿難言：「此了知  心，既不知內而能見外，如我思忖潛伏根裏，  猶如有人取瑠璃椀合其兩眼，雖有物合而
不留礙，彼根隨見隨即分別，然我覺了能知  之心，不見內者為在根故，分明矚外無障礙  者潛根內故。」

[0107c01]  佛告阿難：「如汝所言，潛根內者猶如瑠璃。彼  人當以瑠璃籠眼，當見山河見瑠璃不？」

[0107c02]  「如是，  世尊！是人當以瑠璃籠眼，實見瑠璃。」

[0107c03]  佛告阿  難：「汝心若同瑠璃合者，當見山河何不見眼？  若見眼者，眼即同境不得成隨；若不能見，云
何說言此了知心，潛在根內如瑠璃合？是故  應知汝言：『覺了能知之心潛伏根裏如瑠璃  合。』無有是處。」

[0107c09]  阿難白佛言：「世尊！我今又作如是思惟：『是眾  生身，府藏在中竅穴居外，有藏則暗有竅則  明。』今我對佛，開眼見明名為見外，閉眼見暗
名為見內，是義云何？」

[0107c13]  佛告阿難：「汝當閉眼見暗之時，此暗境界為  與眼對？為不對眼？若與眼對，暗在眼前云何  成內？若成內者，居暗室中無日月燈，此室
暗中皆汝焦府？若不對者，云何成見？若離外  見內對所成，合眼見暗名為身中，開眼見明  何不見面？若不見面，內對不成。見面若成，此
了知心及與眼根乃在虛空，何成在內？若  在虛空，自非汝體。即應如來今見汝面亦是汝  身，汝眼已知身合非覺，必汝執言身眼兩覺
應有二知，即汝一身應成兩佛。是故應知汝  言：『見暗名見內者。』無有是處。」

[0107c23]  阿難言：「我常聞  佛開示四眾：『由心生故，種種法生；由法生故，  種種心生。』我今思惟，即思惟體實我心性，隨
所合處心則隨有，亦非內、外、中間三處。」

[0107c27]  佛告阿難：「汝今說言：『由法生故種種心生，隨  所合處心隨有』者，是心無體則無所合。若無  有體而能合者，則十九界因七塵合。是義不
然！若有體者，如汝以手自挃其體，汝所知心  為復內出？為從外入？若復內出還見身中；若  從外來先合見面。」

[0108a04]  阿難言：「見是其眼，心知非眼，為見非義。」

[0108a04]  佛言：  「若眼能見，汝在室中門能見不？則諸已死尚  有眼存應皆見物。若見物者，云何名死？阿難！
又汝覺了能知之心若必有體，為復一體？為  有多體？今在汝身，為復遍體？為不遍體？若一  體者，則汝以手挃一  肢  時，四  肢  應覺，若咸
覺者，挃應無在。若挃有所，則汝一體自不能  成。若多體者，則成多人。何體為汝？若遍體者，  同前所挃。若不遍者，當汝觸頭，亦觸其足，頭
有所覺，足應無知。今汝不然，是故應知，隨所  合處心則隨有，無有是處。」

[0108a15]  阿難白佛言：「世尊！我亦聞佛與文殊等諸法  王子談實相時，世尊亦言：『心不在內亦不在  外。』如我思惟，內無所見外不相知，內無知故
在內不成；身心相知在外非義。今相知故，復  內無見，當在中間。」

[0108a20]  佛言：「汝言中間，中必不迷，非無所在。今汝推  中，中何為在？為復在處？為當在身？若在身者，
在邊非中，在中同內。若在處者，為有所表？為  無所表？無表同無，表則無定。何以故？如人以  表表為中時，東看則西，南觀成北。表體既混，  心應雜亂。」

[0108a26]  阿難言：「我所說中，非此二種。如世尊言：『眼色  為緣，生於眼識。』眼有分別，色塵無知，識生其  中，則為心在。」

[0108a28]  佛言：「汝心若在根、塵之中，此之  心體為復兼二？為不兼二？若兼二者，物體雜  亂，物非體知，成敵兩立云何為中？兼二不成，
非知不知即無體性，中何為相？是故應知，當  在中間，無有是處。」

[0108b04]  阿難白佛言：「世尊！我昔見佛與大目連、須菩  提、富樓那、舍利弗四大弟子共轉法輪，常言：  『覺知分別心性，既不在內，亦不在外，不在中
間，俱無所在。一切無著名之為心。』則我無著  名為心不？」

[0108b09]  佛告阿難：「汝言覺知分別心性俱無在者，世  間虛空水陸飛行，諸所物象名為一切。汝不  著者，為在為無？無則同於龜毛兔角，云何不
著？有不著者不可名無，無相則無，非無則相，  相有則在，云何無著？是故應知，一切無著名  覺知心，無有是處。」

[0108b15]  爾時，阿難在大眾中即從座起，偏袒右肩右  膝著地，合掌恭敬而白佛言：「我是如來最小  之弟，蒙佛慈愛，雖今出家猶恃憍憐，所以多
聞未得無漏，不能折伏娑毘羅呪，為彼所轉  溺於婬舍，當由不知真際所指。唯願世尊  大慈哀愍，開示我等奢摩他路，令諸闡提隳
彌戾車。」作是語已，五體投地。及諸大眾傾渴  翹佇，欽聞示誨。

[0108b23]  爾時，世尊從其面門放種種光，其光晃耀如  百千日，普佛世界六種震動，如是十方微塵  國土一時開現；佛之威神令諸世界合成一
界，其世界中所有一切諸大菩薩，皆住本國  合掌承聽。

[0108b28]  佛告阿難：「一切眾生從無始來種種顛倒，業  種自然如惡叉聚，諸修行人不能得成無上  菩提，乃至別成聲聞、緣覺，及成外道、諸天魔
王及魔眷屬，皆由不知二種根本，錯亂修習，  猶如煮沙欲成嘉饌，縱經塵劫終不能得。云  何二種？阿難！一者無始生死根本，則汝今者
與諸眾生，用攀緣心為自性者；二者無始菩  提涅槃元清淨體，則汝今者識精元明，能生  諸緣緣所遺者。由諸眾生遺此本明，雖終日  行而不自覺，枉入諸趣。

[0108c09]  「阿難！汝今欲知奢摩他路願出生死，今復問  汝。」

[0108c10]  即時，如來舉金色臂屈五輪指，語阿難言：  「汝今見不？」

[0108c11]  阿難言：「見。」

[0108c11]  佛言：「汝何所見？」

[0108c11]  阿難言：  「我見如來舉臂屈指，為光明拳，曜我心目。」

[0108c12]  佛  言：「汝將誰見？」

[0108c13]  阿難言：「我與大眾同將眼見。」

[0108c14]  佛告阿難：「汝今答我。如來屈指為光明拳，耀  汝心目，汝目可見。以何為心，當我拳耀？」

[0108c15]  阿難  言：「如來現今徵心所在，而我以心推窮尋逐，  即能推者，我將為心。」

[0108c18]  佛言：「咄！阿難！此非汝心。」

[0108c18]  阿難矍然避座合掌，  起立白佛：「此非我心，當名何等？」

[0108c19]  佛告阿難：「此  是前塵虛妄相想惑汝真性。由汝無始至于  今生認賊為子，失汝元常故受輪轉。」

[0108c22]  阿難白佛言：「世尊！我佛寵弟，心愛佛故令我  出家，我心何獨供養如來，乃至遍歷恒沙國  土，承事諸佛及善知識，發大勇猛，行諸一切
難行法事皆用此心；縱令謗法永退善根亦  因此心。若此發明不是心者，我乃無心同諸  土木，離此覺知更無所有。云何如來說此非
心？我實驚怖，兼此大眾無不疑惑，唯垂大悲  開示未悟！」

[0109a01]  爾時，世尊開示阿難及諸大眾，欲令心入無  生法忍，於師子座摩阿難頂而告之言：「如來  常說諸法所生唯心所現，一切因果世界微
塵因心成體。阿難！若諸世界一切所有，其中  乃至草葉縷結，詰其根元咸有體性，縱令虛  空亦有名貌，何況清淨妙淨明心性一切心
而自無體？若汝執悋分別覺觀，所了知性必  為心者，此心即應離諸一切色、香、味、觸，諸塵  事業別有全性，如汝今者承聽我法，此則因
聲而有分別，縱滅一切見聞覺知，內守幽閑  猶為法塵分別影事，我非勅汝執為非心，但  汝於心微細揣摩，若離前塵有分別性即真
汝心；若分別性離塵無體，斯則前塵分別影  事，塵非常住若變滅時，此心則同龜毛兔角，  則汝法身同於斷滅，其誰修證無生法忍？」即  時阿難與諸大眾默然自失。

[0109a16]  佛告阿難：「世間  一切諸修學人，現前雖成九次第定，不得漏  盡成阿羅漢，皆由執此生死妄想誤為真實。  是故汝今雖得多聞不成聖果。」

[0109a19]  阿難聞已，重  復悲淚五體投地，長跪合掌而白佛言：「自我  從佛發心出家，恃佛威神，常自思惟無勞我
修，將謂如來惠我三昧，不知身心本不相代，  失我本心，雖身出家心不入道，譬如窮子捨  父逃逝，今日乃知雖有多聞，若不修行與不
聞等，如人說食終不能飽。世尊！我等今者二  障所纏，良由不知寂常心性。唯願如來哀愍  窮露發妙明心，開我道眼。」

[0109a28]  即時如來從胸卍字涌出寶光，其光晃昱有  百千色，十方微塵普佛世界一時周遍，遍灌  十方所有寶剎諸如來頂，旋至阿難及諸大
眾。告阿難言：「吾今為汝建大法幢，亦令十方  一切眾生，獲妙微密性淨明心得清淨眼。阿  難！汝先答我見光明拳，此拳光明因何所有？  云何成拳汝將誰見？」

[0109b05]  阿難言：「由佛全體閻浮  檀金赩如寶山，清淨所生故有光明，我實眼  觀五輪指端屈握示人，故有拳相。」

[0109b08]  佛告阿難：「如來今日實言告汝，諸有智者要  以譬喻而得開悟。阿難！譬如我拳，若無我手  不成我拳；若無汝眼不成汝見。以汝眼根例
我拳理，其義均不？」

[0109b11]  阿難言：「唯然，世尊！既無我  眼不成我見，以我眼根例如來拳，事義相類。」

[0109b13]  佛告阿難：「汝言相類，是義不然。何以故？如無  手人拳畢竟滅；彼無眼者非見全無。所以者  何？汝試於途詢問盲人：『汝何所見？』彼諸盲人
必來答汝：『我今眼前唯見黑暗，更無他矚。』以  是義觀，前塵自暗，見何虧損？」

[0109b18]  阿難言：「諸盲眼前唯覩黑暗，云何成見？」

[0109b18]  佛告  阿難：「諸盲無眼唯觀黑暗，與有眼人處於暗  室，二黑有別？為無有別？」

[0109b20]  「如是，世尊！此暗中人  與彼群盲，二黑校量曾無有異。」

[0109b21]  「阿難！若無眼  人全見前黑，忽得眼光還於前塵，見種種色  名眼見者；彼暗中人全見前黑，忽獲燈光，亦
於前塵見種種色，應名燈見。若燈見者，燈能  有見自不名燈，又則燈觀何關汝事？是故當  知燈能顯色。如是見者是眼非燈，眼能顯色，  如是見性是心非眼。」

[0109b28]  阿難雖復得聞是言，與諸大眾口已默然心  未開悟，猶冀如來慈音宣示，合掌清心佇佛  悲誨。

[0109c02]  爾時，世尊舒兜羅綿網相光手，開五輪指，誨  勅阿難及諸大眾：「我初成道於鹿園中，為阿  若多五比丘等及汝四眾言：『一切眾生不成
菩提及阿羅漢，皆由客塵煩惱所誤。』汝等當  時因何開悟今成聖果？」

[0109c07]  時，憍陳那起立白佛：「我今長老於大眾中獨  得解名，因悟客塵二字成果。世尊！譬如行客  投寄旅亭，或宿或食，食宿事畢，俶裝前途
不遑安住；若實主人自無攸往。如是思惟不  住名客、住名主人，以不住者名為客義。又如  新霽清暘昇天光入隙中，發明空中諸有塵
相，塵質搖動虛空寂然。如是思惟澄寂名空，  搖動名塵，以搖動者名為塵義。」

[0109c14]  佛言：「如是。」

[0109c15]  即時，如來於大眾中屈五輪指，屈已復開，開  已又屈，謂阿難言：「汝今何見？」

[0109c16]  阿難言：「我見如  來百寶輪掌眾中開合。」

[0109c17]  佛告阿難：「汝見我手  眾中開合，為是我手有開有合？為復汝見有  開有合？」

[0109c19]  阿難言：「世尊！寶手眾中開合，我見如  來手自開合，非我見性自開自合。」

[0109c20]  佛言：「誰  動誰靜？」

[0109c21]  阿難言：「佛手不住，而我見性尚無有  靜，誰為無住。」

[0109c22]  佛言：「如是。」

[0109c22]  如來於是從輪掌中  飛一寶光在阿難右，即時阿難迴首右  [辦-力+目]  ，又  放一光在阿難左，阿難又則迴首左  [辦-力+目]
。佛告  阿難：「汝頭今日何因搖動？」

[0109c25]  阿難言：「我見如來  出妙寶光來我左右，故左右觀，頭自搖動。」

[0109c26]  「阿  難！汝  [辦-力+目]  佛光左右動頭，為汝頭動？為復見動？」

[0109c28]  「世尊！我頭自動，而我見性尚無有止，誰為搖  動。」

[0109c29]  佛言：「如是。」

[0110a01]  於是如來普告大眾：「若復眾生，以搖動者名  之為塵，以不住者名之為客，汝觀阿難頭自  動搖  見  無所動，又汝觀我手自開合見無舒
卷，云何汝今以動為身、以動為境，從始洎終  念念生滅，遺失真性顛倒行事，性心失真認  物為己，輪迴是中自取流轉？」

大佛頂萬行首楞嚴經卷第一

* * *

【經文資訊】大正藏第 19 冊 No. 0945 大佛頂如來密因修證了義諸菩薩萬行首楞嚴經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，中華佛教百科文獻基金會提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
