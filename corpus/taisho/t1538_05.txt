施設論卷第五
譯經三藏朝散大夫試光祿卿  光梵大師賜紫沙門臣惟淨等  奉　詔譯

對法大論中因施設門第八之二

[0523b22]  又問：何因未離欲者當趣滅時，上風吹鼓  內入其身；已離欲者當趣滅時，無上風吹鼓  內入其身？答：未離欲者當趣滅時，外心生起，
住著奔流，風吹目開，心周遍故其風不止，是  故上風吹鼓內入其身。已離欲者當趣滅時，  無外心生起住著奔流，無風所吹目不開合，
無心周遍其風乃止，是故無上風吹鼓內入  其身。由此因故，其事如是。

[0523c01]  又問：何因人命存活，身體輕安而復調暢；命  既終歿，身體堅重而不調暢。答：其終歿者，邊  際分位火界風界二界俱滅，是故堅重而不
調暢。彼存活者，中間分位火界風界二界不  滅，是故輕安而復調暢。由此因故，其事如  是。

[0523c06]  又問：何因人命存活，現住世間，飲食銷  散；既終歿已，食不銷散？答：人命存活現住  世者，中間分位火界水界風界不滅，由彼水
界流潤、火界成熟、風界吹鼓，故其所食而  乃銷散。彼終歿者，邊際分位水界火界風  界俱滅，以其所食，水不流潤、火不成熟、風
不吹鼓，故不銷散。由此因故，其事如是。

[0523c13]  又問：何因人命存活，現住世間，身無穢氣；  既終歿已；穢氣充盈？答：人命存活現住世者，  中間分位火界風界二界不滅，隨逐水界而
得盈滿，是故彼身無諸穢氣。既終歿已，邊際  分位火界風界二界俱滅，不隨水界而得盈  滿，是故彼身乃有穢氣。由此因故，其事如  是。

[0523c20]  又問：何因人命存活，現住世間，出息入息  而常隨轉；彼終歿者，其事不然？答：命存活者，  以思惟發悟故依止於思，是故存活出入息
轉。既終歿者，無所思故，其事如是。

[0523c24]  又問：何因彼訓狐鳥，夜見晝不見？答：彼訓狐  鳥，目中瞳人其狀赤色，夜中無障、晝即有  障，是故夜見而晝不見。

[0523c26]  又問：何因人能晝  見夜乃不見？答：人之目中瞳人，其狀黑色，晝  乃無障、夜即有障，是故晝見而夜不見。

[0523c29]  又問：何因犬馬夜見晝亦能見？答：犬馬目中  瞳人黃色，晝夜無障，是故俱見。

[0524a02]  又問：何因魚於水中能見、陸中不見？答：諸魚  者目中瞳人，眵淚所覆，水中無障、陸中有障，  故水中見、陸中不見。

[0524a04]  又問：何因人之兩目，  陸中無障、水中有障？答：人之目中瞳人，水泡  所成，是故陸中無障、水中有障。

[0524a07]  又問：何因龜鼈蝦蟇及水蛭等，水陸俱見？答：  龜鼈蝦蟇及水蛭等，目中瞳人，骨之所成，陸  中水中俱無障礙，是故俱見。

對法大論中因施設門第九

[0524a11]  總說頌曰：

睡眠惡戾及棹舉，　　多舌語言并暗鈍，  
念慧而復煩惱增，　　不頴利於禪定等。

[0524a14]  又問：何因世間有多睡眠之者？答：謂若有  人常所近習多睡眠者，於光明法中而不近  習。彼人至謝滅已，當復云何？謂作蟒蛇龍
等。由此因故？其事如是。

[0524a18]  又問：何因有少睡眠者？答：謂若有人於光明  法中，作光明想多所近習，於昏沈睡眠法中  而不近習。彼人至謝滅已，當復云何？謂作
仙人及出家人、諸長者等，或生色、無色界天  中。由此因故，其事如是。

[0524a23]  又問：何因有惡戾者？答：謂若有人常所近習  運用執行刀杖器械諸惡戾人，不能近習  不行刀杖不惡戾者。彼人至謝滅已，當復
云何？謂作屠宰魁膾、畋獵漁捕、調制象馬、杻  械繫縛諸不律者。由此因故，其事如是。

[0524a28]  又問：何因有不惡戾者？答：謂若有人常所近  習不行刀杖不惡戾人，而不近習諸惡戾者。  彼人至謝滅已，當復云何？謂作仙人及出家
人、諸長者等，或生色、無色界天中。由此因故，  其事如是。

[0524b04]  又問：何因有掉舉者？答：謂若有人常所近習  多掉舉者，不能近習諸寂止者。彼人至謝滅  已，當復云何？謂作歌舞戲笑之人，或生欲界
天中。由此因故，其事如是。

[0524b08]  又問：何因有不掉舉者？答：謂若有人常所近  習諸寂止者：而不近習掉舉之人。彼人至謝  滅已：當復云何：謂作仙人及出家人、諸長者
等，或生色、無色界天中。由此因故，其事如  是。

[0524b13]  又問：何因世有多舌多語之者？答：謂若有人  常所近習多語之人，不能近習少語之者。彼  人至謝滅已，當復云何？謂作鸚鵡鶖鷺、拘枳
羅燕鴈等諸飛鳥。由此因故，其事如是。

[0524b17]  又問：何因有不多舌多語者？答：謂若有人常  所近習少語之人，不能近習多語之者。彼人  至謝滅已，當復云何？謂作仙人及出家人、諸
長者等，或生，色無色界天中。由此因故，其  事如是。

[0524b22]  又問：何因有暗鈍者？答：謂若有人不能近習  多聞之人，不以各各方處之言說釋義理。由  此因故，其事如是。

[0524b25]  又問：何因有不暗鈍者？答：謂若有人常所近  習多聞之人，不能近習寡聞之者，能以各各  方處之言說釋義理。彼人至謝滅已，謂作婆
羅門中善說法者，或作沙門中善說法者。由  此因故，其事如是。

[0524c01]  復次當知，少語之人有其二種：一者卑賤：二  者尊高。何等是為卑賤少語？謂若有人，雖復  卑賤，以有智故，常能依止父母師長名稱尊
者及餘有智之人，故雖卑賤而能少語。何等  是為尊高少語，謂若有人，本性尊高而復有  智，常能依止父母師長名稱尊者及餘有智  之人，故能少語。

[0524c08]  又問，何因世有有行無慧之者？答：謂若有人  多求正法心無厭足，然於理趣不能伺察。由  此因故，其事如是。

[0524c11]  又問：何因世有有慧無行之者？答：謂若有人  於法理趣能諦伺察，然於正法不能多求，  少以為足。由此因故，其事如是。

[0524c14]  又問：何因世有無慧無行之者：答：謂若有人  不能多求正法，復於理趣不能伺察。由此因  故，其事如是。

[0524c17]  又問：何因世有有行有慧之者？答：謂若有人  多求正法，復於理趣能諦伺察。由此因故，其  事如是。

[0524c20]  又問：何因而能住持正法？答：謂若有人能於  諸法行相之中，依止十二處法而善攝受。由  此因故，其事如是。

[0524c23]  又問，何因世有失念之者，答：謂若有人於不  善法，積集而轉、近習修作、廣多惡行。彼人身  壞命終，墮在惡趣地獄中。生地獄歿已，設欲
來生人同分中，縱得為人壽量短促。人中  歿已，當生還復無多記念、所為忘失。由此因  故，其事如是。

[0524c29]  又問：何因世有多記念者？答：謂若有人於諸  善法，積集而轉、近習修作、廣多善行。彼人身  壞命終，墮在善趣天界中。生天趣歿已，若欲
來生人同分中，即得為人，壽量長遠。人中歿  已，當生還復廣多記念、所為不忘。由此因故，  其事如是。

[0525a06]  又問：何因世有深極煩惱之者？答：謂若有人  於其欲想、瞋想、害想、欲因、瞋因、害因、欲尋、瞋尋、
害尋，近習修作，於極煩惱隨應而轉。由此因  故，其事如是。

[0525a09]  又問：何因世有不極煩惱之者？  答：謂若有人於出離想、不瞋想、不害想、出離  因、不瞋因、不害因、出離尋、不瞋尋、不害尋，近
習修作，於極煩惱不隨應轉。由此因故，其事  如是。

[0525a14]  又問：何因世有不能速成禪定、忍辱二善法  者？答：謂若有人於其諸法行相決定義中不  善攝受。由此因故，不能速成禪定、忍辱二種  善法。

[0525a18]  又問：何因有能速成禪定：忍辱二種善法者？  答：謂若有人於其諸法行相決定義中能善  攝受。由此因故，即能速成禪定、忍辱二種善  法。

◎

◎對法大論中因施設門第十之一

[0525a23]  總說頌曰：

須彌大地及方處，　　山有廣多草木者，  
多樹及彼枝葉多，　　花果豐盈茂盛等。

[0525a26]  又問：何因一切山中，須彌山王最高最勝？答：  世界成，時彼須彌山界地最上、處逕最上、殊  妙最上、輪圍最上，總聚方處而成其山。由此
因故，須彌山王最高最勝。

[0525b01]  又問：何因北方地界多樹多草？答：世界成時，  北面風吹，界地最上、處逕最上、殊妙最上，總  聚方處，是故北方多樹多草。

[0525b04]  又問：何因於大地中，一類地高、一類地下？答：  此大地中，一類地方土界高涌，得少天雨流  潤澍渧，其下低陷故彼地下。又此大地，一類
地方而有諸寶，謂鐵白銅、白鑞黑鑞及金銀  等，并餘所有堅硬之物藏伏地中。雖天雨  澍渧，其下不陷，故彼地高。由此因故，大地  方處有高有下。

[0525b11]  又問：何因眾山之中，一類山高、一類山低？答：  謂世界成時，有極猛風鼓地大種，總聚而  高。若復微風吹鼓，少聚地種，故彼山低。又復
諸山地界高涌，得少天雨流潤澍渧，其下低  陷，故彼山低。有一類山，而有諸寶，謂鐵白銅、  白鑞黑鑞及金銀等，并餘所有堅硬之物藏
伏山下。雖天雨澍渧，其地不陷，故彼山高。由  此因故，大地方處山有高低。

◎

施設論卷第五

* * *

【經文資訊】大正藏第 26 冊 No. 1538 施設論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
