大方廣佛華嚴經卷第三十三

東晉天竺三藏佛馱跋陀羅譯

普賢菩薩行品第三十一

[0607a06] 爾時，普賢菩薩摩訶薩告諸菩薩言：「佛子！如向所說是微少說，何以故？一切如來、應供、等正覺為受化者隨應說法，愚癡眾生諸纏所纏，計我、我所，著吾我見，常隨顛倒，生邪見惑，起邪虛妄，為縛所縛，流轉生死，遠如來道，為如是等諸眾生故，如來、應供、等正覺，出興于世。

[0607a12] 「佛子！若菩薩摩訶薩起一瞋恚心者，一切惡中無過此惡，何以故？佛子！菩薩摩訶薩起瞋恚心，則受百千障礙法門，何等百千？所謂：受不見菩提障，不聞正法障，生不淨國障，生惡道障，生八難處障，多疾病障，多被謗毀障，生闇鈍趣障，失正念障，少智慧障，眼、耳、鼻、舌、身、意等障，近惡知識障，近惡伴黨障，近惡人障，與惡人同止障，不樂賢善共事障，遠正見障，生外道家障，離佛正教障，入魔境界障，不見善知識障，諸善根障，增不善法障，生惡家障，生邊地障，生惡人中障，生天貧窮障，生諸龍、夜叉、乾闥婆、阿脩羅、迦樓羅、緊那羅、摩睺羅伽、羅剎中障，不樂佛法障，習童蒙法障，樂小乘障，不樂大乘障，多生驚怖障，樂生死障，著三界障，不護佛法障，不樂聞佛自在神力障，菩薩清淨諸根障，離菩薩行障，離菩薩深心希望障，不攝正念障，不發起一切智心障，不淨施行障，不淨業障，不淨報障，不成長諸力障，斷智慧根障，不受持菩薩諸行障，誹謗佛法障，遠離菩提障，不入佛境障，墮諸魔界障，不能求佛法障，聞諸菩薩大莊嚴事生恐怖障，不樂菩薩共住障，不樂求菩薩善根業障，邪見蓋疑障，增益愚癡障，捨菩薩戒、隨順破戒障，不信如來戒障，聞佛讚歎諸持戒者生瞋恚心障，離忍辱樂常懈怠障，謗諸菩薩不退精進障，捨三昧慧障，誹謗般若波羅蜜巧方便障，不知是處、非處方便障，不知度脫眾生方便障，不入菩薩諸深智障，不出生菩薩諸道障，於菩薩十種眼生盲障，於菩薩法不能出生無礙法流障，無礙耳、鼻障，不具相好障，無礙舌障，不能別知眾生音聲障，於眾生中生懈怠心障，狂亂業障，離三種戒障，無礙諸入障，口四過、意惡業障，生增上貪恚、邪見障，不求正法障，於菩薩法懈怠心障，菩薩精進法中疑惑心障，捨離菩薩決定法障，損減菩薩智慧門障，損減正念障，遠離佛法障，不習菩薩離生法障，菩薩謙下心障，遠離聲聞、緣覺離生法障，不順三世諸佛菩薩障。佛子！菩薩摩訶薩起一瞋恚心受如是等百障法門，乃至百千障礙法門。何以故？佛子！我不見有一惡法出過菩薩一瞋恚心。

[0607b25] 「佛子！是故菩薩摩訶薩欲疾具足菩薩行者，應當修習十種正法。何等為十？所謂：不捨一切眾生，於諸菩薩生如來想，常不誹謗一切佛法，於諸佛剎得無盡智，恭敬信樂菩薩所行，不捨虛空、法界等菩提之心，分別菩提究竟佛力到於彼岸，修習菩薩一切諸辯，教化眾生心無疲厭，於一切世界示現受生而不樂著。

[0607c04] 「佛子！菩薩摩訶薩安住如是十種正法，則能攝取十種清淨之法。何等為十？所謂：於甚深法究竟清淨，親近善知識清淨，能護諸佛正法清淨，悉能分別空界清淨，善入法界清淨，智慧了諸心行清淨，令諸菩薩善根清淨，心常不著諸劫清淨，智慧觀察三世清淨，成就諸佛種姓清淨。

[0607c11] 「佛子！菩薩摩訶薩安住如是清淨正法，則能具足十種正智。何等為十？所謂：分別眾生心心行智，分別眾生諸業報智，普照一切諸佛法智，於諸佛法得方便次第智，具足一切總持門智，成就一切文字辯智，善知眾生一切語智，示現一切世界身智，具足普照一切眾生智，於一切趣得一切智。

[0607c17] 「佛子！菩薩摩訶薩安住如是十種正智，則入十種巧隨順入。何等為十？所謂：一切世界入一毛道，一毛道出不可思議剎；一切眾生身悉入一身，於一身出無量諸身；不可說劫悉入一念，令一念入不可說劫；一切佛法悉入一法，令一法入一切佛法；一切諸入入於一入，令一入入一切諸入；一切諸根入於一根，令一根入一切諸根；一切諸根入非根法，非根法入一切諸根；一切諸相悉入一相，一相入於一切諸相；一切語音入一語音，一語音入一切語音；一切三世悉入一世，令一世入一切三世。

[0607c29] 「佛子！菩薩摩訶薩分別如是十種入法，則能安住十種直心。何等為十？所謂：安住一切世界語言、非語言法直心，安住正念一切眾生直心，安住虛空界直心，安住法界無量無邊直心，安住一切佛順正法直心，安住甚深善法不壞正法直心，安住除滅一切疑惑直心，安住等觀三世法直心，安住三世諸佛平等直心，安住諸佛無量力直心。

[0608a08] 「佛子！菩薩摩訶薩安住如是十種直心，則得諸佛十種巧方便法。何等為十？所謂：得巧方便，普照一切諸佛深法；得巧方便，出生諸佛甚深勝法；得巧方便，分別演說一切諸佛莊嚴之法；得巧方便，深入一切佛平等法；得巧方便，分別別相一切佛法；得巧方便，入不可壞諸佛正法；得巧方便，入一切佛諸莊嚴法；得巧方便，以一方便入一切佛法；得巧方便，入佛無量諸方便法；得巧方便，於一切佛法心得自在而不退轉。佛子！是為十種巧方便法。

[0608a19] 「佛子！是故菩薩摩訶薩應當一心恭敬聽受是法，何以故？菩薩摩訶薩得聞是法，以少方便疾得阿耨多羅三藐三菩提，與三世佛等。」爾時，佛神力故，法如是故，十不可說億那由他佛剎微塵等世界六種震動，雨出過諸天一切華雲雨、妙香雲雨、末香雲雨、衣蓋幢幡眾寶莊嚴具雲雨、妓樂雲雨、諸菩薩雲雨、不可說讚歎佛雲雨、不可說讚歎善哉雲雨、佛音聲滿法界雲雨、不可說淨世界雲雨、不可說長養菩薩功德雲雨、不可說光明雲雨、不可說種種神力自在雲雨，如此世界四天下佛坐道場，雨如是等種種雲雨，演說諸法，十方世界亦復如是。

[0608b03] 爾時，佛神力故，法如是故，過十不可說世界微塵等剎，有十佛世界微塵數菩薩摩訶薩，來詣此土，充滿十方，作如是言：「善哉！善哉！佛子！能說如是諸佛如來最大誓願授記深法，我等同號皆名普賢，於諸普勝世界諸普幢自在如來所，來詣此土，一切世界亦說此法，如是句身、味身一切諸行無有增減，是故來此為汝作證。如是十佛世界微塵數菩薩摩訶薩，來此作證，一切十方諸如來所，亦復如是。」

[0608b13] 爾時，普賢菩薩摩訶薩以佛神力，自善根力，觀察十方及諸法界；欲明諸菩薩行諸佛菩提，欲說大願，欲分別一切世界諸劫，欲明隨時示現佛出世間，欲隨眾生根悉令受化，欲明如來諸所說法無有虛妄，欲隨種善根果報不虛，欲明菩薩清淨法身，出妙音聲，覺悟眾生起菩提心故，以偈頌曰：

「一切眾歡喜，　　除滅諸陰蓋，
　一心恭敬聽，　　菩薩諸願行。
　隨三世菩薩，　　所行諸願行，
　我當次第說，　　菩薩勝妙法。
　一切諸劫數，　　及世界業數，
　我說無等等，　　應化興于世。
　見過去諸佛，　　於彼發大願，
　饒益眾生類，　　除滅一切苦。
　菩薩論師王，　　所行無斷絕，
　得無等等法，　　一切智境界。
　菩薩見過去，　　一切諸導師，
　放大光明網，　　普照十方界。
　發如是大願，　　我為世間燈，
　功德莊嚴身，　　具足十力智。
　一切諸群生，　　貪恚癡熾然，
　我當為除滅，　　無量惡道苦。
　發如是誓願，　　堅固不退轉，
　具修菩薩眾，　　究竟無礙力。
　如是誓願已，　　世間行不轉，
　所行無虛妄，　　究竟論王法。
　於一賢劫中，　　千佛出于世，
　隨彼佛正法，　　次第分別說。
　如此賢劫佛，　　無量劫亦然，
　未來諸佛法，　　我當次第說。
　如一佛剎性，　　無量剎亦然，
　一切佛國性，　　我悉分別說。
　諸佛次興世，　　隨願隨名號，
　隨彼所得記，　　隨其所壽命，
　隨所修正法，　　專求無礙道，
　隨所化眾生，　　正法住於世，
　隨所淨佛剎，　　眾生及法輪，
　說法時非時，　　次第淨群生。
　隨彼眾生行，　　種種諸業性，
　上中下差別，　　隨應所受化。
　如是甚深智，　　菩薩入是行，
　修習普賢業，　　具足智慧輪。
　身業無障礙，　　口業悉清淨，
　意業亦無礙，　　通達三世法。
　菩薩如是行，　　究竟普賢道，
　出生淨智日，　　普照諸法界。
　於不可說劫，　　及一切佛剎，
　菩薩一念知，　　於彼無所著。
　行者入如是，　　奇特甚深地，
　菩薩妙法中，　　我當說少分。
　智慧無邊際，　　究竟佛境界，
　善入一切處，　　成就不退轉。
　具普賢淨慧，　　滿足普賢願，
　菩薩究竟行，　　深入無等智。
　於一微塵中，　　悉內一切剎，
　見彼無量佛，　　具聞演說法。
　如一微塵中，　　一切塵亦然，
　見剎及諸佛，　　是不思議智。
　一一微塵中，　　普現三世法，
　五趣生死道，　　皆悉分別知。
　一一微塵中，　　有無量佛剎，
　一中知無量，　　無量中知一。
　如是法界等，　　一切諸佛土，
　同性及異性，　　皆悉能了知。
　深入微細智，　　分別諸世界，
　一切劫成壞，　　悉能分別說。
　知諸劫修短，　　三世即一念，
　同行不同行，　　皆悉分別知。
　深入諸世界，　　清淨不清淨，
　身中無量剎，　　一剎無量身。
　一切十方中，　　無量諸世界，
　種種無數性，　　一切悉能知。
　一切三世中，　　無量佛國土，
　具足甚深智，　　悉了彼成敗。
　十方諸世界，　　有成或有敗，
　普賢悉深入，　　一切能了知。
　以淨慧眼見，　　無量諸佛土，
　分別知諸業，　　隨行故清淨。
　菩薩摩訶薩，　　善知眾生行，
　以諸惡業故，　　而得不淨土。
　無量無邊剎，　　即知為一剎，
　如是入諸剎，　　一切莫能知。
　一切諸世界，　　令入一剎中，
　世界不積聚，　　亦復不離散。
　或伏或有仰，　　或高或復下，
　世界眾生相，　　菩薩皆悉知。
　或有翻覆剎，　　無量諸佛土，
　知種種是一，　　知一是種種。
　普賢真佛子，　　以不思議智，
　知難思議剎，　　了達無邊際。
　知諸世界化，　　剎化眾生化，
　了知諸法化，　　究竟諸佛化。
　甚深世間法，　　種種莊嚴事，
　眾生無量報，　　皆心業莊嚴。
　真佛子善學，　　甚深妙法界，
　具自在神力，　　充滿十方剎。
　眾生等諸劫，　　常說世界法，
　一切莫能知，　　唯除等正覺。
　世界及如來，　　種種諸名號，
　無量劫演說，　　猶不能究竟，
　何況心境界，　　三世諸佛法？
　真實妙法界，　　諸佛一切地，
　清淨無礙念，　　具足無礙智。
　分別說法界，　　智慧到彼岸，
　如是諸世界，　　無量業莊嚴。
　菩薩一念中，　　悉知三世剎，
　於彼世界中，　　行諸最勝行。
　究竟等正覺，　　顯現自在力，
　如是未來世，　　一切世界中，
　諸佛次興世，　　菩薩悉能知。
　彼行諸妙願，　　境界修功德，
　隨劫成正覺，　　菩薩分別知。
　亦知彼壽量，　　及所化眾生，
　隨方便法門，　　為眾轉法輪。
　菩薩如是知，　　具普賢行地，
　成就一切智，　　與諸如來等。
　現在十方界，　　無量諸佛土，
　深入此世界，　　通達諸法界。
　於彼世界中，　　現在無數佛，
　無礙論山王，　　究竟自在法。
　知淨土及眾，　　應化自在力，
　盡無量億劫，　　常思惟是事。
　調御世間尊，　　成就自在力，
　菩薩究竟度，　　深入智慧藏。
　菩薩具出生，　　無礙眼耳身，
　無礙廣長舌，　　令眾悉歡喜。
　最勝無礙心，　　無量普清淨，
　甚深無礙智，　　悉了三世法。
　善學一切化，　　剎化眾生化，
　能化世間化，　　究竟化彼岸。
　種種業莊嚴，　　嚴飾諸世間，
　成就佛智慧，　　善知一切相。
　一一如來身，　　以無量方便，
　隨其所應化，　　度脫無量眾。
　深入智境界，　　出世間慧日，
　所行不退轉，　　遍遊一切剎。
　深解諸世間，　　如夢如幻化，
　一切眾生界，　　了達悉如電。
　不取虛妄劫，　　及一切世間，
　善解非真實，　　於彼無所著。
　無量無數劫，　　解之即一念，
　知念亦非念，　　世間無實念。
　不動於本座，　　一念遊十方，
　無量無邊劫，　　常化諸眾生。
　不可說諸劫，　　即是一念頃，
　亦不令劫短，　　究竟剎那法。
　一切諸世間，　　及諸眾生心，
　非一亦非二，　　菩薩悉了知。
　眾生世界劫，　　諸佛及佛法，
　皆悉如幻化，　　法界無有二。
　普於十方剎，　　示現無量身，
　不取虛妄身，　　法界無所著。
　無二智慧中，　　出生人師子，
　不著不二法，　　知無一二故。
　菩薩知諸法，　　如焰如電光，
　如響亦如夢，　　如幻如變化，
　如是隨順入，　　一切佛境界，
　成就平等智，　　普照深法界。
　以無量大悲，　　觀察諸眾生，
　遠離染著心，　　清淨觀世間，
　廣淨無盡身，　　深入方便地。
　菩薩常正念，　　論師子妙法，
　見世眾苦惱，　　發無量大願，
　所行皆清淨，　　普遍諸法界。
　諸佛及菩薩，　　佛法與世間，
　菩薩方便觀，　　通達無差別。
　清淨法身藏，　　一切諸世間，
　世間及法身，　　二俱無所著。
　譬如淨水中，　　見影無所有，
　法身至十方，　　而亦無所至。
　如此無所著，　　世間清淨身，
　雖身而非身，　　諸法無生故。
　深入無盡身，　　非生亦非滅，
　非常非無常，　　示現諸世間。
　除滅惡邪見，　　成就於正見，
　平等觀諸法，　　不著我我所。
　譬如工幻師，　　示現種種幻，
　本無所從來，　　去亦無所至。
　幻亦非有量，　　亦復非無量，
　於彼大眾中，　　示現量無量。
　以此寂滅心，　　修習諸善根，
　出生諸佛法，　　非量非無量。
　有量有無量，　　皆悉是妄想，
　分別一切趣，　　不著量無量。
　諸佛甚深法，　　寂滅最深妙，
　甚深無量智，　　知甚深諸趣。
　菩薩離愚癡，　　心意淨無量，
　修習諸善根，　　具足無量願。
　度無量眾生，　　令至安隱處，
　平等觀法界，　　於彼無所著。
　深解真實際，　　諸法無所有，
　覺悟諸世間，　　諸法無生滅。
　深知一切法，　　隨應化眾生，
　普雨甘露法，　　充滿諸世間。
　化無量眾生，　　令發菩提心，
　不捨菩薩行，　　皆得不退轉。
　隨順佛正法，　　究竟得法身，
　悉了知世間，　　一切眾生身。
　分別諸眾生，　　及一切佛剎，
　深入智慧海，　　通達十方海。
　如來淨身中，　　普現眾生身，
　菩薩明淨眼，　　悉皆能覩見。
　無量億劫中，　　讚歎如來身，
　窮盡一切劫，　　猶尚不究竟。
　菩薩摩訶薩，　　於佛涅槃後，
　能於念念中，　　分布諸舍利。
　如是未來世，　　有求佛道者，
　無量菩提心，　　決定智能知。
　如是三世中，　　諸佛出於世，
　安住普賢行，　　皆悉分別知。
　如是分別知，　　無量諸行地，
　成就堅固智，　　能轉不退轉。
　無量深智慧，　　究竟如來境，
　普賢明淨智，　　深入不退轉。
　一切最勝尊，　　深入妙境界，
　究竟不退轉，　　得無上菩提。
　無量無邊心，　　一切種種業，
　修習諸想行，　　能於一念知。
　染污不染污，　　學心無學心，
　菩薩一念中，　　覺悟無量心。
　了知非一二，　　非穢亦非淨，
　亦復非積集，　　皆從因緣起。
　如是分別知，　　一切眾生心，
　世間諸佛剎，　　悉皆是虛妄。
　如是妙方便，　　深入菩薩行，
　皆與普賢等，　　如來法化生。
　一切眾生類，　　善惡想不同，
　或有生天上，　　或墮諸惡道。
　菩薩見世間，　　皆從業緣起，
　常著虛妄想，　　流轉於生死。
　十方諸眾生，　　虛誑網所覆，
　菩薩一念中，　　方便令解脫。
　如是諸根入，　　眼耳鼻舌身，
　分別知意業，　　世間想不同。
　一一眼境界，　　出生無量眼，
　種種相不同，　　無量無有邊。
　隨眾生所行，　　一切善惡業，
　於彼得果報，　　像類悉不同。
　普賢清淨眼，　　深入諸地力，
　一一眼境界，　　出生無量智。
　如是諸世間，　　悉能分別知，
　究竟一切行，　　逮得不退轉。
　佛說菩薩說，　　剎說眾生說，
　三世一切說，　　菩薩分別知。
　過去是未來，　　未來是過去，
　顯在是去來，　　菩薩悉了知。
　如是無量世，　　覺悟相不同，
　方便究竟行，　　具足諸佛智。」

大方廣佛華嚴經寶王如來性起品第三十二之一

[0611b03] 爾時，如來眉間白毫相中放大光明，名曰明如來法，無量億那由他阿僧祇光以為眷屬，普照十方一切世界，圍遶十匝顯現如來無量自在，覺悟無數億那由他諸菩薩眾；一切世界六種震動，除滅一切諸惡道苦，映蔽一切諸魔光明，猶若聚墨，顯現一切如來菩提，顯現一切諸佛大眾究竟莊嚴，普照法界、虛空界等一切世界。復還圍遶一切菩薩諸大眾已，入如來性起妙德菩薩頂。爾時，一切大眾，心大歡喜，身意柔軟，作如是念：「甚奇希有！如來今者放大光網，必當演說甚深正法。」爾時，如來性起妙德菩薩，於蓮華座起，偏袒右肩，以右膝著蓮華臺上，一心合掌，正向如來，以偈頌曰：

「正覺一切法，　　究竟諸境界，
　三世大仙等，　　是故恭敬禮。
　究竟無相境，　　相好莊嚴身，
　普放離垢光，　　除滅一切魔。
　震動十方界，　　一切諸佛剎，
　眾生不恐怖，　　是佛威神力。
　安住如虛空，　　清淨法界等，
　除滅一切惡，　　令眾得清淨。
　無量劫苦行，　　一心求佛道，
　得無礙境智，　　與諸如來等。
　普放無量光，　　震動一切剎，
　顯現自在力，　　來入我身中。
　善學諸菩薩，　　皆悉來集會，
　是故我發心，　　應有法王事。
　大眾皆清淨，　　究竟菩薩行，
　智慧無染著，　　成就無所畏。
　大仙行無量，　　智慧力精進，
　開發菩薩心，　　如來甚深法。
　正覺微妙義，　　誰能演說者，
　我今欲請問，　　願佛為顯示。」

[0611c08] 說是偈已，時如來口中放大光明，名無礙無畏，無量億那由他阿僧祇光以為眷屬。普照十方一切世界，圍遶十匝顯現如來無量自在，覺悟無數億那由他諸菩薩眾，一切世界六種震動，除滅一切諸惡道苦，映蔽一切諸魔光明猶若聚墨，顯現一切如來菩提，顯現一切諸佛大眾究竟莊嚴，普照法界、虛空界等一切世界。復還圍遶一切菩薩諸大眾已，入普賢菩薩摩訶薩口。爾時，普賢菩薩摩訶薩身及師子座，殊勝百倍諸菩薩身及師子座，唯除如來所處之座。爾時，如來性起妙德菩薩問普賢菩薩摩訶薩言：「佛子！佛所顯現大威神力不可思議，是何瑞相？」

[0611c21] 爾時，普賢菩薩摩訶薩答如來性起妙德菩薩言：「佛子！如我惟忖，如我所見，過去如來、應供、等正覺，放大光明，必說如來性起正法。是故今佛放大光明，顯自在力，必說如來性起正法。」時，如來性起妙德菩薩聞如來性起正法名已，一切大地六種震動，出生無量論難光明。爾時，如來性起妙德菩薩問普賢菩薩摩訶薩言：「佛子！云何菩薩摩訶薩知如來、應供、等正覺性起正法？佛子！無數億那由他菩薩摩訶薩清淨眾會，善學修行清淨諸業；念慧成就諸佛莊嚴，究竟彼岸；住佛威儀具如來行，正念諸佛未曾散亂，大悲觀察一切眾生；決定智慧，分別菩薩諸妙神通；得佛神力，安住一切諸佛功德。成就如是無量功德，諸大菩薩皆來集會。仁者曾於無量億那由他佛所，恭敬供養種諸善根，成就菩薩無上妙行，諸三昧門皆得自在；深入一切如來祕密，於諸佛法除眾疑惑；深入佛法，善知一切眾生諸根，隨眾生性而為說法，隨順佛智分別演說一切佛法，究竟彼岸，成就如是等無量功德。善哉！佛子！願說如來性起正法。」

[0612a13] 爾時，如來性起妙德菩薩欲重明此義，向普賢菩薩以偈頌曰：

「善哉無礙智，　　覺悟一切法，
　具足平等慧，　　說佛無量境。
　諸佛子聞已，　　心皆大歡喜，
　願時為敷演，　　如來性起法。
　何等如來身，　　清淨妙音聲？
　云何如來心，　　及無量境界？
　何等如來行，　　及諸佛菩提？
　修習何等法，　　速成等正覺？
　云何轉法輪，　　清淨妙勝法？
　願為分別說，　　善逝涅槃法，
　佛子等聞已，　　歡喜心無量。
　十方眾生類，　　皆見諸法王，
　恭敬供養佛，　　於彼種善根，
　若有見諸佛，　　恭敬種善根，
　功德藏無量，　　願為分別說。
　若有聞一切，　　如來之名號，
　十方現在佛，　　及已般涅槃，
　無盡功德藏，　　聞名歡喜者，
　彼得何等利？　　哀愍分別說。
　清淨真佛子，　　願為廣敷演，
　分別深境界，　　無量功德海。
　一切諸菩薩，　　皆一心合掌，
　恭敬觀善逝，　　瞻仁兼及我，
　巧語微妙音，　　願說真實義。
　除滅諸疑惑，　　清淨如虛空，
　因緣及譬諭，　　為我分別說，
　無量眾聞已，　　皆發菩提心。
　一切諸如來，　　相好莊嚴身，
　充滿十方國，　　方便度眾生，
　出微妙音聲，　　演說無量法，
　因諭隨應化，　　示悟佛菩提。
　十方一切界，　　無量佛剎中，
　不可稱說劫，　　是會甚難見。
　如此大眾集。　　清淨諸佛子，
　無量億劫中。　　難見亦難聞。
　是故真佛子。　　願說微妙義，
　顯現廣無量。　　如來性起法。
　一切諸菩薩。　　皆一心合掌，
　渴仰於大乘。　　願雨甘露法。」

[0612b26] 爾時，普賢菩薩摩訶薩告如來性起妙德菩薩等諸大眾言：「佛子！如來、應供、等正覺性起正法不可思議，所以者何？非少因緣，成等正覺出興于世。佛子！以十種無量無數百千阿僧祇因緣，成等正覺出興于世。何等為十？一者、發無量菩提之心，不捨一切眾生。二者、過去無數劫修諸善根正直深心。三者、無量慈悲救護眾生。四者、行無量行不退大願。五者、積無量功德心無厭足。六者、恭敬供養無量諸佛教化眾生。七者、出生無量方便智慧。八者、成就無量諸功德藏。九者、具足無量莊嚴智慧。十者、分別演說無量諸法實義。佛子！如是等十種無量無數百千阿僧祇法門，成等正覺，出興于世。佛子！譬如三千大千世界，非少因緣成，以無量因緣乃能得成，所謂：興大雲雨，因大雨故，起四風輪，何等為四？一名曰持，能持大水。二名、漸消，漸消大水。三名曰起，起諸處所。四名、莊嚴，莊嚴三千大千世界眾生業報。如是四種皆眾生業報及諸菩薩善根所起。佛子！如是等無量因緣，乃成三千大千世界，法如是故，無有作者，亦無成者，如來、應供、等正覺亦復如是，非少因緣成，以無量因緣，成等正覺出興于世。所謂：菩薩摩訶薩，曾於過去無量佛所，聞受正法甘露大雨，因是能起如來四種智慧風輪，何等為四？一者、正念持陀羅尼未曾忘失如來大智風輪，能持如來一切法雨。二者、止觀如來大智風輪，悉能消滅一切煩惱。三者、善迴向如來大智風輪，成就一切功德善根。四者、出生離垢諸莊嚴法如來大智風輪，皆令眾生諸根清淨相好莊嚴，如來無漏善根所成，法如是故，無有作者，亦無成者。佛子！是為第一最勝法門，成等正覺出興于世，菩薩摩訶薩應如是知。

[0613a02] 「復次，佛子！譬如三千大千世界成時，大雲降雨名曰洪澍，一切世界不能容持，除大千世界初始成時，如來、應供、等正覺亦復如是，出興于世，演說如來性起法雨，一切聲聞、緣覺不能受持，除成就諸力菩薩摩訶薩。佛子！是為第二因緣成等正覺出興于世，菩薩摩訶薩應如是知。

[0613a09] 「復次，佛子！譬如眾生業報大雲降雨，無所從來，去無所至；如來、應供、等正覺亦復如是，以諸菩薩善根力故，演說如來性起法雨，無所從來，去無所至。佛子！是為第三因緣成等正覺出興于世，菩薩摩訶薩應如是知。

[0613a14] 「復次，佛子！譬如大雲降雨，大千世界一切眾生無能知數，若欲算計令心狂亂，除大千世界主摩醯首羅天王，乃至一渧無不知者，以本善根果報力故；如來、應供、等正覺亦復如是，出興于世，說如來性起甘露法雨，一切眾生聲聞、緣覺所不能知，若欲思量令心狂亂，除一切世界主，菩薩摩訶薩乃至一句、一味悉分別知，於過去佛所修地力故。佛子！是為第四因緣成等正覺出興于世，菩薩摩訶薩應如是知。

[0613a24] 「復次，佛子！譬如大雲降雨，名滅熾然、或名能起、或名能壞、或名成寶、或名分別大千世界；如來、應供、等正覺亦復如是，出興于世，雨正法雨，名曰除滅，除滅眾生煩惱盛火；或有法雨，名曰能起，能起眾生一切善根；或有法雨，名曰能壞，能壞眾生諸惡邪見；或有法雨，名曰成寶，能成眾生一切智寶；或有法雨，名曰分別，分別眾生心心所行。佛子！是為第五因緣成等正覺出興于世，菩薩摩訶薩應如是知。

[0613b04] 「復次，佛子！譬如大雲雨一味水，隨其所雨而有差別；如來、應供、等正覺亦復如是，雨於大悲一味法雨，隨所應化，種種不同。佛子！是為第六因緣成等正覺出興于世，菩薩摩訶薩應如是知。

[0613b09] 「復次，佛子！譬如三千大千世界初始成時，先成色界諸天宮殿，次成欲界諸天宮殿，次成人處及餘眾生諸所住處；如來、應供、等正覺亦復如是，出興于世，先起菩薩諸行智慧，次起緣覺、聲聞及餘眾生一切善根。佛子！譬如大雲雨一味水，隨諸眾生善根力故，起種種宮殿，如來大悲一味法水，隨眾生器根不同故，法雨差別。佛子！是為第七因緣成等正覺出興于世，菩薩摩訶薩應如是知。

[0613b18] 「復次，佛子！譬如世界初始成時，有大水輪，遍滿三千大千世界，滿世界已，生大蓮華名如來起，諸功德寶以為莊嚴，遍覆三千大千世界，光照十方一切國土。時，摩醯首羅淨居天等，見蓮華已，即決定知如蓮華數諸佛興世。佛子！爾時有風輪起名淨光明，能成色界諸天宮殿；又風輪起名淨莊嚴，能成欲界諸天宮殿；又風輪起名不可壞，能成大小圍山及金剛山；又風輪起名曰勝高，能成須彌山王；又風輪起名曰不動，能成十種大山。何等為十？所謂：芭蕉山、仙人山、伏魔山、大伏魔山、持劫山、黑山、目真隣陀山、摩訶目真隣陀山、香山、雪山；又風輪起名曰安住，能成大地；又風輪起名曰莊嚴，能成地天宮殿、乾闥婆宮殿；又風輪起名無盡藏，能成三千大千世界海；又風輪起名明淨藏，能成大千世界珍寶；又風輪起名堅固根，能成一切如意樹。佛子！是為大雲雨一味水，以眾生善根果報力故，法如是故，起種種風輪，風輪差別故，大千世界形類不同。如來、應供、等正覺亦復如是，出興于世，具諸善根，有光明，名無上大智不斷如來性起不思議智，普照十方世界，授一切菩薩如來記，號成等正覺出興于世。又能善知一一佛所有幾菩薩成就功德；復有光明，名離垢淨如來大智，能成如來無漏無生智；復有光明，名曰普照如來大智，能成如來不可思議法界智；復有光明，名持佛性如來大智，能成如來不動諸力；復有光明，名無壞最勝如來大智，能成如來無所畏智；復有光明，名一切明如來大智，能成如來堅固不退一切種智；復有光明，名出生變化如來大智，能令見聞恭敬供養諸如來者，善根不虛；復有光明，名普隨順至如來大智，能成如來無盡功德智慧清淨法身，饒益眾生；復有光明，名不可究竟如來大智，能成如來甚深妙智，不斷三寶；復有光明，名種種莊嚴如來大智，能成如來相好嚴身，令一切眾生皆悉歡喜得一切智；復有光明，名不可壞如來大智，能成如來法界、虛空界等無有窮盡殊勝壽命。佛子！如來大悲一味之水，以諸菩薩善根力故，及餘眾生根差別故，法如是故，如來智慧應化不同。佛子！如來性起正法，一切如來平等智慧光明所起，一切如來一味智慧，出生無量無邊功德，眾生念言：『此諸功德如來所造。』佛子！此非如來神力所造。佛子！乃至一菩薩成無上道，言佛造者無有是處，諸佛為一切群生作善知識，眾生依此得大智慧，無有作法，亦無作者。佛子！是為第八因緣成等正覺出興于世，菩薩摩訶薩應如是知。

[0614a11] 「復次，佛子！譬如有四風輪依虛空住，能持水輪，何等為四？所謂：安住、不動、常住、堅固，是名為四能持水輪；水輪能持大地令不散壞，是故說大地依水輪；水輪依風輪，風輪依虛空，虛空無所依，虛空雖無所依，能令三千大千世界而得安住；如來、應供、等正覺亦復如是，依如來起四種無礙大智風輪，能持一切眾生善根。何等為四？所謂：攝取眾生皆令歡喜大智風輪，分別諸法令眾生樂求大智風輪，守護眾生一切善根大智風輪，決定了知無漏法界大智風輪，是名四種大智風輪。大慈為眾生歸依，大悲度脫眾生，大慈大悲饒益眾生，大慈大悲依方便智，大方便智依於如來，如來無所依，無礙慧光普照十方一切世界。佛子！是為第九因緣成等正覺出興于世，菩薩摩訶薩應如是知。

[0614a27] 「復次，佛子！譬如大千世界成已，種種饒益無量眾生，水性眾生得水安樂，陸地眾生得地安樂，宮殿眾生得宮殿安樂，空中眾生得虛空安樂；如來、應供、等正覺亦復如是，出興于世，種種饒益一切眾生，見聞如來踊躍歡喜修諸善根，住尸羅者得佛戒樂，住四禪、四無量者得聖無上智明之樂，住法門者得真實樂，住照明者得淨智樂，如是等無量法門種種饒益一切眾生。佛子！是為第十因緣成等正覺出興于世，菩薩摩訶薩應如是知。

◎
大方廣佛華嚴經卷第三十三

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA