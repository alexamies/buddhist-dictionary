佛說法華三昧經一卷

宋涼州沙門智嚴譯

[0285c28] 佛在羅閱祇耆闍崛山中，與諸尊弟子比丘千二百五十，菩薩七萬三千人，諸釋梵不可復計，十方飛來無央數，皆神通妙達，復有他方恒邊沙諸天人及諸菩薩，如是等百億千恒沙皆來會，在佛前坐。

[0286a03] 時舍利弗、須菩提等諸尊菩薩皆有疑，心念言：「何因緣諸上人皆來在是間會？有何異要之瑞應？」爾時，諸弟子起疑心念，為佛作禮長跪，欲問佛。

[0286a06] 佛時已放無數光從口出，若千億億稍稍引大遍虛空明，遠照恒邊沙剎土，地復震動，於是盡明，即不復見佛身相。大眾愕然，共議：「佛三昧為何所之趣？」各自思之，即便還坐三昧求佛至處。座前有菩薩名慧相，便報言：「善哉，善哉！當爾賢者思惟，了不知所至處。」

[0286a12] 須臾，羅閱王後宮太子皇女及婇女夫人三萬二千人，皆從共來詣山中，到不見佛。復有不想菩薩問王：「將從何多？」王名辯通，答言：「見佛光明故來耳。」

[0286a16] 王女名利行，便問菩薩：「佛今所在？為到何方？」

[0286a17] 答曰：「向已求佛，了不知。」

[0286a17] 處女答曰：「卿是佛第一神通者，應當知處。」

[0286a18] 菩薩答曰：「且坐。」須臾頃，地即震動。從地中出，坐自然大寶蓮華上，眾坐上人愕然。

[0286a20] 王女利行起，為佛作禮訖，住佛前說偈問佛：

「向見大光明，　　疑佛有異要，
　故來將大眾，　　欲問心狐疑。
　反更不見佛，　　意甚有怪驚，
　願得具為說，　　當令大眾解。
　各發一三昧，　　推求佛身相，
　了言不知處，　　各共坐作議：
『更起何三昧，　　畢欲求佛意。』
　女來問眾等：　　『佛今為所在？』
　純行有至心，　　必欲有所問，
　願見世尊授，　　令意解狐疑。
　具為現眾等，　　分別解說之，
　向所三昧處，　　所名在何所？」

[0286b05] 佛語女利行：「所問甚深，當為汝分別說。向所三昧，名法華。譬如大國中有一樹，有一華覆三千大千剎土，其香熏恒邊沙佛國。若有人得聞名字、若知解，自然疾得是三昧；若諸病痛者得聞是三昧，應時自解，人根眾病消盡。」

[0286b10] 女利行問佛：「何謂華之威德乃有是慧？」

[0286b10] 佛語女利行：「華者，一樹之色，人見莫不愛樂。欲得之者，法華三昧是。生死中之色，大光受有形。人不知、不聞、不信是三昧，不奉行之，未應菩薩不見慧。失人之本，反隨沫流，終已不見明。」

[0286b15] 女利行復問佛：「今欲得是三昧，行何法？有幾事行得人中？願佛弘慈恩潤，廣開行議，令一切聞解皆入三昧中。」

[0286b17] 佛言：「善哉，善哉！多所度脫，永度無極。有二事。何謂為二？一者、知法身如幻如化，二者、知婬怒癡無根無形。」

[0286b19] 佛爾時說偈言：

「法身有一切，　　化幻現沈浮；
　婬怒癡無形，　　如水現泡沫。
　觀察人身物，　　如滅無形住，
　離散合自成，　　分別計皆空。」

[0286b25] 佛語女利行：「復有四事，別如行三昧者。何謂為四？一者、行戒無色想，二者、行檀無受者，三者、不厭無亂者，四者、行智無愚者，是為四。」

[0286b27] 佛爾時說偈言：

「不犯戒無毀、　　行檀不入智、
　不厭無癡亂、　　不愚無智慧，
　不說無行者，　　有行不言向。
　三昧可得入，　　無處無中邊。」

[0286c04] 佛語女利行：「復有三十六事，是為三昧所見事。何謂三十六事？不見生、不見死、不減、不增、不出、不入、不在外、不在內、無住、無止、無水色、無火色、無風色、無地色、無痛、無痒、無思、無想、無生、無死、無識、無貪、無婬、無瞋、無恚、無愚、無癡、無慳、無施、無惡、無善、無心、無意、無識行、不起上若干事、不滅上若干事，如一無形像，是為三十六事法華所見事。」

[0286c11] 佛爾時說偈言：

「不想念無念，　　不行色想要，
　無行法華淨，　　空寂無吾我。
　不處有入中，　　沒滅無形像；
　不觀善以惡，　　俱皆空自然。」

[0286c17] 佛告女利行：「法華三昧所見，譬亦如是。」

[0286c17] 佛說是三十六事品時，無數天人及世間大眾，人及王所侍從，大小合有四十億萬，皆發無上正真道意；女利行及後宮人三萬二千婇女、夫人，逮得無所從生法樂。

[0286c21] 於中立女見眾人皆發道意，心甚歡喜，起為佛作禮。繞佛三匝，住佛前說偈言：

「世尊實神妙，　　演知三世事，
　斷世婬怒垢，　　開化沫流人，
　皆到無為城，　　快樂乃安寧，
　如是天人中，　　地為大動傾。
　今日合大眾，　　億億百萬千，
　當來及過去、　　現在得自然。
　願得大普恩，　　法華威神力，
　三界一切人，　　皆得是三昧。
　令我值在世，　　常行法華事，
　使世無老死，　　快樂無憂患。
　三苦自然除，　　皆如為三昧，
　空想於願識，　　自然現相好。
　教授沫流人，　　得意慈普行，
　光光威儀好，　　等為身如來。
　合聚於沫生，　　三昧豫生行，
　便使於空中，　　得慧如上首。」

[0287a11] 女利行說偈已，作是念：「今欲教授人，不見法則，何事開解人？」

[0287a12] 佛即知女心中念，便語女：「欲持何法？教何人法？復何所在人？復何所止？」

[0287a13] 立女白佛言：「如是所說，無法、無教、無人。」

[0287a14] 佛語女：「無法有八事行，無教有六事除，無人有七事散。」

[0287a16] 女問佛：「何謂八事行、六事除、七事散？」

[0287a16] 佛言：「一者、直見不邪，二者、直聞不聽，三者、直治不曲，四者、直說不煩，五者、直行不迷，六者、直念不思，七者、直意不動，八者、直受不尋，是為八事行無法。

[0287a20] 「何謂無教六事除？一者、不念有見無見無，二者、不念有聲無聲無，三者、不念有味無味無，四者、不念有香無香無，五者、不念有觸無觸無，六者、不念有意無意無，是為六事除。

[0287a24] 「何謂無人七事散？無水色、無風色、無火色、無地色、無心色、無識色、無行色，是為七事散。無人可教，當作此解。」

[0287a26] 佛爾時說偈言：

「若有解法華，　　三昧要句品，
　當念勤精進，　　曉解得正言。
　七八六已足，　　計本無形迹，
　不受自可欲，　　去想安寂然。
　說法無言教，　　不見有壽命，
　人本空無寂，　　不解沫言有。
　不除不斷欲，　　出入無住處，
　無痛無思想，　　不生不死滅。
　有念為勞苦，　　不復著因緣，
　示現有色欲，　　已反愛灰塵。
　觀見有病痛，　　常意與本并，
　慧見不空念，　　寂寂安空空。
　法華三昧現，　　不出不入住，
　無見不見空，　　是為疾得如。
　便能行施法，　　以慧為布施，
　說慧等如是，　　諸佛皆稱歎。」

[0287b14] 女聞說是時，倍復踊躍歡喜，起為佛作禮，踊在空中去地七尺，還坐金剛蓮華上。

[0287b15] 時坐中有比丘心念言：「是為真是女？為幻人？」自起為佛作禮，長跪叉手，說偈問佛言：

「本自生愚癡，　　不識道慧義。
　不知女利行，　　為是真男女？
　審是一定人，　　用法何復問？
　真是女子身，　　所問何以深？
　生來侍佛法，　　未見如是人，
　所見非凡及，　　智慧何以爾？
　本從何方來，　　而生於王家？
　宿命行何法，　　逮及幾佛來？
　精進健乃爾，　　所問如來報。
　戒具真有行，　　能問如有說，
　能忍有柔意，　　但能口說行。
　休心意何如？　　實欲往試之。
　可應幾法住，　　往對不起意？
　若實有智慧，　　我欲從解要。
　省視所說法，　　詠廣入道俗。
　有何異心意，　　獨得是智慧？」

[0287c05] 佛便語比丘言：「自若干因緣。」即說偈報言：

「女利行本心，　　立德識本處，
　在世來千歲，　　常習於三昧。
　心解眾色要，　　寂然與禪同，
　真是女子身，　　不為化來現。
　本從無色世，　　今來在世界，
　續復如本行，　　已行便立正。
　無身現說心，　　普念眾慈行，
　念法空為本，　　不起因緣相。
　比丘自不解，　　何怪是女身？
　不見無有本，　　反自受縛著。
　禪思欲去色，　　更反為色亂，
　遠苦避三毒，　　已入三毒苦。
　汝自不解身，　　自謂得常安，
　萬物如幻化，　　入出無形住。
　四色本虛空，　　自然受形著，
　愛習自拘限，　　壞本起末欲。」

[0287c22] 爾時，比丘八萬四千人聞說偈意解，即發無上正真道意。不可計天人散華名香，皆來供養佛。

[0287c24] 時舍利弗心念：「女子乃有是辯，何不去女作男？」

[0287c25] 佛即知舍利弗心所念，便語舍利弗：「汝自問女。」

[0287c26] 舍利弗即問：「唯，女利行！所說非常事，如與如來共對語。何不去女作男？」

[0287c27] 女利行答言：「唯，舍利弗！道德之要以慧善見，不視於四色——是地、水、火、風——五情合、六入為衰。心意識如幻如化，出入無形。癡意不盡，故與三流對，更出浮沈。何足珍？雖漏盡結解，有不淨想，無色如為惡，苦住反為樂。」

[0288a03] 舍利弗問：「學佛之法，應有謗毀言不？」

[0288a04] 女問：「賢者舍利弗！云何為謗毀？」

[0288a05] 答言：「一好、一惡，是為謗毀。」

[0288a05] 女報言：「未曉、未了。大人所說，不以小為小、大為大。好惡無二，等無異。謗身，身是色；謗意，意無形。四色法空，無形、無造，何所受謗毀者？」

[0288a08] 舍利弗答曰：「卿所說是菩薩大人所行，卿未應菩薩，何緣乃說此事？」

[0288a10] 女報言：「大人為以何立？」

[0288a10] 報言：「普等為言。何謂為普？教授十方人，遠苦得道，是為普。唯賢者所說，不說普，說生死勤苦耳。」

[0288a13] 女語舍利弗：「謂為普者，不見有人、無人，有教、無教，有法、無法所念，是曰為普。不為見生死苦，欲教之，令得道，是為普。」

[0288a15] 舍利弗無有辯才析答此言。女爾時說偈歎曰：

「人用三塵亂，　　輒為六衰著，
　五惡十賊對，　　三厄墮困窮。
　十二連相續，　　四色拘沒三，
　不解名顛倒，　　坐受空聚藏。
　無故沒三婬，　　自網投深淵，
　堅藏畏二三，　　自滅更受生。
　宛為空所縛，　　恒懷不淨想，
　自呼是常安，　　為得真自然。
　是輩滿閻浮，　　億億百萬千，
　所行遍十方，　　不益一切人。
　當有隨受行，　　皆共墮海流，
　可作大法行，　　入海勉欲根。
　決海令滅盡，　　平故無還流，
　返原盡欲室，　　令人歸故鄉。
　故鄉名無為，　　號字清淨堂，
　快樂多紫金，　　入出楊光明。
　恒邊沙劫佛，　　莫不稱歎說，
　以法空無戲，　　無相不願識。
　淵流以海水，　　皆復不足說，
　廣意開化人，　　自然常自安。
　惟念諸賢者，　　乃自反不解，
　無故自受縛，　　幻化受報應。」

[0288b10] 爾時，四萬二千羅漢皆正意，第七住；八萬五千釋梵皆逮無所行從生。

[0288b11] 六萬四千賢女起為佛作禮，住佛前說偈言：

「今日女利行，　　為我眾等說，
　聞說佛深法，　　令我心開解。
　實欲知道德，　　皆從何所來？
　聚合眾一切，　　有何神妙德？
　而致與大眾，　　莫不驚愕心，
　伏意往樂從，　　隨教之所行。
　願欲求天尊，　　愍發起濯眾，
　至心受大慧，　　如來神化現。
　應時諸女身，　　倒願去色欲，
　便欲作沙門，　　佛之知我情。
　畢覺諸審諦，　　使身如菩薩，
　宣佛神道教，　　當復轉化人。
　諸賢大眾女，　　俱起在佛前，
　頭面稽首禮，　　願得如佛像。」

[0288b27] 佛語諸女：「所說實至心。今欲求所願，先當報父母，次當復由王，得聽可去耳。」

[0288b28] 於是，諸女說偈報白言：

「欲願作沙門，　　先當報父母，
　次當復由王，　　得聽可作道。
　為道不苦晚，　　但當勤開心，
　曉解心意本，　　一切與同等。
　便有決大意，　　心解乃至道，
　道從解心起，　　不住於縛著。
　化達觀眾見，　　如復心出生，
　從本知本空，　　知皆非常苦。
　心亂便隨流，　　所見必有對，
　不生善惡想，　　爾乃作沙門。」

[0288c11] 諸賢女起往至父母所，長跪白父母及大王：「今日受王恩德，來詣佛所。為尊女利行問佛深妙法，欲求無為道、現身及一切。佛為女說本末、生死、苦痛，但為色欲著，不知道德本。緣是無常至，當就三苦勤，願欲作沙門。願父母聽我作沙門，當得道還度父母。」

[0288c16] 父母語諸女：「求自然道，各自見便利，隨意所習行。汝曹尚去，我亦隨汝去。汝自白語王，得聽便自去，用問我為？」

[0288c19] 諸女稽首大王前，淚出而言：「人在三界中，苦欲坐色想，不得自在。無常卒至，無有代者，實欲作沙門。并與諸女俱，無為得道者，當還度父母，王願從本意。」

[0288c22] 王語女利行等：「早欲使汝去，隨行作沙門，以汝三事未足，是以不遣汝耳。一者、未盡學識諸禮教，二者、常樂未有見苦，三者、口食恣味未有足者。以是故，不欲遣汝耳。若有至意者，便去勿疑。吾亦欲作沙門。」

[0288c27] 王即起至佛所，作禮白佛言：「聞說智慧，意甚願樂。國付太子，身歸三尊，給侍左右，并受法教。欲作沙門，求道如佛。」

[0288c29] 佛即放光若干種色，其明照十方，地為六反震動。諸天作樂覆滿於虛空，散華名寶覆三千大千剎土。天下丘墟皆平，其有大山化為黃金，枯木更生。中有不端正者，皆得願。樹木枯者，皆生條葉，自然風吹，皆歌歎佛功德；生華者，即自墮落，各氣到佛所，羅住空中，各說偈讚佛功德：

「今蒙聖神力，　　得救死復生，
　光色還本然，　　復實滋道成。
　生死婬亂色，　　譬於枯木時，
　值佛說音聲，　　還來合本并。
　六色沈著瞑，　　四色合五欲，
　分別法空然，　　解道成法行。
　為得真定智，　　快樂得安寧，
　一切皆歡喜，　　稽首禮佛足。」

[0289a16] 爾時，諸六通及羅漢見華有是說。女利行即化為男子，復為菩薩。一女子作是二化變，眾坐莫不歡喜。時一佛剎中無有女人，諸六通道者十萬五千人、三萬須陀洹皆得阿惟越致；八萬六千人及阿那含皆得柔順法忍；不可計羅漢更發無上正真道意，其有辟支佛行，即如彌勒輩。

[0289a22] 王即以國付太子。太子名辯積，拜跪白大王：「王為欲施，子孫之殃，與色身之福施子孫；當以法財之利持，誅滅之怨大罪與子孫。大國之治世世漏沒，人根不知大慧滅善之路，與子孫，當奈何？父王有教，不得不從。」輒便禮拜，辭王而去。還國宮殿，坐領國，普告：「若不到佛所求無為道、作善孝者，罪與三逆等。」

[0289a29] 太子於殿上精進勇慧，廣開大道意。心甚過本無量，即滅一城之惡，地即為六反震動。時人民皆言：「願太子便得作佛，我曹大眾皆當承弟，亦當作佛。」

[0289b03] 佛時笑，五色光出，照於十方佛剎。人民皆發願：「令我得道如佛，天下飲食自然在前，如忉利天上；其國菩薩皆如阿彌陀國中。」

[0289b06] 太子辯積得功德，在宮七日，出詣佛所，從大眾群臣、大小人民無央數至佛所，為作禮，住佛前，說億億萬千偈讚曰：

「佛作三昧決，　　功德甚巍巍，
　光相威神照，　　感動三千剎。
　施人無上慧，　　德普入眾心，
　感發開童蒙，　　莫不受福成。
　演詠法華事，　　改世濯群異，
　降伏獷強者，　　和更受柔順。
　等尋道場光，　　世人受業長，
　去老逮空寂，　　不死而復生。
　除病遠穢辱，　　色想沒滅勞，
　陰蓋即以除，　　清淨無欲塵。
　思想受欲定，　　流布還無為，
　空定常寂然，　　不住不然行。
　不行無法識，　　示現光相成，
　本法無增減，　　常安寂空空。
　如來現神化，　　一切得真道，
　愚癡寂然定，　　心與無生同。
　我今聽說法，　　演出法華慧，
　心解得發願，　　一切得如佛。
　今欲城國土，　　願便說法華，
　以何法行得？　　當有幾事解？
　疾得是法華，　　依義說其慧。
　皆令分別知，　　一切心得解，
　曉了諸法事，　　當從中外得。
　得之為遠近，　　便可立得佛，
　復更於劫數，　　久從幾佛受？
　解慧而有要，　　須臾變化成，
　願以具演說，　　皆令大眾知。」
　太子及眾人，　　作禮還復坐。

[0289c09] 佛語女利行：「欲知法華之開解所示現也，當來、過去、現在諸佛皆從是散身譬喻品得道知諦。」爾時，有億百千天及諸梵、不可計人民、四十八萬菩薩逮得無所從生；其有聲聞皆更發意。

[0289c13] 時不想菩薩白佛言：「今日大眾聽聞法華三昧解說事要，都未受訣。」

[0289c14] 佛告菩薩：「今日說法華三昧者，皆以授訣。有劫數、各各自有國土處所，是故不復說耳。若汝不解，自往皆問之。」

[0289c17] 時太子及女利行即白菩薩心中所欲問，即各說偈答報言：

「惟賢上智慧，　　何以不解要？
　其有求想報，　　皆為不受慧。
　當說有處所，　　則非法華事，
　要當須口說，　　欲聽真高聲。
　不解其本末，　　語亦俱不知，
　指示道徑法，　　猶若如盲人。
　師子之大音，　　尚復呼小聲，
　受訣已得佛，　　不知禮正道。
　受訣有國土，　　譬亦如幻化，
　有對便出應，　　不復預思想。
　見附住教授，　　彌及去來今，
　神通無不知，　　不須有言說。
　受訣在空無，　　寂然安無為，
　常定不動轉，　　私細人不知。
　開演於未然，　　寂靜無所為，
　是為所樂國，　　清淨為證正。
　不念有思想，　　是為快法安；
　相好示光明，　　是為勤苦現；
　弟子有人民，　　是為入欲濁，
　不苦不勤念，　　都盡不起滅。」

[0290a10] 如是說十八萬億偈報。菩薩即歡喜，說偈讚曰：

「我自生愚癡，　　不解上人語，
　不知其音法，　　反呼未受決。
　如今所說偈，　　甚深難具陳，
　願發本時意，　　與神共參論。」

[0290a16] 時太子白佛言：「今諸賢皆尚不解要，以善權方便開解。」

[0290a17] 佛即笑，五色光從心口出，十方皆明。阿難白佛：「佛不妄笑，笑必有意。願聞其說。」

[0290a19] 佛語阿難：「汝見大眾不？」

[0290a19] 阿難答言：「見。」

[0290a19] 「今是如來問皆具答，各各在十方教化，度恒沙等天人民，皆使作佛。」爾時，自然雨香華七寶覆三千大千剎土，而周匝遍無有空處。

[0290a22] 佛語太子：「此法華所解人身之事如是。」爾時，不可計恒沙百千人民皆發無上正真道意，逮無所從生心；無數千聲聞皆逮阿惟越致地。

[0290a25] 阿難長跪白佛言：「此名何經？云何奉行？」

[0290a26] 佛語阿難：「名『法華三昧——女利行所問解人身散情經要集』。若有男女書寫、諷誦讀，勝行檀八十劫；若供養對跪拜者，勝菩薩行慈三千億萬劫；若當曉解展轉相教，勝供養恒邊沙佛；若有一聞是經者，不復更生死勤苦。不信謗者，此人以隨末流，未復還本。」

[0290b03] 佛語阿難：「囑累汝法華三昧事，千劫尚不能盡。粗說要諦，受書持奉行，勿得減一字，正書句逗相得。」

[0290b05] 太子所從大眾開解，各得道慧，皆如上首，起為佛作禮而去。

法華三昧經

【經文資訊】大正藏第 09 冊 No. 0269 佛說法華三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，佛教經典系列提供，毛佩君、廖予安大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA