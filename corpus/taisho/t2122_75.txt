法苑珠林卷第七十五
西明寺沙門釋道世撰

◎十惡篇第八十四之三

邪婬部第六  (此別三部)

  * 述意部 
  * 呵欲部 
  * 姦偽部 

述意部第一

[0847b02]  夫婬聲敗德。智者之所不行。欲相迷神。聖人  之所皆離。是以周幽喪國。信褒姒之愆。晉獻  亡家。實孋姬之罪。獨角山上。不寤騎頸
之羞。期在廟堂。寧寤焚身之痛。皆為欲界  眾生不修觀解。繫地煩惱不能斷伏。且地水  火風。誰為宰主。身受心法。本性皆空。薄皮厚
皮周旋不淨。生藏熟藏穢惡難論。常欲牽人  墮三惡道。是以菩薩大士常修觀行。臭處  流溢遍身皆滿。六塵怨賊每相觸惱。五陰旃
陀難可親近。凡夫顛倒縱此貪迷。妄見妖姿  戀著華態。皓齒丹脣長眉高髻。弄影逶迤增  妍美艶。所以雒川解珮。能稅駕於陳王。漢
曲弄珠。遂留情於交浦。巫山臺上。託雲雨  以去來。麻姑水側。寄泉流而還往。遂使然  香之氣。逈襲韓壽之衣。彈琴之曲。懸領相如
之意。或因薦枕而成親。或藉掛冠而為密。  豈知形如聚沫。質似浮雲。內外俱空。須臾散  滅。舉身不淨。合體無常。方棄溝渠以充螻蟻。
凡是眾生有此邪行。乖梵天道障菩提業。為  四趣因感三塗果。是知三有之本寔由婬業。  六趣之報特因愛染。以潤業偏重故聖制不  為也。

呵欲部第二

[0847b25]  第一明貪欲滋多者。如涅槃經偈云。

若常愁苦　　愁遂增多　　如人喜眠  
眠則滋多　　貪婬嗜酒　　亦復如是

[0847b28]  又正法念經偈云。

如火益乾薪　　增長火熾然  
如是受樂者　　愛火轉增長  
薪火雖熾然　　人皆能捨離  
愛火燒世間　　纏綿不可捨

[0847c04]  又智度論偈云。

世人愚惑　　貪著五欲　　至死不捨  
為之後世　　受無量苦　　譬如愚人  
貪著好果　　上樹食之　　不肯時下  
人伐其樹　　樹傾乃墮　　身首毀壞  
痛苦而死　　得時樂少　　失時苦多  
如蜜塗刀　　舐者貪甜　　不知傷舌  
後受大苦

[0847c12]  成實論偈云。

貪欲實苦　　凡夫顛倒　　妄生樂想  
智者見苦　　見苦則斷　　受欲無厭  
如飲鹹水　　轉增其渴　　以增渴故  
何得有樂　　譬如狗齩　　血塗枯骨  
增涎唾合　　想謂有美　　貪欲亦爾  
於無味中　　邪倒力故　　謂為受味  
故知色欲　　苦實樂虛　　要無貪求  
方名真樂

[0847c21]  第二明觀女不淨者。但惟諸女。外假容儀。內  懷臭穢。迷人著相。不覺虛誑。唯大智者能知  可惡也。又禪祕要經云。長老目連得羅漢道。
本婦將從。盛服莊嚴欲壞目連。目連爾時為  說偈言。

汝身骨乾立　　皮肉相纏裹  
不淨內充滿　　無一是好物  
韋囊盛屎溺　　九孔常流出  
如鬼無所宜　　何足以自貴  
汝身如行廁　　薄皮以自覆  
智者所棄遠　　如人捨廁去  
若人知汝身　　如我所惡厭  
一切皆遠離　　如人避圊廁  
汝身自莊嚴　　華香以瓔珞  
凡夫所貪愛　　智者所不惑  
汝是不淨聚　　集諸穢惡物  
如莊嚴廁舍　　愚人以為好  
汝脇肋著脊　　如椽依梁棟  
五藏在腹內　　不淨如屎篋  
汝身如糞舍　　愚夫所貪保  
飾以珠瓔珞　　外好如畫瓶  
若人欲染空　　始終不可著  
汝欲來燒我　　如蛾自投火  
一切諸欲毒　　我今已滅盡  
五欲已遠離　　魔網已壞裂  
我心如虛空　　一切無所著  
正使天欲來　　不能染我心

[0848a19]  又增一阿含經云。寧以火燒鐵錐而刺于  眼。不以視色興起亂想。又正法念經云。女人  之性心多嫉妬。以是因緣。女人死後多生餓
鬼趣中。雖有美言心如毒害。強知虛詐能惑  世間。

[0848a24]  等三明女人難親可厭者。故優填王經偈云。

女人最為惡　　難與為因緣  
恩愛一縛著　　牽人入罪門

[0848a27]  非直牽人入惡道。天中退落亦由女惑。故正  法念經偈云。

天中大繫縛　　無過於女色  
女人縛諸天　　將至三惡道

[0848b02]  又智度論云。菩薩觀欲種種不淨。於諸衰中  女衰最重。火刀雷電霹靂怨家毒蛇之屬。猶  可暫近。女人慳妬。瞋諂妖穢。鬪諍貪嫉。不可
親近。故佛說偈云。

寧以赤鐵　　宛轉眼中　　不以散心  
邪視女色　　含笑作姿　　憍幔羞慚  
迴面  [目*聶]  眼　　美言妬瞋　　行步妖穢  
以惑於人　　婬羅欲網　　人皆投身  
坐臥行立　　迴眄巧媚　　薄智愚人  
為之心醉　　執劍向敵　　是猶可勝  
女賊害人　　是不可禁　　毒蛇含毒  
猶可手捉　　女情惑人　　是不可觸

[0848b14]  又增一經偈云。

莫與女交通　　亦莫共言語  
有能遠離者　　則離於八難

[0848b17]  故薩遮尼乾子經尼乾子說偈云。

自妻不生足　　好婬他婦女  
是人無慚愧　　受苦常無樂  
現在未來世　　受苦及打縛  
捨身生地獄　　受苦常無樂

[0848b22]  又雜譬喻經云。佛在世時。有一婆羅門生於  兩女。女皆端正。乃故懸金。九十日內募索有  能訶我女醜者。便當與金。竟無募者。將至佛
所。佛便訶言。此女皆醜無有一好。阿難白佛  言。此女實好。而佛言惡。有何不好。佛言。人  眼不視色是為好眼。耳鼻口亦爾。身不著細
滑。是為好身。手不盜他財。是為好手。今觀此  女眼視色。耳聽音。鼻嗅香。身喜細滑。手喜盜  財。如此之者。皆不好也。

[0848c02]  又佛說日明菩薩經云。菩薩呵色欲法。女色  者世間之枷鎖。凡夫戀著不能自拔。女色者  世間之重患。凡夫困之至死不免。女色者世
間之衰禍。凡夫遭之無厄不至。行者既得捨  之。若復顧念。是為從獄得出還復思入。從狂  得正而復樂之。從病得差復思得病。智者怒
之。知其狂而顛蹶死無日矣。凡夫重色甘為  之僕。終身馳驟為之辛苦。雖復鈇質寸斬鋒  鏑交至。甘心受之不以為患。狂人樂狂不是
過也。行者若能棄之不顧。是則破枷脫鎖惡  狂厭病。離於衰禍。既安且吉。得出牢獄永無  患難。女人之相其言如蜜。而其心如毒。譬如
渟淵澄。鏡而蛟龍居之。金山寶窟而師子處  之。當知此害不可暫近。室家不和婦人之由。  毀宗敗族婦人之罪。實是陰賊滅人慧明。亦
是獵圍尠得出者。譬如高羅群鳥落之不能  奮飛。又如密網眾魚投之刳腸俎肌。亦如  暗坑無目投之如蛾赴火。是以智者知而遠  之。不受其害惡而穢之。不為此物之所惑
也。

[0848c22]  又佛般泥洹經云。佛告柰女。好邪婬者有五  自妨。一多聲不好。二王法所疾。三懷異多疑。  四死入地獄。五地獄罪竟受畜生形。皆罪所
致。能自滅心不邪婬者有五增福。一多人稱  譽。二不畏縣官。三身得安隱。四死上天生五  從意清淨得泥洹道。

姦偽部第三

[0848c29]  又舊雜譬喻經云。昔有大姓家子端正。以金  作女像語父母言。有女似此者。兒乃當取。時  他國有女。貌亦端正。亦作金男。白父母言。有
男似此。乃當嫁之。父母各聞便遠娉合。時國  王舉鏡自照。謂群臣曰。天下人顏有如我不。  諸臣答曰。臣聞彼國有男端正無比。則遣使
請之。使至告之。王欲見賢者。則嚴車進去已  自念。王以我明達故來相呼。則還取書而  見婦與奴為姦悵然懷憾。為之結氣。顏色衰
醜。臣見如此。謂行道消瘦。馬厩安之。夜於  厩中見王正大夫人與馬下人私通。心乃自  寤。王大夫人尚當如此。何況我婦。意解心
悅顏色如故。則與王相見。王曰。何因止外三  日。答曰。臣來有忘。還歸取之。而見婦與奴  為姦。意忿顏色衰變。故住厩中三日。昨見
王正夫人來與養馬兒私通。夫人乃爾。何況  餘人。意解顏色復故。王言。我婦尚爾。何況  凡女。兩人俱捨。便入山中。  剃  髮作沙門。思惟
女人不可從事。精進不懈俱得辟支佛道。

[0849a19]  又舊雜譬喻經云。昔有婦人生一女。端正無  比。年始三歲。國王取視呼道人相。後堪為  夫人不。道人報王。此女有夫。王後得之。王
言。我當牢藏。豈可後得。便呼鶴來。汝處在  何。鶴白王言。我止大山。半腹有樹。人畜不歷。  下有洄水。船所不行。王言。我以此女寄汝將
養。便撮持去。日日從王。取飯與女。如是久  後。上有一聚卒為水漂去。有一樹枝逐水  下流。有一男子得抱持樹。墮洄水中不得去
洄。岸有蒲桃樹。踊出住倚山傍。男子尋之。  得上鶴樹。與女私通。女便藏之。鶴覺女身重。  左右求得男子。舉撮棄之。如事白王。王曰。前
道人善巧相人也。師曰。人有宿對非力所  制。逢對則可。畜生亦爾。

[0849b04]  又舊雜譬喻經云。昔有國王護持女急。王夫  人語太子曰。我為汝母。生來不見國中。欲  一迴出。汝可白王。如是至三。太子白王。王則
聽可。太子自為御車。群臣於路奉迎設拜。夫  人出手開張令人得見。太子見女人面如  是。便詐腹痛而還。夫人言曰。我無相甚矣。太
子自念。我母尚當如此。何況餘乎。夜便委國  捨去入山游觀。時道邊有樹。下有泉水。太子  上樹逢見梵志。獨行入水池浴。出已飯食作
術。吐出一壺。壺中有女。與屏處室。梵志得  臥。女人腹吐一壺。壺中有男。復與共臥。臥已  吞壺。須臾之頃梵志起已。復內婦著壺中。吞
已杖持而去。太子歸國白王。請梵志及諸臣  下。作三人食。持著一邊。梵志既至。言我獨  自。太子曰。梵志汝當出婦共食。梵志不得已
出婦。太子曰。婦汝當出夫共食。如是至三。  不得已出男共食。食已便去。王問太子。汝何  因知之。答曰。我母觀國。我為御車。母開出手
令人見之。我念女人能多樂欲。便詐腹痛。  還入山中。見梵志藏婦。腹中如是女人姦不  可絕。願太王放赦宮中自在行來。王勅後
宮。其欲行者任從志也。師曰。天下不可信者。  女人是也。

[0849b27]  又舊譬喻經云。昔有四姓。藏婦不使人見。婦  值青衣人。作地突與琢銀兒私通。夫後覺婦。  婦言。我生不邪行。卿莫妄語。夫言。吾不信
汝。當將汝至神樹所立誓。婦言。甚佳。夫持齋  七日。始入齋室。婦密語琢銀兒。汝詐作狂亂  頭。於市逢人抱持。牽引棄之。夫齋竟便將婦
出。婦言。我不見市。卿將我過市。琢銀兒便來  抱持。詐狂臥地。婦便號呼其夫。何為使人  抱持我耶。夫言。此是狂人。何須記錄。夫婦
俱到神所叩頭言。我生來不作惡。但為狂人  所抱。婦便得活。夫默然而慚。佛言。當知一  切女人姦詐如是。不可信也。

[0849c10]  又十誦律云。佛在舍衛國。有一婆羅門生女。  面貌端正顏色清淨。名曰妙光。相師占曰。是  女後當與五百男共通。諸人聞已。女年十二
無有求者。時婆羅門有隣比估客。常入海採  寶。是估客於樓上遙見是女。即生欲心。問餘  人言。是誰女耶。答是某甲婆羅門女。有取者
耶。答言。無有求者。問何故無人求耶。答曰。  此女有一過罪。相師占曰。是女後當與五百  男子共通。所以無求者。時估客念言。除沙門
釋子。無入我舍者。即往求取。女到未久。估  客結伴欲入海中。喚守門者語言。我欲入海。  莫聽男子強入我舍。除沙門釋子。此是無過
人。答言爾。去後沙門於舍乞食。是女見已  語言。共我行欲。諸比丘不知白佛。佛言。此  舍必有非梵行。汝不應往。此女後得病。於夜
命終。其家人以莊嚴具。合棄死處。時有五百  群賊。於此處行。見是死女。即生欲心。便就行  欲。是女先語沙門婆羅門。共我行欲。以此因
緣故墮惡道。彼國北方生作婬龍。名毘摩達  多。

[0850a01]  正報頌曰。

邪婬入地獄　　登彼刀葉林  
熱鐵釘其口　　洋銅灌入心  
毒龍碎骨髓　　金剛鼠食陰  
銅柱緣上下　　鐵床臥隱深

[0850a06]  習報頌曰。

昏婬亂情色　　受苦無表裹  
餘業得人身　　自妻常背己  
彼此懷猜忌　　孰肯順情旨  
稍有性靈人　　寧得無慚恥

感應緣  (略引十二驗)

  * 漢時有談生冥婚怪 
  * 晉時盧充有冥婚  怪 
  * 晉時河南有男感女重生怪 
  * 晉時  張世之有冥婚怪 
  * 晉時憑馬子感女重生  怪 
  * 晉時桓道愍感婦重生怪 
  * 宋時韓伯  子等指廟女像冥婚怪 
  * 宋時弘農人感得  冥婚怪 
  * 齊時王奐妬殺妾冥報怪 
  * 齊  時陳氏妬割前婦兒冥報怪 
  * 唐時岐州  王志有冥婚怪 
  * 唐時印人妻犯誓外私  冥報怪 

[0850a21]  漢有談生者。年四十無婦。常感激讀經書。通  夕不臥。至夜半時。有一姝女。年十五六。姿  顏服飾天下無雙。來就談生。遂為夫婦。言曰。
我不與人同夜。君慎勿以火照我也。至三年  之後。乃可照耳。談生與為夫婦生一兒。已二  歲矣。不能忍夜伺其寐。便盜照視之。其腰已
下肉如人腰已上但是枯骨。婦覺遂去。云君  負我。我已垂變身。何不能忍一年。而竟相照  耶。談生辭謝洟泣不可復止。云與君雖大
義。今將離別。然顧念我兒。恐君貧不能自諧。  活暫逐我去。方遺君物。談生逐入華堂蘭室。  物器不凡。乃以珠被與之曰。可以自給。裂取
談生衣裾留之辭別而去。後談生持被詣市。  睢陽王買之。直錢千萬。王識之曰。是我女被。  那得在市。此人必發吾女塚。乃收考談生。談
生具以實對。王猶不信。乃往視女塚。塚全如  故。乃復發視。果於棺蓋下得衣裾。呼其兒  視。貌似王女。王乃信之。即出談生而復之。遂  以為女婿。表其兒為郎中
(右一驗出搜神記)  。

[0850b11]  晉時有盧充。范陽人。家西三十里有崔少府  墓。年二十時。先冬至一日。出宅西獵戲。  見有一麞便射之。射己麞倒而復走起。充步
步趁之。不覺遠去。忽見道北一里間。瓦屋  四周有如府舍。不復見麞。到門中有一鈴下  唱客前。復有一人。捉一襆新衣曰。府君以
此衣將迎郎君。充便取著以進見少府。語充  曰。尊府君不以僕門鄙陋。近得書為君。索小  女為婚。故相迎耳。便以書示充。充父亡時。
充雖小然己識父手迹。便即歔欷無復辭託。  崔便勅內盧郎已來。便可使女郎莊嚴就東  廊至黃昏內白女郎。嚴飾竟。崔語充。君可至
東廊。既至郎。婦已下車。立席頭。即共拜。時  為三日供給飲食。三日畢謂充曰。君可歸去。  若女有相生男。當以相與。生女當自留養。勅
外數車送客。充便辭出。崔送至中門執手  洟零。出門見一獨車駕青牛。又見本所著衣  及弓箭。故在門外。尋遣傳教。將一人捉襆衣。
與充相聞曰。姻媛始爾。別甚悵恨。今致衣  一襲。被縟自副。充便上車去。馳如電逝。須臾  至家。母問其故。充悉以狀對。別後四年三月
三日。充臨水戲。忽見傍水有獨車乍沈乍浮。  既而上岸。四坐皆見。而充往開其車後戶。  見崔氏女與四歲男兒共載。女抱兒以還  充。又與金鋺別。并贈詩一首曰。

煌煌靈芝質　　光麗何猗猗  
華豔當時顯　　嘉會表神奇  
含英未及秀　　中夏羅霜萎  
榮耀長幽滅　　世路永無施  
不寤陰陽運　　哲人忽來儀  
今時一別後　　何得重會時

[0850c13]  充取兒鋺及詩。忽然不見。充後乘車詣市  賣鋺。冀有識者。有一婢識此鋺。還白大家曰。  市中見一人乘車賣崔女郎棺中金鋺。大家
即是崔氏親姨母也。遣兒視之。果如婢言。乃  上車敘其姓名。語充曰。昔我姨姊少府女出  而亡。家親痛之。贈一金鋺著棺中。可說得鋺
本末。充以事對。兒亦悲咽。便齎還白母。母即  令充家迎兒還五親悉集。兒有崔氏之狀。又  有似充之貌。兒鋺俱驗。姨母曰。此我外甥
也。即字溫休。溫休者。是幽婚也。兒大為郡  守。子孫冠蓋相承至今。其後植字子幹。有名  天下  (右一驗出續搜神記)  。

[0850c25]  晉武帝世。河間郡有男女。相悅許相配適。既  而男從軍積年。父母以女別適人。無幾而憂  死。男還悲痛。乃至塚所。始欲哭之敘哀。而已
不勝其情。遂發塚開棺即時蘇活。因負還家  將養數日平復。其夫乃往求之。其人不還  曰。卿婦已死。天下豈聞死人可復活耶。此
天賜我。非卿婦也。於是相訟。郡縣不能決。以  讞廷尉。廷尉奏以精誠之至。感於天地故死  而更生。在常理之外。非禮之所處。形之所  裁。斷以還開塚者
(右一驗出搜神記)  。

[0851a06]  晉時武都太守李仲文。在郡喪女。年十八。權  假葬郡城北。有張世之。代為郡。世之男字子  長。年二十。侍從在厩中。夢一女年可十七八。
顏色不常。自言前府君女。不幸早亡。會今當  更生。心相愛樂故來相就。如此五六夕。忽然  晝見。衣服熏香殊絕。遂為夫妻寢息。衣皆有
污。如處女焉。後仲文遣婢視女墓。因過世之。  婦相聞入厩中。見此女一隻履在子長床下。  取之啼泣。呼言。發塚。持履歸以示仲文。仲文
驚愕。遣問世之。君兒何由得亡女履耶。世之  呼問。兒具陳本末李張並謂可怪。發棺視之。  女體已生肉。顏姿如故。右脚有履。左脚無也。
自爾之後遂死肉爛不得生。萬恨之心當復  何言。泣洟而別。

[0851a20]  晉時東平憑孝將。為廣州太守。兒名馬子。年  二十餘。獨臥厩中。夜夢見女年十八九。言  我是前太守北海徐玄方女。不幸早亡。亡來
出入四年。為鬼所枉殺。案主錄當八十餘。聽  我更生。要當有依馬子乃得生活。又應為君  妻。能從所委見救活不。馬子答曰。可爾。與馬
子剋期當出。至期日床前地頭髮。正與地平。  令人掃去。逾分明。始寤是所夢見者。遂除  左右人。便漸漸額出。次頭面出。次項形體
頓出。馬子便令坐對榻上。陳說語言。奇妙非  常遂與馬子寢息。每戒云。我尚虛自節。問  何時得出。答曰。出當得本生。生日尚未至。遂
往厩中。言語聲音人皆聞之。女計生日至。女  具教馬子。出已養之方法。語畢拜去。馬子從  其言。至日以丹雄雞一隻黍飯一盤。清酒一
升。醊其喪前。去厩十餘步。祭訖掘棺出開  視女身體貌全如故。徐徐抱出著氈帳中。唯  心下微暖口有氣。令婢四人守養護之。常以
青羊乳汁瀝其兩眼。始開口能咽粥。積漸能  語。二百日中持杖起行。一朞之後顏色肌膚  氣力悉復常。乃遣報徐氏。上下盡來。選吉日
下禮。娉為夫婦。生二男一女。長男字元慶。永  嘉初為祕書郎中。小男字敬度。作太傅掾。  女適濟南劉子彥。徵士延世之孫  (右二驗出續搜神記)  。

[0851b15]  晉桓道愍者。譙人也。晉隆安四年喪婦。道愍  內顧甚篤。纏痛無已。其年夜始寢。視屏風上  見有人手。驚起炳炬照屏風外。乃其婦也。形
貌莊嚴具如生平。愍了不畏懼。遂引共臥。  言語往還陳敘存亡。愍曰。卿亡來初無音影。  今夕那得忽還。答曰。欲還何極。人神道殊。
各有司屬。無由自任耳。新婦生時差無餘罪。  正常疑君憐愛婢使。以此妬忌之心受報地  獄。始獲免脫。今當受生為人。故來與君別也。
愍曰。當生何處。可得相尋知不。答曰。但知當  生。不測何處。一為世人。無容復知宿命。何由  相尋求耶。至曉辭去洟泗而別。愍送至步廊
下而歸。已而方大悑懼恍惚積日。

[0851b28]  宋咸寧中。太常卿韓伯子某。會稽內史王蘊  子某。光祿大夫劉耽子某。同游蔣山廟。廟  有數婦人像甚端正。某等醉各指像以妻。匹
配戲弄之。即以其夕。三人同夢。蔣侯遣傳  教相聞曰。家子女並醜陋。而猥蒙榮顧。輒剋  某月某日悉相迎。某等以其夢指適異常。試
往相問。而果各得此夢。符協如一。於是大  懼。備三牲詣廟謝罪乞哀。又俱夢蔣侯親來  降。已曰。君等既以顧之實貪。令對剋期垂  及。豈容方更中悔。經少時並亡
(右此一驗出志怪傳)  。

[0851c09]  宋時弘農華陰潼鄉陽首里人也。服八石得  水道仙。為河伯。幽明錄曰。餘杭縣南有上湘。  湘中央作塘。有一人乘馬看。戲將三四人至
岑村飲酒。小醉暮還。時炎熱。因下馬入水中  枕石眠。馬斷走歸。從又悉追馬。至暮不反。  眠覺日已向晡。不見人馬。見一婦來。年可十
六七。云女郎再拜。日既向暮。此間大可畏。  君作何計。問女郎姓何。那得忽相問。復有  一年少。年可十三四。甚了了乘新車。車後二
十人至。呼上車云。大人暫欲相見。因迴車而  去。道中路駱驛。抱火尋城郭邑。車至便入  城。進廳事。上有信幡。題云河伯信。見一人年
三十許。顏容如畫。侍衛繁多。相對欣然。勅行  酒炙云僕有小女乃聰明。欲以給君箕  箒  。此  人知神。敬畏不敢詎逆。便勅備辦令就郎中
婚。承白已辦。送絲布單衣及紗袷絹裙紗衫  褌履屐。皆精好。又給十小吏青衣數十人。婦  年可十八九。姿容婉媚。便成。三日後大會客
拜閤。四日云禮既有限。當發遣去。婦以金甌  麝香囊與婿別泣洟而分。又與錢十萬藥  方三卷云。可以施功布德。復云。十年當相迎。
此人歸家。遂不肯別婚。辭親出家作道人。所  得三卷方者。一卷脈經。一卷湯方。一卷丸方。  周行救療皆致神驗。後母老邁兄喪。因還婚  宦
(右此一驗出搜神記)  。

[0852a05]  齊琅邪王奐。仕齊至尚書左僕射。甚信釋  典。而妬忌之深。便忘弘恕。甞在齋內使  愛妾治髭。忽有烏銜黃梅過庭而墜。奐謂
妾有密期擲果為戲。使奴出外覘視。遇見一  士向籬私游。奴即往捦捉。而此人言瞋洿  媟。便邇迸走。奴還白之。奐謂儞用有實。苦
加覈問。妾備自陳。終不見察。即遣下階笞殺  之。妾解衣誓曰。今日之死。實為枉橫。若有人  天道。當令官知。爾後數見妾來訴怨。俄而出
為雍州刺史。性漸狂異。如有憑焉。無故打殺  小府。長史劉興祖誣其欲反。為御史中丞孔  稚珪所奏。世祖遣中書舍人呂文顯直閤將
軍曹道剛。領齊仗兵收奐。奐子彪素稱凶  剽。及女婿殷叡。遂勸奐曰。曹呂今來。不見真  勅。恐為姦變。政宜錄取馳以奏聞。奐納之。便
配千餘人。仗閉門拒守。彪遂輒與官軍戰。  彪敗而走。寧蠻長史裴叔業。於城內舉兵。攻  奐斬之。時人以為妾之報也  (右二驗出冥祥記)  。

[0852a23]  宋東海徐某甲。前妻許氏。生一男名鐵臼。而  許亡。某甲改娶陳氏。陳氏凶虐志滅鐵臼。陳  氏產一男。生而祝之曰。汝若不除鐵臼。非
吾子也。因名之曰鐵杵。欲以鍾擣鐵臼也。  於是捶打鐵臼。備諸苦毒。飢不給食。寒不加  絮。某甲性闇弱。又多不在。後妻恣意行其暴
酷。鐵臼竟以陳餓痛杖而死。時年十六。亡  後旬餘。鬼忽還家。登陳床曰。我鐵臼也。實無  片罪橫見殘害。我母訴怨於天。得天曹符
來取鐵杵。當令鐵杵疾病與我遭苦時同。將  去自有期日。我今停此待之。聲如生時。家人  賓客不見其形皆聞其語。於是常在屋樑
上住。陳氏跪謝摶頰為設祭奠。鬼云。不須如  此。餓我令死。豈是一喰所能對謝。陳夜中  竊語道之。鬼厲聲曰。何敢道我。今當斷汝屋
棟。便聞鋸聲。屑亦隨落。拉然有響。如棟實  崩。舉家走出。炳燭照之。亦無異。鬼又罵鐵  杵曰。汝既殺我。安坐宅上以為快也。當燒汝
屋。即見火然。煙焰大猛內外狼狽。俄爾自滅。  茅茨儼然不見虧損。日日罵詈。時復歌云。桃  李華嚴。霜落奈何。桃李子嚴。霜早落已。聲甚
傷切。似是自悼不得成長也。于時鐵杵六歲。  鬼至便病。體痛腹大。上氣妨食。鬼屢打之。  處處青  [黑*敢]  。月餘而死。鬼便寂然  (右一驗出冤魂志)
。

[0852b18]  唐顯慶三年。岐州岐山縣王志任益州縣令。  考滿還鄉。有在室女。面貌端正。未有婚娉在  道身亡。停在綿州。殯殮居棺寺。停累月。寺中
先有學生。停一房內。夜初見此亡女來入房  內。莊飾華麗。具申禮意。欲慕相就。學生容  納。相知經月。女與學生一面銅鏡巾櫛各一。
念欲上道。女共學生。具展哀情密共辭別。家  人求覓此物不得。令遣巡房求之。於學生房  覓得。令遣左右縛打此人。將為私盜。學生具
說。逗留口云。非唯得娘子此物。兼留上下  二衣共某辭別。留為信物。令遣人開棺檢求。  果無此衣。兼見女身似人幸處。既見此徵。遣
人解放。借問此人。君居何處。答云。本是岐州  人。因從父南任。父母俱亡。權游諸州學問。不  久當還。令給衣馬。裝束同歸。將為女夫。憐  愛甚重
(見西明寺僧法雲本鄉梓州具說如是)  。

[0852c05]  唐武德中。印人姓韋。與一婦人。言誓期不相  負。累年寵衰。婦人怨恨。韋懼其反己自縊殺  之。後數日韋身遍癢。因發癩瘡而死。韋孝諧
說向臨云。是某從兄  (右一驗出冥報記)  。

◎

◎妄語部第七  (此別二部)

述意部第一

[0852c11]  惟夫稟形人世。逢斯穢濁之時。受質偽身。  常作虛妄之境。所以妄想虛搆。惑倒交懷。  違心背境。出語皆虛。誑惑前人。令他妄解。致
使萬苦爭纏。百憂總萃。種虛妄之因。感得輕  賤之報。地獄重苦更加湯炭。迷法亂真寔由  妄語也。

引證部第二

[0852c18]  又正法念經偈云。

妄語言說者　　惱一切眾生  
彼常如黑暗　　有命亦同死  
語刀自割舌　　云何舌不墮  
若妄語言說　　則失實功德  
若人妄說語　　口中有毒蛇  
刀在口中住　　炎火口中然  
口中毒是毒　　地上毒非毒  
口毒割眾生　　命終墮地獄  
若人妄說語　　自口中出膿  
舌則是泥犁　　舌亦如熾火  
若人妄讒語　　彼人速輕賤  
為善人捨離　　天則不攝護  
常憎嫉他人　　與諸眾生惡  
方便惱亂他　　因是入地獄

[0853a04]  又優婆塞戒經偈云。

若復有人　　樂於妄語　　是人現得  
惡口惡色　　所言雖實　　人不信受  
眾皆憎惡　　不喜見之　　是名現世  
惡業之報　　捨此身已　　入於地獄  
受大苦楚　　飢渴熱惱　　是名後世  
惡業之報　　若得人身　　口不具足  
所說雖實　　人不信受　　見者不樂  
雖說正法　　人不樂聞　　是一惡人  
因緣力故　　一切外物　　資生減少

[0853a14]  以此證知。妄語之人三世受苦。又禪祕要經  云。若有四眾。於佛法中為利養故。貪求無  厭。為好名聞。而假偽作惡。實不坐禪。身口
放逸行放逸行。貪利養故自言坐禪。如是比  丘犯偷蘭遮。過時不說自不改悔。經須臾間  即犯十三僧殘。若經一日。至於二日。當知此
比丘是天人中賊。羅剎魁膾。必墮惡道。犯大  重罪。若比丘比丘尼。實不見白骨。自言見白  骨。乃至阿那般那。是比丘比丘尼。誑惑諸天
龍鬼神等。此惡人輩。是波旬種。為妄語故自  說言。我得不淨觀。乃至頂法。此妄語人。命終  之後疾於電雨。必定當墮阿鼻地獄。壽命一
劫。從地獄出墮餓鬼中。八千歲時噉熱鐵丸。  從餓鬼出墮畜生中。生常負重。死復剝皮。  經五百身。還生人中。聾盲瘖瘂。癃殘百病。
以為衣服。如是經苦不可具說。又正法念經  偈云。

甘露及毒藥　　皆在人舌中  
甘露謂實語　　妄語則為毒  
若人須甘露　　彼人住實語  
若人須毒者　　彼人妄語說  
毒不決定死　　妄語則決定  
若人妄語說　　彼得言死人  
妄語不自利　　亦不益他人  
若自他不樂　　云何妄語說  
若人惡分別　　喜樂妄說語  
飛墮火刀上　　得如是苦惱  
毒害雖甚惡　　唯能殺一身  
妄語惡業者　　百千身被壞

[0853b14]  又佛說須賴經云。佛言。夫妄言者。為自欺身  亦欺他人。妄言者。令人身臭。心口無信。令其  心惱。妄言者。令其口臭。令其身危。天神所
棄。妄言者。亡失一切諸善本。於己愚冥迷  失善路。妄言者。一切惡本。斷絕善行閑居  之本。又正法念經。閻羅王責疏罪人說偈  云。

實語得安樂　　實語得涅槃  
妄語生苦果　　今來在此受  
若不捨妄語　　則得一切苦  
實語不須買　　易得而不難  
實非異國來　　非從異人求  
何故捨實語　　喜樂妄語說  
妄語言說者　　是地獄因緣  
因緣前已作　　唱喚何所益  
妄語第一火　　尚能燒大海  
況燒妄語人　　猶如燒草木  
若人捨實語　　而作妄言說  
如是癡惡人　　棄寶而取石  
若人不自愛　　而愛於地獄  
自身妄語火　　此處自燒身  
實語甚易得　　莊嚴一切人  
捨實語妄說　　癡故到此處

[0853c08]  又智度論偈云。

實語第一戒　　實語昇天梯  
實語小如大　　妄語入地獄

[0853c11]  又薩婆多論云。不妄語者。若說法議論傳語  一切是非。莫自稱為。是常令推寄有本。則  無過也。不爾斧在口中。又十誦律云。若
語高姓人云是下賤。若兩眼人云是一眼。並  得妄語。又語一眼人汝是瞎眼人。並得輕惱  他罪。

[0853c17]  正報頌曰。

妄語誑人巧　　地獄受罪拙  
焰鋸解其形　　熱鐵耕其舌  
灌之以洋銅　　磨之以剛鐵  
悲痛碎骨髓　　呻吟常嗚咽

[0853c22]  習報頌曰。

妄語入三塗　　三塗罪已決  
餘業生人道　　被謗常憂結  
還為他所誑　　恨心如火熱  
智者勿尤人　　驗果因須滅◎

法苑珠林卷第七十五

* * *

【經文資訊】大正藏第 53 冊 No. 2122 法苑珠林  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
