大般涅槃經集解卷第三十九
[0502a06]  廣釋八種知見覺　廣釋四無礙  廣辨無所得義  廣辨神通應化無拘執義  廣釋反常說法謂真諦說為世諦義等  廣明內道外道異相

梵行品之第四

[0502a12]  善男子我今於是大眾之中  (至)  復得名為虛空  等地。

[0502a13]  案。僧亮曰。不為有所繫縛。空所迷悶。  解脫空有。以釋地名也。下以二譬。釋功能也。  一以不生貪瞋。二多容眾生。寶亮曰。第七段
廣明十一空功用大也。既得金剛心。見一切  萬法盡。便於緣中。任運無復有滯礙拘執。即  是第一歎。後從本有今無偈已去。訖六念處
來廣之也。第二歎言。如虛空於可愛色。不生  貪樂。於不可愛色。亦不生瞋。明住金剛心時。  不見可愛之異相。但一相無相下。十無盡來
廣也。第三歎言。如虛空廣大無對。悉能容受  一切物。譬得金剛心。如虛空。具一切知見。無  所不周。下用八種知見。廣此義也。僧宗曰。備
上空有雙照。故得四辨之利。以化物也。就  此有六重釋。第一總明一切法有無礙。第二  遍就三乘行上。明法無礙。第三明得四無礙
不取著也。第四辨能持。第五推因。第六奪  二乘所得。以顯菩薩備也。智秀曰。此下第三  科列聞法得利者也。上明行捨得智。知於無
法。此次明非直知無。亦能有無通照也。

[0502b03]  善男子菩薩摩訶薩  (至)  如是等法一切知見。

[0502b04]  案。僧亮曰。次說八種知見出所容事。此第一  若行若緣等。總一切法也。在內名性。形外名  相。強者名因。弱者名緣也。寶亮曰。此下廣明
第三譬。八種知見明自行。下四無礙。明外化。  第一總因果中知見。若行者。生滅起動之行  也。若緣者從緣者從緣而有。傍助為義也。性
者內也。相者外也。力強者為因。踈遠者為緣  也。知眾生善惡剎那起動之心也。若根者。利  鈍根也。若禪定者。知眾生得定深淺也。若乘
者。大小乘也。若善知識者。善知外緣也。若持  戒者。達止惡也。若所施者。善知忘相也。如是  一切知見者。總結因果中知見也。第二知外
道所行法。不見其得善果也。第三見外道所  行法。得三塗果。知改惡向善。得清淨解脫果  也。第四見常無常也。第五知見逆流  沿  流。第
六知見轉障。第七知見佛性。第八知見二諦。

[0502b20]  復次善男子菩薩摩訶薩  (至)  得正解脫是名不  見。

[0502b21]  案。僧亮曰。第二事淺名知。與第八同知。  耶因不得正果。從初至牛糞之上。明四威儀  苦也。衣麁麻衣。至糠汁沸湯。明衣食受苦也。
自下明行業苦也。寶亮曰。第二知外道所行  法。不見其得善果也。

[0502b26]  復次善男子菩薩摩訶薩  (至)  入正解脫是名為  知。

[0502b27]  案。僧亮曰。第二見耶見因必得苦果。知  出苦必得解脫。何者。是人雖行邪道。厭苦  情至。此厭心出苦。必求正解脫。耶果易知。名
見解脫。事遠名知也。寶亮曰。第三見外道所  行法。得三塗果。知改惡向善。得清淨解脫果  也。

[0502c04]  復次善男子菩薩摩訶薩  (至)  悉有佛性是名為  知。

[0502c05]  案。僧亮曰。第四常無常等合觀。初總易  知。名見。後別難見。名知也。寶亮曰。第四見  常無常。

[0502c08]  復次善男子菩薩摩訶薩  (至)  從明入明是名為  見。

[0502c09]  案。僧亮曰。第五知逆隨諸流。逆難了故  名知。隨易了故名見。從信至是。名為知。逆流  中言凡夫者。內凡夫斷外名逆。未斷內名隨
也。下從明入明人。為明三塗為闇。是外凡夫  皆是隨耳。寶亮曰。第五知見逆流  沿  流也。

[0502c14]  復次善男子菩薩摩訶薩至地獄受報是名為  見。

[0502c15]  案。僧亮曰。第六知轉重為輕。轉輕為重  也。若轉重為輕者。向解脫故為知。轉輕為重。  向生死故。為見也。寶亮曰。第六知見轉障也。

[0502c18]  復有知而不見  (至)  猶如闇夜所見不了。

[0502c18]  案。僧  亮曰。第七知佛性。因論知見及以如來。非其  例也。寶亮曰。第七知見佛性。

[0502c21]  復有亦見亦知所謂諸佛  (至)  即是如來五眼所  知。

[0502c22]  案。僧亮曰。第八知二諦也。所以復說真  俗者。初說地相。不見諸法。後說地能。無法不  知。恐聞者致生有無之惑。說真俗以會之也。
真諦無相故。不見不知。非謂事隱不見。與亦  見義異。知所惠施。上云。真諦無相不見。似如  俗諦。決定有相可見。更說俗諦。知受者三事。
假為說名不見。無定相可見。上所言見。皆說  知為見也。寶亮曰。第八知見二諦者也。

[0503a01]  迦葉菩薩白佛言世尊  (至)  能如是知得何等  利。

[0503a02]  案。僧亮曰。四等以外益為義。今說捨果  空平等地。八種知見。於四等中。有何利耶。

[0503a04]  佛言善男子菩薩摩訶薩  (至)  辭無礙樂說無  礙。

[0503a05]  案。僧亮曰。慈以外益為利。四無礙者。慈  之利也。寶亮曰。次明外化行也。凡有五翻解  釋。亦即是八種知見。但以自行外化為異也。
此先列四無礙名也。

[0503a09]  法無礙者知一切法  (至)  即得如是四無礙智。

[0503a10]  案。僧亮曰。總知名實。名法無礙。隨名解義。  名義無礙。說名說義。謂辭無礙。說不可盡。謂  樂說無礙也。寶亮曰。第一翻法者。識法區分
也。義者。言之所以也。辭者。巧便宣通也。樂  說者。以無懈心。為眾生說也。隨字論者。聖  人為法立名字。欲使眾生識善惡區分。改惡
修善也。正音論者。隨方俗類得解脫。無不正  也。闡陀論者。大集論也。世辯論者。世諦中最  利辨也。

[0503a19]  復次善男子法無礙者  (至)  種種異說不可窮  盡。

[0503a20]  案。僧亮曰。菩薩知法。本為度人。人不出  三乘。以知三乘法為法無礙也。知三終歸一。  為義無礙。一戒定慧。作多名說。為辭無礙。樂
說義與亦同也。寶亮曰。第二翻說三乘法。為  法無礙。知理歸一。為義無礙。於一法上。作  種種名說。為辭無礙。說法無勌。為樂說無礙  也。

[0503a27]  復次善男子法無礙者  (至)  若取著者不名菩  薩。

[0503a28]  案。僧亮曰。上雖再說。未明無著。今說無  著。以成無礙之義。寶亮曰。第三翻以忘相  為宗也。

[0503b02]  迦葉菩薩復白佛言  (至)  說言知法而不取著。

[0503b03]  案。僧亮曰。義旨未顯。應須繫發也。夫不取異  相。則不知異。不知異相。不知法也。

[0503b05]  佛言善男子夫取著者  (至)  一切凡夫無四無  礙。

[0503b06]  案。僧亮曰。無礙之稱。出生死為名。取著  之名。不出生死。下出事證也。此先證取著。非  無礙也。寶亮曰。迦葉難意。既云得四無礙。云
何取著耶。佛今答云。取著之心。本是惑累。  則不名無礙。後心菩薩。執相永盡。故名無著  也。

[0503b12]  善男子菩薩摩訶薩  (至)  菩薩摩訶薩而無所著。

[0503b13]  案。僧亮曰。證不取著。得四無礙。

[0503b14]  復次善男子法無礙者  (至)  而不可盡是名樂說  無礙。

[0503b15]  案。僧亮曰。第四重釋法義四事之異  耳。宣說一義。必無有義者。如地持山。菩薩所  說。無地無山。亦無所持。諸佛境界者。知無地
無山無為相也。凡夫境界者。著名求相也。寶  亮曰。第四翻得此六法。能持不忘。以不忘為  釋也。

[0503b21]  善男子菩薩摩訶薩  (至)  說世論故得樂說無  礙。

[0503b22]  案。僧亮曰。第五以世諦為法。以第一義  為義也。寶亮曰。第五翻以世諦為法無礙。以  第一義諦為義無礙者。為小乘人。故作此說
也。若依十地經者。第一義諦為法無礙。世諦  為義無礙。此為大乘人說故也。空是一類法  易知。故名法無礙。世諦虛搆區別難知。名義  無礙也。

[0503b29]  善男子聲聞緣覺若有得是  (至)  聲聞緣覺真實  無有。

[0503c01]  案。僧亮曰。二乘無因。故無無礙也。寶  亮曰。向明得。今明失也。

[0503c03]  何以故菩薩摩訶薩  (至)  何故默然而無所說。

[0503c04]  案。僧亮曰。夫度人出苦。必由說法。若但以神  通。證無無四證也。

[0503c06]  緣覺不能說法度人  (至)  一切無有四無礙智。

[0503c07]  案。僧亮曰。別證所以無也。

[0503c08]  云何聲聞無四無礙  (至)  無此三故無四無礙。

[0503c09]  案。僧亮曰。聲聞從佛聞法。能說法度人。亦知  常住佛性。無善方便。於四事中。非無礙耳。

[0503c11]  復次聲聞緣覺不能畢竟  (至)  是故二乘無四無  礙。

[0503c12]  案。僧亮曰。向別今總。不知眾生根世諦  疑。不知善說第一義空。故無四無礙也。

[0503c14]  迦葉菩薩白佛言世尊  (至)  若具足四無有是  處。

[0503c15]  案。僧亮曰。聲聞如四河。菩薩如阿耨達  池。佛之如大海也。或有得一者。比凡夫言  得四。不必一人具四。

[0503c18]  迦葉菩薩白佛言世尊  (至)  說言菩薩而有所  得。

[0503c19]  案。僧亮曰。住虛空無得之地。得八種知  見。具四無礙。眾生起著。佛將欲遣。故發問也。  寶亮曰。上已六重釋四辨。人情生著。今拂
其封累。以十無以遣之也。僧宗曰。此下辯十  無。廣上第二譬。明菩薩心不存於有無也。智  秀曰。此下訖六念。妄執情迷。易隨緣轉。既聞
說無。復謂終無所得。次以此文。顯有所得。汲  引信情。文有六別。第一請釋本有今無偈。第  二明佛能為反常之說。第三正明有所得義。
第四明見了了相。第五說偈歎佛及經教。第  六請釋世間出世間同異也。

[0504a01]  佛言善男子善哉善哉  (至)  是故菩薩名無所  得。

[0504a02]  案。僧亮曰。明四無礙。以假得為名。實則  無得言雖有異。而義不違地目也。僧宗曰。第  一存有得為四倒。無所得為無礙也。寶亮曰。
凡有十雙相對。此第一有倒無倒為對也。

[0504a06]  復次善男子無所得者  (至)  是故菩薩名無所  得。

[0504a07]  案。僧宗曰。第二明闇相對。寶亮曰。慧與  無明相對也。

[0504a09]  復次善男子無所得者  (至)  是故菩薩名無所  得。

[0504a10]  案。僧宗曰。第三以因果相對。寶亮曰。以  生死與涅槃相對。

[0504a12]  復次善男子無所得者  (至)  是故菩薩名無所  得。

[0504a13]  案。僧宗曰。第四以因中行相對。寶亮曰。  以菩薩乘與二乘相對。

[0504a15]  復次善男子無所得者  (至)  是故菩薩名無所  得。

[0504a16]  案。僧宗曰。第五以教相對。寶亮曰。方等  小乘對也。

[0504a18]  復次善男子無所有者  (至)  是故菩薩名無所  得。

[0504a19]  案。僧宗曰。第六定亂相對。寶亮曰。空三  昧與生死輪。

[0504a21]  復次善男子無所得者  (至)  是故菩薩名無所  得。

[0504a22]  案。僧宗曰。第七以常無常理相對。寶亮  曰。同此釋。

[0504a24]  復次善男子無所得者  (至)  是故菩薩名無所  得。

[0504a25]  案。僧宗曰。第八以解惑相對。寶亮曰。以  第一義與五見相對也。

[0504a27]  復次善男子無所得者  (至)  是故菩薩名無所  得。

[0504a28]  案。僧宗曰。第九以因果人相對。寶亮曰。  佛與大乘相對也。

[0504b01]  善男子汝之所問亦無所得  (至)  是魔眷屬非我  弟子。

[0504b02]  案。僧宗曰。第十遣問遣答相對。寶亮  曰。同也。

[0504b04]  迦葉菩薩白佛言世尊  (至)  離魔眷屬為佛弟  子。

[0504b05]  案。僧亮曰。廣明無得之義也。所以示者。  空是萬行之主故也。

[0504b07]  迦葉菩薩白佛言世尊  (至)  世尊是義云何。

[0504b07]  案。  僧宗曰。此下第五段也。向十無遣執。其封心  稍弭。今欲更引證也。寶亮曰。此下竟六念
處。廣上第一譬也。物情所執。本以相惑居心。  故處處滯礙。則不能得無方致化。今明十地  菩薩。金剛心滿。煩惱永盡。故能無方隱顯。百
變自在。故言無所拘執也。迦葉今難意言。若  佛果得無拘執。何故上說本有今無之偈。獨  為純陀。不普為大眾。得知如來未免拘執也。

[0504b16]  佛言善男子我為化度  (至)  文殊師利即得解  了。

[0504b17]  案。僧亮曰。佛答意謂。盡說法也。此下先  廣明本有今無義。後別答問。

[0504b19]  迦葉菩薩言世尊如文殊等  (至)  是無常者無有  是處。

[0504b20]  案。僧亮曰。明佛為計著眾生說地名  無得耳。無計著者。則說地名有得也。文殊解  了者。上文殊將問差別無差別義。聞此偈即  了也。

[0504b24]  善男子如來普為諸眾生故  (至)  雖見諸法說言  不見。

[0504b25]  案。僧亮曰。此下正答問也。如毘尼中  說。隨俗故問也。僧宗曰。此第六段也。自初說  十一空。人情聞無。心無所寄。故述八種知見
及四無礙之利。既聞有說。更復捨無封有。為  遣此滯。還說十無。復洗執情。時眾聞空有互  說。莫知所厝。如來呵止其心。當尋求教下之
意。如來所說。莫非利益反常之說。尚當時為  益。豈況空有二說。而更生封執耶。說有為。善  知世諦。說無為。明諸法斯空。是則有不乖無。
無不背有。豈得乖有無之言。而增其執耶。雖  知諸法。說言不知者。假就外道學也。見亦如  此也。寶亮曰。此下別答。無拘執相。既言知。
復言不知。此是反常之說。明如來住空平等  地。能種種說法。自在隨意。若爾。汝云何難  言。佛有拘執耶。雖知諸法。說言不知者。雖知
常住。而唱言無常也。雖見說不見者。佛明見  真常。而說言不見也。

[0504c13]  有相之法說言無相無相之法說言有相。

[0504c13]  案。  僧宗曰。有相之法說無相者。實自不滅。言斷  滅也。無相之法說有相者。佛實絕相。言菩薩
王宮生也。寶亮曰。三十三天。實是生死。而說  云。是常我樂淨。是謂有相說無相也。無相說  有相者。謂說涅槃。是苦無常也。

[0504c19]  實有無常說言有常  (至)  我樂淨等亦復如是。

[0504c20]  案。僧亮曰。如阿羅漢未來有生死之相。而說  無也。實無究竟之相。說言有也。僧宗曰。實有  無常者。謂三十三天說之為常也。實有常者。
說偏教濫佛地。

[0504c24]  三乘之法說言一乘一乘之法隨宜說三。

[0504c24]  案。  僧宗曰。三說一者。破異三之惑。說同歸之教  也。一說三者。昔日方便隨宜之教也。

[0504c27]  略相說廣廣相說略。

[0504c27]  案。僧宗曰。如一因緣。  廣則十二。略則唯因果而已也。

[0504c29]  四重之法說偷蘭遮偷蘭遮法說為四重。

[0504c29]  案。  僧宗曰。事現於律也。如僧戒為輕。而尼戒為  專。

[0505a03]  犯說非犯非犯說犯  (至)  如來明見眾生根故。

[0505a04]  案。僧宗曰。如僧獨行非犯。尼則為犯等也。

[0505a05]  善男子如來雖作如是等說  (至)  隨宜方便則為  說之。

[0505a06]  案。僧亮曰。因虛妄說得法利者。語心  則無虛妄。若虛妄而有益。必亦說之。重釋上  事耶。

[0505a09]  善男子一切世諦若於如來即是第一義諦。

[0505a10]  案。僧亮曰。二諦之名。出自佛說。不由凡夫  也。假有名為世諦。無有是第一義也。說假有。  欲表非有。故於佛是第一義也。僧宗曰。二諦
之名。出於佛口。不出凡夫。說於假有。欲表非  有。而於如來。常是第一義也。寶亮曰。世諦雖  復森羅。於顛倒者。常有也。於無惑者常空。未
嘗有也。若以佛而取。恒是一諦。然至佛之時。  乃知眾生是夢。於如來終日不有也。有無可  有。無無可無。寂然無相。故於佛盡是第一義
也。智秀曰。昔說涅槃。都無身智。言未了義。  即是虛故。名為世諦。此之世諦。其實非無法。  為佛所鑒。即為第一義也。

[0505a22]  何以故諸佛世尊為第一義  (至)  諸佛終不宣說  世諦。

[0505a23]  案。僧亮曰。釋上義也。眾生著有。佛明  非有。說假有以汲之。為令眾生知假有非有。  若不知非有。佛亦不說假有。何者。雖復假實
不同。為患是一。何須說也。僧宗曰。向反常  說。令迴其解云。如來隨方釋化。為益不同也。  寶亮曰。凡夫要約世諦故。乃識萬法無也。故
云為令眾生。得第一義。故說世諦也。

[0505b01]  善男子如來有時演說世諦  (至)  非是聲聞緣覺  所知。

[0505b02]  案。僧亮曰。說佛無常。凡夫謂實。是第  一也。說第一義。眾生謂。佛說於世諦者。佛說  常樂。是第一義。凡夫便謂假。是世諦也。寶
亮曰。近而取之。假名實法空。皆是世諦。遠而  取之。九地以來。所得無我空者。亦是世諦。唯  有涅槃。體常寂滅。為真諦耳。而物情所謂九
住以還得空。負第一義。論理悉是世諦也。

[0505b09]  善男子是故汝上不應難言  (至)  云何難言無所  得耶。

[0505b10]  案。僧亮曰。明佛意難會也。聞為計  者。眾生說無得。是平等地。便謂一切無得。  還結上也。僧宗曰。此下第七段。向聞反常。
雙遣物情迷悶。心無所厝。還說有得。以收  其意也。常得涅槃。即第一義也。寶亮曰。佛說  無方。豈汝境界耶。智秀曰。第二正答難也。有  得之義。即是菩提涅槃。

[0505b17]  迦葉復言世尊第一義諦  (至)  亦名菩提亦名涅  槃。

[0505b18]  案。僧亮曰。第一義諦。真實之稱也。真法  有三種。十一空通智為道也。智即菩提也。結  盡無為。名涅槃也。此二皆第一。僧宗曰。第一
義理。理應是常。常則無可得。若於事有得。則  是無常。欲使如來釋所以為常。非始有也。

[0505b23]  若有菩薩言有得道  (至)  猶如佛性無得無生。

[0505b24]  案。僧亮曰。此通難三法也。

[0505b25]  世尊夫道者非色非不色  (至)  菩提涅槃亦復如  是。

[0505b26]  案。僧亮曰。偏難於空。明無相可得也。寶  亮曰。涅槃是眾德上總名也。此三德唯一體。  若是可得。應是無常。何故常法無得有。故非
常也。

[0505c01]  佛言如是如是善男子  (至)  以是義故不可捉持。

[0505c02]  案。僧亮曰。以苦行等為道。是則無常。以空  為道。是則常也。菩薩少見佛性。得名為常。外  道伏結。以還生故。故名無常。僧宗曰。先釋常
必在佛。以有煩惱  覆  。故不能得見。得見之  日。非始有也。寶亮曰。道若無常。云何能令  行人斷惑成聖耶。

[0505c08]  善男子道者雖無色像可見稱量可知而實有  用。

[0505c09]  案。僧宗曰。不可令非色而無其體。體居  萬惑之表。行滿則用也。

[0505c11]  善男子如眾生心雖非是色  (至)  一切菩薩了了  見知。

[0505c12]  案。僧亮曰。見空斷惑。有空之用也。了  了知見者。以二事證有也。一謂斷結。二謂可  了了見也。僧宗曰。借眾生心。以為況也。

[0505c15]  善男子見有二種  (至)  雖如是見初無見相。

[0505c15]  案。  僧亮曰。復以見為證。世間思慧不了。修慧則  了也。僧宗曰。此下第八段證有道也。有五翻。
此即第一明有見者。故知必有也。寶亮曰。相  貌見者。謂九地以還信見也。眼見者。十住了  了見也。又釋十住見不了。故曰相貌見。佛見  滿足故稱之眼見也。

[0505c22]  善男子以是因緣我於往昔  (至)  名為凡夫菩薩  亦爾。

[0505c23]  案。僧亮曰。以見有了不了因緣故。故  知有也。引昔所說。見有見相。是世間也。見無  見相。是佛菩薩也。僧宗曰。第二翻引昔。已為
舍利弗說。故證知有也。寶亮曰。世間不知見  者。外道也。所知者。佛與十住。亦知。外道所  不知者。佛與十住亦知也。然世間所不知者。
謂佛性也。外道不知而起斷常之見。菩薩雖  知。不言有所知相。是故無拘執也。

大般涅槃經集解卷第三十九

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
