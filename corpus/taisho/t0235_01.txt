金剛般若波羅蜜經

姚秦天竺三藏鳩摩羅什譯

[0748c20] 如是我聞：

[0748c20] 一時，佛在舍衛國祇樹給孤獨園，與大比丘眾千二百五十人俱。爾時，世尊食時，著衣持鉢，入舍衛大城乞食。於其城中，次第乞已，還至本處。飯食訖，收衣鉢，洗足已，敷座而坐。

[0748c24] 時，長老須菩提在大眾中即從座起，偏袒右肩，右膝著地，合掌恭敬而白佛言：「希有！世尊！如來善護念諸菩薩，善付囑諸菩薩。世尊！善男子、善女人，發阿耨多羅三藐三菩提心，應云何住？云何降伏其心？」

[0748c29] 佛言：「善哉，善哉！須菩提！如汝所說：『如來善護念諸菩薩，善付囑諸菩薩。』汝今諦聽，當為汝說。善男子、善女人，發阿耨多羅三藐三菩提心，應如是住，如是降伏其心。」

[0749a04] 「唯然。世尊！願樂欲聞。」

[0749a05] 佛告須菩提：「諸菩薩摩訶薩應如是降伏其心：『所有一切眾生之類，若卵生、若胎生、若濕生、若化生，若有色、若無色，若有想、若無想、若非有想非無想，我皆令入無餘涅槃而滅度之。』如是滅度無量無數無邊眾生，實無眾生得滅度者。何以故？須菩提！若菩薩有我相、人相、眾生相、壽者相，即非菩薩。

[0749a12] 「復次，須菩提！菩薩於法，應無所住，行於布施，所謂不住色布施，不住聲、香、味、觸、法布施。須菩提！菩薩應如是布施，不住於相。何以故？若菩薩不住相布施，其福德不可思量。

[0749a16] 「須菩提！於意云何？東方虛空可思量不？」

[0749a17] 「不也，世尊！」

[0749a17] 「須菩提！南西北方四維上下虛空可思量不？」

[0749a18] 「不也，世尊！」

[0749a18] 「須菩提！菩薩無住相布施，福德亦復如是不可思量。須菩提！菩薩但應如所教住。

[0749a21] 「須菩提！於意云何？可以身相見如來不？」

[0749a22] 「不也，世尊！不可以身相得見如來。何以故？如來所說身相，即非身相。」

[0749a23] 佛告須菩提：「凡所有相，皆是虛妄。若見諸相非相，則見如來。」

[0749a26] 須菩提白佛言：「世尊！頗有眾生，得聞如是言說章句，生實信不？」

[0749a27] 佛告須菩提：「莫作是說。如來滅後，後五百歲，有持戒修福者，於此章句能生信心，以此為實，當知是人不於一佛二佛三四五佛而種善根，已於無量千萬佛所種諸善根，聞是章句，乃至一念生淨信者，須菩提！如來悉知悉見是諸眾生得如是無量福德。何以故？是諸眾生無復我相、人相、眾生相、壽者相。

[0749b05] 「無法相，亦無非法相。何以故？是諸眾生若心取相，則為著我、人、眾生、壽者。

[0749b07] 「若取法相，即著我、人、眾生、壽者。何以故？若取非法相，即著我、人、眾生、壽者，是故不應取法，不應取非法。以是義故，如來常說：『汝等比丘，知我說法，如筏喻者，法尚應捨，何況非法。』

[0749b12] 「須菩提！於意云何？如來得阿耨多羅三藐三菩提耶？如來有所說法耶？」

[0749b13] 須菩提言：「如我解佛所說義，無有定法名阿耨多羅三藐三菩提，亦無有定法，如來可說。何以故？如來所說法，皆不可取、不可說、非法、非非法。所以者何？一切賢聖皆以無為法而有差別。」

[0749b18] 「須菩提！於意云何？若人滿三千大千世界七寶以用布施，是人所得福德，寧為多不？」

[0749b20] 須菩提言：「甚多，世尊！何以故？是福德即非福德性，是故如來說福德多。」

[0749b21] 「若復有人，於此經中受持，乃至四句偈等，為他人說，其福勝彼。何以故？須菩提！一切諸佛，及諸佛阿耨多羅三藐三菩提法，皆從此經出。須菩提！所謂佛法者，即非佛法。

[0749b26] 「須菩提！於意云何？須陀洹能作是念：『我得須陀洹果。』不？」

[0749b27] 須菩提言：「不也，世尊！何以故？須陀洹名為入流，而無所入，不入色、聲、香、味、觸、法，是名須陀洹。」

[0749b29] 「須菩提！於意云何？斯陀含能作是念：『我得斯陀含果。』不？」

[0749c01] 須菩提言：「不也，世尊！何以故？斯陀含名一往來，而實無往來，是名斯陀含。」

[0749c03] 「須菩提！於意云何？阿那含能作是念：『我得阿那含果。』不？」

[0749c04] 須菩提言：「不也，世尊！何以故？阿那含名為不來，而實無來，是故名阿那含。」

[0749c06] 「須菩提！於意云何？阿羅漢能作是念：『我得阿羅漢道。』不？」

[0749c07] 須菩提言：「不也，世尊！何以故？實無有法名阿羅漢。世尊！若阿羅漢作是念：『我得阿羅漢道。』即為著我、人、眾生、壽者。世尊！佛說我得無諍三昧人中最為第一，是第一離欲阿羅漢。我不作是念：『我是離欲阿羅漢。』世尊！我若作是念：『我得阿羅漢道。』世尊則不說須菩提是樂阿蘭那行者。以須菩提實無所行，而名須菩提是樂阿蘭那行。」

[0749c16] 佛告須菩提：「於意云何？如來昔在然燈佛所，於法有所得不？」

[0749c17] 「世尊！如來在然燈佛所，於法實無所得。」

[0749c18] 「須菩提！於意云何？菩薩莊嚴佛土不？」

[0749c19] 「不也，世尊！何以故？莊嚴佛土者，則非莊嚴，是名莊嚴。」

[0749c20] 「是故須菩提，諸菩薩摩訶薩應如是生清淨心，不應住色生心，不應住聲、香、味、觸、法生心，應無所住而生其心。

[0749c23] 「須菩提！譬如有人，身如須彌山王，於意云何？是身為大不？」

[0749c24] 須菩提言：「甚大，世尊！何以故？佛說非身，是名大身。」

[0749c25] 「須菩提！如恒河中所有沙數，如是沙等恒河，於意云何？是諸恒河沙寧為多不？」

[0749c27] 須菩提言：「甚多，世尊！但諸恒河尚多無數，何況其沙。」

[0749c28] 「須菩提！我今實言告汝。若有善男子、善女人，以七寶滿爾所恒河沙數三千大千世界，以用布施，得福多不？」

[0750a02] 須菩提言：「甚多，世尊！」

[0750a02] 佛告須菩提：「若善男子、善女人，於此經中，乃至受持四句偈等，為他人說，而此福德勝前福德。

[0750a06] 「復次，須菩提！隨說是經，乃至四句偈等，當知此處，一切世間天、人、阿修羅，皆應供養，如佛塔廟，何況有人盡能受持讀誦。須菩提！當知是人成就最上第一希有之法，若是經典所在之處，則為有佛，若尊重弟子。」

[0750a11] 爾時，須菩提白佛言：「世尊！當何名此經？我等云何奉持？」

[0750a12] 佛告須菩提：「是經名為『金剛般若波羅蜜』。以是名字，汝當奉持。所以者何？須菩提！佛說般若波羅蜜，則非般若波羅蜜。須菩提！於意云何？如來有所說法不？」

[0750a15] 須菩提白佛言：「世尊！如來無所說。」

[0750a16] 「須菩提！於意云何？三千大千世界所有微塵是為多不？」

[0750a18] 須菩提言：「甚多，世尊！」

[0750a18] 「須菩提！諸微塵，如來說非微塵，是名微塵。如來說世界，非世界，是名世界。

[0750a20] 「須菩提！於意云何？可以三十二相見如來不？」

[0750a21] 「不也，世尊！不可以三十二相得見如來。何以故？如來說三十二相，即是非相，是名三十二相。」

[0750a23] 「須菩提！若有善男子、善女人，以恒河沙等身命布施；若復有人，於此經中，乃至受持四句偈等，為他人說，其福甚多。」

[0750a27] 爾時，須菩提聞說是經，深解義趣，涕淚悲泣，而白佛言：「希有！世尊！佛說如是甚深經典，我從昔來所得慧眼，未曾得聞如是之經。世尊！若復有人得聞是經，信心清淨，則生實相，當知是人成就第一希有功德。世尊！是實相者，則是非相，是故如來說名實相。世尊！我今得聞如是經典，信解受持不足為難，若當來世，後五百歲，其有眾生，得聞是經，信解受持，是人則為第一希有。何以故？此人無我相、人相、眾生相、壽者相。所以者何？我相即是非相，人相、眾生相、壽者相即是非相。何以故？離一切諸相，則名諸佛。」

[0750b09] 佛告須菩提：「如是，如是！若復有人得聞是經，不驚、不怖、不畏，當知是人甚為希有。何以故？須菩提！如來說第一波羅蜜，非第一波羅蜜，是名第一波羅蜜。須菩提！忍辱波羅蜜，如來說非忍辱波羅蜜。何以故？須菩提！如我昔為歌利王割截身體，我於爾時，無我相、無人相、無眾生相、無壽者相。何以故？我於往昔節節支解時，若有我相、人相、眾生相、壽者相，應生瞋恨。須菩提！又念過去於五百世作忍辱仙人，於爾所世，無我相、無人相、無眾生相、無壽者相。是故須菩提！菩薩應離一切相，發阿耨多羅三藐三菩提心，不應住色生心，不應住聲、香、味、觸、法生心，應生無所住心。若心有住，則為非住。是故佛說：『菩薩心不應住色布施。』

[0750b24] 「須菩提！菩薩為利益一切眾生，應如是布施。如來說：『一切諸相，即是非相。』又說：『一切眾生，則非眾生。』

[0750b27] 「須菩提！如來是真語者、實語者、如語者、不誑語者、不異語者。

[0750b28] 「須菩提！如來所得法，此法無實無虛。須菩提！若菩薩心住於法而行布施，如人入闇，則無所見；若菩薩心不住法而行布施，如人有目，日光明照，見種種色。

[0750c03] 「須菩提！當來之世，若有善男子、善女人，能於此經受持讀誦，則為如來以佛智慧，悉知是人，悉見是人，皆得成就無量無邊功德。

[0750c07] 「須菩提！若有善男子、善女人，初日分以恒河沙等身布施，中日分復以恒河沙等身布施，後日分亦以恒河沙等身布施，如是無量百千萬億劫以身布施；若復有人聞此經典，信心不逆，其福勝彼，何況書寫、受持、讀誦、為人解說。

[0750c12] 「須菩提！以要言之，是經有不可思議、不可稱量、無邊功德。如來為發大乘者說，為發最上乘者說。若有人能受持讀誦，廣為人說，如來悉知是人，悉見是人，皆得成就不可量、不可稱、無有邊、不可思議功德，如是人等，則為荷擔如來阿耨多羅三藐三菩提。何以故？須菩提！若樂小法者，著我見、人見、眾生見、壽者見，則於此經，不能聽受讀誦、為人解說。

[0750c20] 「須菩提！在在處處，若有此經，一切世間天、人、阿修羅，所應供養；當知此處則為是塔，皆應恭敬，作禮圍繞，以諸華香而散其處。

[0750c24] 「復次，須菩提！善男子、善女人，受持讀誦此經，若為人輕賤，是人先世罪業，應墮惡道，以今世人輕賤故，先世罪業則為消滅，當得阿耨多羅三藐三菩提。

[0750c27] 「須菩提！我念過去無量阿僧祇劫，於然燈佛前，得值八百四千萬億那由他諸佛，悉皆供養承事，無空過者；若復有人，於後末世，能受持讀誦此經，所得功德，於我所供養諸佛功德，百分不及一，千萬億分、乃至算數譬喻所不能及。

[0751a04] 「須菩提！若善男子、善女人，於後末世，有受持讀誦此經，所得功德，我若具說者，或有人聞，心則狂亂，狐疑不信。須菩提！當知是經義不可思議，果報亦不可思議。」

[0751a08] 爾時，須菩提白佛言：「世尊！善男子、善女人，發阿耨多羅三藐三菩提心，云何應住？云何降伏其心？」

[0751a10] 佛告須菩提：「善男子、善女人，發阿耨多羅三藐三菩提者，當生如是心：『我應滅度一切眾生。滅度一切眾生已，而無有一眾生實滅度者。』何以故？須菩提！若菩薩有我相、人相、眾生相、壽者相，則非菩薩。所以者何？須菩提！實無有法發阿耨多羅三藐三菩提者。

[0751a16] 「須菩提！於意云何？如來於然燈佛所，有法得阿耨多羅三藐三菩提不？」

[0751a18] 「不也，世尊！如我解佛所說義，佛於然燈佛所，無有法得阿耨多羅三藐三菩提。」

[0751a19] 佛言：「如是，如是！須菩提！實無有法，如來得阿耨多羅三藐三菩提。須菩提！若有法如來得阿耨多羅三藐三菩提者，然燈佛則不與我受記：『汝於來世，當得作佛，號釋迦牟尼。』以實無有法得阿耨多羅三藐三菩提，是故然燈佛與我受記，作是言：『汝於來世，當得作佛，號釋迦牟尼。』何以故？如來者，即諸法如義。

[0751a27] 「若有人言：『如來得阿耨多羅三藐三菩提。』須菩提！實無有法，佛得阿耨多羅三藐三菩提。須菩提！如來所得阿耨多羅三藐三菩提，於是中無實無虛。是故如來說：『一切法皆是佛法。』須菩提！所言一切法者，即非一切法，是故名一切法。

[0751b03] 「須菩提！譬如人身長大。」

[0751b04] 須菩提言：「世尊！如來說人身長大，則為非大身，是名大身。」

[0751b05] 「須菩提！菩薩亦如是。若作是言：『我當滅度無量眾生。』則不名菩薩。何以故？須菩提！實無有法名為菩薩。是故佛說：『一切法無我、無人、無眾生、無壽者。』須菩提！若菩薩作是言：『我當莊嚴佛土。』是不名菩薩。何以故？如來說莊嚴佛土者，即非莊嚴，是名莊嚴。須菩提！若菩薩通達無我法者，如來說名真是菩薩。

[0751b13] 「須菩提！於意云何？如來有肉眼不？」

[0751b13] 「如是，世尊！如來有肉眼。」

[0751b14] 「須菩提！於意云何？如來有天眼不？」

[0751b15] 「如是，世尊！如來有天眼。」

[0751b15] 「須菩提！於意云何？如來有慧眼不？」

[0751b16] 「如是，世尊！如來有慧眼。」

[0751b17] 「須菩提！於意云何？如來有法眼不？」

[0751b18] 「如是，世尊！如來有法眼。」

[0751b18] 「須菩提！於意云何？如來有佛眼不？」

[0751b19] 「如是，世尊！如來有佛眼。」

[0751b20] 「須菩提！於意云何？恒河中所有沙，佛說是沙不？」

[0751b21] 「如是，世尊！如來說是沙。」

[0751b21] 「須菩提！於意云何？如一恒河中所有沙，有如是等恒河，是諸恒河所有沙數佛世界，如是寧為多不？」

[0751b24] 「甚多，世尊！」

[0751b24] 佛告須菩提：「爾所國土中，所有眾生，若干種心，如來悉知。何以故？如來說諸心，皆為非心，是名為心。所以者何？須菩提！過去心不可得，現在心不可得，未來心不可得。

[0751b29] 「須菩提！於意云何？若有人滿三千大千世界七寶以用布施，是人以是因緣，得福多不？」

[0751c02] 「如是，世尊！此人以是因緣，得福甚多。」

[0751c03] 「須菩提！若福德有實，如來不說得福德多；以福德無故，如來說得福德多。

[0751c05] 「須菩提！於意云何？佛可以具足色身見不？」

[0751c06] 「不也，世尊！如來不應以具足色身見。何以故？如來說具足色身，即非具足色身，是名具足色身。」

[0751c08] 「須菩提！於意云何？如來可以具足諸相見不？」

[0751c09] 「不也，世尊！如來不應以具足諸相見。何以故？如來說諸相具足，即非具足，是名諸相具足。」

[0751c11] 「須菩提！汝勿謂如來作是念：『我當有所說法。』莫作是念，何以故？若人言：『如來有所說法。』即為謗佛，不能解我所說故。須菩提！說法者，無法可說，是名說法。」

[0751c16] 爾時，慧命須菩提白佛言：「世尊！頗有眾生，於未來世，聞說是法，生信心不？」

[0751c17] 佛言：「須菩提！彼非眾生，非不眾生。何以故？須菩提！眾生、眾生者，如來說非眾生，是名眾生。」

[0751c20] 須菩提白佛言：「世尊！佛得阿耨多羅三藐三菩提，為無所得耶？」

[0751c21] 「如是，如是！須菩提！我於阿耨多羅三藐三菩提乃至無有少法可得，是名阿耨多羅三藐三菩提。

[0751c24] 「復次，須菩提！是法平等，無有高下，是名阿耨多羅三藐三菩提；以無我、無人、無眾生、無壽者，修一切善法，則得阿耨多羅三藐三菩提。須菩提！所言善法者，如來說非善法，是名善法。

[0751c29] 「須菩提！若三千大千世界中所有諸須彌山王，如是等七寶聚，有人持用布施；若人以此般若波羅蜜經，乃至四句偈等，受持讀誦、為他人說，於前福德百分不及一，百千萬億分，乃至算數譬喻所不能及。

[0752a05] 「須菩提！於意云何？汝等勿謂如來作是念：『我當度眾生。』須菩提！莫作是念。何以故？實無有眾生如來度者，若有眾生如來度者，如來則有我、人、眾生、壽者。須菩提！如來說：『有我者，則非有我，而凡夫之人以為有我。』須菩提！凡夫者，如來說則非凡夫。

[0752a11] 「須菩提！於意云何？可以三十二相觀如來不？」

[0752a12] 須菩提言：「如是，如是！以三十二相觀如來。」

[0752a13] 佛言：「須菩提！若以三十二相觀如來者，轉輪聖王則是如來。」

[0752a14] 須菩提白佛言：「世尊！如我解佛所說義，不應以三十二相觀如來。」

[0752a16] 爾時，世尊而說偈言：

「若以色見我，　　以音聲求我，
　是人行邪道，　　不能見如來。

[0752a19] 「須菩提！汝若作是念：『如來不以具足相故，得阿耨多羅三藐三菩提。』須菩提！莫作是念。如來不以具足相故，得阿耨多羅三藐三菩提。

[0752a22] 「須菩提！汝若作是念：『發阿耨多羅三藐三菩提者，說諸法斷滅相。』莫作是念。何以故？發阿耨多羅三藐三菩提心者，於法不說斷滅相。

[0752a25] 「須菩提！若菩薩以滿恒河沙等世界七寶布施；若復有人知一切法無我，得成於忍，此菩薩勝前菩薩所得功德。須菩提！以諸菩薩不受福德故。」

[0752a28] 須菩提白佛言：「世尊！云何菩薩不受福德？」

[0752a29] 「須菩提！菩薩所作福德，不應貪著，是故說不受福德。

[0752b03] 「須菩提！若有人言：『如來若來若去、若坐若臥。』是人不解我所說義。何以故？如來者，無所從來，亦無所去，故名如來。

[0752b06] 「須菩提！若善男子、善女人，以三千大千世界碎為微塵，於意云何？是微塵眾寧為多不？」

[0752b08] 「甚多，世尊！何以故？若是微塵眾實有者，佛則不說是微塵眾。所以者何？佛說微塵眾，則非微塵眾，是名微塵眾。世尊！如來所說三千大千世界，則非世界，是名世界。何以故？若世界實有者，則是一合相。如來說一合相，則非一合相，是名一合相。」

[0752b13] 「須菩提！一合相者，則是不可說，但凡夫之人貪著其事。

[0752b15] 「須菩提！若人言：『佛說我見、人見、眾生見、壽者見。』須菩提！於意云何？是人解我所說義不？」

[0752b17] 「世尊！是人不解如來所說義。何以故？世尊說我見、人見、眾生見、壽者見，即非我見、人見、眾生見、壽者見，是名我見、人見、眾生見、壽者見。」

[0752b20] 「須菩提！發阿耨多羅三藐三菩提心者，於一切法，應如是知，如是見，如是信解，不生法相。須菩提！所言法相者，如來說即非法相，是名法相。

[0752b23] 「須菩提！若有人以滿無量阿僧祇世界七寶持用布施，若有善男子、善女人，發菩薩心者，持於此經，乃至四句偈等，受持讀誦，為人演說，其福勝彼。云何為人演說？不取於相，如如不動。何以故？

　　「一切有為法，　　如夢、幻、泡、影，
　如露亦如電，　　應作如是觀。」

[0752b30] 佛說是經已，長老須菩提及諸比丘、比丘尼、優婆塞、優婆夷，一切世間天、人、阿修羅，聞佛所說，皆大歡喜，信受奉行。

金剛般若波羅蜜經

真言

[0752c05] 那謨婆伽跋帝　鉢喇壤　波羅弭多曳　唵伊利底　伊室利　輸盧馱　毘舍耶　毘舍耶　莎婆訶
【經文資訊】大正藏第 08 冊 No. 0235 金剛般若波羅蜜經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】佛教電腦資訊庫功德會提供，CBETA 自行掃瞄辨識，佛教電腦資訊庫功德會提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】