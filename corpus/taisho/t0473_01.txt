佛說妙吉祥菩薩所問大乘法螺經

西天譯經三藏、朝散大夫、試光祿卿、明教大師臣法賢奉　詔譯

[0516b29] 如是我聞：

[0516b29] 一時佛在舍衛國普遍殿內，坐寶師子之座，與大苾芻眾萬二千五百人俱，復有菩薩摩訶薩，及百千緣熟所度之眾。

[0516c03] 爾時妙吉祥菩薩摩訶薩，承佛威神即從座起，偏袒右肩右膝著地，合掌頂禮而白佛言：「世尊！有大福德，云何挍量？如是大福，有無量俱胝那由他百千之數，緣熟所度之眾意願欲滿，云何如來為彼法螺？」

[0516c08] 爾時世尊聞是語已，告妙吉祥菩薩言：「妙吉祥！不可思議行，大智慧、大慈大悲，是大福德。如是大福，令一切聲聞、緣覺，發大方便精進、持戒願行，成就得最上三摩地，觀想一切緣熟所度之眾，即是如來法螺。」

[0516c13] 佛告妙吉祥菩薩：「所有南閻浮提一切眾生，持十善法所獲福德，如是挍量：於彼福德積成百倍，是即一金輪王福德。而彼輪王，統四大洲，七寶具足，所謂輪寶、象寶、馬寶、摩尼寶、玉女寶、主藏寶、主兵寶，復有千子，勇猛威德，色相端嚴，能破他軍。妙吉祥！彼金輪王有如是大威力。

[0516c20] 「復次，妙吉祥菩薩！四大洲界，所有一切眾生，如是一一眾生，各等一金輪王福德。於彼眾生所有福德，如是挍量乃至千倍，是即一帝釋天主福德；如是帝釋，有大威神福德之力。

[0516c24] 「復次，妙吉祥菩薩！四大洲界所有一切眾生，如是一一眾生，各等一帝釋福德，於彼眾生所有福德，如是挍量百千倍數，是即一大力那羅延天福德；如是那羅延天，有大威神福德力故。

[0516c29] 「復次，妙吉祥菩薩！四大洲界所有一切眾生，如是一一眾生，各等一大力那羅延天福德，於彼眾生所有福德，如是挍量無數百千倍，是即一欲界他化自在天魔王福德；如是魔王宿種善根，生彼欲天，有大威力，而能調伏諸天人故。

[0517a06] 「復次，妙吉祥菩薩！四大洲界所有一切眾生，如是一一眾生，各等一魔王福德，於彼眾生所有福德，如是挍量無數百千倍，是即一二千世界梵天福德；而彼梵天，於二千世界行慈悲化故。

[0517a11] 「復次，妙吉祥菩薩！於二千世界所有眾生，如是一一眾生，各等一二千世界梵天福德，於彼所有福德，如是挍量無數百千倍，是即一三千大千世界主大自在天及梵天福德；彼大自在天及梵王，於三千大千世界行慈悲化故。」

[0517a17] 佛告妙吉祥菩薩：「汝應見此劫壞之時，大火所燒，經一中劫。爾時，大自在天及梵天王，降澍大雨，其水遍滿三千大千世界，上至梵天。而此大水，即是大自在天及梵王威力所作，如是大自在天及彼梵王，種大善根，得生彼天，具智慧有大威力。

[0517a23] 「復次，妙吉祥菩薩！所有三千大千世界一切眾生，如是一一眾生，各等一三千大千世界大自在天及梵王福德，於彼眾生所有福德，如是挍量無數百千俱胝倍，是即一大精進緣覺福德。妙吉祥！勿謂三千大千世界一切眾生，皆如大梵王福德，等彼緣覺而以為多。假使十方佛剎，一切眾生所有福德，等一精進緣覺猶未為多。

[0517b02] 「復次，妙吉祥菩薩！於彼十方佛剎，一切眾生所有福德，如是一一眾生，各等緣覺福德，於彼眾生所有福德，如是挍量無數百千俱胝那由他倍，是即一初發心菩薩福德。妙吉祥！勿謂無數百千俱胝那由他倍一切眾生福德，等一初發心菩薩福德，而以為多。假使十方盡虛空界，所有卵生、胎生、濕生、化生，有色、無色，有想、無想，非有想、非無想，如是一切眾生所有福德，無數百千俱胝那由他倍，等一初發心菩薩，亦未為多。

[0517b12] 「復次，妙吉祥菩薩！如是盡虛空界一切眾生，各等初發心菩薩福德，如是挍量無數百千俱胝那由他倍，是即如來一毛孔量福德。諸佛如來身中毛孔，各各復有九十九千細妙毛孔。妙吉祥！如是佛身一切毛孔所有福德，而以挍量無數百千俱胝那由他倍，是即如來身分之中一種好福德。如是佛身八十種好，各各具足如前福德。

[0517b20] 「復次，妙吉祥菩薩！如來八十種好所有福德，而以挍量無數百千俱胝那由他倍，是即如來手足之下相文福德之量。如是各各相文，皆有八十種好，顯現手足之下。」

[0517b23] 頌曰：

「傘蓋幢吉祥，　　鬘鉤冠寶杖，
　寶瓶象馬虎，　　金翅摩竭魚，
　龜魚及孔雀，　　迦陵頻伽鳥，
　命命佐沙鳥，　　拶俱囉鴛鴦，
　鸚鵡鵝鳩麥，　　大藥提努牛，
　羖羊龍牛王，　　寶山吉祥果，
　播那波鹿王，　　摩尼寶利劍，
　金剛杵弓旗，　　三叉犁鉞斧，
　擣杵箭𦊰索，　　虞拏與彌伽，
　梵天帝釋主，　　持國天水天，
　廣目多聞天，　　大仙吉祥日，
　火天月風天，　　蓮花萬字相，
　莎悉帝迦好，　　訥哩嚩賢座，
　鏡拂憍尸迦，　　童子童女天，
　鼓螺蜜哩誐，　　手釧及鈴鐸，
　耳環與指環，　　軍拏羅羅多，
　妙花王樹王，　　眾中釋師子，
　如是等八十，　　一一俱名好，
　出現手足下。」

[0517c14] 佛告妙吉祥菩薩：「所有如是八十種好一切福德，如是挍量無數百千俱胝那由他倍，是即如來身分之中一大丈夫相福德。如是佛身三十二大丈夫相，一一各有如前福德，於佛身中分明出現。」

[0517c18] 頌曰：

「烏瑟膩沙相，　　螺髻髮紺青，
　滋潤而右旋，　　額廣而平正，
　眉間白毫光，　　皮膚妙柔軟，
　目廣青蓮葉，　　齒密而齊整，
　四十悉具足，　　四牙俱鋒利，
　白類如珂雪，　　腮臉并胸臆，
　上半如師子，　　舌相而廣長，
　身形妙圓滿，　　如尼拘陀樹，
　身毛順右旋，　　臍輪淨深隱，
　雙股俱平正，　　兩腨如鹿王，
　二足下平滿，　　手足俱柔軟，
　十指而纖長，　　俱有網鞔相，
　行步而直進，　　舌常得上味，
　善相屬著身，　　七處皆平滿，
　足下而平正，　　常現千輻輪，
　如是大丈夫，　　三十二種相。」

[0518a06] 佛告妙吉祥菩薩：「如是三十二大丈夫相，於此三十二相所有福德，而以挍量阿僧祇不可思議、不可稱量，無等等、不可說不可說倍數，為緣熟度眾所願圓滿福德，是故如來說因緣成熟所度之眾而為法螺。」

[0518a11] 佛告妙吉祥菩薩：「所有如來妙法螺音，無量無邊阿僧祇世界一切眾生，悉得普聞。妙吉祥菩薩！非唯螺音如是，如來身光亦能照曜無量無邊阿僧祇世界，令諸有情得見佛身，如是不可思議。」

[0518a16] 佛告妙吉祥菩薩：「大智慧、大慈悲是大福德，一切聲聞、緣覺善解願力行，大方便，清淨持戒，得最上三摩地。

[0518a19] 「復次，妙吉祥菩薩！佛身無為離諸相故，一切聲聞、緣覺及諸菩薩不能見故。如來所化色身有二種義故，一者酬於因中度生願故，二者所度有情今緣熟故，是以如來化現色身。所現之身清淨微妙，令諸眾生親近供養得大利益。

[0518a25] 「復次，妙吉祥菩薩！佛身最上故，相好最上；相好最上故，光明最上；光明最上故，梵音最上；梵音最上故，說法最上；說法最上故，佛行最上。是故如來所現色身，令彼有情得大利益。

[0518b01] 「復次，妙吉祥菩薩！如來身中具攝一切諸相；隨諸眾生根、欲、性等利鈍不同，所現色身各各有異，令諸眾生各得親近，樂聞妙法，皆得度脫，乃至行住之時常得見佛。」

[0518b05] 佛告妙吉祥菩薩：「如來具足應供、正等正覺，出現世間，慈愍有情，利益安樂無量人天諸眾生故。」

[0518b08] 爾時妙吉祥菩薩摩訶薩從座而起，偏袒右肩右膝著地，合掌向佛，頂禮世尊而白佛言：「我今快得善利。如是世尊，三界無著，最尊、最勝，利益一切眾生。佛觀一切世法，不動如須彌，無著如虛空，不可思、不可議，非見、非不見。」

[0518b14] 爾時世尊說此經已，妙吉祥菩薩摩訶薩，及諸苾芻并諸菩薩摩訶薩，一切天、人、阿蘇囉、巘達哩嚩等，聞佛所說皆大歡喜，信受奉行。

佛說妙吉祥菩薩所問大乘法螺經

【經文資訊】大正藏第 14 冊 No. 0473 佛說妙吉祥菩薩所問大乘法螺經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，釋常諦法師提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA