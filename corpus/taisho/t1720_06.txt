法華玄論卷第六
胡吉藏撰

[0405c05]  論羅漢知一乘不知一乘義。

[0405c05]  問。得羅漢意即  自知一乘。為得說法華方乃知耶。又方便  品以簡真偽章二文相違。初云若實得羅漢  不信此法無有是處。若不信此增上慢人。
非阿羅漢。此明羅漢必信一乘。次文云除佛  滅後現前無佛。明佛滅後羅漢亦有不信一  乘。是以二文互相鉾楯。云何會通。

[0405c11]  答。此  義前已論之。後當廣說。既為一經之難今略  云其相也。有人言一切得道並知得歸常住。  若知同歸常住皆是菩薩。無有二乘成聖。故
大經云不知常住尚不得二乘菩提說後無上  道。若爾前章明羅漢。此名據權行之人。後  明不信者此據六心之前有實行聲聞。故不
信了。有人言一切道要得會空。不必須知  同歸常住。故亦有知者亦有不知者。利根則  知鈍根不知。前文據知者後文據不知。有人
言前說就理為論。三乘初業不愚於法故。  凡是羅漢皆知同歸。聞經則信。後就教中  為論。羅漢稟小乘教成聖不知同歸。例如大
經云。十住菩薩如來不說。不知佛性。今亦  然也。有人言是真羅漢則知。後據末世凡夫  故是不知耳。所以然者。凡夫具足三毒聞經
尚信。況末世羅漢而不信耶。有人言此為時  座今其專聽速決疑心。若不信受則抱疑永  世以傳。後佛來令促乘可以決言。

[0405c29]  評曰。蓋  是一經之大宗不可存於異釋。然眾師厝意  不同皆言二文相違。故異釋紛綸耳。今明二  文不相違也。前明是真羅漢者聞經必信。若
聞經不信者此非羅漢也。後文佛更簡之。若  真羅漢聞經必信。頗有羅漢不信一乘以不。  是故釋云亦有此義。即佛滅度後現前無佛
復。無傳經之人及所傳之法。闕此三義則  羅漢亦有不信義也。若佛雖滅度有傳經人  及所傳之法羅漢聞之則便信受也。

[0406a09]  問。佛滅  度後無人法故羅漢無所信者。何故信耶。

[0406a11]  答。佛自更釋之。若值餘佛則能決了。若爾  者前後二文無相鉾楯。不應異釋紛然也。  晚見法華論亦不明二文相違。除佛滅後現
前無佛者。論明云何如來不成不堪說法人。  為斷此疑如經。除佛滅度後現前無佛故也。  論意明。如來在世說一乘必然令羅漢信受。
故不成不堪說法人。明除佛滅後無復佛者  則有羅漢不信耳。

[0406a18]  問。依此釋者則羅漢聞法  華經始知作佛。不聞則不知作佛以不。

[0406a19]  答  曰。如是。

[0406a20]  問。何以為證。

[0406a20]  答。即向釋文為證  也。又前身子云而今乃自覺非是實滅度。  則知爾前皆未覺也。及三請之中一切二乘
皆生疑惑。若自知作佛何所疑耶。法華教  起復何所為耶。又下化城品分明說之。我  滅度後復有弟子不聞是經不知不覺菩薩所
行。而於自功德生滅度想入涅槃。我於餘國  作佛為說是經方得神契部知作佛也。又釋  論解畢定品亦作此說。明羅漢生三界外淨
土得聞法華經修行求佛。故知二乘不聞法  華不知同歸也。又二乘自知作佛者何得云  為諸聲聞說妙法華經。

[0406b02]  問。大經云不知常住  不得二乘菩提。今云何言得二乘菩提不知  常住。

[0406b04]  答。大經復云為諸聲聞開發慧眼。說  祕密藏。如其已知則慧明已發。云何更開。  又二乘已知則無復八倒。何所斥耶。

[0406b06]  問。不  知常住不得二乘菩提云何偏耶。

[0406b07]  答。此呵嘖  二乘保執昔教。汝不改無常不信常住者。  亦不得二乘菩提故作此呵耳。又此是欲時  會令信常住故。又若不知常住不得二乘菩
提。若不知常住亦不得三歸五戒。若爾者涅  槃之前無佛弟子皆是俗人也。而經但云不  識常住歸戒不具足耳。非不隨分得之。二  乘亦爾。隨分斷三界惑成羅漢耳。

[0406b14]  問。既斷  三界惑盡云何不同歸耶。

[0406b15]  答。外道亦斷三宮  惑盡可言惑盡即知一乘耶。二乘之人但勝  凡夫一階。不應全閉菩薩也。又難曰。斷惑要
論知同歸常住者。外道斷亦應然也。

[0406b18]  問。外  道伏惑實不斷也。

[0406b19]  答。伏惑斷惑此諸部異  之。佛陀人云伏惑薩衛人斷惑。不應偏用。  又大經親。言外道斷惑不言伏。又釋論攝大
乘論皆言外道斷惑不應言伏。又毘婆娑云  以迦旃延子為三明六通大阿羅漢。及五百  評解者亦是羅漢。龍樹呵云。汝於八揵度
中處處有失。況名解大乘義耶。諸羅漢答云。  乘聞大乘心都不信。若羅漢聞大乘為有失  復云何不聞而自知耶。又佛滅度後五百部
聞大乘法畢竟空如刀傷心。況聞常而即信。  彼云何能知常耶。又化城品云大通智勝佛  說法華經。十六菩薩即便信受。聲聞眾中或
有信受成不信者。然羅漢值佛聞法華經尚  有信者及未信者。云何不聞而自知耶。

[0406c03]  問。  若二乘不自知作佛者。何得勝鬘云三乘初  業不愚於法自知當覺當得耶。又優婆塞經  十四品說自知應得菩提。而且取小乘果。十
三品中正明受戒得三道果。以知之甚易行  之甚難。故雖知一乘而取證羅漢。

[0406c08]  答。此義  前已說竟。利根者得知鈍根不知。又過去久  習大乘者聞小乘教得道即悟大乘。如此人  即知。不爾者不知。又實行者不知權行者知。
此義索車中廣說。晚見法華論開示悟入作  四義釋之。第三義名為不知。不知者以一  切聲聞辟支佛不知彼真實處故。不知真實  處者不知畢竟唯一佛乘故。此文分明釋二
乘人不知一乘也。第二義明三乘同有佛性  法身即是常住。二乘人既不知一乘。不知  常住佛性。不應云得道者。惡須牒解常住。  此證上不知常義也。

[0406c19]  問。凡夫人常知作佛。  羅漢是聖人何故不知作佛耶。

[0406c20]  答。法華疏  云。三種無煩惱人而有染慢顛倒信故。一者  信種種乘。二者信世間涅槃異。三者信彼此
身異。為對治此三種病故說三旗平等。一者  乘平等。與聲聞授記唯有大乘無有二乘也。  二者世間涅槃平等。以多寶如來入涅槃是
世間涅槃平等故也。三者身平等。多寶如  來已入涅槃復示現身。自身他身法身平等  無差別故。是無煩惱染慢人見彼此身所作  差別。不知彼此佛性法身平等故。論釋三
義中初明羅漢不知一乘。後明羅漢不可知  佛性常住。所以不知者。雖無界內煩惱而有  染慢。染慢即是無明。此是智障。是故不知  也。

[0407a04]  問。若爾者凡夫能知一乘常住者應無無  明耶。

[0407a05]  答。凡夫但是信佛語名為知耳。此未  足是證。羅漢破此無明即能決定知異凡夫  也。又佛種種方便度脫眾生。聞知以悟則為
說知。聞不知以悟則為說不知。

[0407a08]  問。說知不  知有何義耶。

[0407a09]  答。佛為七歲已上學大乘人  說。二乘人尚自知作佛汝云何不信大乘耶。  又化城求二乘人作如是說。已證羅漢者自
知作佛。汝云何欲證羅漢不求佛耶。

[0407a12]  問。說  羅漢不知者何義耶。

[0407a13]  答。此依小乘教令證小  乘果。若說自知成佛豈求小乘耶。譬本義  八重第一序來意。有此文來者凡有二義。一
者頌上長行二者為下譬本。所以為譬本者  利根已解中根未解。故復以譬還辨前法。  是以先法為後譬本也。

[0407a18]  問。後譬文長何故但  譬此中法也。

[0407a19]  答。此文雖  [打-丁+豆]  總序釋迦一化始  終。故得為後譬本。第二定譬多少。古舊開  為五譬。一長者譬。二思濟譬。三權誘譬。四平
等譬。五不虛譬。

[0407a22]  評曰。初實總譬非獨長者。  思濟者思惟救濟。此是一乘化不得義了。猶  少見火譬不用此釋也。光宅云十譬。一總二
見火三救子不得四救子得五見子免難六諸  子索車七見子免難歡喜八等賜大車九得車  歡喜第十不虛譬。此中十法為後十譬作本  也。

[0407a28]  評曰。十譬起即光宅。眾師所無。今以四  義評之。一者若以句斷有九句不應十也。  若以義分唯有六義。一總二見火三二乘化
不得四三乘化得五還說一乘六不虛自餘細  句皆是枝流。收攝屬此六義也。今進不取  句退不依義。故十譬非也。二者若六十譬則
法譬顛倒。法說之中索車在前父喜居後。譬  說之中父喜在前索車居後。雖欲會通終成  迂曲。至後自顯也。三者大小相違之。先法
說中見大機動故喜。譬說中見小機免難故  喜。法說明其大因譬說序其小果。法說大障  將傾。譬說小難已離。義勢即乘小應相主也。
四者有無異。法說中序上根易悟故無索車。  譬說明中根猶惑故有索車。若爾恭敬之言  用為索車之本。殊不體文意。此四義品下文
自顯也。今依六譬無此四先也。第三明有無  者。長行有五。一開三。二顯一。三五偈。四真  偽。五不虛。今偈六。五但長行。有真偽偈則無
也。偈有欲法長行則無。屬顯意也。餘者皆  同也。第四明次第。長行先開三後顯一。偈  先顯一後開三。餘者同也。第五明開合。開三
顯一為總譬本合而不開。次離五濁文為四  譬之本開而不合。不虛一章還為不虛譬不  開不合也。第六明取捨。四段經文為六譬  之本取而不捨。歎法一章非六譬本捨而不
取也。第七論總別。初開三顯一總序釋迦  一化教門也。從五濁去皆屬別譬。第八明本  迹。總敘佛教總含本迹也。從五濁去別明本
迹。五濁一章正明居法身之本。見眾生有苦  無樂起大悲心。起從一乘化不得去。皆屬  以本垂迹八相成道。始坐道場終訖今日說  法華教也。索車義釋有二重
(一明索二釋車)  。初門十  句論名也。第一論曰。文中無索字但有賜言。  長行明願時賜與偈中云願賜我等三種寶  車。雖無索字言但願時賜與即是索也。然索
有二種。一者許故索。如偈云願賜我等三  種寶車。如前所許諸子出來。此索先所許  也。二者未許而索。如世人乞索名索。然索  前所許可名為索。未許稱索宜作求名。

[0407c08]  問。  此文唯有索許。亦索未許耶。

[0407c09]  答。具有二義。  一者索許名索。謂三乘人索果義也。若以求  索名索。大機既動扣佛說於一佛乘。故有未
許名索也。此就言許及言未許故作斯判。  若言意合論者皆是許也。言許於三是故索  三。意許於一所以索一。亦是顯密二許。顯
密二索。顯許其三密欲與一。言顯索三機密  索一也。

[0407c16]  問。此二索云何解惑耶。

[0407c16]  答。求一為  解索三為惑。不知無三假說三就父索三。故  是惑也。大機扣佛以求於一故是解也。

[0407c18]  第  二辨大意。先總敘三譬次明索車。總序三譬  者。一索車二賜車三得車歡喜。此三屬大乘  化得故合為一段也。可擬上三處。一者擬
方便品末三事。索車擬上我見佛子等發大  機也。賜車擬上於諸菩薩中正直捨方便。  但說無上道也。得車歡喜擬上菩薩聞是法  疑網皆已除。千二百羅漢悉亦當作佛也。
二者擬譬喻品三事。索車擬身子騰學無學  人疑悔也。賜車擬佛詶請說法也。得車歡  喜擬信解品中中根人領解也。三者還譬上  方便品三事。索車擬三請中大眾執動疑生
也。賜車擬佛詶請廣說也。得車歡喜擬身子  領解也。

[0408a02]  問。但應擬中下根人云何更擬三根  人耶。

[0408a03]  答。三請中通明大眾皆疑悔非獨身  子。故得擬之。又今雖別為中下根人說譬。但  佛就一一周中總序一化大意。遍為一切乃
至為末代世眾生令識一三權實義也。次別  序索車大意者。上一乘化不得故虛指門外  明有三車引出諸子。諸子並承權出宅。有智
之者不執父言。懸領父意知權有實無則無  所索。無智之子執父之言不領父意。未鑒權  有實無。是故有索。佛以此喻令執三之徒因
此而改未信一乘。藉斯而信故前身子請云。  善哉世尊願為四眾說其因緣。今說索譬即  說因緣詶其請也。

[0408a14]  第三明索人。

[0408a14]  問。為是三  人索三。為是二人索三耶。

[0408a15]  答。舊經師云。三  人索三車也。何以知然。下文云爾時諸子各  白父言。願賜我等三種寶車。故知三人索三。
又所以索三者。實無三乘但昔於一佛乘方  便說三。以是方便所以索也。

[0408a19]  評曰。今以十  義推之不應有三人索三也。一者本以三車  譬於三果。故云今此三車皆在門外。二乘人
出門外至許車處覓果不得。可言索果。菩薩  之人未至許車處覓佛果不得。何有索佛果  耶。二者設云六地菩薩出三界外。乃不索佛
果。亦同二乘索盡無生智。故菩薩三人亦有  索者。是義不然。尋大小乘經無菩薩索。小乘  中明二種菩薩。一者所化菩薩。始自發心終
至補處。皆是凡夫。無出三界之義。則無有索。  故彌勒觀經優婆離白佛。是阿逸多未斷三  毒命終當生何處。故知始行終心皆是凡夫。
不得出門外索也。二者能化釋迦菩薩。三十  四心成道三十三心猶是菩薩。三十四心是  佛。三十三心是菩薩。而見諦已傾思惟未盡。
此時未出三界故無索。三十四心見思俱斷  結習皆亡。爾時出於三界。便是佛果亦無索  也。又小乘法中尚無出三界菩薩。何得言菩
薩出三界而索耶。又三十四心成道無出觀  義豈有索耶。又本就佛索果。釋迦菩薩就  誰索耶。又大乘經中明有十地。至第六地  時斷三界正使盡。豈不知有七地而就佛覓
究竟果耶。三者若救云都無三藏中佛。道  理而權言有。即是昔有今無。菩薩何故不  索耶。若無菩薩索者三藏中明。佛菩薩皆  應是究竟實有也。

[0408b15]  答曰。原索意者本為昔有  今無。是故索耳。若今昔俱有者必不索也。  尋大小乘經始終皆明佛乘是有。如初教明
佛乘是有。至法華亦明佛乘是有。以始終  明佛乘是有故不索也。後見法華論亦明唯  有佛乘無有二乘。凡有二義。一者云無有二
乘涅槃唯有大乘涅槃。名為佛乘。前已答竟。  二者總序方便品有五分。明義但為破二明  一。若爾不言無有佛乘。菩薩何所索耶。法
華前後文無有言佛乘是方便。但言二乘是  方便。故二乘人索菩薩不索。

[0408b25]  問。今昔佛乘  是有者亦應今昔明佛乘是究竟。

[0408b26]  答。佛乘是  有斯義究竟。但就有之中說盡不盡故有究  竟不究竟耳。但昔教說佛乘不具足。今教明  佛乘具足。釋論云佛於三藏中不具說佛功
德略有三義。一者有無不具足如三藏中不  說十八不共法等。唯大乘說之。二者說不  盡故不具足。如三藏中說十力。不言盡智遍
智而言盡智遍智者。此是諸論義師說耳。  三者於一科中半說半不說故不具足。如三  藏中唯明三眼。大乘經中具說五眼。

[0408c06]  問。何  以知三藏中不說五眼。

[0408c07]  答。雜心論及舍利弗  毘曇皆云唯有三眼。肉眼天眼惠眼也。

[0408c08]  問。  昔說佛既不具足。即是方便。道理唯有具足  無不具足。昔有此不具佛今無此不具足佛。  即是昔有今無。菩薩應索不具足車。

[0408c11]  答。權  實有二種。一者有無論權實。二者具足不具  足論權實。有無論權實者無二而說二。故二  乘是權。有一而說一故佛乘是實。二者具足
不具足論權實者。昔說佛乘未盡為權。今說  佛乘盡為實。索車之義者正就三乘有無義  有索。不就佛乘具足不具足明索義也。又反
責曰。若言昔不具足故今索者。依汝義法華  中明佛果義猶是無常。即是果車不具足。若  爾至涅槃時應有索無常果車也。法華但為
緣因未明正因。則因車不具足。至涅槃時亦  應索前不具足因車也。而涅槃時無有索。  法華不具足車者。當知至法華時亦不索爾
前不具足佛果也。四者譬中云三車門外者  此總相說耳。依昔義者二車在三界正使門  外。佛果在習氣無知門外。二乘人以正使  限域為門。佛以無知習氣限域為門。昔說
二乘人盡無生智在三界正使門外。今二乘  人斷正使盡而不見車。是故索耳。昔說佛  果在習氣無知門外。今菩薩斷正使盡習氣  無知則盡則便成佛亦無索也。大乘菩薩有
正使無知習氣二門。今出正使未出習氣無  知門。遂索果者二乘有見諦門。復有思惟  門。今出見諦惑門亦應有索。聲聞既不爾。
菩薩何猶然。進退往論大小窮撿。菩薩之人  無有索也。五者經明三乘是方便可言索三。  又云唯此一事實餘二則非真。又云世間無
有二乘唯一佛乘。以此推之唯索二乘不索  佛乘。六者若言昔明三乘皆是方便者。從大  品已上乃至法華之前明佛乘皆是方便。若
佛乘是方便六度等因亦是方便。若爾者付  窮子財之珍寶庫藏皆是方便說耳。應非真  實也。若付財之寶遂是夜光非魚目者。則  大品明佛乘已是真實不名方便。

[0409a15]  問。付財之  寶即是委屬家業珍寶者。說波若時已應是  說法華也。

[0409a17]  答。於他為難於今是通。故方便  品云為此諸佛子說是大乘經。既稱說是經  者當知波若之時已是說法華也。但教菩薩
故作波若名。未教二乘不作法華稱耳。此  義已如前說也。七者方便品初偈文敘昔說  二乘。復明二乘是方便。敘昔說大乘不明
大乘是方便。但明為此諸佛子說是大乘經。  則知佛乘非是方便。菩薩不應索佛大乘也。  八者既有三人索者何故無菩薩領解耶。但
明二乘領解不明菩薩領解。故知無菩薩索  也。

[0409a27]  問。若以無菩薩領解謂無菩薩索者。亦  無緣覺果人領解應無緣覺索。

[0409a28]  答。無緣覺領  解此有其義。以緣覺果人出無佛世也。又  法華座中所無故不敘其領解。菩薩有座何  義故不明領解耶。九者下合賜車云。見諸眾
生出三界若得涅槃樂。是故賜以大乘。若  爾二乘人得涅槃故與大乘。菩薩云何已證  涅槃耶。既但賜二乘當知但二乘人索。用此
一文可斷得失也。十者諸子安座故就父索。  二乘人果滿息求不復修行。故名安座。可得  有索未出門。菩薩本知車非正使門外。出門
菩薩故自知之。則始終二人俱有前進之義。  無安座之理。是以菩薩無索車義也。又合賜  車云。不令有人獨得滅度。皆以如來滅度而
滅度之。獨取滅度可有二義。一者昔日菩薩  受記作佛故。菩薩獨得如來滅度。二乘人昔  不得作佛。故不得滅度。今日令二乘人亦得
如來滅度。故名等賜。二者昔二乘人獨取  小乘滅度。今令同得大乘涅槃。以此二文推  無菩薩索。既言菩薩獨得如來滅度。菩薩何
由更索。又昔二乘人獨取小乘滅度。故今  以大車賜之。菩薩不爾。云何賜菩薩耶。即  以此文破四車義也。若三乘皆索則失獨得
滅度之言也。夫論獨者此是偏謂此人得彼  人不得故名為獨。若三乘皆索何有獨耶。今  所明者但二乘人索菩薩不索。如上十推。

[0409b23]  問。  若爾者唯應索二。何得文云願賜我等三種  寶車。

[0409b25]  答。昔說三乘是實今遂云有一無二。  昔有三之言竟何所在。以今無徵昔有。亦以  昔有難今無。故名為索也。經師不體此言故
謂三人索。致成異說。今觀其言甚易見耳。

[0409b29]  問。經文題三車名。就文索之故云羊車鹿  車牛車願時賜與。云何背文但言二乘人索  菩薩不索耶。又並曰若二乘人索三者應二
乘人乘三車。二乘人實不乘三。二乘人亦不  索三。又並曰若二乘人索菩薩車者。菩薩之  人應索二乘車也。文義往推進退窮撿。幸  宜依舊無俟斯通。

[0409c06]  答。若領解前通無俟後  問。蓋是騰昔三以徵今一耳。昔本道三今遂  云唯此一事實餘二則非真。若爾昔日明有
羊鹿牛車為何所在。騰三徵一文義煥然。下  諸難並不通自去。宜改舊迷以從新悟也。

[0409c10]  問。  何以證知二乘索三車耶。

[0409c11]  答。本為二乘人開  三乘耳。初以一乘化之不得。故於一佛乘分  別說三。謂三乘化得今明無三唯一。故二乘
人索覓三也。又此經始終正為二乘人說。故  二乘人索三。今當具烈三周文證之。方便品  云告諸聲聞眾及求緣覺乘佛以方便力示以
三乘教。既但告二乘人明方便說三不告菩  薩。故知三乘教為二乘人也。次三請初但明  二乘人執動生疑不明菩薩。故知二乘疑無
三有一也。三者十方佛勸釋迦云。少智樂小  法不自信作佛。是故以方便分別說諸果。不  明為菩薩分別說三也。故知為二乘人分別
說三也。諸果者謂三乘果也。次第二周文。身  子騰學無學人皆墮疑悔。請佛重說。不明菩  薩疑悔請佛重說。故知第二周說但為二乘
人。云我今還欲令汝憶念本願所行道。故為  諸聲聞說大乘經名妙法蓮華經。不明為菩  薩說。第三周文云。若如來自知涅槃時到
眾又清淨為說此經。世間無有二乘而得滅  度。唯一佛乘得滅度耳。又云唯有一佛乘息  處故說二。以此三周文證。故知開一為三。但
為二乘人。今會三歸一。亦為二乘。若爾索三  之義亦二乘人索。

[0410a04]  問。二乘人出門外但不見  二車。亦不見三。

[0410a05]  答。出正使近門無有二車。  是故不見。未出無知習氣遠門亦不見一大  車。二車無故不見。大車有而未見也。

[0410a07]  又問亦  得近遠二門俱不見三以不。

[0410a08]  答。若言於一說  三實無三者。近遠二門俱不見三。若就三中  自論虛實如云唯此一事實餘二則非真耳。
出近門不見二出遠門見有一也。又近遠二  門俱不見二以無二。故近遠二門俱見有一。  一是實有故。出遠門得一出近門知有一。此  據菩薩也。

[0410a14]  問。羅漢出界外故索緣覺亦然不。

[0410a15]  答。當法華座唯有羅漢無緣覺果。故唯是  一人索三耳。非二乘果人索三也。

[0410a16]  問。若是  一人者何得文云諸子就父覓車。既云諸子  則知三乘人也。

[0410a18]  答。下合譬中云若見無量億  千眾生。以佛教門出三界苦得涅槃樂。便  賜大車。此約羅漢非一故有諸子耳。又雖無
緣覺懸為緣覺果人。作索車譬合緣覺因人  領解亦義無失也。又即以此文證無菩薩索  車義。但羅漢一人即得索三。豈須三人方索  三耶。

[0410a24]  第四明時節。

[0410a24]  問。何時索果耶。

[0410a24]  答。舊  云得羅漢已後法華之前此時有索。昔佛為  三乘人說若能斷三界煩惱即得盡無生智。  三乘人即依教修行斷三界惑成無學果。此
無學人並具三明之解。有未來生死智通。在  閑暇心中思惟量度遂見未來猶有生死因  果。生死因未盡未有盡智。生死果未傾未
有無生智。若爾佛云何言斷惑盡故有盡智。  果亡故有無生智耶。故就佛索覓盡無生二  智也。

[0410b04]  評曰。尋第二周譬說意正在索車。若  斯言可領眾譬自明。今請問之。若得羅漢即  索二智者。此時已應執動疑生。若爾法華唯
開三顯一。便為無用。故何者。開三顯一本  為動執生疑。未說之前疑執已動。何煩復用  前略說耶。又難若未說法華已生疑者。身子
得果竟已應云我今自於智疑惑不能了。為是  究竟法為是所行道。豈待說法華方有此唱。  又領解中云初聞佛所說心中大驚疑。若前  已執動何事今聞而始驚疑耶。

[0410b13]  問。若說法華  之前未動執生疑者。何得身子云欲以問世  尊為失為不失。

[0410b15]  答。文已釋之。此文不明理  中無三教有三。但保執昔教謂永失大乘。復  見如來諸勝功德而帳帙遲迴或恐不失。是
故致有此難耳。若實見未來生死因果者。必  知修行作佛。何事嗟傷耶。即以此文破子所  說。又依汝此義淨名次法華。而諸聲聞於是
淨名經自云。我等何為永絕其根。於此大乘  已如敗種。又云高原陸地不生蓮華。何得云  爾前聲聞以理疑教以教惑理。踟蹰理教之
間。既踟蹰理教之間復何得云永絕其根已  如敗種。自成鉾楯不可會通。又問羅漢得果  竟即索者。依汝義從初教至法華之前未明
三界外事。云何爾者。已見未來界外生死不  盡耶。若言深解故見界外事者。何不深解即  知三權一實耶。又阿羅漢見未來生死不盡
者。此是理中說。為是教中說。若理中說三乘  初業已知當得作佛生死未亡。不待證無學方  始知也。若教中說者。法華之前大乘教尚未
明三界外事。云何三藏教中得羅漢。後即見  未來生死不盡耶。今所明者昔日未索今始  索也。何以知之。前救子得譬屬昔三乘化得
義。索車譬屬今一乘化得也。故以知約今  明索昔不索也。

[0410c08]  問。何故昔不索今明索耶。

[0410c09]  答。昔教明實有三。復而自謂實得於三。是故  不索。今教明無三時會。聞無有三即便生疑  是故索三。如父母以空捲誑子。云謂手實有
物子謂實有。子便止啼。復知空捲方就父索  也。

[0410c13]  問。文云諸子出宅則就父索也。云何言  昔不索今索耶。若爾今始出宅昔應未出。

[0410c15]  答。若出門即索亦應出三界竟即知無三有  一。今撿法華三周文但明羅漢聞法華經始  知無三。未聞之時不知無三。何者身子領解
云我悉除邪見於空法得證。爾時心自謂得  至於滅度。而今乃自覺非是實滅度。此文  分明云法華之前自謂實得三。聞今教始知  無三也。第二周文云是諸千二百心自在者
是學無學人亦各自以離我見及有無見等謂  得涅槃。化城中云於是眾人前入化城。生  已度想生安穩想。故知三根之人未聞法華
自謂究竟。不知無三。云何言得果畢即知無  三而索三耶。

[0410c26]  問。譬中明出宅即便索車。如  向所引至法華時方索。斯則法譬相反云何  會通。

[0410c28]  答。須得譬意。意不論索之久近。但  作癡子無知不領父意不識權實有無故就父  索用此曉於時會令改三執耳。是故法譬言
不相違。後見法華論釋三請文明。有三種義。  一者決定義。二者疑義。三者依何事疑。決  定者有聲聞方便證得深法。作決定心得涅
槃證。此明爾前證得涅槃生決定究竟心。  不疑為究竟為不究竟。若爾前已疑者疑名  猶豫。不得稱為決定。以論推之則知爾前猶  未索。聞今教生疑方乃索耳。

[0411a08]  問曰。汝引法  華論證爾前不索者。我亦引法華論證知有  菩薩索。論釋三請中驚怖文云有五種驚怖。
一者損驚怖。如二乘人取小為實謗無大乘。  二者多事驚怖。以大乘人生如是心。我無量  無邊劫行菩薩行。生驚怖意起取異乘心。三
者顛倒驚怖。分別我我所見身不善故。四悔  驚怖。如身子云我不應證如是小乘。五誑驚  怖。增上慢比丘作如是言。云何如來誑於我。
觀此五驚怖第二有菩薩驚故有菩薩索。第  四身子悔故爾前已索。將非汝解與論相違  耶。

[0411a19]  答。若以驚怖為索者。諸大乘經皆云聞  大乘法驚疑怖畏。法華應是索也。

[0411a20]  問。即以  此言相難。既以疑為索者諸大乘經皆明聞  大乘驚疑。皆應是索也。

[0411a22]  答。須諦論文語意。  論云菩薩驚怖起取異乘心。故若以此文為  索佛乘者。菩薩正應覓昔日佛乘耳。何得起
取異乘心耶。今釋論此文者。正言大乘甚深  二乘之人聞之生謗。如五義中第一。菩薩聞  大乘甚深。唯佛能究竟解了餘人不解。如上
發心已上不退已還皆不能了佛智。菩薩聞  此言欲退取二乘。故言起取異乘心。故非是  索菩薩乘也。身子之悔前文已通。

[0411b01]  第五明有  索無索。

[0411b02]  注經云。修空離有則空有同盡。若  實在門外唯見一極。則眾求自亡何有索情。  今欲辨三乘初業之所期將顯終成之所會。
故假設時與之。言以彰等賜之義耳。

[0411b05]  評曰。注  依勝鬘意釋故無索義。此得在於彼經失在  於此教。此教既明有索不應言假設也。基  公云無別有索。但大機扣佛義同於索。所以
然者。大機既發反望昔則無有三乘故言索  三耳。

[0411b10]  評曰。基公得在於求一失在於索三。  所以然者。實有機動求一。復有情中索三。偏  執一機失三情索。故非所用也。

[0411b12]  第六明大  小。

[0411b13]  有人言索一大車非索三也。何以故者。  父既賜大則知索大。若不索大何由賜大。有  人言文云願賜我等三種寶車。不應背文言  索一也。

[0411b16]  評曰。偏執二文俱失圓意。考其旨  歸具索一二也。以大機既動是故求一。情執  於三所以索三。機情合論則三一俱索。

[0411b18]  第  七會二經。

[0411b19]  問。依勝鬘初業已知無三此則無  索。就此經無學猶惑於教是故有索。云何會  通。

[0411b21]  答。舊云勝鬘是了義教理實言之。是故  無有索也。此經就教所以有索。

[0411b22]  評曰。此義已  如方便品廣釋二經同異。今更敘之。若勝鬘  是理說此經據教者。亦不同舊釋明三乘人
保昔教。謂有究竟是故無索。今教無三故就  佛索三耳。

[0411b26]  第八三根索不索義。舊云但中  根人索利鈍二人不索。

[0411b27]  問。何以知二根不索  耶。

[0411b28]  答。化城云。生已度想生安穩想。執教作  解是故不索。

[0411b29]  評曰。不然。尋三根人皆有索也  身子疑云我今自於知疑惑不能了。為是究  竟法為是所行道。即是上根索也。第二周中
有索車譬。驗中根人必有索也。上中二人既  索即知下根亦索。

[0411c04]  問。下根人何故無索文耶。

[0411c05]  答。身子譬喻品初總騰中下根皆有疑悔。  故即中下根人有索文也。又以義推之昔三  根皆保執。昔教自謂究竟。故並無索。聞今
教無三究竟故皆有索。則義可知也。

[0411c08]  問。三  周文皆明三根人有疑執。云何是索耶。

[0411c09]  答。  若不用疑執為索者。復取何文為三根人索  耶。又鹿園已後法華之前何經中說三乘情  索耶。今明但法華時三根有疑故有索。爾前
無疑故不索也。

[0411c13]  問。若三根人皆有索何故第  二周有索車餘文無耶。

[0411c14]  答。上根人索三。佛  於方便品中直為法說便悟。不須作索車譬。  中根人未悟為作索車譬便了。下根聞索車
譬不悟更待化城譬乃解。若皆作一譬何名  逗三緣耶。復何名三周說異耶。

[0411c18]  問。若以疑  為索者。凡聖一切人疑應一切人皆索。而今  出門不見有三可索三。門內未見有無云何  索耶。

[0411c21]  答。門內人及門外人並執昔教俱有三  究竟果。今聞無三故內外人俱索三。

[0411c22]  問。門  外人索云何異。

[0411c23]  答。門內人索於當三。門外  人索於現三。是故異也。

[0411c24]  問。文但云出門外  索。不云門內索。何故違經耶。

[0411c25]  答。佛說譬喻  欲令易解。令寄門外人索三通曉時會疑悔  也。又反責曰。若但門外人索者。亦但賜門
外人車不賜門內人車。但應無學受記作佛。  學人應不得記。無學人所行是菩薩道。學  人所行應非菩薩道。今賜車之譬雖賜無學
實通賜一切人。亦雖無學人索實通一切人  索也。經師不究竟其始終故不識譬意耳。

[0412a04]  問。若以疑為索者方便品云。菩薩聞是法疑  網皆已除。若爾菩薩應有索也。

[0412a05]  答。菩薩疑  與二乘疑異。二乘昔謂究竟今聞無究竟。是  故以昔疑今。所以有索。菩薩不昔自謂究
竟今聞無究竟。是故生疑。所以菩薩無索也。  但以始行之人疑昔何故說三。今何故說一。  今昔三一相違。故生疑耳。

[0412a10]  問。菩薩疑昔明  有三今明無三。即是菩薩索耶。

[0412a11]  答。領上一  有二無。此疑又息。二乘索三終為索二。菩薩  疑三亦為疑二也。佛乘始終皆是有。故不疑  不索也。

[0412a14]  問。菩薩亦有索佛乘以不。

[0412a14]  答。昔明  三乘俱有。今忽言二乘無者。昔雖言佛乘是  有。今亦可無脫。有此疑非正意也。

[0412a16]  問。二乘  人亦索佛乘不。

[0412a17]  答。亦有此義例如菩薩昔明  有二。今還無二者佛乘亦爾也。此皆是傍義  非索車之大宗。

[0412a19]  問。子出門自見無車。得羅  漢出三界亦應自見無三。

[0412a20]  答。舊說正爾今請  問之。若自見無三亦應自見有一。何所索  耶。今明若審知無三亦不索。若昔有三亦不
索。但昔許有今遂言無。今昔有無合說。是故  有索耳。

[0412a24]  第九次明四句。舊云有四句一索  而機不發。即是鹿園已後無學人及六住菩  薩也。二發而不索。法華座席七種學人五住
大士及凡夫是也。三亦發亦索。謂今教時無  學人是也。四不發不索。即法華前七種學  人五住菩薩及凡夫是也。

[0412a29]  評曰。破此義如前。  今開四句。一者機發而不索。謂菩薩聞一乘  領悟。是故機發無自保之執。是故不索。二
者索而不發。如二乘人聞法華經不領悟者  是也。如求二乘昔有自保之執。是故今索  而無大機所以不悟。

[0412b05]  問。既無大機何由聞耶。

[0412b06]  答。但有聞機無有悟機故云無也。

[0412b06]  問。何以  知有此句。

[0412b07]  答。化城品云聲聞眾中或有信解  或不信解即其事也。三亦發亦索。如三根之  流。四不發不索。即法華之前及化城品云。
我滅度後復有弟子。不聞是經不知不覺菩  薩所行。自於所得功德生滅度想也。復有四  句。一者權而非實。謂二乘也。二者實而非
權。今日一乘也。三亦權亦實。昔日三中之大  是也。非無佛乘道故實。但昔說之未盡故權。  四非權非實。即是諸法寂滅相。不可以言宣
泯上三句也。復有四句。一合大而離小。合  大者佛菩薩同名佛乘也。離小者聲聞緣覺  乘也。二離大而合小。大品中明三智義。佛為
一切種智。菩薩為道種智。故佛菩薩開二智  也。合小者二乘人總名一切智也。三大小俱  合者。直名大小二乘亦是摩訶衍藏及三藏
也。四俱開者如三乘共十地。八地即是二乘  因果。九地與十地為大乘因果也。生死河中  七人亦是俱開之義也。

[0412b24]  第十廣會今教。

[0412b24]  問。  何故車三使二。

[0412b25]  答。舊云車為三乘人設譬故  三。但二乘領解故使二。

[0412b26]  評曰。若為三乘人設  三車譬者。二乘人聞二事領解。有二使之譬  者菩薩何故無領解。不作大使之譬。又譬
喻品乃為中根聲聞耳。菩薩何得在中根數  耶。今所明者通別二義釋之。一者通而為論  皆平等也。三乘所乘既有三車。化於三人亦
有三使。三人止息便有三城。大經云聲聞之  人以小涅槃而般涅槃。乃至云菩薩之人以  大涅槃而般涅槃。故知亦有三城也。別而為
論車有三者。前以一乘化諸子不得。故於一  佛乘分別說三。方便信解化城並明於一佛  乘分別說三。故知說三之義皆為二乘人也。
既為二乘人於一說三。二乘人便領解。知三  中之一是實。餘二非真。故但明二使無有三  使也。

[0412c11]  問。初成道時實有三乘根性。故云長  者諸子若十二十或至三十。若爾三乘教為  三根人。何得於一說三為二乘人耶。

[0412c13]  答。前  已通竟。今亦二條釋兩品意。長者宅中有三  十子者。此約二乘人始終具三乘根性耳。但  成道時唯有二乘根性而無大機。是以一乘
化之不得。故於一說三為二乘人也。

[0412c17]  問。何  以知二乘人始終具三乘根性耶。

[0412c18]  答。文云若  十二十或至三十。若以定有三乘根性何事  稱或耶。以初有二性後方有一機故稱或至  也。此望方便品意也。二者初一乘化不得
後以三乘化得者。此約總別為論。明長者本  有三十子。佛初出世時已有三乘根性。若但  以一乘化三乘根性者。有三種機唯有一教
無從化理。是故息一乘之化於一佛乘分別  說三化得三人。

[0412c26]  問。何以知然。

[0412c26]  答。譬喻品  云。若我但以神力及智慧力為諸眾生讚如  來知見力無所畏者。眾生不能以是得度。  文既有但以之言。故知一乘化三人不得。
故於一說三。化得三人故有三子求三車也。

[0413a02]  問。初成道時有三根性。一乘化二乘機不得化。  菩薩應得。何故言我寧不說法疾入於涅槃。

[0413a04]  答。此據前義耳。始終乃有三機。當時無有  大機。以大化不得故欲入滅。又但用一化三  進。無得益之功。退有起謗之罪。故欲入滅此
據後義也。

[0413a07]  問。何以知然。

[0413a07]  答。以一乘化不  得。即趣鹿園為聲聞說法。故知初無大機  唯有小機。

[0413a09]  問。昔於何處說三乘耶。

[0413a09]  答。鹿園  之時但說聲聞乘。故云昔於波羅奈轉四諦  法輪也。但佛教主即有佛授彌勒記。亦是  說佛乘也。

[0413a12]  問。緣覺乘說何時耶。

[0413a12]  答。大通智  勝佛說四諦時即說十二因緣。釋迦亦例此  也。又大經云於王城為迦葉具足演說十二  因緣也。無量義經云先為聲聞說四諦。中
為緣覺說十二因緣。後為菩薩說六度。以此  文推之前說四諦後說因緣也。

[0413a17]  問。門外何故  無車。由旬外有化城耶。

[0413a18]  答。義例可有三句。  一者約昔教城車俱有。昔說有三車亦說有  一城。二者據今教城車俱無。三者無車有城。
欲明實故無三車。亦權有故有化城也。俱有  示兩權俱無據兩實。一有一無即一權一實  也。

[0413a23]  問。何以知然。

[0413a23]  答。眾生憚佛道長遠為止  息。故權說化城。故知序昔即明權義。約今  說十方佛土無有三乘。時會問無故就佛索。
故知車無據今實也。又化城譬屬三乘化得。  故是序昔權。索車譬屬大乘化得故是今實  也。

[0413a28]  問。何故唐捐三車而化一城耶。

[0413a28]  答。車在  宅外諸子在內。舉眼不見故唐捐門外不假  化作也。城在逈絕。道中眾人疲極不復堪  去。是以導師化作大城。眾人遙見便勸勵之。
已望見城何為不去。故須化作城也。

[0413b03]  問。諸  子為求門外車而出宅。亦得眾人本為趣化  城而進路以不。

[0413b05]  答。二譬意別非一例也。三  車本意為求三乘作譬。化城本意為求佛道  作譬。但中途懈退故權設化城也。

[0413b07]  問。何故  車多城一。車動城靜。

[0413b08]  答。車三約智優劣城  一據涅槃無二。城為止息故靜。車明遊戲快  樂故動。皆是互舉並不相違。

[0413b10]  問。二使何故  不言化作。亦不唐捐。

[0413b11]  答。使是佛教。此不可  無故不得言化。又教據被緣亦不得唐捐。

[0413b13]  問。四種權實云何同異。

[0413b13]  答。三車與一車此並  是教所表理。三車為權一車為實也。一使謂  一乘教。二使謂二乘教。教通因果也。此文
三使皆是門內說之。三車一車皆是門外之  事也。二使為權一使為實也。若大宅與草菴  者。草菴者小乘理教也。大宅者大乘理教也。
此二通因果也。若化城謂小乘果。寶所謂大  乘果也。

[0413b20]  問。唯是一法何故多種說之。

[0413b20]  答。體  雖是一隨義說四也。縱任自在歡喜快樂故  名為車。所說教門隨佛運用。如使能示語。  眾生如人也。大乘正法無患不障。如舍虛通
無礙為一。眾德可珍遠涉乃得如寶所也。小  乘四義可以意求也。

[0413b25]  次明所索車四重。一因  果。二福惠。三空有。四為無為。舊解三車但  是果非因。大車二釋。光宅云果地究竟盡無
生二智為體。遠出由旬之外。對昔近故為高。  具含萬德。對昔狹義為廣。莊嚴云大車是因。  總萬行為體。雖總萬行略明二法為主。一者
菩提大願上求佛道為高。下度眾生為廣。  二者空慧不離。初後得菩提為高。照窮法性  為廣。

[0413c04]  評曰。三車為果不遠文義。文云今此  三車皆在門外。義者三界內未免生老病死  之火。三界外則永免之。以斯弘文義可然
也。大車互執因果文義俱傷。今當具說。若  言大車但是果者。下何得云乘是寶車直至  道場耶。故一不可也。又諸子索車父則賜
車。諸子得車各乘之。今但是果者乃是懸許。  竟未父賜子遂不得。何所乘耶。昔許其三實  不得三。今許其一又未得一。若爾三一兩車
並許而未賜。二不可也。救曰。正說同歸三  教記三乘作佛。使其標心在果而修行取之  故云乘。是大車而前進耳。難曰。昔於一說三。
三非究竟故門外無車。今會三歸一。一乘是  實故子得大車。更非別法。即捐昔三乘同運  向佛為大車體。此豈標壽量果。而子竟不
得耶。三不可也。又賜大車是當果記者。前  許三車亦應是三乘記耳。四不可也。又出二  死之外故高者出二死之外應常。若此教明
佛猶是無常。此教明佛未出二死。未出二死  則不名高。若云在二死之頂故未常者。則在  二死之頂猶應未出。如三有頂猶未出有山
頂猶未離山。二死頂猶未離二死也。又問二  死攝無常為盡不盡。若盡既出二死則出無  常豈非常耶。若不盡應有六百非五百也。
又反難曰。若出而未常不常。而未出不可  常而未出。豈得出而未常。又出二死而非  常。未出二死應是常。未出既非常出則應常。
五不可也。又若言未出二死者。亦應未應五  百由旬。故出則害。義不出遠文。進退無取。不  可救。六不可也。又問昔二車但出正使外。故
下昔佛出習氣無知外。何故下耶。故通一未充  釋三不足。七不可也。

[0414a06]  次評曰。莊嚴義是亦  不然。若言大車但是因者。下合中何因緣故  舉果德合耶。文云皆以如來滅度而滅度之。
又云悉與諸佛禪定解脫名賜大車耶。又難  曰。若乘唯因非果行亦唯因非果。大經云復  有一行是如來行。謂大乘大般涅槃。不應言
車但是因。又昔三車是三果。今大車何非大  果。理數然。無勞惑也。又此經云妙法然唯  是果德乃是妙極。若爾則果車為妙極。因車
未極。例因乘未極果乘乃極。何故不取極乘  為乘。而取不極乘為乘耶。又因有乘果無乘。  則因車果無車。則長者自無車以何賜之。
若云此經但取進趣乘。不取果德乘者亦不  然。要先應明果德妙乘。用此應物然後令  乘因行以求果乘耳。則知果乘為上宗。云何  不取耶。

[0414a21]  問。若眾釋皆非。謂示今意。

[0414a21]  答。以文  義推之具有四句。一但果車非因車。如三車  皆在門外。二但因車非果車。如大品是乘德  從三界出到薩婆若。論釋云到。薩婆若邊
則反不復名乘。例如在菩薩心中名波若。在  佛心中反名薩婆若也。三亦因亦果車。具  如此經二文。諸子所乘即是因車。如來所乘
即是果車。因果更無有二。在菩薩心名因。  在佛心名之為果。因則總萬行莊嚴為大車。  果則萬德修飾為大車。

[0414b01]  問。諸子出宅具賜因  果二車不。

[0414b02]  答。交賜其界外因車。為授佛記  懸賜果車也。

[0414b03]  問。諸子得果車不。

[0414b03]  答。攝大乘  論云。菩薩必得佛故亦名為佛乘。此是因中  說果也。

[0414b05]  問。此經有文以不。

[0414b05]  答。處處皆有  文。信解品云如彼窮子得無量寶。又云無上  寶聚不求自得也。總束可有四句。一者因
人乘因車。如云汝等所行是菩薩道。二者因  人乘果車。如菩薩必得佛故名佛乘。佛乘即  因中說果也。三果人乘果車。如萬德所成人
為能乘。萬德為所乘。四果人乘因車。如文  殊云昔為能仁師今為弟子化也。

[0414b12]  問。云何名  賜因車。

[0414b13]  答。文中有說二乘所行是菩薩道。  即指小行以為大車令信解故云乘。故身子  自述云。昔來蒙佛教不失於大乘。

[0414b15]  問。大車  具因果二車。三乘亦有因果二車不。

[0414b16]  答。就  譬但果無因。就義亦有如諸子聞父許車之  言。此則是教。競共馳走謂如教修行。如教  修行即因車也。

[0414b19]  問。大乘因車位長。何故但取  界外。

[0414b20]  答。今正為二乘人作譬。無學人出界  外。令其從界外更復進趣。故是界外車也。

[0414b22]  問。文中復有界內車不。

[0414b22]  答。就譬亦復得作  之。下明大車復有賓從。無學所行既是界外  車。從七凡已上七種學人皆是賓從。既說汝
等所行是菩薩道。亦是界內大乘因車也。  約義論之故通有也。第四句非因非果車。  即是諸法寂滅相。不可以言宣以因果言說。

[0414b28]  問。何故明非因果耶。

[0414b28]  答。如來說因果皆為  開非因非果正法。故收上三句唯是因果二  句。然因果是因緣義故。因名果因果稱因果。
雖有二句是因果一句。因果則不果果因則  非因。非因非果名為無句。亦由非因果故有  因果。以無句為一句。次開一句為二句。二句
為三句。三句或四句。如此開合皆是如來無  名相中強名相說。不相應定生執著也。

[0414c06]  問。文  云有車有賓從云云何是耶。

[0414c07]  答。前已略說。  今更廣明。總云大車者具通因果收攝始終。  但有一乘無賓從也。今開車與賓從者。約大
乘五位論之。一者果地萬德為車。即果人  登果車因人皆賓從也。二者三界內外判者。  七地得無生忍出三界為登車。六地皆賓從
也。釋論解能動能出云無生忍為出。出者  出三界也。三者約真似判。登地真解為登  車。三十心似解為賓從。四者三十心具解行。
行地為登車。十信等始入為賓從。五者十信  及三十心皆登車。舉手低頭之善為賓從也。  依小乘明者。無學人出三界為登車。七種學  人及凡夫皆賓從。餘例可知也。

[0414c19]  問。大品經  何故但明大乘不辨賓從。

[0414c20]  答。約此可有四  句。一者法華明因乘短。大品因乘長。何者  法華賜門外諸子。大車不通門內。故門內賓
從門外諸子。大車不通門內。故門內從門外  為登車。以乘短故有賓從也。大品明是乘從  三界出至薩婆若。攝內外皆為大乘。大乘
則長。無復賓從。若以果德為車。因中賓從。  則二經俱有也。二者約因果為論。法華乘  長。大品則短。法華明諸子及佛皆乘大車。
大車通因果故長。大品云是乘至薩婆若。  則變不名為乘。乘義則短也。三者俱長。大  品明薩婆若攝一切善法。又云從念處至十
力等皆為大乘。此則通因果始終故長。法華  亦爾。低頭之善及果地眾德皆為一乘也。四  者俱短。大品有所得善不動不出不名為乘。
無所得善方名為乘。法華云是乘清淨微妙  第一。於諸世間為無有上。取無得眾行為  乘。約此義二俱有賓從也。

[0415a08]  次辨功德智慧。

[0415a09]  舊云三車俱取智慧為體不捨功德。功德  與凡夫共有。大車亦然。但取如來盡無生  二智為體。

[0415a11]  評曰。不然下合大小二車具取福  慧。小車文云。乘是三乘以無漏根力覺道禪  定解脫三昧等而自娛樂。豈可但取智慧耶。
合大車云悉與諸佛禪定解脫名為等賜。豈  但是智慧耶。

[0415a15]  問。小車具取福慧者。亦得具取  漏無漏耶。

[0415a16]  答。但取無漏智慧。故文云自在不  繫無所依求。又稱門外者是無漏也。大車既  通始終義可知也。

[0415a18]  次辨空有。舊云空有二  解但取有解。空解無動是故不取。又盡無生  智也。但是有智也。

[0415a20]  評曰。不然。於小乘斷結  為宗正是空解。應以空解為正。故下文云但  念空無相無作之法。此是果德空解也。我等
長夜修習空法得盡三界苦惱之患。故二乘  之人正證空法應以空慧為車。云何乃取有  智耶。今所明空有二智皆是小車體也。大車  亦以實慧方便慧為車之體。

[0415a26]  次辨為無為。舊  解三車正譬有為所以然者。車取運動故  是車。無為無動故非車。大車亦爾。

[0415a28]  評曰。著  譬大過不尋經也。尋大小二車具有二文。合  小車云。欲速出三界自求涅槃。如彼諸子為  求羊車出於火宅。合鹿車亦舉有為無為合
之。則知三車具是有為無為。

[0415b03]  問。具有為無  為二文以何為正。

[0415b04]  答。若取三車優劣義分別  以智為正。三乘智有優劣。同入無餘無優劣。  二乘斷正使盡亦無優劣。故知正取有為為
正以分三車也。若取根本所求者。二乘人  本為求涅槃則無為為正也。所以然者二乘  畏老病死本求涅槃。故以涅槃正譬車也。  設使斷結亦為涅槃。下窮子云。先取涅槃
之價尋與除糞。又三學次第亦為求滅修戒。  修戒為求定。得定為發慧慧斷結證於涅槃。  故知涅槃為正。又方便品說云鈍根樂小法  貪著於生死。為是說涅槃也。

[0415b14]  問。文中何故  合羊車而取涅槃。合餘二車舉智慧耶。

[0415b15]  答。  一者互舉也。二者若並云求涅槃者。則三  車無異。今欲辨三車異義故後二舉智也。

[0415b18]  問。若爾可言聲聞正求涅槃餘二乘不爾耶。

[0415b19]  答。義實爾也。若三乘人皆為求涅槃為正者。  但宜取涅槃行聲聞行便足。但緣覺人鄙聲  聞從師而智便鈍。故求自然慧欲得利根。菩
薩復鄙緣覺智鈍不能化物。故求佛智也。

[0415b23]  問。大車云何具為無為耶。

[0415b23]  答。下云皆以如來  滅度而滅度之。是無為文。又云是諸眾生脫  三界者悉與諸佛禪定智慧等。是有為也。
又此文若指法身眾德者。皆是無為。皆以如  來滅度而滅度之謂果果也。悉與諸佛禪定  等謂果德也。

[0415b28]  問。何故大車並以無為眾德為  正耶。

[0415b29]  答。二乘之人本謂身智無常。三德不  備。今大車還復無常者。云何得引二乘耶。  以常住萬德令二乘人欣求之耳。若爾因中
大車則是有為萬行。果德大車則常住萬德。  常住萬德一體但約義異。故眾德莊嚴也。

[0415c05]  問。車但取運動義有為有動無為無動。云何  是車。

[0415c06]  答。肇師云。逾寂逾動何失動耶。若  由來所辨常定之義不復能動耳。又車但取  歡娛快樂自在無尋。不皆取動義為喻。又
小車義具為無為二文。有為眾德無動而動。  無為眾德動而無動。是有二文幸應雙用。  大乘中因乘不動而動。果乘動而不動。又應
身眾德不動而動。故駕之而遊五道。法身眾  德動而不動也。

法華玄論卷第六

* * *

【經文資訊】大正藏第 34 冊 No. 1720 法華玄論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
