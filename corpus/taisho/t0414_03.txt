菩薩念佛三昧經卷第三

宋天竺三藏功德直譯

讚佛音聲辯才品第五之二
[0806c06] ◎時不空見復告阿難：「諸佛世尊希有殊特，於阿僧祇無量諸法決定究竟，到於彼岸，故名如來、應、正遍知。戒、定、慧、解脫、知見等眾一切法相無取著行，建勝寶幢出一大音。若有眾生樂聞施惠得解脫者，即生念言：『如來為我說施利益。』若有眾生樂聞禁戒得解脫者，即生念言：『如來為我說戒饒益。』若有眾生樂聞三昧得解脫者，即生念言：『如來為我說於三昧。』若有眾生樂聞智慧得解脫者，即生念言：『如來今者為我說智。』若有眾生樂聞解脫得濟度者，即生念言：『如來今日為說解脫。』若有眾生樂聞解脫知見之者，即生念言：『如來為我說於知見。』若有眾生樂於生天得解脫者，即生念言：『如來為我說於生天。』若有眾生樂聞無常得解脫者，即生念言：『如來為我說於無常。』若有眾生樂聞說苦而得解脫，即生念言：『如來今者為我說苦。』若有眾生樂聞無我得解脫者，即生念言：『如來今者為說無我。』若有眾生樂聞寂滅得解脫者，即生念言：『如來為我說寂滅法。』若有眾生樂聞不淨得解脫者，即生念言：『如來為我說不淨法。』若諸眾生樂聞無上道得解脫者，即生念言：『如來今者為我讚歎諸佛功德、說大乘法。』無一眾生聞如來說如此法已不解脫者。」

[0806c29] 時不空見即說偈言：

「此聞調御師，　　於眾中演說，
　戒、定、慧解脫、　　解脫知見等，
　如是一切法，　　宣說皆作佛。
　樂聞說施、戒，　　而得解脫者，
　各聞世間依，　　歎施、戒功德；
　樂聞說定、智，　　解脫功德者，
　即聞佛、世尊，　　演不思議音；
　樂生天解脫，　　牟尼即為演；
　樂聞智慧者，　　天中天今說；
　樂聞無常、苦、　　無我、不淨說、
　寂滅等諸音，　　而得解脫者，
　即時便得聞，　　不可思議聲；
　若有欲樂聞，　　辟支佛功德，
　善逝今便為，　　說斯緣覺乘，
　聞佛諸功德，　　如此解脫乘。
　世尊說法已，　　眾生求菩提，
　如此一切音，　　不可得思議。
　佛所宣諸法，　　利益於世間，
　既蒙解種種，　　清淨之妙聲，
　即時悉皆發，　　無上菩提心。」

[0807a22] 時不空見復告阿難：「諸佛世尊殊特希有，成滿一切無數善根，故名如來、應、正遍知。親近供養無量諸佛，布施調伏、一心寂定，今得無上菩提之道，具足成就無數辯才。釋迦如來得無量辯、最無上辯、無能答辯、無取著辯、勝解脫辯、無罣礙辯、成就性辯、成教化辯、施無熱辯、有無問辯、豫知之辯、若有相辯、若無相辯、靜默然辯、能除恚辯、種種章句及名字辯、甚深句字及宣示辯、宣示甚深調柔之辯、無量譬辯、無問答辯、具足定辯、具廣大辯、具難思議辯、具開敷辯、具清淨辯、具無毀辯、具足聰慧無毀損辯、具心無著辯、具心無吝辯、具足無失字句之辯、具無盜辯、具無妄辯、具足開發說法意辯、具足說法開發煩惱生淨心辯、具足親近說章句辯、具說過去辯、具說未來辯、具說現在辯、具說希有辯、具足無生勝妙智辯、具足一切大眾憙辯。」

[0807b09] 時不空見即說偈言：

「昔已曾至心，　　供養無量佛，
　是以人中尊，　　今得無上道。
　不思議善根，　　阿僧祇諸辯、
　無礙開發辯，　　佛得此眾辯；
　無上解脫辯、　　成就教化辯、
　廣宣諸相辯、　　有問無問辯；
　種種說甚深，　　隨順譬類辯，
　清淨難思音、　　具足妙說辯，
　淳淨義成就、　　決定眾相辯，
　不思及不退、　　無卑無下辯。
　善哉！明慧人，　　無著無毀辯，
　不失字章句、　　無妄攝樂辯，
　能斷煩惱心、　　不忘十力辯，
　最上及親近、　　宣說三世辯，
　若聖與不聖，　　如此隨順辯，
　無遠、無生等、　　近聽、遠聞辯，
　說善逝功德、　　音聲清暢辯。
　若人以一毛，　　點取大海水，
　可知其數量，　　能令乾竭盡；
　無有知諸佛，　　如來大勝辯。
　或有量虛空，　　能知其邊際；
　能秤須彌山，　　亦可識斤兩；
　如來智辯力，　　無能摧伏者，
　雖復歷劫數，　　不測如斯辯。」

[0807c06] 時不空見復告阿難：「長老當知，諸佛世尊大梵音聲、師子音聲、雄猛之聲、龍王音聲、弦聲歌聲、柔軟好聲、大小雷聲、不思議聲、無量妙聲、無邊勝聲、滿足音聲、不退之聲、迦陵頻伽聲、清淨歡喜聲、如來分別聲、如來識了聲、如來甚深聲、如來無毀聲、如來不却聲、如來清徹聲、無衰無損聲、如來美妙聲、如來最美聲、如來無不美聲。如來廣具足一切功德聲，是處說如來、應、正遍知以一音聲令一世界其中眾生皆悉樂聞，又以一音令二世界其中眾生亦願樂聞，如是一音乃至百千萬億那由他無邊世界其中眾生樂聞亦然。彼處眾生聞如來聲，如是解了、如是識知，皆言：『如來為我說法。』

[0807c19] 「如是，阿難！諸佛如來不思議音利益之聲。譬如日輪照閻浮提，有目眾生皆蒙慧利。如是，如來、應、正遍知音聲法輪清淨微妙，濟拔一切亦復如是。

[0807c23] 「長老阿難！譬如初春十五日夜，月輪圓滿，清明澄照，無諸霞翳。閻浮提人皆出遊觀，得恣歡娛，緣月盛故。如是，如來、應、正遍知音聲法輪清淨微妙，眾生所以得利益者，緣遇如來法光明故。

[0807c27] 「長老阿難！譬如眾川、江河、溪壑，巨細諸水悉入大海，皆成一味，而此一味具足眾味。亦有無量諸妙珍寶，人及非人雖貪此寶，大海深廣難可得渡。如是，如來、應、正遍知清淨音聲法輪難解，令諸眾生得法寶利、無量安樂亦復如是。

[0808a03] 「長老阿難！譬如大地，開發種子、生長萬物，利益眾生無不豐溢，聚落、城邑、帝王京畿，一切境界皆依此地。如是，如來、應、正遍知音聲法輪清淨微妙，拯救一切無量眾生，悉令歡樂亦復如是。

[0808a08] 「長老阿難！譬如虛空，世間去來無所妨礙，而此虛空能安樂物。如是，如來、應、正遍知音聲法輪清淨微妙，饒益一切亦復如是。

[0808a10] 「長老阿難！譬如三十三天上波利質多、拘毘羅樹，花葉芬敷，諸天遊觀莫不歡適。如是，如來音聲法輪清淨敷演一切法聲，甘露利樂亦復如是。」

[0808a14] 時不空見即說偈言：

「世尊梵王音，　　閻浮提第一，
　師子雄猛聲，　　及以大龍聲，
　絃竹調軟音，　　十方不思議。
　鍾鼓雷吼聲、　　無邊普震聲、
　佛土滿足聲、　　未曾衰減聲、
　迦陵頻伽聲、　　愛順歡喜聲、
　聖喜無濁聲、　　教與無教聲、
　甚深無為聲、　　無譏毀謗聲。
　難見善分別，　　句字之音聲，
　無諸衰損聲、　　美妙普遍聲、
　無有繫縛聲、　　及無遺忘聲。
　一切功德聲，　　世間依所說，
　能以一音聲，　　遍滿一切界。
　調伏群萌類，　　歡喜悉樂聞，
　皆云：『今如來，　　獨為我說法。』
　如來以一音，　　乃至恒河沙，
　無量世界中，　　眾生皆樂聞。
　譬如出暉明，　　照耀一切物；
　世尊如是音，　　為眾演說法。
　初春十五日，　　滿月光澄淨，
　如此明月輪，　　遍照閻浮提，
　皆令得歡樂，　　利益亦無邊；
　世依猶斯月，　　覩者無不欣。
　清淨妙音聲，　　能為利一切，
　閻浮提最上，　　不可得思議。
　如大海無邊，　　眾寶之所出，
　深廣難可濟，　　饒益一切眾；
　大勝佛如是，　　最上無過者。
　有教、無教等，　　音聲甚難解，
　清淨無所毀，　　能施一切樂。
　於此三千剎，　　安置一切眾，
　佛音聲如是，　　利物難思議。
　虛空無罣礙，　　能通諸飛行；
　世尊音如是，　　廣潤一切眾。
　如天香花、樹，　　敷榮善利益；
　如來諸音聲，　　具足益世間。
　我於一劫中，　　說佛聲功德，
　雖復歷百劫，　　不測其始終；
　諸佛亦如是，　　不可思議音。
　十方諸眾生，　　異口無邊辯，
　說佛聲功德，　　不能盡其際；
　世間依如是，　　不可思議音。
　若有諸水、陸，　　一切眾生等，
　假令悉得佛，　　不測聲涯底；
　諸善逝如是，　　不可思議音。
　如此調御師，　　音聲無與匹，
　若能隨順念，　　終不墮惡趣。
　若有諸菩薩，　　聞佛具足音，
　當得佛法王，　　不思議音聲。」

[0808c06] 時四天王、釋提桓因、焰摩天子、兜率天子、自在天子，及大自在并與其子名曰商主，大梵天王、淨居諸天，復有大力威德諸天、欲色二界諸天子等，聞不空見菩薩所說佛聲功德，歎未曾有，以天栴檀細末之香散不空見菩薩摩訶薩乃至十方供養已畢。時有六十億百千那由他欲色諸天，聞此音聲皆種無上菩提善根；五千比丘亦發無上菩提之心，被弘誓鎧；七百千萬諸比丘尼發無上心及弘誓願；百千優婆塞從花座起，詣不空見大菩薩所；復有二億百千那由他諸女人等，各脫身上珠寶、瓔珞奉不空見菩薩摩訶薩，亦發無上菩提大願。

菩薩念佛三昧經讚如來功德品第六

[0808c20] 爾時，不空見菩薩摩訶薩告阿難言：「奇哉！希有。諸佛如來具足深知生死往來，憶識生處、親戚、眷屬，善知煩惱、諸惡過患。具足相好，具足行捨、大捨意念，戒、定、智慧、解脫、解脫知見，具足六通，到於彼岸。若慈大慈、若悲大悲、若喜大喜、若捨大捨，最勝無倫，到於彼岸。威儀、神通、一切諸法最勝無礙，到於彼岸。若處非處示導諸方，利益最勝，到於彼岸。及舍摩他、毘婆舍那最勝無比，到於彼岸。一切禪定、解脫、三昧、三摩跋提最勝無上，亦到彼岸。無貪、無瞋、無癡，無慢、無惛、無過、無有慢慢，無惑、無恚，度脫五道、四毘舍羅(此或言施戒法，世間皆無慳義)，眾生善根、業報論議最勝無等，到於彼岸。一切眾生戒聚不斷、不漏、不濁，無雜、無言，慧明清淨，勇猛殊勝。沙門、婆羅門、人、天、魔、梵、一切世間之大法主，無一眾生能測如來戒定之分如毛髮許，更無有人能超過者。長老當知，應如是觀：我能究盡虛空邊際，不能度量諸佛世尊戒、定、智慧、解脫、知見。所以者何？以無邊故。如來戒、定、神通、諸法，非是淺識之所思議，深不可測，無能窮者。」

[0809a11] 時不空見即說偈言：

「世尊生死盡，　　住胎難思議，
　法性以為母，　　不可得為比。
　具足善功德，　　世間無能及，
　身相三十二、　　八十種妙好。
　世間叵思議，　　攝取諸善業，
　妙哉！人中尊，　　具足善超出。
　若捨及大捨，　　煩惱心解脫，
　方便諸勝業，　　滿足無與等。
　具足戒、定、智、　　解脫、知見分，
　諸佛法無邊，　　六通到彼岸。
　如來具慈、悲、　　喜、捨諸行處，
　能解眾生縛，　　拔濟種種苦。
　諸佛深智聚，　　不可得思議，
　威儀無等比，　　神通到彼岸。
　無諸煩惱行，　　善解於真諦，
　若處及非處，　　利益悉具足。
　定、解脫如此，　　不可得思議，
　善解舍摩他、　　毘婆舍那等。
　已到世所無，　　永離諸惡心，
　善學定、解脫，　　除滅愚癡患。
　淨戒不斷絕，　　不漏亦不濁，
　善學戒無失，　　勇健明哲人。
　無有一眾生，　　而懷疑謗心，
　沙門、婆羅門、　　人、天及魔、梵，
　心信不懷疑，　　常善學清淨。
　我能知虛空，　　四方廣大相，
　不能測勇猛，　　無上清淨戒；
　能以一氣吹，　　海水令枯涸，
　不能測如來，　　清淨法明戒；
　能以一氣吹，　　須彌令碎盡，
　大小轉輪山，　　亦復成粉塵，
　不能測如來，　　淨戒之崖際。
　雖復歷劫數，　　不能得其量。」

[0809b16] 時不空見菩薩心生念言：「善哉！如來、應、正遍知願屈威神降臨眾會，我今欲為諸菩薩等請問如來念佛三昧。世尊先於大眾之中雖說其名，竟不敷演便入靜室右脅而臥。」

[0809b19] 爾時，世尊即知其念。佛神力故，令此三千大千世界六種震動、具十八變。亦如前說，放大光明普照此土娑婆世界，日、月、星宿、欲界諸天、無邊恒沙眾梵天等，其明隱蔽悉不復現，唯佛神光顯耀殊特。愍眾生故，即從臥起，齊整衣服往大會所。

[0809b25] 時諸世間人、天、沙門、婆羅門等及阿修羅，各見如來殊勝光明從花座起，往詣佛所，恭敬合掌，却住一面。

[0809b28] 時不空見遙覩佛來容色端嚴，威儀庠序，仰瞻相好無不具足。見已，即告長老阿難：「世尊今從靜室而來，必當敷演顯發最勝第一義諦，無虛妄說、巧妙宣說、無分別說。善能思量，不起惡業，身業無毀、口業無譏、意業無失，三業皆淨。戒、定、智慧及以解脫、解脫知見，亦悉具足；無上方便神通利益、不思議辯殊特具足；善知生死無能過者，住胎清淨、母族豪勝、眾善功德最為具足；不可思議相好具足；往昔因緣及意具足；煩惱解脫，心得具足；若捨大捨，超出具足；五識無取，離染具足；五分法身清淨具足。究竟已到六通諸法及法性相，皆到彼岸；毘婆舍那及舍摩他、根、力、覺、道，到於彼岸；慈、悲、喜、捨不可思議，深心慚愧到於彼岸。已至諸法自在彼岸，過去、未來、現在諸法皆悉知見，不著、不退。能知一切過去身業，亦知轉變，到於彼岸；口、意二業亦復如是。

[0809c17] 「長老阿難！如來世尊一念能知一切眾生心行善惡，莫不了達。」

[0809c18] 時不空見告阿難言：「譬如大海深廣難渡；諸佛戒品淵曠亦然。譬如須彌永不可傾；如來定品難動亦然。

[0809c20] 「長老阿難！譬如虛空清淨容納，無有齊限；諸佛三昧攝取無邊清淨智品，又攝一切眾生淨心。

[0809c22] 「長老阿難！譬如日光悉能臨照無量色像；如來法光無幽不燭。

[0809c24] 「長老阿難！譬如大火焚燒山野、一切眾物；如來法火能燒眾生無量煩惱，永得清淨。

[0809c26] 「長老阿難！譬如涌泉，盈流出外成於淵池，能洗萬物皆令潔淨；如來法水亦除眾生一切結累，常得獲安。

[0809c28] 「長老阿難！譬如醫王善療眾生種種疾患；如來法藥能消眾生生死重病，皆使永除。

[0810a01] 「長老阿難！譬如時雨潤益卉木，無不增長；如來法雨亦潤一切枯槁眾生。

[0810a03] 「長老阿難！如師子吼能使眾獸皆令慴伏；如來法音能壞眾生計我見者，永得遠離。

[0810a05] 「長老阿難！譬如大船能濟彼岸；如來法船渡諸眾生四流彼岸。

[0810a06] 「長老阿難！如優曇花希有難見；如來出世亦復難遇。

[0810a07] 「長老阿難！譬如波梨質、多羅樹，其花敷榮，馨香殊特；佛大人相明發亦然。

[0810a09] 「長老阿難！譬如父母能育諸子；如來亦爾，善利眾生。

[0810a10] 「長老阿難！若人說言：『如來出世，無邊正說。』是名真說。若人說言：『如來出世說不思辯。』是名正說。

[0810a13] 「長老阿難！略說如來有無邊辯、無取著辯、無罣礙辯、勝解脫辯、成就妙辯、常隨順辯、漸親近辯、有無問辯、微妙淨辯、最上辯、慈大慈辯、悲大悲辯、喜大喜辯、捨大捨辯、佛出世辯、又利益辯。長老阿難！若人說言：『如來出世具足利益一切眾生。』是名正說。長老阿難！若人說言：『眾生無安、無救、無歸、無趣、無主，如來出世能作安、救，及歸、趣、主。』是名正說。

[0810a21] 「長老阿難！我若一劫或至百劫，宣說諸佛世尊功德、智慧、辯才，億不及一；又，於無量一切諸劫宣述如來、應、正遍知功德、辯才，不能窮究。

[0810a24] 「長老阿難！譬如有人羸老攣癖，住他人所，語彼人言：『奇哉，丈夫！我雖如此，能以一毛點取一切無量諸水內置口中，悉令枯竭。』此人既無神通、呪術，能為斯事為可信不？」

[0810a27] 阿難答言：「此為難信。」

[0810a28] 不空見言：「實不能也，徒空言耳。如是，阿難！我說諸佛功德、辯才不能窮極，猶如彼人無竭水理。

[0810b01] 「長老阿難！假使我於億百千那由他劫，不能宣說諸佛功德、智慧、辯才一毛之分；唯佛與佛乃能盡耳。

[0810b03] 「長老阿難！如此大地容受眾生，乃至有足及以無足、四足、多足，有色、無色，有想、無想、非有想、非無想，若此世界、若他世界，若千世界、百千世界、無量無邊一切世界，其中眾生當得成佛。是諸世尊於億百千那由他劫，說佛功德不能窮盡一毛之分。如是功德，無不具足。」

[0810b09] 時不空見而說偈言：

「長老阿難陀！　　法王從彼來，
　一切諸世眾，　　無不興供養。
　勝炎光明主，　　功德皆無數，
　最勝利益說、　　真說、不生說、
　諦說、無妄說、　　無異及善說，
　出微妙音聲，　　大智善宣說。
　身、口、意清淨，　　不緣慮諸惡，
　如來勝戒、定、　　第一智、解脫、
　解脫知見等，　　威儀常難思。
　無上神通智，　　利益最無比，
　善得無垢行，　　最勝微妙辯。
　無上人中尊，　　具足知生死，
　住胎既無比，　　母族亦復然。
　不思議殊相，　　八十種妙好，
　容色甚挺特，　　端正無有比。
　具足無惑心，　　捨大捨亦爾，
　超出一切欲，　　五識無不具。
　證智超六通，　　具足四無礙，
　備無量知見，　　難思眾神變。
　舍摩、毘婆那，　　皆悉度彼岸，
　達捨離垢主，　　威儀恒自在。
　眾中大神王，　　徐行從彼來，
　無著修伽陀，　　住於十力智，
　行慈演法光，　　一切勝智說。
　能知大海水，　　無邊深廣量；
　不測無上力，　　淨、戒、定崖畔，
　雖歷億千劫，　　不知其限齊。
　以手接須彌，　　上擲至梵天，
　不能動如來，　　最初甚深定。
　遊獵虛空中，　　可知其邊際；
　無有能測度，　　如來不毀智。
　能以足履虛，　　窮極其限量；
　不能測離垢，　　棄累人中尊。
　如日能除闇，　　悉見善惡色；
　自然世間師，　　能滅愚癡瞑。
　譬如月盛滿，　　一切皆欣樂；
　法月光明王，　　覩者皆歡喜。
　如夜然明燈，　　有眼無不見；
　調伏無比燈，　　能演法光明。
　世師法燈炬，　　善滅一切陰，
　宣說自然法，　　普聞於眾生。
　大智勝醫王，　　猶如涌流泉，
　法藥消眾病，　　能施一切樂。
　譬如大龍王，　　普降於甘露，
　能令此大地，　　一切皆霑洽；
　大悲哀世尊，　　法雨亦如此。
　譬如師子吼，　　蠕動皆怖畏；
　如來震法音，　　降伏諸外道。
　譬如大牢船，　　能運載一切；
　佛度多億眾，　　濟彼四流岸。
　譬如優曇花，　　奇哉稱希有；
　人中尊難遇，　　乃復過於此。
　一切諸世間，　　常所歸依處，
　如天喜見城，　　婆梨質多花，
　芬敷垂光綵，　　諸天所遊樂；
　世依踰於彼，　　相好甚微妙。
　世尊已為我，　　示現諸神變，
　我今少宣說，　　諸佛之功德，
　以我所修業，　　以施利眾生。」◎

◎菩薩念佛三昧經如來神力證正說品第七

[0811a14] 爾時，世尊以金色手摩不空見菩薩頂上，出廣長舌而告之言：「善哉，善哉！汝不空見善說如來、應、正遍知真實功德，信如所言。又，不空見！若人說言：『無安、無救、無歸、無趣、無主眾生，如來出世能為如是諸眾生等作安、作救、歸、趣、主。』者，是名正說。又，不空見！若人說言：『如來出世說不思辯及無邊辯。』是名正說。又，不空見！若人說言：『一切眾生深著貪欲、瞋恚、邪見，如來出世悉能除斷貪欲等病。』是名正說。又，不空見！若人說言：『一切眾生嫉妬纏垢之所染著，如來出世悉令除斷。』是名正說。又，不空見！若人說言：『一切眾生無慚、無愧，如來出世能使眾生慚愧具足。』是名正說。又，不空見！若人說言：『一切眾生深著慳慢，如來出世悉能除斷，令無慳慢。』是名正說。

[0811a29] 「又，不空見！若人說言：『一切眾生無慈、無悲、無喜、無捨、不善惡念，如來出世悉令具足四無量心、利益善念。』是名正說。又，不空見！若人說言：『一切眾生無諸善根，如來出世教化一切，令種善業。』是名正說。又，不空見！若人說言：『五濁惡世眾生病增，如來出世能作安樂。』此人所言即是我說。所以者何？我出惡世，說法利益諸眾生故。」

[0811b07] 爾時，如來摩不空見菩薩頂時，於一念頃，此界眾生承佛神力，悉見東方清淨剎土無量無邊阿僧祇佛，及聞諸佛說法音聲；如是，南方乃至十方，如觀掌中菴摩勒果，一切眾生悉皆見彼清淨佛剎。又一念頃，如來、世尊、應、正遍知以金色手摩不空見菩薩頂已，以佛威神示現往昔最勝願力，即見上方清淨佛剎無量無邊阿僧祇數已滅度佛。又復受持三昧力故，得見未來一切諸佛。

[0811b16] 時不空見覩諸佛已，即從坐起，齊整衣服，右膝著地，合掌恭敬白佛世尊而說偈言：

「三千大千水，　　人或知其限；
　善調御世尊，　　戒品不可量，
　假使曠劫思，　　不能測其岸。
　如有勇健士，　　一吹震須彌；
　佛入初禪定，　　千劫不能動。
　足履虛空遊，　　能知其邊量；
　縱使窮劫中，　　不能度佛智。
　虛空無形量，　　狂風亦能動；
　世尊無煩惱，　　莫能斷其辯。
　如日照虛空，　　其光甚明徹；
　大仙尊輝相，　　映蔽於一切。
　猶月星中最，　　圓光甚可樂；
　如是法月王，　　一切皆歸仰。
　譬如優曇花，　　世間所希有；
　調御天中天，　　難值過於此。
　今者大聖尊，　　哀矜摩我頂。
　金色百福嚴，　　憐愍利一切，
　深解真實諦，　　功德悉具足。
　世依善宣說，　　言論人中上，
　敷演難思音，　　普聞十方界。
　自然尊慈念，　　以手摩我頂，
　得見恒河沙，　　最勝世間王；
　人中大牟尼，　　一念摩我頂，
　悉覩恒沙佛，　　猶如阿彌陀；
　天中尊利益，　　一念摩我頂，
　得見不動界，　　阿閦兩足尊；
　大悲所行處，　　一念摩我頂，
　得見滅度佛，　　一切世間師，
　大慈所行處，　　善調伏諸根。
　我乘昔願力，　　即於摩頂時，
　得見未來佛，　　彌勒世依等；
　即摩我頂時，　　得見過去佛，
　亦得覩當來，　　十方難思尊；
　佛眼調伏尊，　　即時摩我頂，
　復因宿妙願，　　得見清淨剎。
　如來不思議，　　神通亦復然，
　智、定諸功德，　　皆不可稱量。
　世尊慈悲故，　　哀愍見教化。
　如來金色手，　　以摩我頂上，
　得見十方佛，　　金塔如恒沙，
　復見十方界，　　無數諸如來；
　殊勝銀寶塔，　　莊校種種色，
　百千眾伎樂，　　供養常不絕；
　我又見他剎，　　諸佛眾具塔，
　金、銀及頗梨，　　各高一由延，
　端嚴甚精妙，　　不可以言宣；
　見諸牟尼塔，　　種種七寶嚴，
　住於虛空中，　　天花悉周布；
　又見殊勝塔，　　高十二由延，
　及覩燈明佛，　　淨光照諸剎。
　我復見處處，　　不思議眾塔；
　又覩餘勝尊，　　以手摩我頂。
　佛以柔軟手，　　一念摩我頂，
　見彼諸如來，　　安住於剎土；
　或復在空中，　　而現種種相；
　復覩諸菩薩，　　未脫眾惑累，
　在無量佛剎，　　修習諸苦行，
　日夜常勤心，　　以求勝菩提；
　又見處處有，　　無數諸菩薩，
　常能為眾生，　　作諸利益事，
　燒身發光明，　　以求道因緣；
　復見諸菩薩，　　安住於佛前，
　供養滅度佛，　　無量珍妙塔，
　以求菩提利，　　及以大威德；
　見十方法緣，　　燒身如燈炷，
　晝夜常修心，　　不懈於食息；
　又見諸菩薩，　　捨國城、妻子、
　頭、目、及髓、腦，　　為安樂眾生。
　我悉見彼此，　　普眼世間尊，
　威力得自在，　　不可以言宣。
　如我所知者，　　世間最為上。
　天中天以手，　　哀摩我頂時，
　即得見彼眾，　　歸命人中尊。」

菩薩念佛三昧經不空見勸請品第八

[0812b05] 爾時，不空見菩薩摩訶薩白佛言：「世尊！如來處室宴寂既久，此會大眾皆悉渴仰。嚴座已訖，唯願世尊哀愍一切，屈就斯座。」時不空見更正衣服，合掌向佛白言：「世尊！今欲請問，願少宣說，我當至心聽受奉行。」

[0812b09] 佛告不空見：「恣汝所問，當為決疑，令爾歡喜，諸天世人亦當證知。」

[0812b11] 時不空見白言：「世尊！菩薩摩訶薩親近修習何等三昧得見法樂、增長其心？所聞三昧曠如大海、菩提之心安若須彌，外道邪風所不能動，於無礙法心亦無著。猶如虛空，無所染污；破無明闇，亦如朝日；施法光明，若月盛滿。燒一切陰熾然猛炎，焚諸煩惱之大火聚。譬如江、海、一切諸水，水性之屬依之而活。又如大船，能渡彼岸。亦如橋梁，能令眾生不墮生死煩惱駛流。猶若波梨質多羅樹生諸眾生，七菩提花悉能普薰十方世界。如優曇花，世所希有。亦如良醫善療諸患，大悲廣救，應病授藥。如栴檀樹能消熱惱。

[0812b23] 「又如大雨，潤施一切。勝妙之法味若香蜜，令眾無畏，如師子王。安樂眾生，過於慈母。深知法性，達義趣相，得義巧便；法相亦然。善於正道具足方便，如實說法，得安攝眾，開發眾生生死根源。一切法性如海一味，三昧安靜猶若山王，道心不動譬如帝幢。得堅固力，身相端嚴，威儀具足，無所染污；族姓豪勝，功德備足。得無邊辯、無所著辯、無異句辯、不思議辯、無邊量辯、深解脫辯、成就勝辯、常忍辱辯、漸親近辯、問無問辯、無毀壞辯、無退轉辯、甚深句字種種說辯、甚深廣說章句字辯、無量無邊喻譬之辯，如是一切悉皆具足。未得道者當令得道，及得梵音、意歡樂音、迦陵頻伽、師子等音，大龍、牛王、鍾鼓美音，歌音、弦音、雷震之音得於一切世間供養，具足六通到於彼岸，得無忘失憶持之法，獲諸善根、容儀、軌則。」

[0812c10] 時不空見以偈問曰：

「金色百福嚴，　　深解於真諦，
　憐愍善利益，　　聽我問諸佛。
　應修何三昧，　　具足淨功德，
　人中無比尊，　　眾智無過者？
　我今問世間，　　最勝無上主，
　為行何三昧，　　功德不思議？
　云何諸菩薩，　　而得人中上，
　應當勤修習，　　最勝寂靜定，
　行此三昧已，　　為世作利益？
　云何得自然，　　多聞如大海？
　云何獲不動，　　深妙之智慧，
　住佛諸功德，　　猶如轉輪山？
　云何心不著，　　自然如虛空，
　摧伏諸外道，　　不起於惡心？
　云何當修得，　　猶若日、月等？
　又復當云何，　　同彼大燈炬？
　求習何三昧，　　光明照一切？
　云何得消除，　　眾生老、病累？
　云何令一切，　　得度於苦海？
　云何得發心，　　敬禮三界尊？
　云何如天花，　　相好甚明著，
　優曇時一現，　　值佛難於是？
　云何如醫王，　　施藥滅眾病，
　善調伏諸根，　　安住於戒品？
　云何如法王，　　度無邊功德？
　云何見法滿，　　猶如甘淨蜜？
　云何師子音，　　施利於眾生？
　云何如慈母，　　施眾難思樂？
　云何得四辯，　　行甚深菩提？
　為我說最勝，　　無上第一道。
　云何能得說，　　無著大智慧？
　云何義巧便，　　得法不思議，
　善知巧便相，　　知世、出世法？
　云何能得意？　　云何復得道？
　云何得憶念？　　云何安具足？
　云何得多聞，　　深廣若大海？
　云何說諸佛，　　真實之功德？
　云何說眾生，　　生死之源本，
　諸法無異相，　　如海同一味？
　云何得三昧，　　不動如山王，
　菩提心安寂，　　猶如帝釋幢？
　云何得諸餘，　　不思議菩提？
　云何得端嚴，　　成就諸威儀？
　云何得豪族，　　為功德法王？
　云何得無邊，　　及得無著辯？
　云何得成就，　　不思句字義？
　唯願世間依，　　為我分別說。
　云何得最勝、　　無上、莫能過，
　及以無著說，　　無失與忍辱，
　親近不思議，　　有問、無問等？
　梵音、意樂音、　　迦陵善妙音，
　得修菩薩行？　　願尊教詔我。
　云何得師子、　　大龍、牛王音？
　云何得鍾音、　　絃歌與美音？
　云何獲聰慧？　　願世調伏說。
　云何得說法，　　心常無厭足，
　無毀諸功德，　　常演震雷音？
　云何當得宣，　　種種甚深法？
　云何眾譬喻，　　善說到六通？
　云何不失法，　　百千歲生念，
　勤修不懈惓，　　善法普眼尊？
　若為十方界，　　說修不思議，
　於諸智不疑，　　歸趣求解脫。
　是以我今日，　　請問於如來。」

[0813b17] 時不空見菩薩摩訶薩如彼神通無作行力，於虛空中當世尊上，自然變成天妙寶蓋，七寶莊嚴，種種微妙。於此蓋中雨眾雜花，遶佛三匝，住在頂上，花傾恭敬向佛世尊，即於花中而說偈言：

「歸命於大聖，　　正覺兩足尊。
　諸天及世人，　　無能與等者。」

[0813b24] 爾時，此花墮佛足上復更踊起。起已，自然遍散三千大千世界。復於蓋中雨栴檀末，空中交紛墮於佛上。俄爾之間忽然不現，香氣芬芬充溢大千。是諸眾生聞此香者，身心安隱，皆得快樂，猶如菩薩得四禪樂。

[0813b28] 時不空見現神通訖，即白佛言：「云何菩薩得大智慧、速疾智慧、猛利智慧、無相智慧、甚深智慧、廣大智慧、普遍智慧、不懼智慧？云何獲得無上善根，心如金剛，壞諸法相；身心柔軟，心大如海；戒品難量，心如磐石；其心柔和，正直端嚴；心如山王，攝眾善法；心如大地，能安一切；得不信他，不譏彼闕；得善趣行，安住諸法；正向不謗無上世尊；生生恒得無離見佛；住此世界得見他方無量諸佛、聞法、遇僧？又得攝取清淨國土，常得善根，自利、利他？是以我今請問世尊。我為解脫饒益眾生，為諸菩薩得不思議、具足善根，請問如來；為被僧那忍苦大鎧、悲一切故，請問如來；為欲利樂諸眾生故，被弘誓鎧、無眾生想，欲度生死、無生死想，我恒如此利益眾生，是故我今請問如來。

[0813c14] 「世尊！我於諸眾生所不起壞心，亦無瞋罵、誹謗、毀呰及輕凌心，初無恚恨、忿戾、懟恨，無忘失意、亦不嫉妬，不懷楚毒、行於慈悲。我如是相修學大乘，為利益故請問如來。世尊！我今為眾生故，捨五欲樂、能忍眾苦、施一切樂，為諸眾生作法光明。世尊！我於內外諸法心無悋惜，我如是相利眾生故，請問如來。世尊！我今被弘誓鎧，為一眾生於恒沙劫入大地獄受諸苦惱，我未曾於一念之頃退失無上菩提心也。是故我今利眾生故，悉能忍受無量極苦而不退於菩提之心。為一切故，請問如來。我今如此被弘誓鎧，為諸眾生作其僮僕，為利彼故，請問如來。世尊！我今為眾生故，捨於頭、目、髓、腦之屬，悉忍斯苦不退菩提。如是相貌，請問如來。」

[0813c29] 時不空見即說偈言：

「云何習大智、　　廣智與疾智？
　我今故請問，　　大雄世間師。
　云何得甚深，　　微妙大智慧，
　最勝菩提道？　　唯願普智說。
　云何無懼智，　　善巧隨順說，
　復得金剛心，　　於法不生惑？
　云何得柔和，　　心無有垢染，
　清淨戒如海，　　不宿於死屍？
　復得心如山，　　不動難思議？
　云何不信他，　　亦不譏彼闕，
　決定行善趣，　　閉塞諸惡道，
　安住堅固志，　　歡喜心不壞？
　云何得生念？　　又得於調伏，
　住此而得見，　　他方剎土佛，
　既得聞說法，　　亦得值遇僧，
　欲得求供養，　　他方剎土佛，
　種種妙花香，　　隨意以奉獻。
　欲求住此界，　　見諸無邊剎，
　世依示神通，　　向諸十方國。
　我自饒眾生，　　亦無善友勸，
　安住諸慚愧，　　自捨於己利，
　以利於他故，　　請問大勝尊。
　若為求佛智，　　攝取不思善，
　為此利益故，　　請問於如來。
　無著世間依，　　當修何三昧？
　如是為眾生，　　發弘誓大願，
　免濟諸群生，　　種種諸劇苦。
　雖復勤修行，　　而無眾生想，
　為利善趣故，　　請問於如來。
　於一切眾生，　　常起平等心，
　未曾有分別，　　恒修於慈悲。
　我為利益故，　　請問於如來，
　親近何等法，　　疾得難思定？
　調御說斯定，　　顯示無邊德。
　我發弘誓願，　　為利一眾生，
　於不思議劫，　　恒受燒煮苦。
　善哉！令一切，　　長得獲安樂，
　永無幻惑心，　　常修正直意。
　恒捨內外法，　　攝取諸眾生，
　為作利益故，　　請問普眼尊。
　不瞋、不惡口、　　穢謗、結恨等，
　自身能忍苦，　　為他作僕使，
　是故我請問，　　大威德世尊。
　常以歡喜心，　　勤修菩薩行，
　捐棄無量頭，　　以求勝菩提，
　為益世間故，　　捨目、及手、足。
　眾生隨生死，　　癡暝無智慧，
　何方救濟彼，　　令得永解脫？
　捨所愛妻子、　　珍妙諸器服、
　金、銀、頗梨、珠、　　無數眾寶藏，
　為趣正道故，　　請問於如來。
　慧施常無厭，　　聞法亦復然，
　住於阿蘭若，　　心無有懈退，
　為此利益故，　　請問於如來。
　常求善言教，　　聞惡恒捨離，
　於諸群生類，　　初無不善念，
　為是利益故，　　請問於如來。
　慈心觀眾生，　　如母念一子，
　於讐不追怨，　　更生憐愍心，
　為利一切故，　　請問人中王。
　若獲諸福報，　　設復無所得，
　亦當為眾生，　　請問大威尊。
　我請自然尊，　　若得少福者，
　以此業果報，　　疾得菩提定。」◎

菩薩念佛三昧經卷第三

【經文資訊】大正藏第 13 冊 No. 0414 菩薩念佛三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA