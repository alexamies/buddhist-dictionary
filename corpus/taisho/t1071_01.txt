十一面神呪心經
大唐三藏法師玄奘奉　詔譯

[0152a14]  如是我聞。一時薄伽梵。住室羅筏竹笋道場。  與大苾芻眾千二百五十人俱。菩薩摩訶薩  無量無數。慈氏菩薩而為上首。復有無量苾
芻苾芻尼鄔波索迦鄔波斯迦。及諸天龍藥  叉犍達縛阿素洛揭路茶緊捺洛莫呼洛伽  鳩畔茶畢舍遮人非人等。大眾圍遶供養  恭敬。尊重讚歎而為說法。

[0152a21]  爾時觀自在菩薩摩訶薩。與無量俱胝那庾  多百千持呪神仙。前後圍遶來詣佛所。到已  頂禮世尊雙足。右遶三匝退坐一面。白佛言
世尊。我有神呪心名十一面。具大威力。十一  俱胝諸佛所說。我今說之。欲利益安樂一切  有情。除一切病故滅一切惡故。為止一切不
吉祥故。為却一切惡夢想故。為遮一切非時  死故。欲令諸惡心者得調淨故。有憂苦者得  安樂故。有怨對者得和解故。魔鬼障礙皆消
滅故。心所願求皆稱遂故。世尊我不見世間  若天若魔若梵若沙門若婆羅門等。以此神  呪防護其身。受持讀誦書寫流布。而為一切
災橫魔障。刀杖毒藥厭禱呪術所能害者。我  亦不見以此神呪隨所住處。若遠若近結作  界已。有能越之來相嬈害。唯除決定惡業應
熟。世尊彼當證知是事必爾。唯應信受不應  分別。如此則令一切災橫。皆悉遠離不得侵  近。此神呪心一切諸佛。同所稱讚同所隨喜。
一切如來憶持守護。世尊我憶過去過殑伽  沙等劫前。有佛出世。名百蓮花眼無障礙頂  熾盛功德光王如來應正等覺。我於爾時作  大仙人。從彼世尊受得此呪。得此呪
時見十方佛。應時證得無生法忍。當知此呪  具大威力。是故若有淨信善男子善女人等。  欲受持讀誦此神呪者。應當恭敬至心繫念。
每晨朝時如法清淨。念誦此呪一百八遍。若  能如是。現身獲得十種勝利。何等為十。一  者身常無病。二者恒為十方諸佛攝受。三者
財寶衣食受用無盡。四者能伏怨敵而無所  畏。五者令諸尊貴恭敬先言。六者蠱毒鬼魅  不能中傷。七者一切刀杖所不能害。八者水
不能溺。九者火不能燒。十者終不橫死。復  得四種功德勝利。一者臨命終時得見諸佛。  二者終不墮諸惡趣。三者不因險厄而死。四
者得生極樂世界。世尊我憶過去過十殑伽  沙等劫。復過於此有佛出世。名美音香如來  應正等覺。爾時我身作大居士。於彼佛所受
得此呪。得此呪時便於生死。超四萬劫誦持  此呪。復得諸佛大悲智藏一切菩薩解脫法  門。由此威力能救一切牢獄繫閉。杻械枷鎖
臨當刑戮。水火風賊蠱毒厭禱。人非人等種  種苦難。由此我於一切有情。能作歸依救護  安慰洲渚室宅。以此呪力攝取一切勃惡藥
叉邏剎娑等。先令發起慈心愍心。然後安  立於阿耨多羅三藐三菩提。世尊我此神呪  有大威力。若誦一遍即能除滅四根本罪。及
五無間令無有餘。況能如說而修行者。若有  曾於百千俱胝那庾多佛所種諸善根。乃於  今時得聞此呪。況能受持如說行者。若能晝
夜讀誦受持此神呪者。我當令彼所有願求  悉得如意。若有能於半月半月。或第十四日  或第十五日。受持齋戒如法清淨。繫心於我
誦此神呪。便於生死超四萬劫。世尊我由此  呪。名號尊貴難可得聞。若有稱念百千俱胝  那庾多諸佛名號。復有暫時於我名號至心
稱念。彼二功德平等平等。諸有稱念我名號  者。一切皆得不退轉地。離一切病脫一切障  一切怖畏。及能滅除身語意惡。況能於我所
說神呪。受持讀誦如說修行。當知是人於無  上菩提。則為領受如在掌中。

[0152c23]  爾時世尊讚觀自在菩薩言。善哉善哉善男  子。汝乃能於一切有情。發起如是大慈悲意。  而欲開示此大神呪。善男子汝由此方便。能
救脫一切有情。所有病苦障難怖畏身語意  惡。乃至安立一切有情。於阿耨多羅三藐三  菩提。善男子我亦隨喜受汝神呪汝當說之。
時觀自在菩薩摩訶薩即從座起偏袒一肩右  膝著地而白佛言誦此呪者應作是說。

[0153a02]  敬禮三寶。敬禮聖智海遍照莊嚴王如來。敬  禮一切如來應正等覺。敬禮聖觀自在菩薩  摩訶薩大悲者。

[0153a05]  怛姪他闇  (一)  達囉　達囉  (二)  地  [口*履]  地  [口*履]  (三)  杜嚕  杜嚕  (四)  壹
[齒*來]  (去聲呼下同)  伐  [齒*來]  (五)  折隷折隷  (六)  鉢囉  折隷　鉢囉　折隷  (七)  俱素謎  (八)  俱蘇摩伐  隷
(九)  壹履弭履  (十)  止履止徵  (知里反十一)  社  (時賀反)  摩  波隷耶  (夷何反十二)  戍  (輸律十)  陀薩埵  (十三)
莫訶迦嚧  尼  (上聲呼)  迦  (十四)  莎  (去聲呼下皆同)  訶  (十五)

[0153a11]  世尊此是根本神呪。若有念誦獲如上說功  德勝利。

[0153a13]  敬禮三寶。敬禮聖智海遍照。莊嚴王如來。敬  禮一切如來應正等覺。敬禮聖觀自在菩薩  摩訶薩大悲者。

[0153a16]  怛姪他呵呵呵呵  (一)  壹隷弭隷  (二)  止隷婢隷  (三)  棄  (上聲呼)  隷呬  (上聲呼下皆同)  隷  (四)
莎訶  (五)

[0153a18]  世尊此是呪水及衣呪。若欲入道場先當洗  浴。後以此呪呪水七遍灑身結淨。復以此呪  呪衣七遍然後取著。敬禮三寶。敬禮聖智海
遍照莊嚴王如來。敬禮一切如來應正等覺。  敬禮聖觀自在菩薩摩訶薩大悲者。

[0153a23]  怛姪他拄  (吒古反)  嚕拄嚕  (一)  呵呵呵呵  (二)  莎訶  (三)

[0153a24]  世尊此是呪香燈呪。若入道場欲燒香供養  時。先以此呪呪香七遍然後燒之。欲然燈時  先以此呪。呪油七遍後以然燈。

[0153a27]  敬禮三寶。敬禮聖智海遍照莊嚴王如來敬  禮一切如來應正等覺。敬禮聖觀自在菩薩  摩訶薩大悲者。

[0153b01]  怛姪他　死履死履  (一)  地履地履  (二)  死  [口*履]  地  [口*履]  (三)  莎訶  (四)

[0153b03]  世尊此是呪華香鬘呪。若入道場欲以花香  鬘供養時。先以此呪呪花七遍用散尊像。復  以此呪呪香七遍以塗尊像。復以此呪呪鬘
七遍以嚴尊像。敬禮三寶。敬禮聖智海遍照  莊嚴王如來。敬禮一切如來應正等覺。敬禮  聖觀自在菩薩摩訶薩大悲者。

[0153b09]  怛姪他　娑睇娑睇  (一)  死地死地  (二)  素  (上聲呼下同)  杜素杜  (三)  莎訶  (四)

[0153b11]  世尊此是呪獻佛供呪。若欲以飲食花果等  供養佛時。先誦此呪呪之二十一遍然後獻  奉。敬禮三寶。敬禮聖智海遍照莊嚴王如來。
敬禮一切如來應正等覺。敬禮聖觀自在菩  薩摩訶薩大悲者。

[0153b16]  怛姪他　末死達死  (一)  折  [口*履]  折  [口*履]  (二)  虎嚕虎嚕  (三)  主嚕主嚕  (四)  素
(上聲呼下同)  嚕素嚕  (五)  母嚕母  嚕  (六)  莎訶  (七)

[0153b19]  世尊此是呪薪呪。若欲以上根本神呪隨事  有所作時。先以此呪呪闍底花木一遍擬用  然火。復別取闍底花木。寸截以為三十一段。
用酪酥蜜漬之經宿。每取一段呪之一遍。即  擲火中乃至皆盡。然後隨事作所應作。敬禮  三寶。敬禮聖智海遍照莊嚴王如來。敬禮
一切如來應正等覺。敬禮聖觀自在菩薩摩  訶薩大悲者。

[0153b27]  怛姪他　壹履弭履  (一)  比履底  (丁里反下同)  履  (二)  止履呬履  (三)  莎訶  (四)

[0153b29]  世尊此是結界呪。欲結界時先以此呪。呪水  七遍散灑四方。或呪芥子或呪淨灰。皆至七  遍散四方面隨心遠近。即成界畔而為防護。
敬禮三寶。敬禮聖智海遍照莊嚴王如來。敬  禮一切如來應正等覺。敬禮聖觀自在菩薩  摩訶薩大悲者。

[0153c06]  怛姪他　比胝比胝  (一)  底胝底胝  (二)  止胝止胝  (三)  費  (房匪下同)  胝費胝  (四)  揭車揭車  (五)
薄迦梵  (六)  阿  唎耶婆  (肥何反)  盧枳低濕伐囉  (七)  颯縛婆縛  (去聲呼)  南  (八)  莎訶  (九)

[0153c10]  世尊此是請我還自宮呪。若所作事竟。請我  還自宮時。應以此呪呪水七遍散灑四方我  便還去。

[0153c13]  世尊如是神呪雖不成立。而亦能作種種事  業。至心念誦無不獲願。若患瘧病或一日一  發或二日一發。或三日一發或四日一發。若
患鬼病或部多鬼所作。或茶耆  (上聲呼)  尼所作或  畢舍遮所作。或羯吒  (平聲呼)  布怛那所作。或癲  鬼所作或癎鬼所作。或餘種種惡鬼所作。皆
以此呪呪彼患者。一百八遍即得除愈若障  重者用五色縷誦呪作結。一遍一結凡一百  八結。以繫病人頸上或繫臂上。罪障。消滅病
即除愈若患丁腫癰腫瘻瘡疱瘡。疽瘍癬等  種種惡病。若被刀箭牟矟等傷。蛇蠍蜈蚣  毒蜂等螫。皆以此呪呪之七遍即得除愈若  障重者呪黃土埿至一七遍。用塗病處所苦
得除愈。若患緩風偏風  [月*(未-二+匚)]  風。耳聾鼻塞  憨  風等病。皆應至心念誦此呪。呪彼患者一百  八遍病即除愈若障重者以油或酥。煎樺皮
及青木香每呪七遍。即用塗身或滴耳鼻。或  令服之所患便愈若有所餘種種疾病。皆應  至心以此呪之。或自念誦即得除差。

[0154a03]  世尊若欲成立此神呪者。應當先以堅好無  隙白栴檀香。刻作觀自在菩薩像。長一搩手  半。左手執紅蓮花軍持。展右臂以掛數珠。及
作施無畏手。其像作十一面。當前三面作慈  悲相。左邊三面作瞋怒相。右邊三面作白牙  上出相。當後一面作暴惡大笑相。頂上一面
作佛面像。諸頭冠中皆作佛身。其觀自在菩  薩身上。具瓔珞等種種莊嚴。造此像已欲求  願者。著新淨衣受持齋戒。從白月一日至第  八日。每日三時念誦此  呪
。一百八遍或無量  遍。從此以後於一靜處敷清淨座。安置所  造觀自在菩薩像面向西方。隨力所辦獻諸  飲食。唯燒沈水及蘇合香。行者當食大麥乳
食。如前念誦至第十三日。從此以後所設供  具須倍勝前。行者唯應食三白食。謂乳酪飯。  取菩提樹木像前然火。復取彼木寸截以為
一千八段。用覩嚕色迦香油漬之。每取一段  誦呪一遍。擲置火中乃至皆盡。爾時大地岌  然搖震。由此像身亦即運動。從最上面口中
出聲讚行者言。善哉善哉善男子。汝能如是  懃苦求願。我當令汝所願滿足。令汝於此騰  空而去。或復令汝所遊無礙。或作持呪仙人  中王。或使如我自在無障。

[0154a26]  復次行者或於白月第十五日。以十一面觀  自在菩薩像。置有佛馱都制多中。著新淨衣  受持齋戒。經一日一夜不飲不食。取蘇末那
花一千八枚。每取一花呪之一遍。擲置像上  乃至皆盡。爾時其像當前一面。口中出聲猶  如雷吼。由此便令大地震動。行者爾時應自
安心。勿生恐怖但念神呪。乞所期願作如是  言。敬禮聖觀自在菩薩摩訶薩大悲者。我於  何時能與一切有情作大依怙。能滿一切有
情心之所願。時觀自在便與其願。當與願時  諸天龍等。無有能與作障礙者。復次行者於  月蝕時。取穌一兩銀器盛之。置此像前念
誦此呪。乃至是月還生如故。便取食之身中  諸病無不除愈。

[0154b11]  復次行者。應等分取雄黃牛黃。置此像前念  誦此呪一千八遍。以水和之點置眉間。三事  成就如前所說。若和暖水洗浴其身。則一切
障礙一切惡夢一切疫病。皆得除愈。

[0154b15]  復次若他方怨賊欲來侵境。應取燕脂一  顆。誦此呪呪之一百八遍莊點此像。左邊瞋  面正向彼方。令怨賊軍不得前進。

[0154b18]  復次若國土中人畜疫起。於此像前然住婆  木火。復別取彼木。寸截以為一千八段。每取  一段塗芥子油。呪之一遍擲置火中乃至皆
盡。復取緋縷作七呪結。一呪一結繫置最  上佛面頂上。能令疫病一切消除。疾疫除已  解去呪索。

[0154b24]  復次若有卒為茶耆  (上聲呼)  尼部多鬼等魅著成  病。應取白縷作二十一呪結。一呪一結。繫著
當前慈悲面頂上。經一宿已解取。以繫病人  頸上病即除愈。若業障重不除愈者。應取此  索更呪一百八遍。繫前所繫像頂上。經一宿  已解取。以繫病人頸上必得除愈。

[0154c01]  復次若有長病困苦不差。或惡神鬼來入宅  中。應取薰陸香一百八顆。在此像前顆呪一  遍。擲置火中乃至皆盡。復取白縷作二十一
呪結。一呪一結。繫置當前慈悲面頂上。經一  宿已解取。以繫病者頸上。所患除愈惡鬼退  散。

[0154c07]  復次若為怨讎伺求其便。鬪諍厭禱欲作衰  害。應以種種香花等物供養此像。以婆鑠迦  木像前然火。取芸  薹  子一百八顆。各呪一遍
擲置火中。復取白縷結作一百八結。一呪一  結。繫著此像左邊瞋面頂上。經一宿已解取  此索。稱怨讎名截一一結各令異處。一稱一
截乃至都盡。今彼怨讎所作不遂自然歸伏。

[0154c14]  復次若人欲求諸善好事。取五色縷結作呪  索一百八結。一呪一結。復於像前呪之七遍。  繫置當前慈悲面頂上。經一宿已解取。繫自
身上所求如意。

[0154c18]  復次若知身中有諸障難。所求善事多不如  心。衰禍時時無因而至。應以香水浴此像身。  復取此水呪之一百八遍。以浴毘那藥迦像
身。復取呪之一百八遍自灑其身。一切障難  自然消滅。諸有所求無不如意。

[0154c23]  爾時觀自在菩薩摩訶薩說此經已。一切大  眾同時讚言。善哉善哉大士。乃能為欲利益  安樂諸有情故說此神呪。我等隨喜亦願受
持。爾時大眾歡喜踊躍。遶佛三匝作禮而  去。

十一面神呪心經

* * *

【經文資訊】大正藏第 20 冊 No. 1071 十一面神咒心經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
