寶星陀羅尼經卷第九

唐天竺三藏波羅頗蜜多羅譯

擁護品之餘
[0575c06] 「◎唯置作五逆者、誹謗正法者、謗無賢聖者，身口意業所作之惡業及果報，一切皆滅。若此法門乃至經卷，若但書持置於宅中，彼等所有諸業煩惱，能為障礙量等須彌，皆悉消滅。一切善根悉得增長，一切善分皆悉滿足，意所悕望皆悉成就，身口意善悉當增長。一切惡見斷滅無餘，一切怨敵以法調伏。一切微細寂滅之道悉當得入，以此一切諸佛世尊所共護持大集陀羅尼法門加護力故。

[0575c15] 「隨所有國此陀羅尼法門當流行地，能令彼地肥膩精味倍上成就，美果妙味當得增長，苦辛惡味當得遠離，華果財穀色類成就，倉庫貯器悉皆增滿，衣服飲食湯藥所用倍勝增多，由法力故。

[0575c20] 「若有眾生受彼飲食者，當得無病顏色成就，氣力強健憶念堅固，樂求善法遠離諸惡。彼諸眾生若命終已，當生汝等種類之中，眷屬增長勢力具足怨不能壞，以法力故，當得四姓之所擁護，當以法義共相示誨。汝等若能如是作者，即為供養一切三世諸佛世尊已。」

[0575c26] 爾時，曼陀香如來即依諸佛清淨境界智慧音聲隨類句義，以一切諸佛世尊語悉滿此剎，遍告此佛剎中一切諸菩薩摩訶薩，及釋主、梵主、摩呼羅伽主所有居此佛剎者，倍復加勸此四天下中所居住者：「汝等應當住持開示此諸佛語大集法門，擁護此經微妙正法。」

[0576a04] 爾時，眾中九萬七千俱胝得忍諸菩薩摩訶薩，彌勒為首，居此佛剎者，一切同聲作如是言：「我等今者奉諸佛教，為欲供養一切三世諸如來故，於此一切諸佛世尊微妙法門，恭敬頂戴尊重如佛，悲愍成熟諸眾生故，乃至安置無上道故。

[0576a10] 「我等於諸聚落城邑州縣國土王宮諸寂靜處，以此法門廣布顯示，為欲成熟諸眾生故，令此妙法得久住故。」

[0576a13] 爾時，一切諸佛世尊來此剎者，咸作是言：「善哉，善哉！汝等如是作所應作。」

[0576a14] 是時，一切釋梵摩呼羅伽主等居此土者，并餘來眾六十四俱胝那由他等大精味中有大威德眾生，一切同聲，作如是言：「我等於此微妙大集法門悉當受持，乃至廣為開示顯說，成熟眾生故，妙法久住故，樂法聽法者悉當擁護。

[0576a20] 「我等今者，奉諸佛教，隨此法門流行之處，令使一切鬪諍違背，謀計諍論，飢儉荒亂，他方怨敵，非時風雨，非時寒熱，苦辛澁味，惡人惡物悉當消滅。安隱快樂豐饒和合，悉當成就此妙正法當令久住，倍加勤勇擁護供給正法國王，及以勤修禪定眾生悉當擁護。」

[0576a26] 時，彼一切諸佛世尊同聲讚言：「善哉，善哉！善男子！汝等今者應如是作，勤作自他利益之事，即於一切三世諸佛為供養已。如汝等勤勞成熟諸眾生故，令此妙法得久住故，汝等皆當速得阿耨多羅三藐三菩提。」

[0576b02] 爾時，中四天下釋梵天主，乃至摩呼羅伽主，及大威德中最上首者，一切悉皆從坐而起，恭敬合掌，作如是言：「我等亦奉一切諸佛世尊教故，悉共光顯此妙正法擁護住持，及此大集一切諸佛所護陀羅尼印法門，當如法受。

[0576b08] 「乃至於諸聚落、城邑、州縣、國土、王宮諸寂靜處，當廣開示，持妙法人擁護供給。所有住信正法法師及聽法者，比丘、比丘尼、優婆塞、優婆夷，善男子、善女人信受此法，乃至若但書寫經卷置之家中，勤修禪定，我等於彼擁護供給種種供養，衣服飲食、華蓋幢幡、塗香末香，乃至一切醫藥資具，諸有所須善作供給。

[0576b15] 「若人能於此妙法門，誦時讀時開示說時，我等自往彼法座所，為聽法故如大師想，於此法門恭敬尊重一心讚歎，諸蓋幢幡持以供養。何以故？我等於此一切諸佛之所擁護陀羅尼法門廣開示時，以法味故當得精氣，具足力，具足精進，具足志，具足念，具足智，具足善友，具足眷屬，具足所有軍眾，怨不能壞。是故我等令一切國界所有鬪諍謀計言訟，飢儉疾病他方怨賊，非時風雨極寒極熱災旱愆時，惡夢惡相麁澁無膩苦辛惡味，惡人、惡物諸不善分悉當消滅，倍復安隱豐熟喜樂，無病和合悉當成就。

[0576b26] 「時風時雨，寒熱以時，晝夜位分半月一月，時節年歲悉令正行，諸宿星曜日月之次不令失度，泉池陂河皆令滿足，隨有眾生所依住處，瀑水漂溺我皆遮斷不令覆沒。我等於彼國邑聚落利眾生故，所有枝葉華果根莖諸穀藥味，悉當肥膩色相鮮澤美味滋多，財穀藥味衣服莊嚴諸資具等，令諸眾生悉當具足無所減少。

[0576c05] 「彼諸眾生求善根心離諸惡業，勝福德聚，及彼壽命悉令成就。所有聚落國土，以此一切諸佛之所擁護陀羅尼法門開示，乃至書寫經卷安置家中，若讀若誦恭敬供養，於置經處。若有剎利灌頂之王，我當擁護供給所須令無所乏，所無利益當為彼等而除斷之，所有利益當為彼等隨而與之。一切災怪驚動不吉，惡見惡作為惡所持，惡願惡歸奸詐讚撽，幻諂妄語嫉妬瞋忿，諸慳悋等悉當消滅，正見正道直信調伏一心慚愧，如是等法悉當示誨。

[0576c16] 「妃后、內宮、宰相、輔臣，主藏親族刑罰官將，一切人民、四姓男女、童男、童女等，亦當擁護供給乃至慚愧示誨。所在諸方，乃至四足，亦當擁護。隨有國土以此法門宣布開示，乃至書寫經卷及經卷住處，以大勤勇彼諸眾生悉當擁護，此妙正法隨處光顯不令隱沒，我等當起精進力故，作如是事。」

[0576c22] 是時，一切諸佛世尊，悉共稱讚諸善丈夫：「善哉，善哉！諸善男子！汝等如是作所應作，以此正法及三寶種，不令隱沒故作勤勞。汝等如是，如汝所作，即於一切三世諸佛為供養已。」

◎
◎寶星陀羅尼經護正法品第十一

[0576c28] 爾時，世尊釋迦如來告諸大眾、釋梵天王、毘樓勒叉、毘樓博叉、提頭賴吒、毘沙門等：「諸善男子！我以大悲愍眾生故，於此五濁穢惡佛剎難得法時，願得阿耨多羅三藐三菩提。是中眾生墮無明闇，煩惱怨賊奸狡惱害，我為眾生滅煩惱故，退諸魔黨建立法幢，無量眾生諸苦解脫，雨大法雨退俱胝魔。

[0577a05] 「諸善男子！是故我今以此妙法，慇懃付囑汝等手中，如此十方無量世界，過數過量諸佛世尊，及諸菩薩摩訶薩等普來集者，以此金剛法等因緣法心建立一切法摧碎陀羅尼印句門記法門，擁護佛土并諸地味眾生所居者。諸過惡消滅故，成熟眾生故，一切不善業盡無餘故，三寶種久住故，乃至一切佛事成就故，是故汝等受持擁護我妙正法，能令善根福行增長。

[0577a14] 「若溫誦教示為他說，授趣三歸依優婆塞護住淨梵行，諸善根等福行增長；若修初禪福行增長，乃至修滅受想定；若須陀洹果，乃至佛菩提果福行善根，如是等相皆得增長，現在所作乃至未來當作然妙法燈，能令一切福行增長，是故付囑汝等手中。如來所覺妙法令熾然故，勸發汝等福德增長，是故付囑汝等手中。

[0577a21] 「若未來世於此法門，乃至書寫經卷安置家中，以法力故，一切惡業悉當滅盡。隨所有處，若在村城，若欲受持，當淨洗身著新淨衣，以華布散燒種種香，敷種種氈褥，嚴師子座，開示此法、說此法門，乃至書寫經卷受持讀誦。若汝等於彼不來聽法，擁護法師及聽法者，自他惡業盡故，汝等則為欺誑諸佛，愚失正道。」

[0577a29] 爾時，娑婆世界主梵天王白佛言：「世尊！若於今時若未來世，隨所有處，乃至此妙正法未滅已來，若聚落城邑州縣國土，邊疆遠處王城宮內，若僧伽藍、若寂靜處，若婆羅門家、若長者大家、若庶民家，若說法師、比丘、比丘尼、優婆塞、優婆夷，及餘清信善男子、善女人等，好洗浴好塗身著新淨衣，散華布飾莊嚴道場，燒種種香敷種種繒綵設種種味，昇師子座，廣為他人開示演說此陀羅尼印，若書、若讀時，我共無量百千徒眾，當往彼處圍繞聽法，擁護彼法師故，及諸聽法者自他惡業盡故，一切善法成熟故，大妙正法熾然故，入大智明第一道故，彼諸城邑乃至庶民家，我當擁護彼諸眾生，令彼眾生財穀豐饒倉庫盈滿故。若我不來聞所未聞，即於一切佛世尊前違昔誓願。」

[0577b15] 時，梵天王即於佛前而說呪曰：

[0577b17] 「多地也他鴦咎呵澄(去音)伽否囉茶(去)拏(一)　耶弭吐(二)　佉佉(三)　佉婆(四)　佉婆(五)　吉利那佉婆(六)　娑婆呵(七)」

[0577b20] 時梵天王說此呪已，重白佛言：「世尊！若我於彼說法師處，不來聽者、不擁護者，乃至財穀豐饒倉庫增長故，眾生充足故，即違本誓願。」

[0577b24] 爾時，一切諸佛世尊，及大菩薩摩訶薩，一切天人、人、非人等，同聲讚彼大梵天王：「善哉！善哉！」

[0577b27] 爾時，釋天主憍尸迦白佛言：「世尊！隨所在處，若今現在若未來世，乃至村城，若我不往聞所未聞，即於一切佛世尊前，違昔誓願為有過者。」即於佛前而說咒曰：

[0577c02] 「多地也他佉婆弭履佉(一)　佉婆弭履佉(二)　那閜伽(三)　阿母若(四)　阿母婆呵(五)　阿呿吒(六)　阿吐(七)　婆捨吐(八)　嗜那婆囉揭(九)(墟偈反)　娑婆呵(十)」

[0577c05] 時，釋天主說此呪已，重白佛言：「世尊！若我不作如昔所願者，此即是我自違誓願為有過者。」

[0577c07] 是時，大眾乃至人、非人等，咸稱歎言：「善哉！善哉！釋迦天主！」

[0577c08] 爾時，毘樓勒叉天王白佛言：「世尊！隨所在處，若今現在若未來世，乃至城邑有此法門，我若不往不作擁護，世尊！此即是我自違誓願為有過者。」即於佛前而說呪曰：

[0577c13] 「多地也他歐佉(一)　那婆娑荼(二)　娑母陀囉賜兒(三)　哆他負多(四)　婆樓(上音)拏婆婆囉闍(五)　娑婆呵(六)」

[0577c16] 是時，大眾乃至人、非人等，咸共稱歎毘樓勒叉大護世言：「善哉！善哉！」

[0577c18] 爾時，毘樓博叉天王白佛言：「世尊！若今現在、若未來世，隨所在處乃至城邑有此法門，我若不往為作擁護聞所未聞，即於佛前違昔誓願為有過者。」即於佛前而說呪曰：

[0577c22] 「多地也他闍老伽(一)　阿到伽(二)　阿歷耄伽(三)　阿歷麼(四)　娑連社婆(五)　脾(毘也反)耶母闍(六)　娑婆呵(七)」

[0577c25] 是時，大眾乃至人、非人等，咸共稱歎毘樓博叉天王言：「善哉！善哉！」

[0577c27] 爾時，提頭賴吒天王白佛言：「世尊！若今現在、若未來世，隨所有處乃至城邑有此法門，我若不往為作擁護聞所未聞，即於佛前違昔誓願為有過者。」即於佛前而說呪曰：

[0578a02] 「多地也他頻頭社婆(一)　佉婆社婆(二)　囉母佉(三)　叉娑囉(四)　否迦婆呵(五)　阿(上聲)末伽婆吒(六)　娑婆呵(七)」

[0578a05] 是時，大眾乃至人、非人等，咸共稱歎提頭賴吒天王言：「善哉！善哉！」

[0578a07] 爾時，毘沙門天王白佛言：「世尊！若今現在、若未來世，隨所有處乃至城邑有此法門，我若不往為作擁護聞所未聞，即於佛前違昔誓願為有過者。」便於佛前而說呪曰：

[0578a11] 「多地也他簉(初後反)陀利(一)　簉簉簉陀利(二)　佉陀利(三)　阿儞簉陀利(四)　那也那簉陀利(五)　醯履哆簉陀利(六)　娑伽囉醯履哆簉陀利(七)　僧九娑簉陀利(八)　達摩叉耶簉陀利(九)　娑婆呵(十)」

[0578a15] 是時，大眾乃至人、非人等，咸共稱歎毘沙門天王言：「善哉！善哉！」

[0578a17] 爾時，於此世界，此四天下所有一百一十二夜叉大將主將軍眾，於四天下守衛擁護者，復有四萬夜叉，於此四天下居住者，復有大神通中最勝諸天、龍、夜叉、乾闥婆、阿修羅、伽樓羅、緊那羅、摩呼羅伽等，咸共同聲白佛言：「世尊！若今現在或未來世，隨所在處有此法門，乃至此妙法燈不滅已來，若在聚落、城邑、州縣、國土、王城、王宮、阿蘭若處，若婆羅門家、長者家、居士家、庶民家，若法師、若比丘、比丘尼、優婆塞、優婆夷，復有諸信心善男子、善女人，應好洗浴以香塗身著新淨衣，散華布飾莊嚴道場，敷置種種氈褥衣服，燒種種香，種種美味盛滿淨器，施設妙好師子法座。昇此坐已，廣為他人分別開示此經，及讀誦時，我等一一與無量百千眷屬圍繞往彼聽法，為擁護法師，為擁護己眾及餘眾生。

[0578b03] 「為擁護故，成熟眾生故，我等若不往彼城邑乃至庶民家，及以眷屬不受教勅不成熟眾生，不令眾生豐饒財穀倉庫盈滿；又復一切鬪諍，飢饉疾病，他方怨敵，非時風雨，極寒極熱，諸災難等若不遮斷，我等則為欺誑過去未來現在諸佛世尊，違本誓願空無所得，得白癩病、退失神通、身體爛壞。

[0578b11] 「世尊！雖復如此，我等今者并諸眷屬，若今現在、若未來世，於此世界四天下處，決定光顯釋迦如來微妙正法，及信此法人當為擁護供給所須，所作成熟惡業滅盡。我等於此法門教示開顯彼說法人，又令說法人及聽法者財穀豐饒，諸所受用悉當增長，於佛所說不壞不滅法，悉當受持。」

[0578b17] 時彼一切諸佛世尊，一切大眾、人、非人等，咸共同聲，讚彼天、龍、護法神等：「善哉！善哉！汝等如是善所應作。」

[0578b20] 爾時，懷樂菩薩於大眾中即白釋迦如來言：「世尊！云何此百俱胝所有諸魔并諸眷屬，一切盡皆來到此耶？」

[0578b22] 佛言：「善男子！此一切魔并諸眷屬悉來此會。」

[0578b23] 懷樂菩薩復白佛言：「云何？世尊！此一切魔并諸眷屬，於三寶中得清淨信不？」

[0578b25] 佛言：「不也。復次，善男子！此諸惡魔一千眷屬，於三寶中而不得意，不清淨信返生瞋恨。若今現在、若未來世，乃至此妙正法熾然已來，常勤方便伺求其短，令正法滅壞故，隱沒故。如是復有十八諸魔，并其眷屬一萬三千；如是復有二百諸魔，并其眷屬二千一百；彼諸魔等，於三寶中悉不得意，不清淨信返生瞋恨。若今現在及未來世，乃至此妙正法廣流行時，常勤方便伺求其短，令我教法及妙正法滅壞故，隱沒故。何以故？往昔已來憎嫉力持故，不種善根故，為惡知識所攝故，於善離欲無受樂中，永無悕望無欲願故。

[0578c09] 「彼諸魔心，於如來心及菩薩心未曾和順，住不淨信不解脫故。是諸魔等今雖不信，以見如來大集妙色，及得聞此甚深陀羅尼。以是因緣故，於後時得清淨信得阿耨多羅三藐三菩提。」

[0578c13] 懷樂菩薩作如是言：「希有世尊！希有善逝！彼等眾生乃至不種善根，若但耳聞觸此法門，如是因緣故，當得阿耨多羅三藐三菩提。」

[0578c17] 爾時，有魔名曰不去——曾於佛所極多供養，於三寶中淨信不動，得阿耨多羅三藐三菩提記——作大仙人形從坐而起，於釋迦如來前合掌，遍觀如來，世尊威力加故，於一切佛剎大聲遍滿，作如是言：「諸佛世尊一心念我，一切菩薩摩訶薩，及天、龍、夜叉、乾闥婆、阿修羅、伽樓羅、緊那羅、摩呼羅伽、人、非人等，魔及眷屬聽我所說。今此世尊釋迦牟尼大悲導師，往昔之時誓願如是，於極穢惡五濁佛剎，得阿耨多羅三藐三菩提，作逆眾生誹謗妙法謗無聖人，具不善根惡行相應心相續成就者，普令出過三惡道故，成熟三乘故，修忍三昧陀羅尼故，引向清淨諸佛剎土，令三寶種久住不斷，成就大願，斷除一切穢濁佛剎，成滿一切功德莊嚴。

[0579a03] 「是故，我等當如是作，為令如來正教久住，及妙正法得不滅壞。若今現在、若未來世，無有若魔、若魔眷屬，於如來所受正法欲滅壞隱沒，乃至不能惱一眾生，唯除少隨順不具信者。若持此妙法者、隨順此法者、說此法者、聽此法者，比丘、比丘尼、優婆塞、優婆夷，及餘信心善男子、善女人，勤修三業能自策勤，坐禪誦經營理塔寺，恒勤作福，勤事供養佛法僧寶，勤斷三界煩惱繫縛，勤斷一切眾生諸苦，悉令解脫者。彼等行人，若為魔使、若魔女、魔男、若魔眷屬欲惱亂彼，伺求其短障難善業，作亂心因者，為彼等故，我今現前請諸世尊，當與我力善業成就，憐愍我故。一切菩薩摩訶薩等，并一切魔及魔眷屬，一切天、龍、夜叉、乾闥婆、阿修羅、伽樓羅、緊那羅、摩呼羅伽、人、非人等，所有一切來此佛剎者，及大地眾，為欲利益諸眾生故，佛教正法得久住故，當憐愍我，今欲說呪與我成就。

[0579a20] 「若魔、若魔眷屬，欲惱彼等人及法者，我當降伏令其心亂、令其身苦、令身惱縮退失神通，故說此呪句。若諸惡魔并魔眷屬、魔男、魔女，若魔使等，若於佛教起一念惡不清淨心，惱亂諸比丘、比丘尼、優婆塞、優婆夷，乃至但起一剎那心，欲作惱亂退失善分，若於村城國邑，乃至王城宮內，邊疆靜處，隨所在處，有此法門開示分別。若於此等起破壞心，乃至一剎那，於彼諸方鬪諍疫死，飢儉諸病，他方怨敵，非時風雨，極寒極熱，瀑水卒起，地動地吼，火星流墮，有如是等諸惡相起，或於華葉果實諸穀藥味，欲於彼等起破壞心時，即令彼魔乃至魔使，欝熱所燒熏污爛臭，無所能作不能起舉，五繫縛之令其自見，乃至一切支節，捲縮不能舒展，令得黑闇不覩光色，退失神通心意錯亂，令彼六根不能緣境。」即說呪曰：

[0579b09] 「多地也他阿摩離(一)　阿[馬*甘](呼甘反)麼離(二)　阿[馬*甘]麼離(三)　阿闍婆婆(四)　阿闍婆婆(五)　茂囉沙離(六)　鞞夜佉娑離(七)　社麼娑離(八)　呵呵呵呵呵呵(九)　瞿囉娑吒(十)　社那呿伽(十一)　爾也呿伽(十二)　泌(毘蜜反)爾也婆娑呿伽(十三)　阿茂叉囉(十四)　叉叉叉叉叉叉(十五)　茂囉婆呵(十六)　呿伽娑婆呿若(十七)　娑婆跛履跛哆茂囉(十八)　阿(上音)若若婆由若(十九)　氈陀囉嗽履也若若(二十)　那婆(上音)若若(二十一)　丘囉叉若若(二十二)　婆婆若若(二十三)　倍哆句胝哆他(上音)多若若(二十四)　薩婆爾脾囉地(上音)史恥多若若(二十五)　婆迦囉麼(二十六)　底履健哆叉婆(二十七)　叉麼摩叉摩若(二十八)　差(初几反)上哆摩囉毘所也(二十九)　娑婆呵(三十)」

[0579b22] 爾時，不去魔說是呪時，於剎那頃，由得一切智擁護故，諸魔境界悉皆滅壞無所成就。如是，如是，所有欲作不利益者，皆不成果。

[0579b24] 是時，一切諸佛世尊，咸共稱讚：「善哉！善哉！」及一切菩薩摩訶薩、天龍、夜叉、人、非人等，亦共稱讚：「善哉！善哉！」

[0579b27] 是時，大地皆大震動，四海涌沸，諸須彌山王，魔及眷屬悉大驚動。是時惡鬼神等亦復如是，唯除於佛教法清淨信者，及得忍菩薩不生驚怖。

[0579c02] 爾時，魔王問堅固慧菩薩言：「善男子！何等因緣，此不去魔有是勝力？是誰加彼？此無慈悲，令我部黨及我境界力之所作，一切散滅悉皆退壞；乃更建立沙門瞿曇，黑黨親眷說斷惡見。我即聞此陀羅尼時，令我身體臭惡爛壞無所能為，一切諸方為我黑闇，不見諸光大熱所燒耶！」

[0579c09] 爾時，堅固菩薩答魔王言：「此是一切諸佛世尊神力加護，亦是一切人、非人等，與此不去魔力故，令汝等一切諸魔境界之力，如所欲作悉皆摧碎。今說此不退陀羅尼句時，汝今應生清淨信心，於如來所，發阿耨多羅三藐三菩提心。汝今若能如是作者，此身口意諸苦惱觸悉當解脫。」

[0579c15] 是時，魔王答堅固菩薩言：「我今寧當忍耐此苦，令身口意受於無量無數大苦惱事，至於最後邊際劫，我終不發阿耨多羅三藐三菩提心。」

◎
寶星陀羅尼經卷第九

【經文資訊】大正藏第 13 冊 No. 0402 寶星陀羅尼經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA