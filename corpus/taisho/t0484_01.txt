不思議光菩薩所說經一卷

後秦龜茲國三藏鳩摩羅什譯

[0668c19] 如是我聞：

[0668c19] 一時佛在舍衛國祇陀林中給孤窮精舍，與大比丘僧千二百五十人俱，菩薩摩訶薩五百人，眾所知識。爾時世尊依舍衛大城，時王大臣、婆羅門居士及諸眷屬，供養恭敬尊重讚歎，多諸供養衣服、飲食、臥具、醫藥。是如來、應供、正遍覺、明行足、善逝、世間解、無上士、調御丈夫、天人師、佛、世尊，生處成就、種性成就，三昧具足、智慧具足、解脫具足、解脫知見具足，具足十力、四無所畏、佛十八不共法，演說正法初中後善文義美妙，具足清白梵行鮮淨，五眼具足——所謂肉眼、天眼、慧眼、佛眼、法眼——善知此世、他世所住。

[0669a02] 于時世尊善降外道尼乾陀若提子等，佛法熾盛人天宗敬。世尊時到著衣持鉢，及比丘僧眷屬圍遶，趣入舍衛大城乞食。去來進止威儀庠序，視瞻容豫屈伸俯仰，執持衣鉢皆悉庠序，金色妙身光明照曜，猶猛火聚、寶珠、日月照曜闇夜，三十二相莊嚴其身，以金色足蹈門閫上。當於是時，舍衛大城示現種種未曾有事。如偈所說：

　人仙來入時，　　釋師子蹈閫，
　現多希有事，　　淨心聽我說。
　盲者得目視，　　聾者得聞聽，
　裸者得衣服，　　狂亂得正意，
　皆歡喜合掌，　　觀佛無厭足。
　眾鼓自然鳴，　　簫笛自出聲，
　鴈鴝鳩鴛鴦，　　俱出妙軟音，
　失財得寶藏，　　眾寶物出聲，
　時地六種動，　　不信得淨心。
　勝覺下轉足，　　淨蓮花承接，
　觸眾生安樂，　　命終得生天，
　女人妊娠苦，　　安樂生妙子，
　無貪瞋癡惱，　　父母子俱爾。
　階陛妙莊嚴，　　多億天雨花，
　眾生無病患，　　脫一切眾苦。
　善逝入城時，　　一切受安樂，
　各謂我奉食，　　各謂佛看我。
　人仙福德力，　　非我說能盡。

[0669a28] 爾時世尊，於舍衛大城次第乞食，至於中路，有一空處捐棄嬰兒——容貌端嚴極為鮮白，自[口*束]右指——而此空處多狐狼狗，見是嬰兒舐已而去無能逼惱。此嬰兒者是福德人久種善根，多人住觀生希有心。往來觀看空處棄兒，端嚴可愛，歡喜樂見於是嬰兒。爾時世尊見多人眾往來空處，知而故問，告阿難言：「汝可往彼，看是諸人往來空處，何所作為？」

[0669b06] 阿難白言：「如是。世尊！」大德阿難即往空處，見是嬰兒容貌端嚴自[口*束]右指，諦視眾人其目不瞬。阿難見已便還佛所，如見而說：「世尊！此空閑處有棄嬰兒，容貌端嚴甚可敬愛猶如寶像；觀視諸人其目不瞬。」

[0669b11] 于時世尊於彼嬰兒起悲愍心，觀本善根知已成熟，堪能知我所說法義，又知眾生善根成熟，即往嬰兒所。到已於一面住，向此嬰兒而說偈言：

「本所造惡業，　　今此報應現，
　棄捐此空處，　　嬰兒苦如是。」

[0669b17] 爾時嬰兒承佛神力、自本善力，以偈報佛：

「瞿曇猶故有，　　見棄空處想，
　尊在道場時，　　不知是想耶？」

[0669b20] 爾時世尊復以偈答：

「我已知於想，　　而我永無想；
　以憐愍汝故，　　來至此空處。」

[0669b23] 爾時嬰兒復說偈言：

「若不得眾生，　　畢竟不可得；
　尊憐愍於誰？　　誰所轉悲心？」

[0669b26] 爾時世尊復說偈言：

「眾生不知是，　　無我空寂滅；
　為覺悟彼故，　　我行村城邑。」

[0669b29] 爾時嬰兒復說偈言：

「達解空寂滅，　　覺了空寂滅；
　猶有眾生想，　　如來不斷耶？」

[0669c03] 爾時世尊復說偈言：

「佛悲力如是，　　覺了空寂已，
　教化眾生故，　　導師演說法。」

[0669c06] 爾時嬰兒復說偈言：

「猶故有顛倒，　　如來未斷耶？
　無眾生生想，　　如是生悲耶？」

[0669c09] 爾時世尊復說偈言：

「佛之所護持，　　菩薩生精進，
　為不達眾生，　　人尊發莊嚴。」

[0669c12] 爾時嬰兒復說偈言：

「此是癡莊嚴；　　若不得於物，
　若法非是物，　　何由起莊嚴？」

[0669c15] 爾時世尊復說偈言：

「此大悲神力，　　調御世如是，
　猶不著於物，　　為眾生說法。」

[0669c18] 爾時嬰兒復說偈言：

「法無有文字，　　云何可演說？
　世間大敗失，　　非法作法說。」

[0669c21] 爾時世尊復說偈言：

「我不敗壞世，　　我不非法說，
　眾生自倒惑，　　我解脫彼結。」

[0669c24] 爾時嬰兒復說偈言：

「結使無根本，　　亦無有方所，
　又不在內外，　　於何脫彼結？」

[0669c27] 爾時世尊復說偈言：

「從於妄想生，　　與顛倒共俱；
　為斷彼妄想，　　嬰兒！我說法。」

[0670a01] 爾時嬰兒復說偈言：

「心性自常淨，　　彼中無垢結，
　正使多妄想，　　性淨不生垢。」

[0670a04] 爾時世尊復說偈言：

「如是如汝說，　　心性自常淨，
　客煩惱塵結，　　無慧者生染。」

[0670a07] 爾時嬰兒復說偈言：

「結無有方所，　　亦非方所得，
　云何名為生？　　願為我演說。」

[0670a10] 爾時世尊復說偈言：

「猶如空中雲，　　可覩無真實；
　結使生如是，　　雖見無有實。」

[0670a13] 爾時嬰兒復說偈言：

「法同等如如，　　其生性即如；
　法若是真實，　　非如不可得。」

[0670a16] 爾時世尊復說偈言：

「一切非如法，　　等住於如中，
　覺了是如已，　　無過無功德。」

[0670a19] 爾時嬰兒復說偈言：

「若不得眾生，　　瞿曇！和合誰？
　先觀察法本，　　從誰有煩惱？」

[0670a22] 爾時世尊復說偈言：

「過去及未來，　　及與現在世，
　佛知覺了了，　　為眾生說法。」

[0670a25] 爾時嬰兒復說偈言：

「所演說三世，　　及說我能知，
　便為是大慢，　　則為自稱譽。」

[0670a28] 爾時世尊復說偈言：

「我不自稱譽，　　亦不輕慢他；
　如如等顯現，　　是故名如來。」

[0670b02] 爾時嬰兒復說偈言：

「如無有可得，　　非言說相應；
　非言以言說，　　是則非是如。」

[0670b05] 爾時世尊復說偈言：

「凡夫隨於想，　　如中生妄想；
　為斷除我想，　　如來出於世。」

[0670b08] 爾時嬰兒復說偈言：

「正覺無出世，　　善修無生故；
　於無生法中，　　佛出不相應。」

[0670b11] 爾時世尊復說偈言：

「無生現有生，　　佛出世顯現；
　此是世諦說，　　非是第一義。」

[0670b14] 爾時嬰兒復說偈言：

「猶故有二想，　　世諦、第一義，
　於一乘道中，　　瞿曇相違說。」

[0670b17] 爾時世尊復說偈言：

「我不道相違，　　我住不相違，
　為相違眾生；　　嬰兒！如是知。」

[0670b20] 爾時嬰兒復說偈言：

「悔過於正覺，　　我上所言說；
　是佛力持故，　　我能如是說。」

[0670b23] 爾時世尊從於衣裏出金色臂，起彼嬰兒。爾時嬰兒執佛手指從地而起。爾時世尊從彼空處，將是嬰兒趣向正陌。是時大眾得未曾有，於世尊所倍生敬禮，歎言：「希有。如來世尊得成如是勝妙之法，乃能令此極苦厄者安住是法。」

[0670b28] 爾時世尊告嬰兒言：「汝業行盡，汝可憶念本造善根——令此大眾生希有心——現大神力。」

[0670c01] 爾時嬰兒上昇虛空過七多羅樹，身放光明，此光遍照三千大千佛之世界。以此光故，釋梵護世及餘百千天、龍、夜叉、乾闥婆、阿修羅、迦樓羅、緊那羅、摩睺羅伽，見斯光已來詣佛所。到已頂禮佛足，以諸天華散供於佛。供養佛已向佛世尊，作如是言：「菩薩光明不可思議，身出光明普遍照此佛之世界，令諸無量眾生得於不思議利。當名此兒不思議光。」

[0670c09] 爾時釋迦牟尼世尊即可是名：「此兒當名不思議光。」

[0670c10] 爾時嬰兒不思議光，從空而下住於地已，以佛神力、自善根力，其形猶如八歲童子。爾時釋提桓因即以天衣施與嬰兒，便語之言：「嬰兒！汝今愍我等故受此天衣，勿裸形住。」

[0670c14] 爾時不思議光菩薩嬰兒語釋提桓因：「憍尸迦！菩薩不以衣服為妙，當被法服以為嚴飾。憍尸迦！菩薩所服，汝今善聽。憍尸迦！菩提之心是菩薩服，乃至道場成滿具足一切佛法，有慚有愧是菩薩服。調伏成就一切眾生置無過中，堅誓莊嚴是菩薩服。辦諸事故，質直無偽是菩薩服。成就斷除幻惑偽故，勤加精進是菩薩服。成滿具足諸善根故，志欲喜樂是菩薩服。成滿一切諸佛法故，除捨憍慢是菩薩服。成滿一切諸禪定故，欲法聞法是菩薩服。成滿般若波羅蜜故，不起智慢是菩薩服。成滿具足無著智故，作於利益是菩薩服。悲諸眾生具覺知故，捨一切物是菩薩服。成滿具足諸相好故，護持淨戒是菩薩服。成滿願故，調和忍辱是菩薩服。究竟成滿梵音聲故，牢強精進無懈退心是菩薩服。成滿出過一切事故，得諸禪定解脫三昧是菩薩服。成就滿足大通智故，不壞智慧是菩薩服。成就斷除一切結使諸見障故，大方便智是菩薩服。成就教化諸眾生故，大慈是菩薩服。成就救濟諸眾生故，大悲是菩薩服。成就生死中無疲厭故，大喜是菩薩服。成就具足於法喜故，大捨是菩薩服。成就捨離愛瞋心故，於諸眾生無惱害心是菩薩服。成就不惱於自他故，敷演說法是菩薩服。成就不自譽毀他人故，如說修行是菩薩服。成就斷除諸結使故，憍尸迦！應如是知菩薩法服，以法莊嚴生不裸形。」

[0671a12] 爾時釋提桓因於嬰兒所增加恭敬愛念尊重，白言世尊：「愍我等故，令是嬰兒受取此衣。」

[0671a14] 爾時世尊告不思議光菩薩嬰兒：「受帝釋衣。」于時世尊右手取衣授與嬰兒。爾時嬰兒右膝著地，以其右手受取是衣，受已便著。

[0671a17] 爾時世尊將不思議光菩薩嬰兒，於舍衛大城次第乞食。是時大眾，男女大小、長者居士、剎利、婆羅門、王及輔臣，見不思議光菩薩嬰兒，生希有心，亦為見佛禮敬供養，悉皆來集。

[0671a21] 爾時世尊次第乞食，到不思議光菩薩嬰兒所生母舍。爾時不思議光菩薩即入其舍，前至母所，向所生母而說偈言：

「母無有過咎，　　應當自喜慶，
　是我本惡業，　　今生在母腹。
　母是我福田，　　哀愍所生恩，
　母勿生羞恥，　　速往如來所。
　母今得大利，　　腹懷妊我故，
　如是之功德，　　往問於導師。」

[0671b01] 爾時不思議光菩薩語釋提桓因：「憍尸迦！與我香華衣服所須，欲奉上母；母當以是供養於佛，當發阿耨多羅三藐三菩提心。」爾時釋提桓因以天曼陀羅華及以天香天諸衣服，與彼菩薩。

[0671b05] 爾時不思議光菩薩復向其母而說偈言。

「受此適意華，　　天妙曼陀羅，
　妙香及衣服，　　奉上供釋仙。
　非飲食及寶，　　能報父母恩，
　引導向正法，　　便為供二親。
　供二足尊已，　　發淨上道心，
　我長夜常勸，　　常數數時勤。」
　其母生喜心，　　畢竟不生恥，
　往詣人仙所，　　禮已在前住。
　華散如來上，　　奉華及衣服，
　佛所種善根，　　即發菩提心。
　堅住菩提心，　　問於釋師子：
「懷妊淨眾生，　　願說是福報。」
「汝以此善業，　　不生諸難趣，
　供多億佛已，　　當得成為佛。」

[0671b21] 爾時世尊於舍衛大城次第乞食已，與不思議光菩薩及諸大眾，出王舍大城，向祇陀林給孤窮精舍。世尊食已，淨自澡嗽而起就座，演說正法。爾時憍薩羅國波斯匿王，聞不思議光菩薩嬰兒有大不可思議神通，聞已莊嚴四種兵眾，向祇陀林給孤窮精舍，詣世尊所。到已頂禮佛足，却坐一面。波斯匿王白世尊言：「大德世尊！不思議光菩薩嬰兒為在何處？聞有如是不可思議神通之力。」時佛即示波斯匿王不思議光菩薩嬰兒。

[0671c01] 時王見是不思議光菩薩嬰兒，形色端嚴殊特於天，無所畏懼，具戒定慧以自莊嚴。如是見已便作是念：「種何善根、修集何福有是妙身？」

[0671c04] 爾時不思議光嬰兒承佛神力，知憍薩羅國王心之所念，向是大王而說偈言：

「常修慈心淨眾生，　　無麁穢惡修正念，
　攝身口意淨梵行，　　彼有如是淨妙身。
　遠離惡者不自造，　　增長修集無量善，
　捨離一切惡諍訟，　　彼有如是淨妙身。
　恭敬佛法及聖僧，　　常恒奉施眾妙供，
　不毀罵他不逼惱，　　彼有如是淨妙身。
　調弄呵罵及毀呰，　　於他人所不生是，
　歎美讚善不說惡，　　彼有如是淨妙身。
　慳貪嫉妬及憍慢，　　諦觀己行不毀他，
　彼有如是淨妙身。」

[0671c17] 爾時波斯匿王白世尊言：「是不思議光菩薩嬰兒，成就如是勝妙大法；有何業障而生於是婬女腹中，捐棄空處？」

[0671c19] 佛告大王：「乃往過去九十一劫，爾時有佛，號毘婆尸，出現於世，如來、應供、正遍覺、明行足、善逝、世間解、無上士、調御丈夫、天人師、佛、世尊。大王當知，爾時毘婆尸如來法中有二菩薩：一名賢天，二名饒財。賢天菩薩於無上道得不退轉，得陀羅尼及無礙辯，獲無生忍，有福德威勢，少欲少事常樂獨處，逮得神通。彼時饒財菩薩習學頭陀，為賢天菩薩而作給使。彼人恒往聚落城邑，多諸事務。是賢天菩薩呵嘖教誨：『何故多造是諸事務而不斷除？』數數教呵，彼便生瞋，忿心不喜。以忿恚故毀敗身心，敗身心已瞋恚罵言：『輕賤婬女兒，私通所生，從他人得。不識其父又不識母，況汝當有戒聞定慧？』彼瞋罵已，復不悔過又不捨離，結使所纏恒有忿心瞋賢天菩薩。時賢天菩薩即便捨棄。既捨棄已倍生瞋恚罵詈揚惡，以此不善業行因緣，身壞命終生婬女胎——為彼賢天菩薩所護，不生地獄——婬女生已恒常棄之，為狐狼狗之所噉食。

[0672a09] 「大王！以是緣故，九十一劫常如是死，生生常棄，為多人眾之所罵言：『是婬女子。』被棄空處，狐狼狗食。大王莫疑。何以故？彼時饒財瞋罵菩薩，即是今此不思議光菩薩是也。惡業行盡，以善業力，淨於結心悅可佛意，是人惡道悉皆永盡。大王！此不思議光菩薩，已曾值遇六十四億佛，恭敬供養尊重讚歎，是諸佛所常修梵行勤進求法。此本善力，得如是事及神通力。大王！如是黑白之業終不敗亡，是故智者善護身口及以意業，寧捨身命不造惡業。」

[0672a19] 爾時波斯匿王白言：「世尊！彼賢天菩薩，為已得成於一切智？為故修集菩薩行耶？」

[0672a22] 佛言：「大王！彼賢天菩薩，今者在彼阿閦佛土修菩薩行，名曰德藏。」

[0672a23] 爾時波斯匿王白言：「世尊！若善男子、善女人，常應當親於善知識、近善知識。何以故？世尊！近善知識，恭敬圍繞聽聞善法，聞善法已得於善心，已有善心則修善行，造作善業趣向善處，得善知識；得善友故，不作諸惡，修習諸善；習諸善已，自無逼熱不逼熱他。若有菩薩自護護他，能得菩提；若已住道，有大勢力能有所利。」

[0672b01] 佛言：「善哉大王！快說此言。大王！菩薩親近於善知識，具滿一切功德善法。」

[0672b03] 爾時不思議光菩薩白言：「世尊！菩薩成就幾法，疾得阿耨多羅三藐三菩提，獲淨法忍？」

[0672b06] 佛言：「嬰兒！菩薩成就四法，疾得無上正真之道及淨法忍。何等四？解因緣忍，遠離斷常，解無我、人、眾生、壽命，解了空寂修行於空；是為四。

[0672b09] 「復有四法。何等四？過去寂滅，未來無來知，現在不住，三世平等；是為四。

[0672b10] 「復有四法，所謂：自淨，淨諸眾生，淨法，淨禪定；是為四。

[0672b12] 「復有四法，謂：寂身，寂心，寂道，寂法；是為四。

[0672b13] 「復有四法，謂：以法觀佛不以色，以離觀法不以我，以無為觀僧不以眾，淨於慧眼；是為四。

[0672b15] 「復有四法，所謂：滿足諸波羅蜜，不捨四攝法，善知方便，說無眾生而行大悲；是為四。

[0672b16] 「嬰兒！是為菩薩成就四法，疾得阿耨多羅三藐三菩提及深法忍。」

[0672b18] 說是法時，不思議光菩薩得無生法忍，歡喜踊躍，上昇虛空高七多羅樹。時此三千大千世界六種震動，大光普照，天雨眾華，百千伎樂不鼓自鳴。

[0672b22] 爾時世尊知不思議光菩薩心已，即便微笑。佛之常法，若微笑時，種種若干百千色光從面門出，青、黃、赤、白、紅頗梨色。是光普照，遍於無量無邊世界，隱蔽魔宮及日月光，斷除地獄、餓鬼苦已，上至梵世，還遶佛三匝，從頂相入。

[0672b27] 爾時大德阿難從座而起，偏袒右肩，右膝著地，合掌向佛，說偈問曰：

「色相甚微妙，　　雜好莊嚴身，
　圓光善答問，　　以何因緣笑？
　上戒行無畏，　　勝定慧莊嚴，
　示堅解脫果，　　以何因緣笑？
　忍力及十力，　　忍勇進難動，
　樂見示四諦，　　以何因緣笑？
　金剛身堅固，　　那羅延力盡，
　梵音聲悅意，　　願演說笑義。
　梵身天在上，　　不見如來頂，
　次第合掌敬，　　以何因緣笑？
　樹王下降魔，　　得無垢淨道，
　知諸眾生行，　　願顯何緣笑。
　轉無上法輪，　　說無常動地，
　調人天龍等，　　大德何故笑？
　照明除闇冥，　　無垢遍淨眼，
　功德如虛空，　　以何因緣笑？」

[0672c16] 爾時世尊告阿難言：「汝今見是不思議光菩薩去地七多羅樹，住虛空不？」

[0672c17] 阿難白言：「已見。世尊！」

[0672c18] 「阿難！是不思議光菩薩，過百千阿僧祇劫當得作佛，亦號不思議光，出現於世，如來、應、正遍覺、明行足、善逝、世間解、無上士、調御丈夫、天人師、佛、世尊。國名淨潔，劫名無咎。阿難！是淨潔佛土甚為清淨，如此他化自在諸天宮殿。彼佛壽命二十中劫，大聲聞眾其數八萬，諸菩薩僧三萬二千。阿難！以何因緣故劫名無咎？阿難！彼時多有百千劫中無佛出世，是不思議光佛於彼劫中最初成佛，淨居諸天歡喜讚歎：『此劫無咎。此劫無咎。以有如來出現於世故，是故當名此劫無咎。』」

[0672c28] 說是不思議光菩薩時，三萬二千眾生發阿耨多羅三藐三菩提心；六萬菩薩得無生法忍；五百比丘斷諸結漏心得自在成阿羅漢。

[0673a02] 爾時佛告阿難：「汝受此經，持讀誦說，於大眾中廣敷演之，令我正法久住在世，亦多利益未來菩薩。」

[0673a05] 大德阿難白言：「世尊！我已受持。世尊！此經何名？云何受持？」

[0673a06] 佛言：「阿難！此經名為『除淨業障』，亦名為『神力所持不思議光菩薩所說』，如是受持。阿難！若善男子、善女人，盡其壽命奉諸如來，供養恭敬尊重讚歎，以雜色花裓如須彌，燒香、末香、塗香、幢幡、寶蓋皆亦如是以用供養。復有善男子、善女人，受持於此不思議光所說經法，讀誦通利，在大眾中廣為人說，如說修行，是福多彼。阿難！若欲法供供養如來，欲作大智慧光明者，應當受持讀誦此經。」

[0673a15] 佛說是經已，不思議光菩薩，大德阿難，一切大眾，人、天、龍、鬼、乾闥婆、阿修羅等，聞佛所說，皆大歡喜。

不思議光菩薩所說經

【經文資訊】大正藏第 14 冊 No. 0484 不思議光菩薩所說經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA