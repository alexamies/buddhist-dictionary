佛說轉有經

元魏天竺三藏佛陀扇多譯

[0949a26]  如是我聞：

[0949a26]  一時，婆伽婆住王舍城迦蘭陀竹  林，大比丘眾之所圍遶，一千二百五十人俱，  菩薩摩訶薩無量無邊。

[0949a28]  爾時，摩伽陀王頻婆  娑羅出王舍城，往至迦蘭陀竹林住處。到  佛所已，頭面禮足，遶佛三匝，却坐一面。

[0949b01]  爾  時，如來知頻婆娑羅王坐一面已，告言：「大  王！譬如有人於睡夢中，共彼女寶行於欲事，  彼人覺已憶彼女寶。大王於意云何？夢中女
寶為是有不？」

[0949b05]  王即答言：「不也。世尊！」

[0949b06]  復問王言：「大王！於意云何？彼人若執夢中  女者，是黠慧不？」

[0949b07]  王即答言：「不也。世尊！何  以故？彼夢中女畢竟無故，云何而有境界欲  事？彼人徒勞。」

[0949b09]  佛言：「大王！如是，一切愚癡凡  夫，以不曾聞佛正法故，眼見諸色，悅豫於心，  即執為實；以執著故則有繫縛，以繫縛故則
有染著；以染著故，則生貪欲瞋癡等業。若身  若口若意等業，然彼身業所作即滅，滅已不  依東方而住，如是不依南西北方上下而住，
隨命終時，轉彼有識而現後心。大王！彼識  不壞，隨業盡處彼業能現，亦如睡夢覺時女  寶。如是，大王！最後滅識而生後識，或在地
獄，或在餓鬼，或在畜生，或阿修羅，或人，或  天，彼最後識取最後生，識順彼生。如是心  識隨業所受，然無有法，從此世間至彼世間  而受生也。

[0949b21]  「大王！滅後識心是名為滅，是初  心識如託生者，是彼後生。大王！轉後識時，  彼法實不從彼處來而至於此，初識生已亦
無所至。何以故？法性相故。大王！最  後  識心  是後識空，業是業空，生是生空，最初心識  是初識空，所生之處是生處空，而於彼處不
失業果。大王！最後生識於彼即滅，後不斷  心，識心順行隨在何處所受業報即往受故。」  爾時，世尊而說偈言：

「善逝後說時，　　所有諸言語，  
皆是假名說，　　假名想住故。  
離於言語法，　　而無有可說，  
隨所有言說，　　而說彼諸法。  
彼不在於彼，　　法眼見無色，  
所言見色者，　　世間執著故。  
說世法為實，　　無而和合見，  
是如來所說，　　是名方便地。  
若為真實說，　　眼則不見色，  
意不知諸法，　　此是最祕密。  
世間我慢說，　　名本空無名，  
一切法無名，　　而以假名說。」

[0949c13]  說此法門時，頻婆娑羅王，及諸大眾、人、天、  龍、神、乾闥婆等，聞佛所說，皆大歡喜，信受  奉行。

佛說轉有經

* * *

【經文資訊】大正藏第 14 冊 No. 0576 佛說轉有經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，閻學新大德輸入／Gamblers 大德初校／沈介磐大德二校，北美某大德提供，Jasmine
提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
