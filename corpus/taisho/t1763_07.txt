大般涅槃經集解卷第七  (哀歎品第三卷之第二)
[0404a04]  釋四倒義　釋三倒義  合琉璃珠譬　合新舊醫譬

哀歎品之第二

[0404a07]  爾時世尊讚諸比丘善哉善哉汝等善能脩無  我想。

[0404a08]  案。道生曰。將奪先與也。智秀曰。此下  第四段。為說勝脩。奪其所執也。有四章。第一  將奪先定其所執也。第二比丘乃更說諸譬。
自是而非他。第三佛迴譬有在。使比丘成失。  第四為說勝脩。先許說而未說。先作兩翻。明  其所脩無實義。後正明脩也。此即第一章。

[0404a14]  時諸比丘即白佛言  (至)  我等善脩如是諸想。

[0404a15]  案。道生曰。既蒙善哉。乃逞餘脩。以自多也。  僧亮曰。既蒙稱美。乃更說餘想也。不名為聖  者。自慶之言也。智秀曰。第二章也。

[0404a18]  爾時佛告諸比丘言  (至)  但知文字未達其義。

[0404a19]  案。道生曰。醉人之譬。以不更脩為惑也。徒知  昔說無我之名。未達更脩之乖義。醉有所歸  也。僧亮曰。汝以醉為不醉。知醉之名。未達醉
不醉義也。僧宗曰。此下奪因也。有四章。第一  迴醉譬。置比丘上。第二廣列八倒。以示大眾。  免八倒者。可名為脩。如其不免。云何名脩耶。
第三結八倒。與比丘言。非但有輕倒。亦有重  倒也。第四為說勝三脩法。代其所執也。未達  義者。佛果是常。金剛以還是無常。而汝一向
請。脩常樂為醉。脩苦空為不醉義耶。若知  於佛果計苦空。生死計常樂。是惑者。此乃真  識醉耳。寶亮曰。此下第二勸也。有四章明義。
第一自此訖醫說三脩。先轉醉譬。與比丘也。  第二從說三脩。訖人不知正脩諸法。舉八倒  明兩非也。第三從汝諸比丘於苦法中。訖而
不知義。舉四倒釋是非也。第四明兩是也。生  死作苦無常亦是。佛上作常樂亦是也。智秀  曰。此下第三章。

[0404b08]  何等為義如彼醉人  (至)  於非轉處而生轉想。

[0404b09]  案。僧亮曰。何等以醉為不醉義耶。僧宗曰。義  釋在下也。如彼醉人者。即迴醉譬。與比丘也。  謂醉人所見。其實不轉。而生轉想。佛果實常。
而計無常。此即大醉。而自不知。故云不達義  也。

[0404b14]  我者即是佛義  (至)  憍慢貢高流轉生死。

[0404b14]  案。  僧亮曰。知見自在。是佛義也。身無慮解。故以  不遷。為法身義。內滅苦是樂。謂涅槃義也。身
智涅槃。皆無非法。是淨義也。法瑤曰。比丘自  說凡夫想倒。今明凡夫我想。乃更為得無我  想觀。更為失也。醉人之譬。翻然在己也。僧宗
曰。更分明顯前所以是倒也。我以自在為義。  佛以覺了為義。由覺萬法。所以自在。應云佛  是我義。辭倒也。下句例爾。不以無為為常義
者。含三無為。故不取也。今舉法身。貴在有體。

[0404b24]  汝等若言我亦脩集  (至)  我今當說勝三脩法。

[0404b25]  案。道生曰。更脩既非。前脩示非。故今始得  非之。云其脩非也。亦以脩無實義也。僧亮曰。  謂知字知義。為勝脩也。法瑤曰。佛今始判昔
解為非。故無有實義。今解為是說勝三脩也。  僧宗曰。下先結八倒與比丘。然後說勝脩也。  智秀曰。此下第四章。

[0404c02]  苦者計樂樂者計苦  (至)  是人不知正脩諸法。

[0404c03]  案。道生曰。具倒非脩。理固然矣。而以此人。  尤諸比丘也。僧亮曰。先說耶脩。以耶顯正。相  對為四也。法瑤曰。釋無實義也。夫解則無偏。
惑亦俱斷。諸比丘以樂為苦。亦以苦為樂。非  但不識樂。亦復不了苦空。是等四倒。常無常  各有四也。僧宗曰。一往分八倒者。四在具縛
凡夫。四在小乘人也。大通為語。凡聖皆具八  也。既不辨真。理不識偽。然推實為論。此中言  對聖人。而旨在凡夫。何者。入聖位以上。不假
言教。自然信常。經有誠文。上來抑揚。蓋為未  達者耳。寶亮曰。八倒者。大判有四重。第一明  亦得一人具八。一人具四。若談始終成就。則
一人具八。論其現起為言。但有四也。或之  體用。性是癡迷。莫問起與不起。悉成就也。第  二論其起用。謂若起前四者。則無後四。互相
倚伏。故言一人但四也。第三辨俱伏。若信首  五根立者。則八倒永伏也。是知後四起時。乃  信首五根之前。隣四念處。假名法空。未成就
作無常觀時。在觀心中。起此惑也。論此惑容  有可得涉思惟之細不耶時。無明住地惑。為  其正體也。何者。見諦惑已伏。復不得起。思惟
惑雖非平等。然是虛心事惑不起。故知是無  明住地惑也。第四論斷道。得正觀無偏時。必  先除麁。而後除細。不得如相似解俱伏時也。
何者。伏必約理傍情。情背者盡伏。莫問麁細  也。真觀斷時。是數法相違。故以淺治麁也。

[0404c29]  汝諸比丘於苦法中  (至)  於不淨中而生淨想。

[0405a01]  案。道生曰。對起而言。於無我為我者。亦是以  無我為我。豈謂真脩耶。僧亮曰。已說倒相。今  結與比丘也。已免今明其未達也。若識我
相。乃得分明識無我也。寶亮曰。將釋是非故。  先舉倒體。

[0405a06]  世間亦有常樂我淨  (至)  世間法者有字無義。

[0405a07]  案。道生曰。始欲明勝三脩。先說世間本無我  實。例見之我。有字無義也。

[0405a09]  出世間者有字有義。

[0405a09]  案。道生曰。翻八倒故。  名出世間也。下結云。以不倒故。知字知義也。  僧亮曰。比丘既不免有倒。則因世間四倒。謂
知名而不知義也。法瑤曰。此下始釋勝修義。  先舉世間常樂等倒。以顯出世間常不倒者。  勝修義也。有字義者。釋所以為修也。僧宗曰。
佛指比丘爾所計也。出生間亦有者。謂有  字有義。所以為勝修也。寶亮曰。下將有釋。先  開二門。一謂有字無義。二謂有字有義也。

[0405a18]  何以故世間之法有四顛倒故不知義。

[0405a18]  案。  僧宗曰。擇有字無義也。有四倒者。有四則具  八。

[0405a21]  所以者何有想顛倒  (至)  世間知字而不知義。

[0405a22]  案。僧宗曰。向舉苦空四倒。與常樂四倒作本。  今復舉三例釋。前四倒所由耳。想倒者。想  以取假為義。謬執不得法實。憶想推求。由此
起倒也。心倒者。第六意識。能緣於理。先由心  緣。而後起倒也。見倒者。見能審法。由審成  倒。藉此則生於四。而對則八也。寶亮曰。心識
一往。捉境謬解。取法不得。名之為倒。後以想  心。重來分別。逐心謬解。名曰想倒。見是行陰  之心。以想分別。有違不違二義。轉重執見。謂
言佛是無常。名為見倒也。不說受倒者。受之  與想。一類相似。據其中品。所以不明也。見是  三家之後。重行陰故說。

[0405b05]  何等為義無我者即生死我者即如來。

[0405b05]  案。  道生曰。生死不得自在。故曰無我。

[0405b07]  無常者聲聞覺常者如來法身。

[0405b07]  案。道生曰。  二乘不見常。故無常也。

[0405b09]  苦者一切外道樂者即是涅槃。

[0405b09]  案。道生曰。  反正見故。不得出苦。

[0405b11]  不淨者即有為法淨者諸佛菩薩所有正法。

[0405b12]  案。道生曰。夫橫起者。皆有為也。

[0405b13]  是名不顛倒以不倒故  (至)  應知如是常樂我淨。

[0405b14]  案。僧亮曰。正說勝三修也。法瑤曰。既明二  種四倒。不知其義。次明二種四不倒。知其義  者。即文自顯。不復記也。

[0405b17]  時諸比丘白佛言世尊  (至)  而見放捨欲入涅槃。

[0405b18]  案。道生曰。既已斥其解非。便應教其修  是。故復得請之。

[0405b20]  如來若見顧念教勅  (至)  同共正住修於梵行。

[0405b21]  案。道生曰。若佛涅槃。無復教者。雖修梵  行。終不能得離此毒身。

[0405b23]  我等亦當隨佛世尊入於涅槃。

[0405b24]  案。道生曰。言佛若住世教我者。乃當得隨佛  入此涅槃也。僧亮曰。上歎昔三修。取定於如  來。如來已判。比丘雖悟昔修是倒。未得後修
為用。請求教導。頂受修習也。隨佛涅槃者。修  既是倒。云何與此毒身同止。佛若現滅。隨佛  而去也。僧宗曰。上請不住。退保昔教。既蒙開
釋。始知未達。敬服前言。我既有倒。應須除  滅。如其不住。欲隨佛取滅。尋取滅之意。如似  猶協前教。雖不要住。意在未捨。所以不敢公
言。執教者。既蒙開釋。愧在未達耳。寶亮曰。  此下第三請始也。就此中亦有三意。第一直  領解。第二請佛住教我勝三修。第三佛若不
受我請。今當逐佛入涅槃者。以死要佛也。智  秀曰。開說勝修。悟解情薄。今更請佛住。重為  已說。云隨佛入涅槃者。不謂別有涅槃可入。
由佛昔云得涅槃時。必應捨身故。用理切之  辭。以為請也。

[0405c12]  爾時佛告諸比丘汝等不應  (至)  亦以付囑摩訶  迦葉。

[0405c13]  案。道生曰。所以付囑聲聞者。明要須  兼解。然後得道也。迦葉在佛前出家。以十方  佛為師。佛既成道。為佛弟子。苦行第一。深解
成就。必可以軌誨後學。故付囑也。僧亮曰。答  請教之言也。教汝遺法。今留在後也。僧宗曰。  向以辭倒請住。今明付囑有人。何患倒之不
除也。寶亮曰。第三勸也。就此中有三意。先一  非其第一請意。云但修勝修。隨滅何益耶。第  二出所依止人。迦葉既為依止處者。如佛在
世無異。何患欲修勝修。而無地耶。有人解云。  此迦葉即是三十四問者也。謂不應然。正是  聲聞中上座者耳。故六卷云。以聲聞乘故。不
能流通。非都不能也。是佛大弟子。于時不來  故。知先是體常之人。

[0405c27]  汝等當知先所修集無常苦想非是真實。

[0405c28]  案。僧亮曰。一切經藏。皆付迦葉比丘。得知前  非後是也。法瑤曰。將欲設譬。使其分明知昔  解必非。勸學今之所說。故先誡勅之。

[0406a02]  譬如春時。

[0406a02]  案。僧亮曰。春者農之始也。無常  之教。乃學之始也。法瑤曰。卉物開秀悅情之  時。以譬聽者機發之時也。時而聞法。莫不開
悅也。僧宗曰。譬有三意。初明過去佛邊得解  譬也。次明失解譬。後明更感今佛聞常發解  譬也。眾生有善。值過去佛。感應相交。善萌開
發。喻彼和適之時也。智秀曰。譬旨有二。前從  始訖乃知非真。顯學人本有極修當果之解。  為佛偏教所益。尋之不能得也。後從是時寶
球。訖譬明今日教。顯極修之旨。現昔偏教之  下求者。終能於中得也。開此二意。以誡學人  慎彼前失。慕斯後得也。前譬中有兩意。初訖
沒深水中。正顯極修之珠。沒於偏教之水也。  春至則卉木斯萌。譬感興而教發。善心榮秀。

[0406a16]  有諸人等。

[0406a16]  案。僧亮曰。陳如五人。應聞者也。  僧宗曰。應是住前凡夫人。寶亮曰。通譬三乘  人也。

[0406a19]  在大池浴。

[0406a19]  案。僧亮曰。稟承經教。洗除邪惑。  譬大池浴也。僧宗曰。三世佛法通譬也。池  中有水。水從池出。請佛法之中。有理有教。理
教從佛法出也。寶亮曰。釋迦出世。從鹿園至  雙樹。通譬池也。

[0406a24]  乘船遊戲。

[0406a24]  案。僧亮曰。依經求理。始用聞思。  既入理不深。若船之浮水上者也。何者。眾生  本有四倒之計。謂一切法常。佛欲斷之。說一
功無常。旨在三界。濫及法身。執教失旨。浮淺  之義。無有實功。譬之戲也。敬遺記僧宗曰。遊  戲者。感聞常教。非不微解。有悅情之謂。法蓮
記僧宗曰。萬善為船。甘樂為戲也。

[0406b02]  失琉璃寶。

[0406b02]  案。一本云殊。僧亮曰。經旨不  偏。理圓可貴。喻之寶。亦曰珠也。偏取乖中。  以譬失也。法瑤曰。言之旨為珠也。不達所詮
為失也。僧宗曰。外譬因戲失珠。內合以解所  未深。情馳五欲。亡失本解。如失珠也。若論失  者。昔計常乖解。已有失義。而以今聞無常之
教。方稱失者。以昔常名是同失義。不顯無常  之教。生無常解。遏於常見。失義始彰也。寶亮  曰。中道之解。應得不得。名之為失也。

[0406b11]  沒深水中。

[0406b11]  案。道生曰。常與無常。理本不偏。  言兼可珍。而必是應獲。由二乘漫修。乖之為  失也。乖則永隱。謂沒深也。僧亮曰。為權教所  覆
。譬深水中也。法瑤曰。常以無常。理必相  對。而昔無常之說。未灼然有在。則濫乎佛常。  是則常理隱於無常之教。為珠沒水也。理必
雙悟。不應有偏。無常之水。非深如何。僧宗  曰。隱覆圓解之珠。學人無有能見之者。曰深。  無常之教。印一切法。就言下而求常解。無有
可得之理。曰沒也。寶亮曰。中道之理。隱在今  日涅槃教下。故言沒水。非據東西。水為譬  也。

[0406b23]  是時諸人悉共入水求覓是寶。

[0406b23]  案。僧亮  曰。修慧也。求理轉深。欲以除惑。譬之入水求  寶也。法瑤曰。思慧也。尋教轉深。入水義也。
失旨宜求。理推應爾。不言其意也。僧宗曰。向  以理中有失。今亦理中有求。何者。常解是理  中之勝行。人豈容無求勝之意耶。寶亮曰。從  聞得思。義言入也。

[0406c01]  競捉瓦石草木沙礫各各自謂得琉璃珠。

[0406c02]  案。僧亮曰。以無常等智。謂之三果也。寶亮  曰。依昔經得聞思二慧之解。謂為真理也。

[0406c04]  歡喜持出乃知非真。

[0406c04]  案。僧亮曰。羅漢出三  界。自知非究竟也。法瑤曰。本謂無常之理。是  真言極旨。今聞常說。始知有在。畫然有判。不
復執在無常教中。是為持出。乃知非真也。僧  宗曰。歡喜者。屬上向也。於偏教生解。謂為真  理。如唱得珠。保悅在心。義稱歡喜也。持出乃
知非真者。常教既宣。開釋二塗。則不復為無  常所迷。知先所得。未為理極也。寶亮曰。乘無  常之解。來登燸頂。信根成就。決定信佛是常。
于時倒望昔教。方知虛說。如持寶出水。知非  真也。智秀曰。得修修慧離教。譬持出。出觀  緣滅。知未來之生。未即都盡。譬乃知非真也。
道慧所撰。曰歡喜。持者。昔謂是理。保之為持  也。出乃知非真者。說涅槃時也。既入今常教。  於昔無常之教為出。

[0406c19]  是時寶珠猶在水中。

[0406c19]  案。道生曰。於不得者  為故。在水中也。僧亮曰。自知生死未盡。不知  佛果常。故為昔言所  覆  也。法瑤曰。詮本表旨。
使人得之。於人未得。為在詮水之中也。僧宗  曰。常教既興。知昔所行。未為理極。而思修之  信珠。未即為心用。猶在理教之下也。寶亮曰。
得知昔來經教。盡是常解之詮。但眾生惑重。  不得正說也。

[0406c27]  以珠力故水皆澄清。

[0406c27]  案。道生曰。言旨既現。  不復渾跡。珠之力也。僧亮曰。理不可掩。名教  自分伊字之譬是也。故曰澄清。僧宗曰。珠
譬解珠。是映澈之物。水為之清。思修勝慧。是  理照之知。探教不渾也。寶亮曰。既有常信。決  知偏教理非是實。理雖非實。未曾相亂。但資
向常之解。故言澄清也。智秀曰。緣有此旨。所  以能感今日所說。顯奠昔教亦是詮極。豈非  珠力水澄清耶。道慧所撰曰。惑情亂教。喻之
水濁。若果無常。則其迷可久。理非偏教。故妄  情可息。息則名教顯然。喻之水清。

[0407a09]  於是大眾乃見寶珠故在水下。

[0407a09]  案。僧亮曰。  信佛是常。而請不肯住。以不自在。執昔說以  致疑。乃取判於佛。此譬之旨也。法瑤曰。常理
既顯。方知昔旨。旨在於常。譬故在水下也。僧  宗曰。唯有聞慧。未能入理。如未入水。未修勝  慧。不名得珠。非不聞慧。義稱遙見耳。寶亮
曰。既得信解。悉知常旨。遍在昔日教之下。

[0407a16]  猶如仰觀虛空月形。

[0407a16]  案。僧亮曰。佛說勝修  圓教可仰。以譬空中之月也。僧宗曰。思修之  心。中道不偏。

[0407a19]  是時眾中有一智人以方便力安徐入水即便  得珠。

[0407a20]  案。道生曰。如說修行。譬之安徐入水  也。要在修習我常四法。而實不廢方便之義  也。修常然後乃解無常。其理始是得來在我。
故曰智也。僧亮曰。捨昔修今之譬也。法瑤曰。  智人謂菩薩也。修習不濫。無常爾乃得常。以  譬入水得珠也。修習得所。不渾濁故。為安徐
也。敬遺記僧宗曰。迷多悟寡。可貴可重。故言  一人也。以善方便。縱容理味。則教不渾亂。勝  修之慧。在我故也。如以安徐入水。水不亂故。
所以得珠也。敬遺記僧宗曰。一人譬菩薩也。  不執斷常。縱容取中。譬之安徐也。道慧所撰  曰。謂攝心在理。曰安徐也。

[0407b03]  汝等比丘不應如是  (至)  所謂我想常樂淨想。

[0407b04]  案。僧亮曰。此略合譬重勸之也。

[0407b05]  爾時諸比丘白佛言世尊  (至)  得入涅槃是義云  何。

[0407b06]  案。道生曰。若昔說無我。實亦表於我者。  言教何以專說無我。得離於我。而不說我。今  方說耶。僧亮曰。若今修是正。昔日遍說。其義
云何耶。法瑤曰。若有我為真。無我非實者。昔  日何故不說。幸使我等無謬取之倒。此之二  說。如以鉾楯。其趣云何。僧宗曰。此奪果門。
第四段也。第一奪果。第二奪因。第三寄寶珠  譬。成其所修虛而不實。此第四釋會二教。不  相乖負也。寶亮曰。此第七段會通兩教。自哀
歎品來。比丘三請。世尊三勸。而眾人唯懷一  疑。故知。從卷首至此。未是正說。通為勸問明  矣。此疑由是第三勸中生也。若其理皎然。昔  日何以不先說耶。

[0407b19]  佛告諸比丘善哉善哉  (至)  諮問是義為自斷疑。

[0407b20]  案。僧亮曰。善問得時。能推本定今。以自  斷疑也。法瑤曰。下引客舊醫譬。明古今之說。  其旨不殊也。昔歎無我。唯在三界。除三界我
耳。不毀佛我也。但彼不解言之旨故。濫佛亦  謂無我。今毀濫脩無我。非毀生死無我。歎毀  雖異。其旨實同。非鉾楯也。僧宗曰。能以二教
為徵。疑心所以斷也。今釋二教。則無執昔之  迷。權實苟分。疑累斷也。明駿案。此下一品之  中。第五段會通也所言會通者。明昔所以不
說常。今日所以說耳。非謂以昔無常偏教。會  今圓教也。是以下譬中云。此乳藥者。服與不  服。皆是醫教。不云醎苦辛酢等味。即乳藥也。
故知。所言會通者。蓋說與不說之意也。

[0407c04]  譬如國王闇鈍少智。

[0407c04]  案。道生曰。夫受化者。  必有解分。垢重者。攝輕故為王也。垢重故智  少也。

[0407c07]  有一醫師性復頑嚚。

[0407c07]  案。道生曰。雖復垢重。  而斷善猶輕。今取其中。以愚相訓。必有師焉。

[0407c09]  而王不別厚賜俸祿。

[0407c09]  案。道生曰。耶訓會情。  宗莫易也。

[0407c11]  療治眾病純以乳藥  (至)  是醫知乳好醜善惡。

[0407c12]  案。僧亮乳藥者。說六諦二十五諦。皆我見為  教。以扶物情。故譬之以乳也。病起根源者。若  起於法身者。應以我為藥。若起生死。此則非
藥。此明不識病源也。復不善解者。不知真我  法也。僧宗曰。譬有五別。第一明佛未出時。外  道化世。第二明始應生王宮。第三明共入見
王。稍欲受化。第四明應見成佛。權說偏教。第  五明開實顯常也。國者。總譬一佛之所化也。  以前悟者。譬王也。醫者。譬外道也。風起卒
暴。譬瞋也。冷性凝結。譬癡也。熱性煩濁。譬  愛也。此明不識病也。純服乳者。明不識藥也。  慧朗所述曰。此譬有兩意。初從首。訖療治眾
病。無不得差。謂之古譬。蓋是今日座席之前  譬也。後從其後不久以下。謂之今譬。正為即  時為喻也。前明以有執常之病。所以不得為
說。後明常病既消。還以無常為患。故為常也。

[0407c28]  復有明醫曉八種術善療眾病知諸方藥從遠  方來。

[0407c29]  案。僧亮曰。此第二譬也。緣悟時至。菩  薩出世。能治生死譬。醫八術者。譬除八倒。法  身於人為遠。義言遠方來也。法瑤曰。八術謂
慈心等四對。三毒及等分也。善療眾病者。知  眾生根根也。知諸方藥者。善解法相也。法  身懸絕。譬遠方來也。

[0408a06]  是時舊醫不知諮受反生貢高輕慢之心。

[0408a07]  案。僧亮曰。見處王宮。受五欲樂。眾生不識。  起凡夫想也。于時外道自稱云。是一切智人。  蔑瞿曇也。

[0408a10]  彼時明醫即便依附  (至)  唯願為我宣暢解說。

[0408a11]  案。僧亮曰。將欲去之。必先受之。所以稟彼四  禪四空行等法也。法瑤曰。詣彼師門。或諮受  常倒也僧宗曰。維摩經云。以無心意無受行。
而悉摧伏諸外道。斯蓋四攝之中。同事攝也。

[0408a15]  舊醫答言卿今若能  (至)  隨我所能當給走使。

[0408a16]  案。道生曰。成佛凡四十八年也。一日屈節。則  終身成師也。僧亮曰。要終身為弟子。法瑤曰。  從得道夜。至涅槃夜。其間凡四十八年。爾時
六師。一不降化。與佛角辨抗行。師徒之義未  絕。曲意伺機。喻之給使。又釋四十八年者。謂  四禪八禪也。

[0408a22]  是時舊醫即將客醫共入見王。

[0408a22]  案。僧亮曰。  菩薩以受化為國也。示稟其術。知其非道。使  師及弟子。舉世知非。於悟分轉近。有入國見
王之義。以為喻也。法瑤曰。耶師所訓者。亦可  以法而化。為共見也。僧宗曰。此第三譬也。未  成佛之前。漸欲背耶。而未全正。兩邊同信。義
言共入也。慧朗曰。于時有五百賈客得度。未  度之前。若遇外道。便受耶法。值佛則度。二機  不定。故云共入也。

[0408b02]  是時客醫即為王說種種醫方及餘伎藝。

[0408b03]  案。道生曰。五戒十善。亦是醫方。實以捨下。  而似生上為伎藝也。

[0408b05]  大王當知應善分別  (至)  此法如是可以療病。

[0408b06]  案。道生曰。以定除亂。謂之治國。以慧去結。  謂之療病也。

[0408b08]  爾時國王聞是語已  (至)  然後倍復恭敬客醫。

[0408b09]  案。僧亮曰。此第三譬也。使人知耶。後乃顯  正。洗浴受摩。取草詣樹。即入禪定。降魔成  佛。于時靜身得定。以譬治國。慧能斷結。譬治
病也。法瑤曰。上來並是成佛之前事。此以下  譬成佛後事也。神通等為伎術。三歸五戒為  方藥也。戒以禁非。定以靜亂。為治國也。僧宗
曰。說生死過患令背。為醫方也。令修戒定。為  伎術也。以五戒十善。生淨土故。即是治國也。  以不淨止貪。慈悲止瞋。因緣止癡。即是療病
也。佛道既成。耶心殄息。喻如驅出。

[0408b19]  是時客醫作是念言  (至)  實愛念者當求一願。

[0408b20]  案。僧亮曰。此第四譬也。今正是時者。五人應  悟之時也。有愛念者。感理冥會。令無差也。當  求一願者。惑從相起。觀空則滅。空理無二。故
云一也。法瑤曰。佛唯化是願。但化遂由乎眾  生。義言求也。曇濟曰。一願者。譬一空門也。  僧宗曰。第四譬也。是說四諦。除耶我之時至
也。一願者。世尊所應說者。常與無常。大之與  小。今日未得雙說。故言一也。于時正在三七  日思惟。知眾生有從化之理。願得遂也。

[0408b29]  王即答言從此右臂及餘身分隨意所求一切  相與。

[0408c01]  案。僧亮曰。身雖多分。而性空無二。無  二則無非我所惜也。僧宗曰。方便智易用。如  右臂也。終聞常教。皆有受義。故言一切相與
也。慧朗曰。右臂者。取一邊之義。譬偏教也。

[0408c05]  彼客醫言王雖許我一切身分然我不敢多有  所求。

[0408c06]  案。僧亮曰。無則無多非所求也。僧宗  曰。雖知終當圓說。即時唯可偏教。故云不敢  多有求也。

[0408c09]  今所求者願王宣令  (至)  是藥毒害多傷損故。

[0408c10]  案。僧亮曰。我見是眾惑之本。譬所損之處多  也。僧宗曰。展轉相聞。譬之宣令也。

[0408c12]  若故服者當斬其首  (至)  常處安樂故求是願。

[0408c13]  案。僧亮曰。若起身見。則斷慧也。身見斷故。  無復凡夫橫理之惑。

[0408c15]  時王答言汝之所求  (至)  若為藥者當斬其首。

[0408c16]  案。道生曰。已受五戒十善之化。此欲為說  無常教也。僧亮曰。五人觀空得道。一切眾生。  皆知身內無我。宣令一國之義也。信正背耶。
理不為難嚮。然從命為。蓋不足言也。夫萬善  以信根為首。若以倒見為藥。則無信根。為斷  首之義也。

[0408c22]  爾時客醫和合眾藥  (至)  以療眾病無不得差。

[0408c23]  案。道生曰。譬無常等五門觀也。僧亮曰。更思  治門。斷思惟結也。法瑤曰。辛苦等味。譬無常  等觀也。前云醫方伎藝。談化之始也。此言辛
苦。敘教之終也。一段事畢。故言無不得差也。

[0408c27]  其後不久王復得病即命是醫我今病困當云  何治。

[0408c28]  案。道生曰。執無常教。該於常也。僧亮  曰。第五譬也。耶我已滅。不識真我。謂一切法  無自在者。謗佛法身。始覺病起也。當云何治
者。斷惑次第。機來扣佛。致辭如此也。曇濟  曰。應聞常教。故以無常解為病也。寶亮曰。此  下第四譬也。知涅槃機發。所以言病。眾生已
聞四時教說。心神漸開。推理而言。佛不應無  常。而生斷滅之見。喻之若病也。智秀曰。得無  常解。即謬倒佛上。以其常患亦消。即有無常  病起。故言不久也。

[0409a09]  醫占王病應用乳藥  (至)  王今患熱正應服乳。

[0409a10]  案。道生曰。應說常也。僧亮曰。既以無我為  倒。應以八自在為治。故云應服乳也。是大妄  語者。無我者。旨在生死。而云一切。是則妄語
也。顛倒煩惱。能燒眾生。取譬患熱也。法瑤  曰。本以無常之火。焚燒生死。而以濫執佛地。  病之甚者。故云患熱也。僧宗曰。無常倒心。虛
而不實。以謬起故。應云虛熱。真常之解。清涼  真實。故云應服乳也。

[0409a18]  時王語醫汝今狂耶為熱病乎而言服乳能除  此病。

[0409a19]  案。法瑤曰。執無常教。以為理極。此譬  未信說常之時也。寶亮曰。譬哀歎品三勸三  請。

[0409a22]  汝先言毒今云何服欲欺我耶。

[0409a22]  案。道生曰。  執昔教難今教也。

[0409a24]  先醫所讚汝言是毒  (至)  我本舊醫定為勝汝。

[0409a25]  案。僧亮曰。謂前醫先覺。故云勝也。

[0409a26]  是時客醫復語王言  (至)  如彼虫道偶成字耳。

[0409a27]  案。道生曰。本不在字。則非字矣。耶說不在  常。非常說也。僧亮曰。虫不識字。雖字非字。  智者豈有識字之怪耶。不別諸病。悉用乳藥
者。病起於麻麥之我。不可用我而為治。若起  八自在之上者。可得用我治彼不識也。僧宗  曰。上三脩中。廣明八倒。但有其名。未得其  實。何異虫跡耶。

[0409b05]  是先舊醫不解乳藥  (至)  亦是毒害亦是甘露。

[0409b06]  案。道生曰。投非其病。則成毒害也。僧亮曰。  用得其所。投中其病。是為甘露。不則為毒。

[0409b08]  云何是藥復名甘露若是乳牛不食酒糟滑草  麥  [麥*戈]  。

[0409b09]  案。道生曰。耶設於常。中實已變。外以  如本。而能惑於人。為酒糟也。既生常惑。無常  尋起。為滑草也。所說無實。為麥  䴰  也。僧亮
曰。乳功在乎善養。解我亦由乎說者。無以惑  心說我。行則成倒也。酒糟滑草者。釋口易下。  入腹為患。我見則附情易。安則為病也。我見  有名無實。喻如麥  䴰
空無實也。法瑤曰。牛者  譬佛菩薩也。既以乳譬常教。今以乳從牛出。  是則常教。由佛菩薩說也。糟無真味。人之所  惡。以況耶說樂淨之法。其實是苦實不淨也。
常倒者。謂湛然不易。而實無時暫停。喻滑草  也。麥  䴰  內空。以譬無我也。僧宗曰。酒糟者。  食則醉亂。懷相在心。則迷真法也。滑草者。其
體性利。噉則傷中。譬之利使也。麥  䴰  無味。喻  浮澹之心。不得理味也。寶亮曰。酒糟麥  䴰  。本  是虛秏之物。以譬斷見。滑草乃一往悅情。喻
如著相說常見也。

[0409b26]  其犢調善。

[0409b26]  案。僧亮曰。受化弟子善能問難。  能使真我之旨顯而不謬。

[0409b28]  放牧之處不在高原亦不下濕。

[0409b28]  案。道生曰。  讀誦諸經。已養法身。若專在去結。譬處高源。  若從斯起惑。譬處下濕。僧亮曰。慢心高原。
染心如下濕。弘通之病。莫過此也。法瑤曰。執  我在三界。為下濕。執無我濫佛地。為高原。  縱容中道離此患也。

[0409c05]  飲以清水不令馳走。

[0409c05]  案。道生曰。無相之說。  譬之清水也。僧亮曰。以定水自資。不行亂境  也。法瑤曰。飲以中道之水。不馳於二邊之散  也。

[0409c09]  不與特牛同共一群。

[0409c09]  案。僧亮曰。不與惡知  識。相親近也。僧宗曰。特牛譬外道也。特牛無  乳。外道無有真常法也。

[0409c12]  飲食調適行住得所。

[0409c12]  案。道生曰。授法不偏。  為中適也。僧亮曰。調譬諸道品。行住以譬合  時則說。不合則止也。法瑤曰。飲以解脫為漿。
食以禪悅為味。行則為觀。住則為止。止觀不  失其宜。為中和之道。行住得所也。

[0409c17]  如是乳者能除諸病  (至)  其餘一切皆名毒害。

[0409c18]  案。僧宗曰。備上諸德。乳必可服。菩薩善具通  法之德。常名可信也。

[0409c20]  爾時大王聞是語已  (至)  即便服之病得除愈。

[0409c21]  案。僧宗曰。即今說也。眾中有先悟言下旨者。  如王也。

[0409c23]  尋時宣令一切國內從今已往當服乳藥。

[0409c24]  案。法瑤曰。相勸信常。無執無常。以為極也。

[0409c25]  國人聞之皆生瞋恨  (至)  皆懷瞋恨悉集王所。

[0409c26]  案。道生曰。親承音旨。猶懷疑惑。何況傳聞者  耶。法瑤曰。其中猶有執無常者。復須轉教。方  起深信也。

[0409c29]  王言汝等不應於我  (至)  皆服乳藥病悉除愈。

[0410a01]  案。法瑤曰。督厲之辭也。常以無常。皆是佛  教。豈得信無常。而不信常耶。

[0410a03]  汝等比丘當知如來  (至)  為大醫王出現於世。

[0410a04]  案。僧宗曰。此下合譬也。其文甚略。舉其綱紐  耳。此合第二佛出世譬也。

[0410a06]  降伏一切外道邪醫  (至)  我為醫王欲伏外道。

[0410a07]  案。僧宗曰。合第三譬也。

[0410a08]  故唱是言無我無人  (至)  為知時故如是無我。

[0410a09]  案。僧宗曰。合第四譬也。

[0410a10]  有因緣故亦說有我  (至)  應當如是脩集是法。

[0410a11]  案。僧宗曰。合第五譬。

卷第七

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
