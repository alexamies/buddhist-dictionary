仁王經疏卷中  (本)
西明寺沙門圓測撰

教化品第三

[0386a22]  將釋此品。略有二義。初解品名。後正釋文。菩  薩化生。以善示眾名教。令彼改惡為化。品義  如上。或可教眾離惡。化令住善。故名教化。依
本記云。此品宗明分別菩薩得空之階位。應  言五忍品。而言教化品者。自有二義。一五忍  菩薩。攝化眾生。二者如來以五忍法教。教  化諸王。故名教化品。

[0386a29]  經。白佛言  (至)  眾生可化。

[0386a29]  釋曰。第二依文正  釋。上來廣釋二護。文別有三。初觀空品。明護  佛果。是自利行。次教化品。釋十地菩薩利他
行。後二諦品。辨二護所依理。上來已辨護  佛果訖。自下第二。釋十地行。於此品中。大  分為二。初王發三問。後世尊正答。此即初
也。文有兩節。初白佛言護十地行菩薩者。牒  前品中護十地行。菩薩即能護人也。次云何  可行等者。正發問辭。問有三意。一行可行者。
問菩薩自利可行法。二云何行化眾生者。問  利他行。謂依何地行。能化眾生。三以何相眾  生可化者。問所化生實不實相。又解初問自
利依何行相。故以五忍行答之。次問利他依  何位行。故以十地行答之。後問何相眾生可  化。故以幻化身。見幻化眾生。而教化之。至文
當釋。問豈不此品說利他行。如何初問自利  行耶。答護菩薩行。通利自他。就勝說故。但言  教化。

[0386b18]  佛告大王。五忍是菩薩法。

[0386b18]  釋曰。第二如來  正答。於中有二。初答前二問。後佛告大王汝  先言下。答第三問。前中有三。初正答二問。次
爾時百萬下。王以偈讚。後佛告諸得道下。如  來述可。就答二問。於中有二。初正答前問。兼  一答利他。後白佛言下。正答後問。兼答自
利。前中有三。初標宗略答。次善男子下。次第  廣釋。後眾生本業下。釋已總結。前略答中。文  復有三。初標數略答。次依數列名。後結示自
性。此即初也。准下結文。諸佛菩薩。本所修  行。今隨問答。但言菩薩。

[0386b29]  伏忍上中下  (至)  寂滅忍上下。

[0386b29]  釋曰。第二依  數列名。謂地前三賢。未得無漏。不能內證但  能伏除。而不永斷。名之為伏。忍謂忍解。體即
是慧。以伏標忍。名為伏忍。初二三地。得無漏  信。故名信忍。四五六地。趣無生忍。名之為  順。七八九地。安住慧心無生理中。名無生
忍。灌頂菩薩。及如來地。觀第一義寂滅真如。  名寂滅忍。然此五忍諸教不同。若依本業瓔  珞經。略開六性。一習種性。二性種性。三道種
性。四聖種性。五等覺性。六妙覺性。解云。彼  經意者。如次十住。十行。十迴向。十地。金剛  心。及如來地。廣開即有四十二賢聖。所謂十
解。十行。十迴向。十地。等覺。妙覺。依善戒經。  瑜伽四十七。菩薩地。開為十三住。一者種性。  二者解行。十地為十。佛地為一。即名十三。如
此等文。不可具述。然此所說三伏忍位。略有  三釋。一本記云。十信為習種性。十解為性種  性。十行為道種性。十迴向已上。即屬見道。
經說信等為其性故。又下經云。十信十止十  堅心。故知十信。為習種性。一云。此經十信為  習。十解十行為性。十迴向為道種性。如何得
知十信為習。解云。如梁攝論。論曰。於幾時中  修行。十地正行得圓滿。論曰有五人。於三僧  祇劫。修行圓滿。或七阿僧祇。或三十三阿
僧祇。言五人者。一願樂行人。滿初僧祇。次  有三人。謂清淨意樂行人。有相行人。無相  行人。於前六地及第七地。滿第二阿僧祇。
從此已後。第五無功用行人。滿第三僧祇。  彼釋論云。願樂行人。自有四種。謂十信。十  解。十行。十迴向。如須陀洹前有四方便。廣說
如彼。解云。十信初心。入僧祇數。理應攝在習  種性位。由斯義故。十解十行。性種性攝。十迴  向心。道種性攝。如理應知。一云。此經三品伏
忍。如瓔珞經三種伏忍。雖有三說。後說為正。  所以者何。若如初說。如何經說伏忍聖胎三  十人也。應說聖胎人有四十。又違本業經
說。賢聖四十二種。應說賢聖有五十二。若如  次說。二失同前。又彼所引。願樂位中。四種人  者。真諦自案。非論正文。由斯大唐世親論
本。及大業本。皆無此文。故三釋中。後說為  正。順諸聖教。不違道理。

[0387a12]  經。名為諸佛菩薩脩般若波羅蜜。

[0387a12]  釋曰。第  三總結。五忍是可行法。心以慧為性。如經  可知。

[0387a15]  經。善男子  (至)  脩行伏忍。

[0387a15]  釋曰。自下第二廣  釋五忍。即分為五。就伏忍中。三賢不同。復分  為三。此即第一釋習種性。於中有五。一明方
便。二菩薩入位。三顯化力。四釋超過。五彰  勝因。此即第一明方便也。言初發相信者。未  入十住十信人也。謂初發心。而未見理。名為
想信。長耳三藏云。習種性前。有三想發心。謂  假想發。輕想發。信想發。假想發者。藉三種  力。一善友力。謂善知識。二行力。謂受律儀。
三法力。謂通別兩力。通謂如來藏。別謂信  等五根。緣此三力。於佛菩提。假起菩提想。求  以自安安他。如聲聞假觀非青青想而能治
惑。此中乖爾。名假想發。此後想想不已。義  當難識。譬如輕毛無所倚著。名輕想發。此  後心路轉明。信珠顯現。名信想發。即入十信
位。故名初發想信也。恒河沙眾生者。顯發心  者多入。位者小。是故經云。譬之魚子。菴羅樹  華。結果甚小。修習伏忍者。即修十信。為伏
忍方便。故瓔珞經說。一賢名門。謂初發心。未  上住前。有十恒名字菩薩。常修十心。謂信進  念定。及至願心。又曰十信以前。想心中行者。
是退分善根。若一劫至十劫。修行十信。得入  十住。

[0387b09]  經。於三寶中  (至)  迴向心。

[0387b09]  釋曰。第二正辨入  位。於三寶田。生十種心。就十心中。前五自  利。後五利他。前五心者。信等五根。後五心
者。一施。二戒。三護三寶。四求勝果。名為願  心。五迴求菩提。名迴向心。問瓔珞經。及華嚴  等。所說十住。與此經異。有何意耶。後十住
者。一發心住。二持地住。三修行住。四生貴  住。五方便具足住。六正心住。七不退住。八童  真住。九法王子住。十灌頂住。解云。舊來相
傳。十住二種。一者別相十住。如瓔珞經發  心住等。二者通相十住。謂信心等。以為十住  體。諸位皆行十信心故。是故本業經中。初地
菩薩。百法明門。所謂十信各有十心。即百法  也。今此經中依通相說。故不相違。

[0387b23]  經。是為菩薩  (至)  化眾生。

[0387b23]  釋曰。第三顯其化  力。謂十住菩薩。作銅輪王。王二天下。南西二  方。故言小分化生也。

[0387b26]  經。已超過二乘一切善地。

[0387b26]  釋曰。第四釋超  二乘地。

[0387b28]  經。一切諸佛  (至)  為聖胎也。

[0387b28]  釋曰。第五彰成  勝因。謂諸菩薩長養行者。十心。令成聖胎  故。

[0387c02]  經。復次善男子  (至)  有十心  (或有本云。次第起于慧地。性種性有十心。且依前本)  。

[0387c03]  釋曰。自下第二明性種性。文別有四。一明入  位。二顯位體。三辨攝化。四釋離過。此明入  位。於三忍中居第二位。故言復次。三中第二。
名中伏忍。與前聞慧。隣接而生。即是思數。不  依定水。故名乾慧。即思慧也。今言干者。此  字謬也。故瓔珞經。說有六性。亦名六慧。言六
性者。如前所引。習種性。性種性。道種性。聖  種性。等覺性。妙覺性。言六慧者。聞慧。思慧。  修慧。照寂名性慧。寂照慧。故知干慧。即思
慧也。習已成性。名性種性。有十心者。總標其  數。問善戒經等。習後性前。何故此經。習前性  後。答瑜伽等說。立第八識。分別現行種子
差別。種子為性。現行為習。故彼經說。先性  後習。今此仁王本業經等。不說第八。唯現非  種。初起名習。習以成性。故彼此說。互不相  違。

[0387c19]  經。所謂四意止  (至)  無我也。

[0387c19]  釋曰。第二顯位  體性。文別有三。初明四意止。即四念處。次明  三意止。即三善根。後明三意止。謂三世因
果忍。言四意止者。用慧為體。而言意止者。意  謂心王。由慧力故。令心止住四種境中。故名  意止。身受心法者。辨所觀境也。言不淨苦無
常無我也。正明四觀除四顛倒。所謂觀身不  淨。能除淨倒。觀受是苦。能除樂倒。觀心無  常。能除常倒。觀法無我。能除我倒。

[0387c28]  經。三意止。三善根。慈施慧也。

[0387c28]  釋曰。第二三  善根斷嗔貪痴。此明三種善根。令心止住三  種境。故名三意止。慈是無嗔。施無貪。慧是
無痴。如其次第。除嗔貪痴。薩婆多宗。義如上  說。今依大乘。自有兩釋。一云同薩婆多。無痴  善根。以慧為體。一云離慧以外。別有無痴。如
成唯識等。今此經文。同薩婆多。用慧為體。

[0388a06]  經。三意止。未來果忍也。

[0388a06]  釋曰。第三緣三  世因果忍。謂緣過去。唯因非果。若緣現在。亦  因亦果。望前後故。緣未來世。唯果非因。在
後時故。此亦是慧。忍受前境。故名為忍。

[0388a10]  經。是菩薩亦能化一切眾生。

[0388a10]  釋曰。第三攝  化應知。

[0388a12]  經。已能過  (至)  所不能壞。

[0388a12]  釋曰。第四離過。謂  過我人等者。遠離我見。然彼我見。有眾多名。  謂我人知者見者眾生。如瑜伽有八種。名依
大般若。有十三名。言外道倒想者。六十二見  等。

[0388a17]  經。復次善男子。修行上伏忍。進入平等道。  名為道種性地  (或有本云。復有十道十種性地。旦依前本)  。

[0388a18]  釋曰。第三  釋道種性地。文別有四。一標位總名。二出位  體性。三攝化分齊。四辨勝用。此即初也。謂
入初地。離能所取平等聖道。此與聖道為因  性故。名道種性。

[0388a23]  經。所謂觀色  (至)  解脫忍。

[0388a23]  釋曰。第二別出體  性。文別有三。初明五忍。次顯三忍。後辨二  忍。合成十忍。總釋意云。有情流轉。五蘊為
體。流三界處。尋其根本。不離二諦。故成十  忍。忍謂忍解。然即是慧。前文五忍。從果  立名。由觀五蘊。得五分法身故。後之五忍。從
境立名。尋即可知。此即第一明觀五蘊。得前  五忍。謂觀色蘊。便得戒忍。表無表戒。皆色  蘊故。准此經文。表無表戒。皆是色也。觀識蘊
得知見忍。以了別識與知見慧。義相順故。觀  想蘊得定忍。以彼假想。能入定故。如四無色  由想故得。觀受蘊得慧忍。以依受故。立於四
禪。由依禪故。能發者慧。是故觀受。而得慧  忍。解脫忍者。是解脫身。解脫有二種。一者有  為解脫。即是勝解。二者無為解脫。此明由斷
行蘊所攝煩惱。偏得行蘊所攝勝解。名解脫  忍。於境自在。名解脫故。是故婆沙。及佛地  論。皆說勝解為解脫身。故言觀行蘊得解脫  忍。若廣分別。義如別章。

[0388b13]  經。觀三界因果  (至)  無相忍。

[0388b13]  釋曰。第二釋  三忍。謂觀三界苦得空忍。於苦果上立空義  故。於三界因。得無願忍。以煩惱業為諦因
故。通觀因果。得無相忍。證因果空。證無相  故。又解。觀欲界因果得無願。極可厭故。觀  色因果以得空。離麁法故。依欲色得無相。諸
十相法多分盡故。如是等釋。不可具述。

[0388b20]  經。觀二諦虛實  (至)  得無生忍。

[0388b20]  釋曰。第三明  二諦忍。謂觀俗得無常忍。觀真得無生忍。此  約有為無為。以釋二諦。

[0388b23]  經。是菩薩  (至)  四天下。

[0388b23]  釋曰。第三攝化分  齊。謂道種性。作金輪王。化四天下。又解。是  菩薩十堅心者。結上十忍。

[0388b26]  經。生一切眾生善根。

[0388b26]  釋曰。第四辨其勝用。  義顯可知。

[0388b28]  經。又信忍菩薩所謂善達明行者。

[0388b28]  釋曰。第  二明信忍。文別有四。一標名配位。二明除障。  三明攝化分齊。四明發行種子。此即第一
標名配位。言信忍者。標名。以無漏信。信三寶  苦。故名信忍。言善達明中行者。配位如  下經說。善謂善覺。初地菩薩。現證二空。故名
善覺。達即離達。所謂二地。離犯戒垢。達真俗  境。故名離達。明即明慧。謂第三地。以三慧  光。明諸法故。名明慧。此上三地。五蘊假人。  名為行者。

[0388c09]  經。斷三界色煩惱縛。

[0388c09]  釋曰。第二明除障也。  然此除障。諸教不同。就實正理。如成唯識第  十卷說。謂一切障。二障所攝。煩惱障中。見
所斷種。於極喜地見道初斷。彼障現起。地前  已伏。修所斷種。金剛喻定現在前時。一切頓  斷。彼障現起。地前漸伏。初地已上能頓盡。
令永不行。如阿羅漢。由故意力。前七地中。雖  暫現起。而不為失。八地已上。畢竟不行。所知  障中。見所斷種。於極喜地見道初斷。彼障
現起。地前已伏。修所斷種。於十地中。漸次斷  滅。金剛喻定現在前時。方永斷盡。彼障現起。  地前漸伏。乃至十地。方永斷盡。八地已上。六
識俱者。不復現行。無漏觀心。及果相續。能違  彼故。第七俱者。猶可現行。法空智果起位方  伏。前五轉識。設未轉依。無漏伏故。障不現
起。雖於修道十地位中。皆不斷滅煩惱障  種。而彼麁重。熏漸斷滅。由斯故說。二障麁  重。一一皆有三住斷義。雖諸住中皆斷麁重。
而三位顯。是故偏說。然此經文。且依此品。地  前伏忍。而伏非斷。信忍三地。說斷三界色  煩惱縛。順忍三地。能斷三界心等煩惱。無生
忍地。亦釋三界心色等習。至寂滅忍。佛菩  薩斷三界心習。即此下文受持品說。初地斷  貪。二地斷嗔。三地斷癡。四地斷見。五地斷
疑。六地斷三界集因集果。七地斷三界習因  業果。八地觀心心寂滅。九地滅心心相。十地  證一切法解脫。住金剛臺者。為顯諸地勝劣
差別。就障麁重。說貪嗔等。非就實義。所以  者何。就實正理。如前所說。煩惱障中。見所  斷種。見位永斷。修所斷種。要至金剛一剎那
中。方能頓斷。若所知障。地地別斷。故知煩  惱障中。位位斷者。就麁重說。然此所說色心  煩惱。自有兩釋。一云從境得名。若緣色者。名
色煩惱。若緣心者。名心煩惱。或可從喻得名。  色心相望。色麁心細。是故麁惑。名色煩惱。其  細惑者。名心煩惱。色心習者。就習氣中。若麁
習氣。但言色心煩惱。若微細者。名色心習。問  習氣以何為體。解云。舊相傳說。二障種子  若麁易斷。名為正使。細而難斷。名為習氣。
慈恩三藏。依瑜伽等說。習氣無堪任性。亦  名麁重。謂由二障種子力故。所引有漏五蘊  上有無堪任性。與所依蘊。非一非異。無別體
性。故言非異。斷不斷別。故言非一。然此麁  重。無體性故。不能別得擇滅法無為。而  斷位者。且加煩惱障中。見所斷種。唯有一
品。所引習氣。有無量品。若依二乘。從七方  便。漸斷習氣。乃至羅漢。入無餘依隨所依捨。  若迴心者。至菩薩見道無間道時。斷見所斷
種。所引習氣。解脫道時。方能斷盡修所斷種。  乃至菩薩金剛心時。方能斷盡所引習氣。至  妙覺位。解脫道中。方能斷盡。若廣分別。如成
唯識記。問若爾如何此經等云。於諸地中。斷  貪嗔等。又菩薩地。說二障種。有三位斷。如何  會釋。解云。如上所引。成唯識論第十卷說。
由此道理。本業瓔珞上卷所說。三賢菩薩。伏  三界煩惱麁業道。麁相續果。亦不起麁。是見  道。喜忍伏三道業道。離忍伏人中業道。明
忍伏六天業道。焰忍伏諸見業道。勝忍伏疑  見業道。光忍伏心因業道。無生忍伏果業道。  不動忍伏色因業道。光忍伏心因業道。寂滅
忍伏心色二習業道。無垢忍伏習果道。習前  已斷。而果不敗亡。是故佛子三賢。名為伏斷。  喜忍已上。亦伏亦斷一切煩惱。覺忍現時。法
界中一切無明。頓斷無餘。亦顯諸位勝劣異  故。擬宜而說。非實正理。設有餘教異此說。  亦應准此。若廣分別。具如別章。

[0389b17]  經。能化  (至)  無量功德。

[0389b17]  釋曰。第三攝化分齊。  謂初地百佛國。二地千佛國。三地萬佛國。所  現化身。三地差別。准上應知。又現神通。無量
功德差別。謂初地神通。動百佛國。二地千  佛國。三地萬佛國土也。

[0389b22]  經。常以十五心為首。

[0389b22]  釋曰。第四明發行種  子。文別有三。初總標。以十五心為首。次列十  五心。後總結。此即總標。十五心為發行本  種。

[0389b26]  經。四攝法  (至)  三解脫門。

[0389b26]  釋曰。第二列十五  心。謂四攝等四門功德。便成十五心功德也。  言弘願。如瓔珞經說。願一切眾生。度苦斷
集。證滅修道。名四弘願。具說如彼。

[0389c01]  經。是菩薩從善地  (或有本云。從善覺地至)  根本種子。

[0389c01]  釋  曰。第三總結。應知。

[0389c03]  經。又順忍菩薩  (至)  現法。

[0389c03]  釋曰。第三順忍。  文別有三。初標名配位。次明除障。後顯攝化  分齊。此即初也。順無生忍觀。名為順忍。言
見勝現法者配位。見謂炎慧。即第四地。得道  品見。故名為見。勝即難勝。是第五地。難有  二義。一勸難化眾生。心無垢難。二所化
不從。心無垢難。能退二難。於難得勝。名難勝  地。言現法者。即是第六現前地十二緣觀。恒  現在前。名現前地。

[0389c12]  經。能斷  (至)  煩惱縛。

[0389c12]  釋曰。第二明其除障。  謂此位中。斷緣心煩惱繫縛。名心煩惱縛。或  望前位色煩惱麁顯。此位中心煩惱細。故喻
於心。所言等者。等心所也。

[0389c16]  經。故現一身  (至)  化眾生。

[0389c16]  釋曰。第三攝化分  齊。謂現一實身。於十方佛國中。現無量通化  眾生。或可於十方國。各現一化身化眾生。
故言一身。問何故信忍現百身等。此順忍中。  但言一身。解云。信忍明其化身。故說多身。此  說實身。故說一也。問菩薩身。一時到十方不。
答有兩說。一云能到。不思議故。一云不到。實  身不可在多處故。雖有兩釋。且依後說。

[0389c24]  經。又無生忍  (至)  觀慧。

[0389c24]  釋曰。第四明無生忍。  文別有三。初標名配位。次明除障。後明攝  化分齊。言無生忍者。諸說不同。有說名遍
計所執。名為無生。無自體故。或說遍計所執。  及圓成實。皆名無生。如解深密瑜伽論。或  說三性皆名無生。謂本性無生。自然無生。惑
苦無生。如成唯識等言。所謂遠不動慧者。  配位。七地名遠行。至功用心最後邊故。八地  名不動相用煩惱不能動故。九地名觀慧。四  無礙解。化有情故。

[0390a05]  經。亦斷三界心色等習煩惱。

[0390a05]  釋曰。第二明  除障也。謂於前位。已斷色心煩惱。今此位中  所斷微細。名心色等習。

[0390a08]  經。現不可說  (至)  神通。

[0390a08]  釋曰。第三攝化分  齊。如經可知。

[0390a10]  經。復次寂滅忍。

[0390a10]  釋曰。第五辨寂滅忍。文別  有四。一標名配位。二辨其除障。三約諦辨  異。四無緣下。所化分齊。前中有三。初標名。
次讚用。後配位。此即標名。若依本記。寂是  定。滅是慧。依定發慧。滅諸漏故。名寂滅忍。  一云。離諸法相。究竟真如。名為寂滅。緣彼境  智。名寂滅忍。

[0390a17]  經。佛與菩薩  (至)  入金剛三昧。

[0390a17]  釋曰。第二讚  用。言金剛者。自有二義。一能斷智。名為金  剛。能斷一切諸煩惱故。今此經。依此而說。
二所斷惑。名為金剛。性強難斷。似金剛故。  故新翻般若。名為能斷金剛。惑可金剛。亦  屬能斷。由此義故。佛與菩薩。同用此忍。

[0390a23]  經。下忍行中行  (至)  薩般若。

[0390a23]  釋曰。第三配  位。薩婆若。此云一切智。

[0390a25]  經。共觀第一義諦。

[0390a25]  釋曰。第二辨其除障。文  別有三。初明觀境。次辨除障。後顯二道差別  之相。此即初也。謂佛菩薩。同觀真如第一義
諦。問此位同觀。有勝劣不。若有勝劣。本業經  中。何名等覺。若無勝劣。如何瑜伽。八復次釋  勝劣差別。答云。諸說不同。一云。緣真即無
勝劣。若緣俗境。勝劣不同。故經與論。互不相  違。一云。據實勝劣不同。故涅槃云。十地菩  薩。聞見佛性。於如來地。眼見佛性。具說如。
彼又瑜伽論十四五曰。所見月光喻二位。故  知二位定有勝劣。而言等者。等斷一障。故說  為等。慈恩三藏。意從後釋。

[0390b08]  經。斷三界心習。

[0390b08]  釋曰。第二正辨除障。於前  位中。已斷色心二種麁習。今此位中。亦斷色  心二種細習。為顯所斷最微細故。但名心  習。

[0390b12]  經。無明盡相  (至)  為薩婆若。

[0390b12]  釋曰。第三正辨  二道差別相。然釋此文。諸說不同。一云。無  明盡相為金剛盡相者。顯無間道相。據實一
切煩惱皆盡。就根本說。是故但言無明盡相。  即用此相。為金剛盡相。解脫道中。已過無明  盡相。故言無相為薩婆若。若依本記。無明盡
相為金剛者。顯無間道相。謂於此位。有涉  相盡。就根本說。故言無明盡相為金剛盡相。  無相為薩婆若者。顯解脫道。言盡相等者。無
間道時。惑相雖盡。猶有境智異相。故不言無  相。於此位中。盡無明相。亦無境智異相。故  盡相無相為薩婆若。雖有兩釋。且依後釋。

[0390b24]  經。超度世諦  (至)  等法性。

[0390b24]  釋曰。第三約諦辨  異。三賢多住世諦。十地多住真諦。度三賢故。  超世諦。度十地故。超第一義諦。超世諦故非
有。超第一義諦故非無。故為第十一地。薩云  若覺。自有兩說。一云。薩婆若名一切智。薩云  若名一切種智。若依本記。皆翻一切智。言
湛然清淨。常住不變。同真際。等法性者。重釋  薩云若。常住之相。諸說不同。一云。即准此  文。如來常住無生無滅。一云。為相續常。故說  常住。具如三身章。

[0390c05]  經。無緣大悲來化三界。

[0390c05]  釋曰。第四攝化  分齊。文別有二。初標宗略釋。後依宗廣釋。  此即初也。謂一切有情。能化所化。皆不離三
界。大悲是能化之具。眾生是所化之境。薩婆  若是能化之體。大悲有三。一眾生緣。二法緣。  三無緣。初通外道。次通二乘。後唯佛及菩薩。
若廣分別。如智度論二十三。及佛地論第五  等。今佛世尊。以大悲力。化一切眾生。乘一切  智。來化三界。

[0390c14]  經。善男子  (至)  亦不出三界。

[0390c14]  釋曰。自下第二  依宗廣釋。文別有三。初申正理。次三界外下。  破異師說。後大王我言下。引古證今。此即
初也。若依本記。此有四義。一煩惱用。由惑  發業。生三界報故。二生死果。謂所感果。體  屬三界。二十二根中。三無漏根雖非三界。依
三界身。故言不出。三智慧體。謂佛三身所有  智慧。名智慧體化三界處。故言不出四智慧  用。反顯界內有所化生。意明佛智化三界用。
雖名相中有此四義。皆是虛妄。若出三界繫  縛。即見第一義。如理不復見有能化所化也。  今解此文。有其三義。初煩惱及果。體屬三界。
在三界處。故言不出。次辨二十二根。謂三無  漏根。在三界處。眼等五根。及五受根。男女意  命。體屬三界。信等五根。有屬有在。後佛三
身。雖非三界。亦在三界。故言不出。或可三無  漏根。亦後三界九根中起。故說在界。

[0391a02]  經。三界外  (至)  非七佛之所說。

[0391a02]  釋曰。第二破  異師說。文有兩節。初牒彼外計。後指同外道。  謂外疑云。豈不二乘聖者出三界外。若言三
界外無眾生。佛二乘教。何所化耶。由斯計云。  三界外所化眾生。是故世尊破云。三界外有  一眾生界者。吠世史迦外道。大有經中說。非
七佛說。言大有者。彼說六句義。一實。二德。  三業。四大有。五同異。六和合句義。彼說大  有。名大有經。問豈不三界外有變易生死。云
何此經說三界外無眾生耶。答真諦三藏自有  兩釋。一恒解者。據實界外變易生。而此經  中。未明此義。亦無有過。依佛教中。如聲聞藏
四阿笈摩。但說佛身是無常法。未明佛性常  住身義。說佛無常。亦無過失。此亦如是。依佛  教故。二依理釋。隨分別心。計有三界。及三界
外有變易生。皆不稱理。由此斷所計。界外  生死。據實還是不出三界。故大品云。從三界  中出。至薩婆若。以不動故。唯此等經。無別
有情出三界外。即依此意。釋經可知。慈恩三  藏。作如是釋。變易生死。無別業果。即依三界  所有業果。由邊際定。轉勝轉妙。故名變易。三
界門中。隨本業果。即彼界攝。故此經云。出三  界外。無別有情。而諸聖教。互不相違。若廣  分別。義如別章。

[0391a26]  經。大王我常語  (至)  覺薩云若性。

[0391a26]  釋曰。第三  引古證今。若依本記。斷三界者。謂除六識。名  為業諦。斷煩惱者。阿陀那即第七識。說煩
惱淨果報盡者。除阿賴耶。是第八識。說為果  淨。如是三淨。名之為佛。自性清淨。名薩云若  性。此意說云。一切眾生。三種淨者。即名為
佛。由此應知。設得佛果。不出三界。

[0391b04]  經。眾生本業。是諸佛菩薩本所修行。

[0391b04]  釋曰。  第三釋已總結。文別有二。初總結五忍。後辨  位長短。此即總結。如經可知。

[0391b07]  經。五忍中十四忍具足。

[0391b07]  釋曰。第二對十四  忍。辨位長短。謂五忍對十四忍。展轉相攝。尋  即可知。

[0391b10]  經。白佛言  (至)  化眾生。

[0391b10]  釋曰。自下第二正答  利他。兼釋自利。於中有二。先問後答。此即  問也。

[0391b13]  經。佛言從一地  (至)  一切知見故。

[0391b13]  釋曰。此即  第二如來正答。於中有二。先略。後廣。此即  略答。文有三節。初明業所依地。謂從極喜。乃
至法雲。問此文何故但說十地。答地前三賢。  賢而非聖。妙覺一地。已超菩薩。故因位中。隨  勝而答。次簡別二行。一自所行處。謂十地
自所行境。二佛所行境處謂妙覺地所行境  界。前之十地。但了自行所行處。後金剛一  念。通行二處。故下經云。得理盡三昧。同佛
行處。如佛境界。乃至廣說。又如瓔珞經云。佛  子。菩薩爾時住大寂門。乃至過十地解。與佛  同坐。具如彼說。後言一切知見故者。釋成清
淨。謂十地行。本業清淨。皆由知見力所生故。  一云。從初地乃至後佛地。餘如前說。

[0391b27]  經。本業者。

[0391b27]  釋曰。第二廣答本業。文別有三。  初牒。次釋。後是故下結。此即牒也。

[0391b29]  經。若菩薩  (至)  化一切眾生。

[0391b29]  釋曰。自下第二  廣釋十地。即分為十。此即第一釋善覺地。文  分為五。一居土寬狹。二配屬王位。三顯習法
門。四釋地別行。五辨地通業。住百佛國者。  居土寬狹。本記云。國土有三。一說法土。百億  日月。化小乘。二神通土。億億日月。化中乘。三
智慧土。無量世界。化菩薩。今言百佛國土者。  說法土也。言作閻浮四天王者。配屬王位。問  此經意。但取天王。非閻浮提。如何此云作閻
浮四天王耶。答此有兩釋。一云。於四天王中。  但作領閻浮提增長天王。由南勝故。不作餘  王。一云。通作四種天王。就勝方便故。但言
閻浮提王。然此十王。諸教不同。依十地經。初  地菩薩。作閻浮王。二地菩薩。作轉輪聖王。六  欲天中。除四天王。四靜慮中。除第三禪。餘八
處中。如其次第。作八王位。今依此經。六欲天  中。及四靜慮。如其次第。受十王位。除閻浮  王。及轉輪王。言百法門者。第三顯習法門。即
自利行。如上所說。於十信中。一一具行十信。  故言百法門也。言二諦平等心者。第四釋地  別行。謂於初地。創證真如。如實了知真俗一
味。非即非離。非即故化義得成。非離故證法  皆空。言化一切眾生。第五顯地通行。地地  皆用化生為業。下有九地。多作五段。准此應  釋。

[0391c25]  經。若菩薩  (至)  化一切眾生。

[0391c25]  釋曰。第二釋離  達地。文復有五。一千佛國土中。居土寬狹。  二作忉利天王者。配業王位。忉利天者。此  是梵言訛略也。具足應言帝戾那
(此云三)  橙稜  貫  (此云三十)  題婆  (此云天)  寶思惟三藏云。當此三十三  天。三修千法門者。顯習法門。謂十信心。一一
增修一百心故。名千法門。後漸增修。准此  應知。廣如瓔珞經第二卷說。四十善道者。  釋地別行。修十善業。行戒地故。五化一切眾  生者。顯地通行。

[0392a06]  經。若菩薩  (至)  化一切眾生。

[0392a06]  釋曰。第三釋發  光地。文復有五。言炎天者。此云時分。餘文准  上。

[0392a09]  經。若菩薩  (至)  一切眾生。

[0392a09]  釋曰。第四釋炎慧  地。文復有五。兜率天者。此云喜足。道品即  是三十七道品。

[0392a12]  經。若菩薩  (至)  化一切眾生。

[0392a12]  釋曰。第五釋難  勝地。文有五句。言二諦者。即世俗諦。第一義  諦。言四諦者。即苦集滅道諦。言八諦者。諸說
不同。一云。有作無作二種四諦。合說為八。若  依本記。苦苦。壞苦。行苦。分段。變易。善。不善。  正行。名為八諦。顯揚第八。行苦諦。壞苦。苦
苦。流轉。流息  (瑜伽云還滅)  。雜染。清淨。正方便諦  (瑜伽  云正加行)  。名為八諦。解云。如次三苦。流轉生死。流
息涅槃十。三種雜染。斷彼所得清淨無為  即彼能斷。方便聖道。名八諦也。若依瑜伽  第四十六。亦同顯揚。然彼二論。增數門中。
增一至十。廣說如彼。今依十地。十四諦中。後  八種諦。以釋此文。前之六諦即此經中。二  諦四諦。言八諦者。十地經云。覺法自相同相
故。善知相諦。覺法差別故。善知差別諦。覺分  別陰界入故。善知說成諦。覺身心苦惱故。善  知事諦。覺諸道生相續所。善知生諦。畢竟
滅一切熱惱故。善知盡無生智諦。起不二行  故。善知令入道智諦。正覺一切法相故。善知  一切菩薩地次第成就諦。及善知集如來智
諦。以信解力故知。非得一切究竟智故。問經  說九諦。如何言八。答經意欲顯妙覺勝故。  開為二諦。論意欲明同大乘故。合為一數。前
之七諦。通大小故。故今此經依八諦說。

[0392b07]  經。若菩薩  (至)  化一切眾。

[0392b07]  釋曰。第六釋現  前地。亦有五句。准上應知。

[0392b09]  經。若菩薩  (至)  化一切眾生。

[0392b09]  釋曰。第七釋遠  行地。亦有五句。言方便智願智者。不捨眾生。  起法無我。名方便智。由方便力。能作七門攝
眾生事。願力取生。恒為上首。名為願智。即此  願智。當方便智第一門攝。非十度中方便及  願。言七門者。一願力取生。教化餘眾生故。
二說對治。為滅煩惱染及隨煩惱。使寂滅故。  三為滅諸障故。四於大法眾會集故。五見聞  親近。供養修行。生福德故。六轉法輪故。七
所問善釋故。具如十地論第九卷說。

[0392b19]  經。若菩薩  (至)  化一切眾生。

[0392b19]  釋曰。第八釋等  觀地。亦有五句。言雙照方便神通智者。雙  照真俗互不相違。為方便。於入觀中。能發  神通。故名神通智。

[0392b23]  經。若菩薩  (至)  化一切眾生。

[0392b23]  釋曰。第九釋善慧  地。亦有五句。如文可知。

[0392b25]  經。若菩薩  (至)  如佛境界。

[0392b25]  釋曰。第十釋法雲  地。亦有五句。一居土寬狹。如文可知。二配屬  王位。言大靜天王者。色究竟天摩醯首羅天
王。言三界主者。簡三界王故。言三界主。三  脩不可說不可說法門者。顯習法門。四德  理盡下。釋地別行。覺行已滿。名曰理盡。與
佛如來。共斷細障。名同佛行。無明即是三界  本原。此地能盡。名為盡原。若依本記。阿賴耶  識。以此為本原。五教化一切眾生如佛境界  者。顯地通行。

[0392c06]  經。是故  (至)  行淨。

[0392c06]  釋曰。第三總結。文別有  二。初結菩薩業。後結如來業。此即初也。

[0392c08]  經。若十方  (至)  無量眾生。

[0392c08]  釋曰。第二結如來  業。

[0392c10]  經。爾時  (至)  波羅蜜。

[0392c10]  釋曰。自下第二月光偈  讚。於中有三。初大眾供養。次月光正讚。後時  諸下。辨眾得益。此即初也。文有兩節。初香華
供養後合掌聽聞。依十地論。供養有三種。一  者利養供養。謂衣服臥具等。二者恭敬供  養。謂香華幡蓋等。三者行供養。謂修行信戒  行等。此當第二敬供養也。

[0392c17]  經。今於佛前。以偈歎曰。

[0392c17]  釋曰。第二月光正  讚。於中有二。初發起頌文。後以偈正讚。此即  初也。所言偈者。自有二說。一云。偈者竭也。
攝義竭盡。故名為偈。一云。依正梵音。名為  伽他。此云頌而言偈者。是訛略也。然所說  偈。必具四句。梵音鉢陀。此翻為迹。外譬真  如諸象四跡成身。偈亦如是。

[0392c24]  經。世尊導師金剛體。心行寂滅轉法輪。

[0392c24]  釋  曰。自下第二以偈正讚。此中總有二十九行  偈半。大分為三。初一偈半。略歎佛德。次五忍  下。二十五偈。廣歎五忍德。後如來下。有三
偈。歎佛化業。就歎佛德。文別有三。初有半  偈。歎佛自體。即歎佛寶。次有半偈。歎佛說  法。即歎法寶。後有半偈。歎佛攝眾。即歎僧
寶。此即初也。然此頌文。諸說不同。若依本  記。頌初二句。明佛三業。具足五義。一世尊  者。威德具足。二導師者。智慧具足。三金剛
體者。法身具足。四心行寂滅者。解脫具足。五  轉法輪者。化他具足。解云五中金剛體者。歎  法身德。餘之三句。歎受用身。轉法輪者。讚其
化身。三身別相。具如別章。一云。初二句。讚  佛三密。初之一句。讚佛身密。具一切德。眾  所尊重。名為世尊。相好圓滿。引導眾生。名為
導師。其身不壞。猶如金剛。故名金剛體。於後  句中。讚二種密。初之四字。讚其意密。內證真  如。離能所相。故名心行寂滅。後之三字。讚
其語密。遠近同聞。無所壅隔。名轉法輪。若廣  分別。如三密經。

[0393a16]  經。八辨洪音為眾說。時眾得道百萬億。

[0393a16]  釋  曰。第二讚佛說法。文有兩節。初讚妙辨。後讚  德益。言詞巧妙為辨。遠近皆遍曰洪。言八
音者。如梵魔喻經云。佛說法聲。有其八種。一  最好聲。二易了聲。三濡軟聲。四調和聲。五  慧聲。六不誣聲。七深妙聲。八不女聲。又瓔
珞經。有八種聲。謂內外因果。及四無礙聲。即  為八也。又賢愚經。十住斷結經等。亦說八種。  與此不同。恐繁不述。言時眾得道百萬億者。
第二讚眾得益。如經可知。

[0393a26]  經。時六天人皆出家道。成比丘眾菩薩行。

[0393a27]  釋曰。第三歎佛攝眾。謂說法時。六欲諸天。及  人民眾。成出家道。及菩薩行等。問如何六天  有出家眾益。依本記云。出家二種。一心出
家。二形出家。今六欲天。依於佛法。皆出生  死家。故不相違。

[0393b03]  經。五忍功德  (至)  能盡原。

[0393b03]  釋曰。上來略歎佛  德訖。自下第二二十五偈。廣歎五忍。於中有  二。初有一頌。總歎五忍。後佛眾下二十四頌。
別讚五忍。此即初也。文有三節。初之一句。讚  所了法。次有一句。辨能了人。後有二句。顯其  勝劣。此明除佛以外。障未除故不能窮盡。故
不名智但名為忍。唯佛一人。能盡忍源。障已  盡故。

[0393b11]  經。佛眾法海三寶藏。無量功德攝在中。

[0393b11]  釋  曰。自下第二有二十四頌。別讚五忍。文別  有四。一有五偈。歎伏忍。二善覺下五偈。歎信  忍。三炎慧下有四偈。歎順忍。四遠達下有十
偈。合釋無生寂滅二忍。就伏忍中。文別有三。  初有一偈半。頌方便。次有一偈。顯正位。後  二偈半。顯勢力。前中有三初之二句。信所
依境。次有二句。明發信心。後有二句。配屬王  位。此即初也。釋三寶義。具如別章。

[0393b20]  經。十善菩薩  (至)  苦輪海。

[0393b20]  釋曰。第二明其發  心。依本記云。十信菩薩。由發大心。求出三  界。雖未即能永出三界。以能遠離三惡道苦。  是故總言長別三界。

[0393b24]  經。中下品  (至)  鐵輪王  (或有本云寶者謬也)  。

[0393b24]  釋曰。第三配  屬王位。謂十善業道中下品者。得粟散王。若  上品者。得鐵輪王。小王眾多。猶如散粟。從喻
立號。名粟散王。依本業經。十善有三。上品鐵  輪。中品粟散。下品人王。

[0393b29]  經。習種  (至)  四天下。

[0393b29]  釋曰。第二一偈。頌其正位。  謂十住菩薩習種性。作銅輪王。王二天下。十  行菩薩性種性。銀輪王。王三天下。十迴向菩
薩道種性。金輪王。王四天下。言七寶者。輪寶。  主兵臣寶。主藏臣寶。象寶。馬寶。女寶。如意  珠寶。問如是七寶。四種輪王。皆具有不。答皆
悉具有。而勝劣異。故大婆沙三十卷云。諸轉  輪王。力亦不定。王四洲者。有那羅延力  (那羅延者。  此名人種。人與天女和合王而生。根本是人種類。故名人種)
。王三洲者。有代根  伽力。王二洲者。有鉢羅塞建提力  (是大力鬼神是鬼趣攝也)  。  王一洲者。有摩訶路健那力  (此名露形是人中神)  。此四
輪寶。亦有差別。王四洲者。有金輪寶。其量正  等四俱盧舍。王三洲者。有銀輪寶。其量正等  三俱盧舍。王二洲者。有銅輪寶。其量正等二
俱廬舍。王一洲者。有鐵輪寶。其量正等一  俱盧舍。如四輪寶有此差別。應知餘寶亦有  勝劣。謂王四洲者。餘寶最勝。乃至一洲者。  餘寶最劣。

[0393c18]  經。伏忍聖胎  (至)  十賢心。

[0393c18]  釋曰。第三顯其勢  力。文別有二。初之一偈。對佛辨力。後一偈  半。就菩薩辨。前中有二。初之二句。標三伏
忍。後有二句。正讚勢力。此即初也。若依本  記。初句總標三十忍。次句別配三位。言十  信者。即十信位。十止者。即十解位。十堅心
者。即十行位。今解不爾。十信即十解。亦名十  住。十行名十止。十迴向名十堅心。如上已  說。

[0393c27]  經。三世諸佛  (至)  伏忍生。

[0393c27]  釋曰。第二正讚勢  力。如文可知。

[0393c29]  經。一切菩薩  (至)  信心難。

[0393c29]  釋曰。第二對菩薩  辨。於中有二。初標發心。後釋二利。此即初  也。言發心者。顯揚第二。有二發心。一世俗發
心。謂如有一隨智者前。恭敬而住。起增上意。  發誓願言。長老憶念。或言聖者憶念。或者  鄔波柁耶。我如是名。從今日始發無上菩提
心。為欲饒益諸有情故。從今已往。凡我所修  六波羅蜜。皆為證得無上菩提。故我今與諸  菩薩摩訶薩。和合出家。願尊證知。我是菩薩。
第二第三亦復如是。二證法性發心。謂如有  一已過第一劫阿僧祇耶。已證菩薩初極喜  地。已入菩薩定無生位。已如實知無上菩提
方便。已悟自身將近等近大菩提果。解自他  悉平等故。得大乘意。已至不住流轉寂滅。菩  薩道故。得廣大意。由如是故。於大菩提願不
退轉。是證發心。莊嚴第七。發心有四。一信  行發心。謂信地。二淨依發心。謂前七地。三報  得發心。謂後三地。四無障發心。謂如來地。若
依瑜伽七十二。說十種發心。恐繁不述。今此  經文。二發心中。世俗發心。四種發心。當信  行發心。若依本業。在十信位。謂十信心。信
心有十。修百法門。故言行本。或十住中。初發  心住。

[0394a23]  經。若得信心  (至)  初地道。

[0394a23]  釋曰。第二釋自利  行。文別有三。初之二句。明自利行。次有一  句。顯利他行。後一句。雙結二利。此即初也。
言信心者依莊嚴論。此當上品。故彼第七云。  行盡阿僧祇。長信令增長。眾善隨信集。亦具  如海滿。釋云。若諸菩薩行行。盡一阿僧祇劫。
爾時長養於信。方至上品。若准彼文。當十迴  向。今此經文。重讚十住第七不退也。問此種  性菩薩。為如此經。必不退耶。或有退耶。設爾
何失。若言退者。此經所說如何會釋。若言不  退。本業經等。如何會釋。解云。此義兩釋不  同。一龍猛菩薩宗。種性菩薩。決定不退。故金
剛仙論第一卷中。作如此說。然此習種性人。  亦有二種。一者性決定。二者不定。不定者。  未能決定入於性地。乃至初地。容有進退。故
言不定。若遇善知識即不退。若不遇者。退入  外凡及二乘地。或性種性。猶退墮地獄。馬鳴  菩薩起信論中。亦同此說。又樂莊嚴經中說。
性地菩薩。決定不退。是故寶鬘論中。有人問  龍樹菩薩云。地持經中。道性地菩薩。退墮阿  毘地獄。此義云何。龍樹菩薩答言。地持經中。
雖云性地菩薩墮地獄。我不明作如是說。  何以故。不增不減經中。明性地菩薩。畢竟不  墮地獄。又樂莊嚴經中說。性地菩薩。若一
時殺閻浮提眾生。雖有此罪。猶不墮地獄。  若殺四天下。乃至大千世界眾生。亦不墮地  獄。何以故。此人曠劫修行。多供諸佛。功德智
慧。善根純熟。雖造重罪。以福德力故。罪即  消滅。不墮地獄。如熱鐵  鏊  。以一渧水。投之於  上。即自消滅。以此驗知。性地菩薩。不墮地
獄。問若爾者。二經相違。云何會通。解云。地  持經中。道言入者。摧怖地前。令其生懼。速證  初地。非謂實入阿鼻地獄。如十地經中七勸。
勸八地菩薩言。汝莫樂住寂滅。然八地菩薩。  既位出功用。永絕識務。念念無生。運運自進。  豈有樂住寂滅。假勸方進也。欲速入九地十
地乃至佛地。是故加勸。非謂實樂住寂滅。此  亦實如是。實不墮地獄。言其墮者。欲令速  證初地。非謂實墮也。故知性種以上。一向不
退。二慈氏菩薩宗。種性菩薩。亦有退入惡趣。  墮入外凡。如前所引。本業經第一卷云。信想  心中行者。是分善根諸善男子。若一劫二
劫。乃至十劫。修行十信。得入十住。是人爾時  從初一住。至第六住中。若修第六般若波羅  蜜。上觀現在前。後值諸佛菩薩知識所護故。
出到第七住。常住不退。自此七住以前。名為  退分。佛子。若不退者。入第六般若。修行於空  無我主者。畢竟無生。必入定位。佛子。若不值
善知識者。若一劫二劫。乃至十劫。退菩薩  心。如我初會眾中。有八萬人退。如淨目天子。  法才王。舍利弗等。欲入第七住。其中值惡因
緣故。退入凡夫不善惡中。不名習種性人。退  入外道。若一劫。若十劫。乃至千劫。作大邪見  及五逆。無惡不造。是為退相。准此等文。亦有
退者。而樂莊嚴等。說不退者。如本業經。修第  六度。遇善知識。故知種性。有退不退。問十信  位。有不退不。此有兩釋。一云。亦有不退。故
本業經第一卷說。十信第六。名不退心。而與  十住。有差別者。十住第七住。位不退。十信第  六。唯信不退。一云。無不退義。是故此經第六
名施。本業第二自說戒心。由斯十住第六已  前。一向是退。第七住後方名不退。而言十信  第六不退者。譯家謬也。

[0394c28]  經。教化眾生覺中行。

[0394c28]  釋曰。第二顯利他行。  如文可知。

[0395a01]  經。是名菩薩初發心。

[0395a01]  釋曰。第三總結二利。  上來明信不退者。說伏忍位。又解。一切菩薩  已下一偈半。說信忍方便。以莊嚴論說僧祇  末上品信故。於理無違。

[0395a05]  經。善覺菩薩四天王。

[0395a05]  釋曰。自下第二有五  偈。別釋信忍。文別有四。一有兩偈釋善覺地。  二有一偈明離達地。三有一偈。釋明慧地。四
有一偈。斷障分齊。此即第一也。文有七節。一  標名配位。二顯地別行。三化土寬狹。四辨  登一乘。五釋地別名。六顯德具足。七入理不
動。此即第一標名配位。謂初覺生法二空。無  相見道。及三心等。故名善覺。配位如上。

[0395a13]  經。雙照二諦平等道。

[0395a13]  釋曰。第二顯地別行。  依真諦釋。雙觀二義。一入觀見真。二出觀見  俗。出入合說。故云雙觀。慈恩三藏。一時雙
緣。故名雙觀。然此雙觀。略有四種。一方便  雙觀。謂十迴向中。四善根位。於一剎那。緣名  義等。假有實無。假有是俗。實無即真。於中初
習。容有前後。若純熟位。即得雙觀。二證位  雙觀。如即此經。三功用雙觀。謂難勝地。四任  運雙觀。八地以上。今於此中。證位雙觀。

[0395a22]  經。權化眾生遊百國。

[0395a22]  釋曰。第三化土寬狹。

[0395a23]  經。始登一乘無相道。

[0395a23]  釋曰。第四辨登一乘。  然釋此文。諸說不同。一云。就理說一乘。一  云。依行說一乘。具如別章。

[0395a26]  經。入理般若名為住。住生德行名為地。

[0395a26]  釋  曰。第五釋地別名。義謂極喜地。亦名為住。  智住理故。即彼般若。亦名為地。生諸德故。

[0395a29]  經。初住一心足德行。

[0395a29]  釋曰。第六顯德具足。  謂初地一念。具足八萬四千波羅蜜。

[0395b02]  經。於第一義而不動。

[0395b02]  釋曰。第七入理不動。  謂入理時。非分別所動。故名不動。或不退  故。名而不動。

[0395b05]  經。離達開士忉利王  (至)  無無無生無二照。

[0395b05]  釋  曰。第二此一頌文。釋離達地。文有三節。初標  名配位。次化土寬狹。如經可知。後顯地別行。
言離達開士忉利王者。標名配位。離犯戒垢。  達照一味真如。故名離達。即當三十三天王。  言現形六道千國土者。辨土寬狹。言無緣等。
者第三顯土別行。釋此經文。諸說不同。一  本記云。上句明境淨。下句明智淨。言無緣者。  依他假緣空無相。分別假相空。第三諦者。
真實性空。解云。除遣三性。存三無性也。言無  無者。是無分別性。以體無故。言無生者。依他  性空。言無二照者。圓成實性空。然此照言。該
通上二。慈恩三藏云。上句境淨。下句智淨。准  同前釋。言無緣者。生無自性。性體即依他。無  自在天等為緣生故。言無相者。相無自性。性
即所執相。以無自體。為其性故。言第三諦  者。勝義無自性性。真如為體。而無所執。真空  相故。釋能淨智。准前應知。

[0395b23]  經。明慧空照  (至)  變化生。

[0395b23]  釋曰。第三有一偈文。  釋明慧地。文有三節。初標名配位。次化土寬  狹。如經可知。後顯地別行。言忍心者。即是
能觀之智。言無二者。謂離有無二相。即用無  二。為第三諦。言出有者。出三界有。言入無  者。離分段有。入變化生。變化生者。即是變
易生死也。如何得知第三地中。出有入無。  變化生即是變易生死。解云。如顯揚論。變易  生死。亦名變化。又第三地。即施戒修中。修定
地。由邊際定力。受變易生。故知第三地。受變  易生。

[0395c05]  經。善覺  (至)  無遺照。

[0395c05]  釋曰。第四有一偈。明斷  惑分齊。謂上善覺離達明慧三位菩薩。能斷  三界色煩惱縛。所以者何。執三界色為實有
故。下有半頌。釋斷所由。以彼菩薩。還觀三界  身口色上法性。第一真如。無遺照故。方能斷  也  (或有本云。無唯照者謬也)  。

[0395c11]  經。炎慧妙光  (至)  空有了。

[0395c11]  釋曰。自下第二  有四偈。釋順忍。於中有二。初有三偈。正明行  位。後有一偈。明斷惑分齊。前中有三。初有一
偈。明炎慧地。次有一偈。明勝慧地。後有一  偈。明法現地。此明炎慧地。即十地中。第四  炎慧地。文別有三。初標名配位。次化土寬狹。
後顯地別行。炎慧妙光者。第一標地別名。道  品慧光。斷所知障。如炎燒薪。法喻雙舉。名為  炎慧妙光。於十度中。行精進度。名大精進。配
王攝土。如經可知。顯別行中。言實智緣寂方  便道者。略開二智。謂一實根本智。唯緣寂  靜真如。二後所得方便智。通緣真俗。故今
且舉方便道。不辨所緣。下句重釋二智。達無  生者。釋上實智。照空有了者。釋後得智。通照  真俗。

[0395c26]  經。勝慧  (至)  入無間。

[0395c26]  釋曰。第二偈。明勝慧  地。文別有三。初標名配位。次化土寬狹。後顯  地別行。言勝慧者。即難勝地。真俗二智。難合
能合。故名難勝。今此經意。了知真俗。及第一  義。能了知故。名為勝慧。自達明了。不由他  力。故名勝慧。配位分齊。如經可知。言空空
諦觀。至入無間者。第三顯地別行。本記釋  云。就真諦門空有二義。一者人空。二者法空。  故曰空空諦觀。或可有無皆空曰空空。雖
有無相。名無二相。俗諦門中。變化六道。無細  不入。故言入無間。

[0396a08]  經。法現開士自在王。

[0396a08]  釋曰。第三有一偈。釋  第六地。文別有三。初標名配位。次顯地別行。  後化土分齊。言法現者。是第六地。緣生空觀
法。現在前故。名為法現。即六天中。他化自在  天王也。言無二無照至大智光者。顯地別  行。真即是俗。俗即是真。故言無二。或可離有
無相。故言無二。無能所證。故言無照。內證生  法兩空。故言達理空。具足能證真俗二諦。及  第一義。故言三諦現前大智光。化土寬狹。  如文可知。

[0396a18]  經。炎勝  (至)  迷心惑。

[0396a18]  釋曰。自下第二有一  偈。明斷惑分齊。文別有二。初上半正明斷惑。  後下半釋斷所由。此即初也。炎謂炎慧。勝即
勝慧。法現即是法現。如是三人。起無漏定。皆  離有無二相。及無能取所取相。名無相定。此  上三智。能洗力三界迷心麁惑。理實通斷迷
色心惑。欲顯勝劣。且說迷心。

[0396a25]  經。定慧寂然  (至)  無量報。

[0396a25]  釋曰。第二釋所  由。緣空為境。故言空慧。行相寂靜。無能緣所  緣相。故名無緣觀。前云無相定者。顯所依定。
此句即顯能依觀智。前迷心惑。緣心為境。故  能斷智。還觀心空。無量報者。現所觀境。無量  三界心報。

[0396b02]  經。遠達無生初禪王。

[0396b02]  釋曰。自下第四有十  偈。釋後二忍。於中有三。初兩偈半。別釋下品  無生忍。次等觀下五偈。合釋二忍。後圓智下
兩偈半。釋上品寂滅忍。前中有二。初廣釋行  相。後斷惑分齊。釋行相中。文別有三。初標  名配位。次化土寬狹。後顯地別相。此即初
也。言遠達無生初禪王者。標名配位也。此七  地至功用位。最後邊際。純作真如無生觀。  故名遠達地。如解深密。謂此地中。無缺無
間。證入無相。不同六地暫時現前。又復隣近  第八淨地。具斯二義。名遠行地。

[0396b13]  經。常萬億土教眾生。

[0396b13]  釋曰。第二化土寬狹。  若准前文。言百萬億。略舉大數。故言萬億。

[0396b15]  經。未度報身  (至)  空寂行。

[0396b15]  釋曰。第二顯地別  相。文有五節。一住報時分。謂此地中。受分  段生。唯一身在。故智度論云。七地菩薩。未
捨虫身肉身。或可二十一生中。末後一生。  故言一生。二進入勝位。謂所入地。雙觀二諦。  故言等觀。聖道恒行。故言法流。三始入行
相。此有兩釋。一云。始入第八。任運而起。故  曰無緣。功用不動。猶若金剛。一云。第七初證  無生。離分別相。名曰無緣。其智堅利。名金剛
忍。四不受分段。亦有兩釋。一云。八地已上  永不受。二云。七地當永不受。五依境辨觀。初  句觀真。後句緣俗。亦有兩釋。一云。第八觀第
三諦。離有無相。名無二照。却觀分段二十  一生。作空寂行。一云。第七作二諦觀。大同前  釋。

[0396c01]  經。三界愛習  (至)  獨諦了。

[0396c01]  釋曰。第二斷惑分  齊。然釋此文。諸說不同。一本記云。三界愛習  一句。謂三界愛。皆須如理。不復別見。故言
順道定。遠達一句。別前未證見如如。故言獨  了。一一類。諸師依十地經。共作此釋。有愛佛  習。不違道定。故名順道定。如是愛習。遠達正
士。獨能解了。而此段文。不辨斷惑。今解不  爾。此文正明斷惑分齊。所以知然。如諸位中。  理應合釋斷惑分齊。故知此文正明斷惑。今
依二經。釋此文意。一十地經云。此遠行地。不  名有煩惱者。一切煩惱不行故。貪求如來智  慧未滿足故。不名無煩惱者。此經亦爾。愛佛
智慧。習未斷故。名順道定。遠達正士。獨諦  了者。諦謂諦實。前之六地。但斷煩惱。未斷習  氣。故今第七。名獨諦了。二依解深密經。與
前少異。謂從初地乃至十地。由故意力。起煩  惱故。無染污相。於自身中。不生苦故。無有過  失。於有情界。能斷苦因。有無量功德。以此三
義故。此經言順道定。而言三界愛習者。彼云  麁重。此云愛習。其義一也。

[0396c21]  經。等觀菩薩二禪王。

[0396c21]  釋曰。第二五偈。合釋  二忍。文別有二。初有四偈。別釋三品。後有一  偈。斷惑分齊。前中有三。初一偈平。釋等觀
地。次一偈文。釋慧光地。後一偈半。釋灌頂  位。就等觀中。文別有四。一標名配位。二顯  其勝用。三化土寬狹。四顯地別行。此即第一  標名配位。

[0396c28]  經。變生法身無量光。

[0396c28]  釋曰。第二顯其勝用。  謂於此地。受變易生。名為法身。證法性如所  生身故。名為法身。惑諸功德所依止故。稱
為法身。放無量光。照諸國土。

[0397a03]  經。入百恒土化眾生。

[0397a03]  釋曰。第三化土寬狹。

[0397a04]  經。圓照三世恒劫事。

[0397a04]  釋曰。第四有三句。顯  地別行。有其三義。初句照俗。次句重釋。後句  照真。此即初也。依本記云。道前為過去。道
中為現在。道後為未來。

[0397a08]  經。返照樂虛無盡源。

[0397a08]  釋曰。第二句。重釋圓  照三世。依本記云。言返照者。返照過去地前  之事。言樂虛者。緣現在樂。虛而不實樂。言無
盡源者。照知未來道後。不可盡其源。

[0397a12]  經。於第三諦常寂然。

[0397a12]  釋曰。第三明其照真。  謂第八地。觀智寂然。照智真如。第三諦也。

[0397a14]  經。慧光開士  (至)  一念了。

[0397a14]  釋曰。第二一偈。釋  慧光地。文別有三。初標名配位。次化土寬狹。  如文可知。後顯地別行。謂此地中。得四辨故。
雖在真如無為空行。而恒沙佛。三藏聖教。一  念能了。

[0397a19]  經。灌頂菩薩四禪王。

[0397a19]  釋曰。第三一偈半。釋  灌頂位。文別有三。初標名配位。次化土寬  狹。後顯地別行。此即初也。言灌頂者。華嚴經
第二十七云。譬如輪王太子。成就王相。取四  大海水。灌子頂上。即名為灌頂大王。菩薩亦  如是。受職時。諸佛以智水。灌是菩薩頂。名灌
頂法王。是名菩薩入大智慧職地。

[0397a26]  經。於億恒土化群生。

[0397a26]  釋曰。第二化土寬狹。  如文可知。

[0397a28]  經。始入金剛  (至)  常湛然。

[0397a28]  釋曰。第三顯地別  行。文有四節。一明勝用。謂金剛一念。斷障已  了。或可照境已了。二辨度生。謂三十生中。一
生未盡。三顯品數。位在下忍。四辨入位。謂解  脫道。即成妙覺。

[0397b04]  經。等慧  (至)  一切盡。

[0397b04]  釋曰。第二一偈。斷惑分  齊。於上等觀慧光灌頂三品。除前緣心。無明  習盡。謂無間道現在前時。無明習相故煩惱  等。一切皆盡。

[0397b08]  經。圓智無相  (至)  無極悲。

[0397b08]  釋曰。第三有兩偈  半。明妙覺位。文別有二。初正讚三德。後第一  義下。重讚其德。前中有四。一標名配位。謂圓
滿智。緣無相故。名為無相。或可智用離能所  緣故。名為無相。二盡生分位。謂三十生盡。  於一切境。齊等而覺。名等大覺。此上二句。讚
智德也。三證大無為。謂有餘無餘二種圓寂。  不可破壞。如金剛藏。此之一句。讚斷德也。四  具大慈悲。謂盡生死。具無極悲。此顯恩德。窮  未來際。故言無極。

[0397b18]  經。第一義諦  (至)  妙智存。

[0397b18]  釋曰。第二有一偈  半。重讚其德。文有三節。初之二句。就境讚  智。次有二句。就位讚德。後有二句。約時讚
德。此即初也。謂內證真諦。非分別所動。故  言常安隱。窮生死俗源。盡涅槃真性。成妙覺  智。故妙智存。

[0397b24]  經。三賢十聖  (至)  居淨土。

[0397b24]  釋曰。第二就位讚  德。謂始從三賢。至灌頂位。有漏未盡。言住果  報。唯佛一人。生死報盡。無有漏法。故居淨土。

[0397b27]  經。一切眾生  (至)  居淨土。

[0397b27]  釋曰。第三約時讚  德。謂一切眾生。雖無有始。而有盡時。名  暫住報。唯佛一人。有始無終。名居淨土。

[0397c01]  經。如來三業  (至)  禮三寶。

[0397c01]  釋曰。自下第三讚  佛三業。文別有五。一初二句。總讚三業。二有  一偈。別讚三業。三有半偈。讚說無畏。四有半
偈。讚能動地。五有半偈。讚佛快說。就總讚  中。初之一句。總讚三業。後有一句。顯已歸  禮。言三業德無極者。如前所說。身業堅固。意
業寂靜。口業能說。皆無窮盡。故言無極。由  斯我今敬禮三寶。

[0397c09]  經。法王無上  (至)  無緣照。

[0397c09]  釋曰。自下第二有  一偈。別讚三業。於中有三。初有二句。別讚  身業。譬如大樹覆蓋人眾。如來身力覆蓋亦
然。次有一句。別讚口業。稱理說法。非無義  利。後有一句。別讚意業。其心寂靜。無緣大  悲普照有情。

[0397c15]  經。人中師子  (至)  散金華。

[0397c15]  釋曰。第三讚說無  畏。文有兩即。初之一句。讚說無畏。後有一  句。歡喜供養。

[0397c18]  經。百億萬土  (至)  受妙報。

[0397c18]  釋曰。第四有半偈。  讚能動地。文有兩節。初讚佛動地。後眾受妙  報。

[0397c21]  經。天尊快說  (至)  略難佛。

[0397c21]  釋曰。第五有半偈。  歎佛快說。文有兩節。初句讚佛快說。諸王  後句。申已讚說之意。

[0397c24]  經。時諸大眾  (至)  無量功德藏。

[0397c24]  釋曰。自下第  三。辨眾得益。若依本記。有七種益。即分為  七。此即第一得開慧益。

[0397c27]  經。得大法利。

[0397c27]  釋曰。第二得思慧益。以已思  慧。勝於聞慧。名大法利。

[0397c29]  經。即於座中  (至)  無生忍。

[0397c29]  釋曰。第三得修慧  益。言三趣者。是三惡趣。問如何惡趣能得  修慧益。薩婆多宗。不許惡趣能得修慧。今
大乘宗。亦得修慧。故大雲經。諸畜生等。得定  律儀。

[0398a05]  經。八部  (至)  天上受道。

[0398a05]  釋曰。第四現在安樂  住。言八部阿修羅者。四天王住下。有四阿修  羅王。一羅睺阿修羅。二毘摩質多羅。三波
利。四毘樓闍。須彌山下。又有四大阿修羅。一  陀  [少/兔]  。二富樓魔。三波羅訶。四兜牟樓。

[0398a10]  經。三生  (至)  得入正位。

[0398a10]  釋曰。第五正位。

[0398a11]  經。證聖人性。

[0398a11]  釋曰。第六淨眼位。證聖人性。  四字是二乘所得。

[0398a13]  經。得一切無量報。

[0398a13]  釋曰。第七未來樂住。既  聞聖教。得生報後報無量果也。又云。就得益  中。文別有二。初明總益。謂眾聞法。後即於
下。顯其別益。謂諸天鬼神。乃至人畜地獄。  得初地無生法忍。餘文大同前說。雖有兩說。  且依前說。地獄能得初地無生。不應理故。

[0398a19]  經。佛告諸行得道  (至)  大師子吼。

[0398a19]  釋曰。自下  第三如來述成領解。文別有二。初讚王能說。  後善男子下。讚所說法。前中有二。初讚王能
說。後世尊述讚。二能說中。文有二節。初標所  告眾。後對眾正讚。此即初也。謂聽眾中。天眾  最勝。或得聖果。是實非化。故名得道果。實天
眾言。善男子等者。第二對眾正讚。敘今勝古。  成師子吼。謂於過去龍光佛邊。為第四炎慧  開士。我為第八等觀開士。我今成佛。汝來第  九地。作師子吼。

[0398a29]  經。如是如是乃至知斯事。

[0398a29]  釋曰。第二如來  述成。文有兩節。初讚教稱理。後顯所詮理。此  即初也。王所說教。稱所詮理。教理相應。是
故重言如是如是。言不思議等者。非三賢境。  名不思議。龍樹釋云。言語道斷。心行處滅。世  親等云。心言路絕。其義一也。非十地境。名不
可度量。此即校量難勝功德。是故唯佛與佛。  乃知斯事。

[0398b08]  經。善男子  (至)  不可思議。

[0398b08]  釋曰。第二讚所說  法。文別有三。初正讚所說。次善男子。是十四  法門下。讚用勸修。後時諸眾中下。大眾供養。
就正讚中。文別有三。初釋不可思議。次善男  子下。釋不可度量。後我今下。釋唯佛乃知。就  不思議中。文復有三。初標宗略說。次外人徵
詰。後世尊廣釋。前中有四。一總標其數。謂十  四般若。二別敘屬當。謂地前三忍。地地三品。  成三十忍。三二藏分別。謂一切行藏者。前十
三忍。一切佛藏者。上寂滅忍。由此二種攝諸  功德。名之為藏。四結不思議。如是二藏。名不  可思議。

[0398b20]  經。何以故。

[0398b20]  釋曰。第二外人徵詰。依何義故。  行藏佛藏。皆不思議。

[0398b22]  經。一切諸佛  (至)  是中化。

[0398b22]  釋曰。自下第三。依  宗廣釋。文別有二。初唯就佛藏。明不思議。次  一切眾生下。合釋二藏。明不思議。此即初也。
然此文。自有兩說。一云。是中生。是中滅。是  中化者。法身無像。為物故形。以王宮現生。雙  林託滅。隨感應故。所以化也。無生無滅無化
者。其用彌寂。故體無生滅化也。無自他者。彼  己兩亡第一無二者。境智俱絕。非化非不化  者。談其大寂非化。據其大用非不化。非無無
相者。有無相對。若有有可有無。若有無可有  有。今明有無俱無。故言非無無相。無來去者。  明去來相絕。故中論云。已來亦無來。未來亦
無來。離已來未來。來相不可得。已去亦無去。  未去亦無去。離已去未去。去相不可得。今釋  此文。於中有二。初就化身。即相無相。明不思
議。後逐難重釋。前中復二。初立三相。後遣三  相。此即初也。是中生者。明智德。是中滅者。  辨斷德。是中化者。顯恩德。此約化身。作如是
釋。或可通依受用法身。釋上生等。如理應  思。

[0398c13]  經。而無生無滅無化。

[0398c13]  釋曰。第二遣生等三  相。約相無自性。故說無生等三相。

[0398c15]  經。無自他  (至)  無去來。

[0398c15]  釋曰。第二逐難重釋。  雖云無化。其相難知。故重釋之。於中有二。先  法後喻。法有五義。展轉相釋。一無自他者。釋
上無化。既無自他。如何有化。二第一無二者。  釋無自他。第一義中。無自他二故。三非化非  不化者。釋上無二。謂化是能化。不化是所化。
能所俱非。故第一義。無有二也。四非無者。遣  無。前已遣有。便撥為無。同惡取空。故言非  無。五無相無來去者。雙遣有無。所言相者。是
有無相。來者有相。去者無相。今此般若。雙遣  有無。故言無相。無來去也。

[0398c26]  經。如虛空故。

[0398c26]  釋曰。第二舉法同喻。

[0398c27]  經。一切眾生  (至)  行空故。

[0398c27]  釋曰。自下第二合  釋二藏。明不思議。文別有二。先釋。後結。釋  中有二。初人法相對。辨不思議。後境智相對。
辨不思議。前中有二。初明人空。後明法空。此  即初也。文有兩節。初以三義。辨我相空。後煩  惱下。就我眾名。以辨人空。此即三義以辨空
相。言三義者。一無生無滅。二無縛無解。三  非因非果。非不因果。言無生無滅者。諸說不  同。一云。無生無滅。即是總句。謂一切眾生。
皆有生死。名為生滅。雙遣死生。故言無生無  滅。一云。無生者遣常見。彼計我生而不滅故。  無滅者遣斷見。彼計我滅而不續故。言無縛
無解者。自下別釋。既無眾生。說誰名為有縛  有解。故智論五十一縛脫品云。五眾無縛無  脫。若畢竟空。無有作者。誰縛解。凡夫人法。
虛誑不可得故非縛。聖人法。畢竟空不可得  故非解。乃至云菩薩住是道中。諸煩惱不牽  墮凡夫中。故言不縛。不以諸無漏法破煩惱。
故言不解。具說如彼。真諦解云。人空真如。非  煩惱所縛。亦非智慧所了。空無所得故。言非  因非果者。雙遣。衛世師外道。計我為作者。說
名為因。僧佉外道。計我為受者。名為果。故言  非因非果。言非不因果者。依俗理。非無因果。  言煩惱下。就我眾名。以辨人空。於中有二。初
煩惱者。出能執法。所謂我見煩惱。我人等惱  亂行者。故名煩惱。後我人等者。辨所執我。  有眾多名。於中有二。初辨我五名。一我。二
人。三知者。四見者。五受者。後我所等者。辨  我所空。謂前五種我。皆有我所。謂第一我所。  乃至第五受者所。總標五種。故言我所空。所
遣法體。通攝三受。所謂苦受名苦苦。樂受名  壞苦。捨受名行苦。是故三受。通名苦受。即此  三受。皆有為行。同是我所遣法。故言一切苦  受行苦故也。

[0399b03]  經。一切法集  (至)  寂然空故。

[0399b03]  釋曰。第二明法  空也。有其五句。一一切法集者。標名辨假。謂  一切法集故名假。二幻化五陰者。舉喻出體。
如幻五陰非人故。名為法假。三無合無散者。  顯法別相。諸說不同。一云。五陰成身。名為  合。後離散時。名為散。雙遣二相。故言無合無
散。由無分別智。不住於生死。故名無合。常起  大悲。故不入於涅槃。故言不散。五法同法性  者。攝妄歸真門。一切諸法。皆用如為性。

[0399b12]  經。法境界空  (至)  如虛空故。

[0399b12]  釋曰。第二境智  相對。辨不思議。於中有二。初辨境空。後釋智  空。前中有二。先法。後喻。法中有二。初法境
界空者。明總空相。謂一切境。無不空者。後空  無相不轉等者。釋其別空。文有三節。初明法  空。次無三寶者。通於人法二空。後無聖人六
道者。明人空也。初言空者。空三昧境。言無相  者。無相三昧境。無十相故。言不轉者。是無願  三昧境。以苦集染。不可轉為無漏淨故。如上
三境。皆非顛倒。非如幻化。是虛妄故。次言無  三寶者。雙顯人法二空。後言無聖人者。明能  化空。言六道者。辨所化空。言如虛空故者。第  二舉喻。喻法空相。

[0399b25]  經。般若無知  (至)  照相故行道。

[0399b25]  釋曰。第二智  空。於中有三。初法。次喻。後合。法中有二。初  遣知等六相。比度名智。推求言見。歷境稱行。
籌慮名緣。招果名因。領納名受。如是六相。悉  皆是空。後釋遣所由。故言不得一切照相。故  行道相。

[0399c02]  經。斯行道相如虛空故。

[0399c02]  釋曰。第二舉法同  喻。

[0399c04]  經。法相如是  (至)  無心得。

[0399c04]  釋曰。第三總合。法  相如是者。合上六種空相。言何可有心得。無  心得者。有心是分別。無心是無分別心。如何
有心得。無心得。或可何可有心得者。遮有心  得。其境皆空。如何有心得無境也。無心得者。  許無心得。謂以境空故。無分別心。能得空  也。

[0399c11]  經。是以般若  (至)  行而行。

[0399c11]  釋曰。第二結上四  義。文有四節。一人中行不可得。以生空故。二  法中行不可得。以法空故。三境中行不可得。
所緣空故。四解中行不可得。能緣空故。

[0399c15]  經。是故般若  (至)  不可思議。

[0399c15]  釋曰。第三雙結二  藏不可思議。文別有二。初依智總結。後就人  別結。此即初也。

[0399c18]  經。而一切諸菩薩  (或有本云諸佛菩薩至)  亦不可思議。

[0399c18]  釋  曰。第二約人明不思議。文別有二。初明菩薩  無境而行。亦不思議。後明諸佛如幻境中。  行化眾生。亦不思議。或先結後文佛菩薩藏。
後結前文佛藏不思議。

[0399c23]  經。善男子  (至)  如海一滴。

[0399c23]  釋曰。自下第二挍  量歎勝。釋上不可度量。謂王所說般若功德。  如大海水。灌頂菩薩。說其功德。如海一滴。故
知般若功德。不可思議。問灌頂菩薩。其位勝  王。如何說德不及月光。解云。就位而論。王即  不及菩薩。今佛加護。王勝菩薩。

[0399c29]  經。我今略述  (至)  一切眾生。

[0399c29]  釋曰。自下第三。釋  上唯佛能知。文有三節。初明今佛說法般若  分義功德。次亦為下。明諸佛同說。後三賢下。
明十三開士共說功德。言分義者。說王功德  不可盡故。名為分義。或可三賢十聖。顯所讚  也。謂即述可月光王。歎三賢十聖無量功德。

[0400a06]  經。善男子  (至)  亦復如是。

[0400a06]  釋曰。第二歎用勸  修。於中有三。初正歎勸修。次何以故者。大王  反徵。後一切佛下。廣釋。前中二。初正歎勸修。
後若一切下。顯無異路。此即初也。謂善男子。  如是十四法門。一切眾生。三乘諸佛。乃至未  來諸佛之所修習。

[0400a12]  經。若一切諸佛  (至)  無有是處。

[0400a12]  釋曰。第二顯  無異路。如文可知。

[0400a14]  經。何以故。

[0400a14]  釋曰。第二大王反徵。

[0400a15]  經。一切佛  (至)  無異路故。

[0400a15]  釋曰。第三廣釋。文  別有三。初標正路。次是故下。示其正路。後是  人超過下。舉果歎勝。此即初也。唯有此門。更  無異路。

[0400a19]  經。是故一切  (至)  圓覺忍者。

[0400a19]  釋曰。第二示其  正路。謂無異路故。應依上十四忍門。應當修  學。

[0400a22]  經。此人超過  (至)  現身得報。

[0400a22]  釋曰。第三舉果  歎勝。有二利益。一超諸苦難。二現身得報。謂  得聖果等。

[0400a25]  經。時諸眾中  (至)  十四正行。

[0400a25]  釋曰。自下第三  大眾供養。文別有三。初菩薩香華供養大眾。  說十四正行。次十八梵天下。諸天供養。受持
讀誦。後無量鬼神下。明鬼神修行般若。文顯  可知。

[0400b01]  經。佛告大王  (至)  眾生相可化。

[0400b01]  釋曰。自下第  二。答第三問。無倒化生。文別有三。初牒前  問。次佛正答。後時諸無量下。時眾得益。此即
初也。謂佛牒前第三問。假實門中。何相眾生  可化。

[0400b06]  經。若以  (至)  真行化眾生。

[0400b06]  釋曰。第二如來正  答。文別有二。初略答。後廣釋。此即初也。謂  以如幻之身者。是能化菩薩。見幻化者。是所
化如幻。此如幻者。自有兩釋。一云。能化所  化。皆是依他。而非實故。說之如幻。如阿毘達  磨經。八喻顯依化。一云。無故如幻。因緣所
生法。皆是空故。說之如幻。如諸般若下。答文  中。皆准此釋。

[0400b14]  經。眾生後  (至)  異木石。

[0400b14]  釋曰。自下第二廣中  有二。初明所化如幻。後大王若菩薩下。明能  化如幻。就所化中。文別有二。先釋。後一切幻
化下。總結如幻。就正釋中。釋七種假。即分  為七。言七假者。一法假。二受假。三名假。四  相續假。五相待假。六緣成假。七因生假。此即
第一明法假。文別有二。初正明法假。後大王  凡夫下。凡聖取境。勝劣差別。前中有二。初明  本識能生色心。後後眾生根本下。色心成陰
界等。前中有三。一明受生識。二生得善下。明  善惡種子識。三初一念下。約時明成眾生色  心。此即初也。言眾生識者。總標諸識。自有兩
釋。一真諦三藏。總立九識。一阿摩羅識。真如  本覺為性。在纏名如來藏。出纏名法身。阿摩  羅識。此云無垢識。如九識章。餘之八識。大同
諸師。二慈恩三藏。但立八識。無第九識。而言  阿摩羅者。第八識中淨分第八。然諸教立識  不定。有處但說六識。不說七八。如諸般若。或
說八識。如金光明等。而諸般若。所說六識。自  有三品。謂上中下。上品細者。名為賴邪。中  末那。下名六識。如是三品。從意根生。故名意
識。言初一念識。異木石者。隨生何處。受生剎  那。初一念識。名正受生識。唯是異熟。自性分  別。異於木石。無強分別。

[0400c09]  經。若生得善識本。

[0400c09]  釋曰。第二明善惡種子  識。就種子識。若具分別。具三熏習。一名言熏  習。二有支熏習。三我見熏習。初一通三性。以
為因緣。能生果法。次有支熏習。唯善惡性生。  善惡趣後。我見唯是染污。此後二種。於所生  果。作增上緣。然第八識。自有三相。一者因
相。是種子識。二者果相。謂受生識。三者自  相。合說二種。以為自相。據實種子具有三  性。就勝說故。不說無記。如是善惡。皆有二
種。一者生得。二者方便。初受生時。但得生  得。而非方便。或可此中且說生得。不說方  便。若依本記。生得善惡者。由有如來藏故。有
避苦求樂之心。此心從本性而有。不由外緣。  故言生得。背理成妄。妄故興惡。惡亦生得。不  由化也。

[0400c24]  經。初一念  (至)  眾生色心。

[0400c24]  釋曰。第三約時辨  成眾生色心。謂由種子。從初一念。至於金剛。  於中生不可說異熟識為本。成眾生色心。問
成眾生具三聚。謂色心及不相應。如何不說  不相應法。解云。依色心上。假立諸不相應。是  假非實。就實說故但說心。又解。大乘諸教不
同。如梁朝攝大乘云。諸有為法。不出色心  (勘密  嚴經。百法論。引經說不相應)  。問諸眾生有本際不。若言有者。  如何經說眾生本際不可知。若言無者。此經
所說。復如何通  (勘不增不減經等)  解云。即依此義。總約  諸宗。所說不同。有其四句。一有始無終。謂彌  沙塞部中。立有時頭眾生。隨緣而有。如真諦
部執記中說。而彼宗中。雖無成文。義說無般  涅槃性。及佛果不滅者。得成初句。二無始有  終。謂如薩婆多宗。及經部。及大乘中定性二
乘。三有始有終。如彌沙塞部宗中。二乘聖者。  入無餘位。四無始無終者。無涅槃性。不定種  性。及菩薩種性。如瑜伽等。餘師所說。不可具
陳。若依本記。有二義。一依理論。不可說煩惱  在前在後。二依教化門。且約受生等。說之為  初。

[0401a16]  經。眾生根本  (至)  身名積聚。

[0401a16]  釋曰。第二色心  成陰界等。文別有二。初明成陰。後大王下。成  十二處等。此即初也。文別有二。初別釋五陰。
後釋蓋名義。謂眾生根本色。名色蓋。亦名色  陰。如後當釋。心名識蓋等。此即開心。以為四  陰。謂受想等。所言蓋者。釋陰名義。舊翻為
蓋。陰覆為義。慈恩三藏。翻之為蘊。蘊是積  聚義。於一一蘊。多法集成。故名為蘊。言身  名積聚者。釋身名義。謂五蘊法。皆名為身  是蘊義。

[0401a26]  經。大王  (至)  生無量色。

[0401a26]  釋曰。自下第二明色  心成十二處等。文別有三。初總明一色生無  量色。次眼所得下。別明所生諸色。後如是一
色下。總結能生色心。此即初也。謂一色法。能  生五塵等色。若具應言此一心法。生一心法。  或無量心。今總略故。但說生識。

[0401b03]  經。眼所得為色  (至)  身得為觸。

[0401b03]  釋曰。第二釋  所生多色。文別有二。初明生五境。後明生五  根。境中有二。初明所造五境。後釋能造四大。
此釋五境。若具應言法處所攝色。或可此經  不明法處所攝色。是故不說。

[0401b08]  經。堅持名地  (至)  輕動名風。

[0401b08]  釋曰。第二能造  四大。如文可知。

[0401b10]  經。生五識處名根。

[0401b10]  釋曰。第二明生五根。謂  四大所造眼等五根。能生五識。故名五根。

[0401b12]  經。如是一色一心  (至)  色心。

[0401b12]  釋曰。第三總結。  一色生十種色。謂五根五境。略而不說法處  色也。一心於十二處。能生意根。於十八界。
能生六識及與意界。而釋中不說者。為存略  故。

[0401b17]  經。大王凡夫  (至)  無量假色法。

[0401b17]  釋曰。自下第  二凡聖取境。勝劣差別。文別有二。初明凡境。  得假非實。後明聖境。得實非假。此即初也。

[0401b20]  經。聖人六識  (至)  一切實法。

[0401b20]  釋曰。第二聖境  得實非假。然此文義意難了。諸說不同。若依  本記。凡夫六識。總相取法。故言得假。聖人分
明取四微等。故言得實。又解。凡夫俗。虛妄六  識。故得世諦假名之法。今解色等五境。皆有  二相。一者自相。即是實有。二者共相。即是
假有。異生五識。同時意識。皆得自相。是現量  故。後念意識。但得共相。是比量故。聖人取  境。亦復如是。今此經意。約麁細門。凡夫所
得。麁乃現量故。但得假境。聖人現量。以極  細故。但言得實。此即假說。

[0401c02]  經。眾生者世諦之名也。

[0401c02]  釋曰。自下第二明  受假。四門分別。即分為四。一二諦分別門。二  有無門。三六趣門。四四姓門。此即第一二
諦門也。如上所說。能成五蘊。名為法假。所  成之人。名為受假。如是受假。二諦門中。是假  法。世諦之名也。

[0401c08]  經。若有若無  (至)  幻化故有。

[0401c08]  釋曰。第二有無分  別門。謂於俗諦門中。有假者故。名之為有。非  實性故。亦說為無。如是受假。世諦假。誑幻故  有。而非實有。

[0401c12]  經。乃至六道幻化眾生見幻化。

[0401c12]  釋曰。第三  六趣門。謂受假三界四生。乃至六道。所成受  假。皆幻化眾生。見幻化。非實眾生。

[0401c15]  經。幻化見幻化  (至)  名為幻諦。

[0401c15]  釋曰。第四四  姓分別門。然釋此文。自有兩釋。一云。幻化見  幻化者。總標能化所化。皆是幻化。婆羅門乃
至名為幻諦者。雙顯能化所化。皆具四姓。神  我有情。具足色心。皆名幻諦。一云。言幻化  者。標能化人。見幻化等。乃至名為幻諦。皆是  所化。

[0401c22]  經。幻諦法  (至)  無義名。

[0401c22]  釋曰。第三釋名假。文  別有二。初明佛前無名。後大王下。明如來立  名。前中有三。初明世諦無名義名。次明幻法
無名無體。後明三界六道皆無名字。此即初  也。謂幻諦法者。即世諦也。言無佛出世前等  者。佛未出時。無能說名字。亦無所說義名  字。

[0401c29]  經。幻法幻化  (至)  無體相。

[0401c29]  釋曰。第二明幻法  無名無體。謂幻法有幻化用。如是體用。皆無  名字。亦無體相。如空化等。

[0402a03]  經。無三界  (至)  六道名字。

[0402a03]  釋曰。第三釋三界  六道。皆無名字。如文可知。

[0402a05]  經。大王是故  (至)  六道名字。

[0402a05]  釋曰。第三如來  立名。文別有三。初世尊立名。次結名非一。後  指事重釋。此即初也。謂佛未出。無諸名字。是
故世尊。為諸眾生。說諸名字。

[0402a09]  經。是名無量名字。

[0402a09]  釋曰。第二結名非一。如  文可知。

[0402a11]  經。如空法  (至)  色法。

[0402a11]  釋曰。第三指事重釋。謂  無量名字者。如說成眾生身。有其七名。一者  空法。是空界色。二明四大。即分為四。三明心
法。謂六識心。及心所有法。四色法。謂五根五  境。法處所攝色。如是名字。其類非一。

[0402a16]  經。相續假法非一非異。

[0402a16]  釋曰。自下第四明  相續假法。文別有三。一標宗。二反釋。三順  結。此即初也。如本記云。一是常見。前後是
一。無滅義故。異是斷見。前後各異。無續義  故。故說其相非一非異。

[0402a21]  經。一亦不續。異亦不續。

[0402a21]  釋曰。第二反釋一  異之失。一亦不續。無續義故。異亦不續。條然  別體。無續義故。

[0402a24]  經。非一非異。故名續諦。

[0402a24]  釋曰。第三順結可  知。

[0402a26]  經。相待假。名一切名相待。亦名不定相待。

[0402a27]  釋曰。第五釋相待假。文別有二。初標二種。一  者相避相待。或名決定相待。如一切法。展轉  相待。二相奪相待。亦名不定相待。如一尺物。
或長或短。所望別故。言長奪短。言短奪長。故  本記云。一切相待。即是相避相待。一法待一  切故。不定相待。即相奪相待。如丈尺等。有
云。正相待者。如說有無等。或色對眼。聲對耳  等。不定相待者。傍相待。如五境展轉相待  等。

[0402b07]  經。如五色等法。有無一切等法。

[0402b07]  釋曰。第二  指事辨正相待也。

[0402b09]  經。一切法皆緣成假成眾生。

[0402b09]  釋曰。第六釋  緣成假。謂五陰為緣成假眾生。或可五陰為  緣。成假眾生。故名緣成假問若爾。受假有何
別耶。解云。緣成攝受假。受假不能攝緣成  假。

[0402b14]  經。俱時因果  (至)  三世善惡。

[0402b14]  釋曰。第七因生  假。謂同時因果。如說現行熏種子。種子生現  行等。即是俱時因果。種子自類相生等。即是  前後因果門。

[0402b18]  經。一切幻化。是幻諦眾生。

[0402b18]  釋曰。就所化中。  文別有二。先釋。後結。上來已釋所化如幻訖。  此即第二結成所化如幻也。

[0402b21]  經。大王  (至)  為若此。

[0402b21]  釋曰。此即第二結成能  化皆幻化。

[0402b23]  經。時有無量  (至)  不可說德行。

[0402b23]  釋曰。第三明  時眾得益。文別有三。初明得伏忍。謂即三賢。  次得空無生忍者。得二種忍。所謂空及無生
忍。一一皆通在於十地。後乃至等者得地門。  謂聞教力。能得初地乃至十地所有德行應  知。

仁王經疏中卷  (本)

仁王經疏卷中  (末)

西明寺沙門圓測撰

二諦品第四

[0402c06]  將釋此品。略有二義。一釋品名。二正釋文。釋  品名者。諦有二種。一者世諦。謂有為法。從緣  而生。假而非實。故名世諦。二者真諦。實相真
如。本生清淨。實而非假。故名真諦。或言世  俗。及勝義諦。世謂隱  覆  。俗謂麁顯。謂色心  等。麁顯現法。隱  覆  勝義。世即是俗。故名世
俗。是持業釋。勝謂勝智。義即境義。謂真如  理。是勝智之境義。故名勝義。是依主釋。皆名  諦者。如瑜伽說。諦有二義。一如所說相。不捨
離義。二由觀此故。到究竟處。故名為諦。如是  總名二諦品者。此帶數釋。於此品中。辨二諦  義。故名二諦品。

[0402c18]  經。爾時  (至)  有世諦不。

[0402c18]  釋曰。第二依文正釋。  就內護中。文別有三。初觀空品。明自利行。次  教化品。明利他行。後二諦品。明二護所依。上
來已釋前二行訖。即此第三二護所依。若依  本記。於一品內。大分為三。一問答分別。二  諦不二。二白佛言下。問答分別說法不二。三
白佛言下。問答法門不二。今解即分為五。初  三同前。第四大王七佛下。讚經功德。第五大  王此經下。讚名勸持。就初門中。先問後答。問
中有三。初兩徵。次雙難。後總結。此即初也。  謂王兩徵。謂第一義諦中為有世諦耶。為無  世諦耶  (不者無也)  將欲設難。故作兩徵。

[0403a01]  經。若言無者  (至)  智不應一。

[0403a01]  釋曰。第二雙難  有無。先無後有。然此二難諸說不同。依本記  云。若言無者。凡夫智不應二謂真及俗。若
言有者。聖人智即不應一。謂第一義諦智。  據理論之。不一不二。若定唯一。凡夫見俗。  亦見真故。即應成聖。若依本業經佛母品。有
其二問。一問一二。二問有無。答有四重。彼  云。二諦法性。為一為二。為有為無。下佛答  云。佛子二諦者。世諦有故不空。無諦空故不
有。二常爾故不一。聖照空故不二。有佛無  佛。法界不變。法常清淨故不二。諸佛還為凡  夫故不空。無無故不有。空實故不一。本際不
生故不二。不壞假名諸法相故不空。諸法即  非諸法故不有。法非法故不二。非非法故不  一。具說如彼。

[0403a16]  經。一二之義其事云何。

[0403a16]  釋曰。第三總結可  知。

[0403a18]  經。佛告大王  (至)  一義二義。

[0403a18]  釋曰。第二世尊  正答。文別有二。初世尊略答。後七佛下。廣釋  前難。略中有三。初讚問有因。次略示義端。後
勸發三慧。此即初也。謂王曾問過去七佛。故  今能問一二之義。言過去七佛者。一毘婆尸  佛前更說一佛。如次第二毘婆尸。第三式佛。
第四尸棄。第五毘舍。第六拘那含。第七迦葉  (勘)  。又解。毘婆尸第一。釋迦文第七。從多為論。  故云過去七佛。據實釋迦一佛。即是現在。

[0403a27]  經。汝今無  (至)  一義二義。

[0403a27]  釋曰。第二略示義  端。謂汝今無聽。我今無說。謂本記云。有聽有  說。即是不一。無聽無說。即云不一。即是二
諦。一真二俗。不二即是第一義諦。非真非俗。  故名第一義諦。一云不一。即是二諦差別義。  不二即是二諦無差別義。非謂二諦之外。更
立第三諦。雖有兩說。後說為正。不爾應言三  諦品也。有作是難。有說有聽。即為二義。便違  上說。二諦為二。聽說皆是俗諦義故。今解不
爾。欲遮定執真俗一異。故今分別。隨凡情取  二諦定異。隨聖智辨非有差別。非謂聽說別  配二諦。

[0403b10]  經。王今諦聽  (至)  如法修行。

[0403b10]  釋曰。第三勸發  三慧。准上應知。

[0403b12]  經。七佛偈如是。

[0403b12]  釋曰。自下第二廣釋前難。  文別有二。初引七佛偈。以釋一異。後長行中。  申今佛說。以通前難。前中有二。初長行發起。
後正引頌文。此即初也。

[0403b16]  經。無相第一義  (至)  無自無他作。

[0403b16]  釋曰。正引  偈文。有八偈半。大分為三。初有三偈。正申二  諦。次有三偈。釋一異義。正釋王難。後二偈
半。辨世諦虛。結成上義。前中有三。且依本  記。初有一偈。明其二諦體俱本有。次一偈文。  以三假義。辨二諦有無。後一偈文。遣有無相。
以辨二諦。釋初偈中。上半明真本有。謂無相  真如。本來自有。無自者。顯人空。無他者。顯  法空。又釋無自者無我。無他者無我所。一云。
無自者。不從自生。無他者。不從他生。若具應  言不共不無因。為存略故。說初二句。雖有三  釋。意存初說。下半明俗有。謂因緣法。有佛無
佛。本來有之。無自者。有為法上人空理。無他  者。有為法上法空理。更有二釋。准上應知。

[0403c01]  經。法性本無相  (至)  三  假  集假有。

[0403c01]  釋曰。第二  有一行偈。以三假義。立二諦有無。由三假故。  無名相中。作名相說。於中三。初之二句。明真
無義。次有一句。明有義。後有一句。雙結二  諦。皆是假有。言法性本無相者。諸法實性。本  來無相。是真無義。第一義空如者。異名重釋。
亦名第一義空。亦名真如。諸有本有法者。此  明俗諦有義。謂諸有為蘊等諸法。因緣故有。  三假集假有者。雙結二諦皆是假立。言三假
者。本記云。名相依他。二種假故。立俗諦有。  無相無生。一種假故。立真無義。有說一頌。上  半明真。下半明俗。言三假者。法受名假。義如  上說。

[0403c14]  經。無無諦實無  (至)  有無義如是。

[0403c14]  釋曰。第三  有一偈。明亡即不二。存即不一。文別有三。初  之二句。明真無義。次有一句。顯俗有義。後有
一句。雙結有無。言無無諦者。遣名相之有。即  是無義。得無名相之有。亦是無義。雙牒兩無。  故名無無諦。即此二無。實是無也。故言實無。
寂滅第一空者。遣前二無。謂前二無。對有之  無。即安立諦。非究竟理。第二句明非安立諦。  斷惑證滅。故言寂滅。體即一味真如。故言第
一義空。諸法因緣有者。釋俗有義。第四一句。  雙結可知。然此三偈。諸說不同。有云。上來三  行。初一人空。次一法空。第三雙牒二無。故
言無無。有說。初偈出二諦體。次偈釋二諦義。  後偈雙結二諦有無義。一云。顯其二諦有其  三門。一無相因緣二諦門。次偈實假二諦門。  後一偈有無二諦門。

[0404a01]  經。有無本是二  (至)  二諦常不即。

[0404a01]  釋曰。自下  第二有三偈。明一二義。正通王難。文別有三。  初之一偈。理智相對。顯非一二。次有一偈。智
理相對。遣一異執。後有一偈。智理相對。讚入  真義。此即初也。於中上半。舉喻顯法。謂真俗  境。本自恒有。如牛兩角。下半明非一二。聖達
諸法不離真故。隨相立理。有無並故。

[0404a08]  經。解心見不二  (至)  非二何可得。

[0404a08]  釋曰。第二  智理相對。遣二一執。謂無分別智。唯證真故。  不可執為二。所立道理。有無別故。不可執為  一。

[0404a12]  經。於解常自一  (至)  真入第一義。

[0404a12]  釋曰。第三  智理相對。讚入真義。此無二者。一牒上於解  常一義。謂無分別智。證一如來。外無別俗諦。  故言通達。此無二。真入第一義。

[0404a16]  經。世諦幻化起  (至)  因緣故誑有。

[0404a16]  釋曰。自下  第三有兩偈半。辨世諦虛。結成上義。於中有  三。初之一偈。總顯世虛。次有一偈。顯能所化
虛。後有半偈。結觀歸人。就初偈中。初之一  句。顯世諦法。虛如幻起。後有三句。舉喻顯  法。喻有三種。一者空華。二者樹影。三者第三  手
(或有本云三首者謬之也)  然釋此喻。諸說不同。有說。空華  有相無體。喻分別性。樹影託質而起。喻依他  性。第三手。相性並無。譬真實性。是安立故。
遂是世諦。由因緣故。妄執為有。一云。三喻喻  一切法空。故大品等。顯十喻。以說諸法無不  皆空。一云。三喻顯所執空。故解深密云。由所
執性。立三無性。會般若云。一切諸法無自性  者。依相無自性性說。故知不遣依他亦是空。  具如別章。

[0404b02]  經。幻化見幻化  (至)  諦實則皆無。

[0404b02]  釋曰。第二  顯能所化虛。謂幻化見幻化者。皆非實有。故  維摩云。其說法者。無示。其聽法者。無聞無  得。諸說不同。准上應知。

[0404b06]  經。名為諸佛觀。菩薩觀亦然。

[0404b06]  釋曰。第三結  觀歸人。如上所說。一二之義。是佛菩薩之所  觀也。

[0404b09]  經。大王菩薩  (至)  化眾生。

[0404b09]  釋曰。自下第二申  今佛說一二之義。文別有二。初明二義。後佛  及下。釋其一義。此即二義。謂佛告大王。菩薩
摩訶薩。於第一義中。為化眾生。常照二諦。由  般若故。常照真諦。不著生死。異於凡夫。由大  悲故。常照俗諦。不著涅槃。異於二乘。此即二  義。

[0404b16]  經。佛及眾生  (至)  一而無二。

[0404b16]  釋曰。自下第二  釋其一義。文別有三。一能所化以明一義。二  一切法下。境智相對以明一義。後菩薩下。染
淨相對以明一義。就能所中。復分為三。初標。  次徵。後釋。此即標宗。謂略答中。無聽無說。  為一義也。

[0404b22]  經。何以故。

[0404b22]  釋曰。次徵。能所既殊。如何言一。

[0404b23]  經。以眾生空故  (至)  得置眾生空。

[0404b23]  釋曰。第三  釋成一義。隨能所化。俗相雖殊。而空理一。由  斯所化。能化亦空。能所俱空。是其一義。

[0404b26]  經。以一切法空故空空。

[0404b26]  釋曰。第二境智相  對。以明一義。文別有三。初標。次徵後釋。此  即標宗。且依一門。辨一切法。不出境智皆空。  故言空空。

[0404c01]  經。何以故。

[0404c01]  釋曰。徵。境智既殊。空應非一。

[0404c02]  經。般若無相。二諦虛空。

[0404c02]  釋曰。第三成一義。  文別有二。初正釋一義。後般若下。逐難重釋。  此即初也。謂般若對境。無能取所取相故空。
二諦於第一義。無差別故空。是故般若二諦。  一而無二。

[0404c07]  經。般若空  (至)  無他相故。

[0404c07]  釋曰。第二逐難重  釋。所以者何。一切法空相。顯可知。般若空  相。有何差別。是故偏說般若空相。文別有二。
初依諸位。顯體空相。後依佛果。顯用空相。此  即初也。謂般若空。從於生死十二緣生位。乃  至涅槃一切智位。無人相故無自相。無法相
故無他相。即以人法二空。而為體相。

[0404c14]  經。五眼成就時見無所見。

[0404c14]  釋曰。第二謂依  佛果。顯用空相。文別有二。初明無見用。後明  無受用。此即初也。五眼成就時者。總舉五眼。
意取後三。肉天二眼。非般若故。三眼見時。無  能見相。即是空義。

[0404c19]  經。行亦不受  (至)  一切法亦不受。

[0404c19]  釋曰。第二  明無受用。言不受者。不執著義。不受有四。一  行。謂著行。二不行。謂不著行。三非行非不
行。即是無記行。四不受一切法。此明三眼。於  四境中。皆不執著。無執著用。故說為空。此皆  空故。亦是一義。

[0404c25]  經。菩薩未成佛時  (至)  以煩惱為菩提。

[0404c25]  釋曰。  第三染淨相對。以釋一義。文別有三。初標。次  徵。後釋。此即初也。染謂煩惱。是生死根本。
淨謂菩提。為涅槃本。如斯二種。用空為性。以  未悟時。迷菩提性。故為煩惱。至已悟時。覺煩  惱性即是菩提。

[0405a02]  經。何以故。

[0405a02]  釋曰。次徵。謂染淨乖違。如何  成一。

[0405a04]  經。於第一義  (至)  一切法如故。

[0405a04]  釋曰。第三釋  成一義。有其二因。一遮。二表。謂第一義中。  無染淨相。故言無二。一切諸法。皆悉如故。是
一空義。依本記。有九種義。以釋不二。恐繁  不述。

[0405a09]  經。白佛言  (至)  而行諸法相。

[0405a09]  釋曰。自下第二  問答分別說法不二。於中有二。先問。後答。此  即問也。此問意云。若一切法如如中無文字。
云何諸佛。依於文字。行諸法相。

[0405a13]  經。大王  (至)  論議如。

[0405a13]  釋曰。第二如來正答。文  別有二。初明說空。即是利他。後明修空。是自  利空。前中有三。初別明十二部空。次是名味
下。總辨教空。後若取者。顯不行空。言法輪  者。法輪有二。一教。二行。此中說教。以為法  輪。言法本如等者。列十二部經。然十二名。諸
教不同。自有經文。唯梵非翻。如深密解脫經  第三卷。所謂修多羅．祇夜．和伽羅那．伽陀．  憂陀那．尼陀那．阿婆陀那．伊帝憂多伽．闍多
伽．毘佛略．阿浮陀檀摩．憂波提舍。自有經  文。唯翻非梵。如解深密經第三卷。所謂契經．  應誦．記別．諷誦．自說．因緣．譬喻．本事．本生．
方廣．希法．論議．自有經文。梵翻雜用。如法  華第一卷。所謂修多羅．伽陀．本事．本生．未  曾有．因緣．譬喻．并祇夜．優波提舍等。所以
如是諸本異者。諸代翻譯。意樂別故。深密解  脫。與解深密。同本譯別。如是等義。具如別  章。今云法本如等者。一梵音修多羅。此云法
本。釋有二義。一教為理本。二總為別本。二祇  夜。此云重誦。誦前長行。三和伽羅那。此云受  記。受佛記別。四伽陀。此云不誦偈。亦名諷
誦。不誦長行。五憂陀那。此云無問自說。六尼  陀那。此云因緣。亦名調伏。由彼廣明制戒緣  起。故名戒經。七阿婆陀那。此云譬喻。八伊帝
憂多伽。此云法界。亦名本生。界是生義。九闍  多伽。此云本事。十毘佛略。此云方廣  (勘)  。十  一阿浮陀檀摩。此云未曾有。十二憂波提舍。
此云論議。如是十二。皆云如者。如是空義。

[0405b12]  經。是名味句  (至)  一切如。

[0405b12]  釋曰。第二總辨教  空。若依本記。有其四義。故本記云。二結成  有四。一名味句。是應說。二音聲。是正說。三
果報。是能說。四一切如。即是依說。依此真如  理。而說法。實無法可說也。今解不爾。此即第  二總辨教體空。然出教體。諸說不同。有處說
名等為體。有處說聲。有處合說。具如別章。今  依此經。名句文身及聲為體。故前觀空品云。  佛說句文聲。而今所說名味句音聲果者。名
等是假。聲體是實。依實聲上。假立名等。故言  聲果。如是文字記句。皆是如也。

[0405b23]  經。若取文字者。不行空也。

[0405b23]  釋曰。第三不行  空。謂若依文字。不悟如者。如諸部等。不行  空也。

[0405b26]  經。大王如如文字。修諸佛智母。

[0405b26]  釋曰。第二  修空。若依本記。第二修學空有五。第一能  修。第二所修。第三本性。第四如理修。第五結
成。一能修之智。修如如佛母。能生佛故名智  母。二所修正是佛母。即薩婆若。即一切智。有  三義。一眾生性。譬如意珠。所須皆能成就。二
眾生根。譬如清水。影和潤清。如慈悲心。三  眾生智。譬如虛空。於如如不轉不異。性是不  改義。所求竟得。是不改。也根是能生義。能
生慈悲。利益一切眾生。第三明本性以為母。  未得佛時。以當佛為智母。若得佛時。即薩婆  若。是一切智。諸佛未成佛時。名自性。即是隱
為如來藏。後修得佛。解脫道時。性顯為法身。  即薩婆若。覺顯本性。名修者為化。為化能顯  本佛。故名智母。未得為性者。未得時但有本
性。故名性佛性。若道中引出佛性。果即涅槃。  即至果佛性也。未來得通二性。已得唯是涅  槃性。三乘有三種三乘。一乘三乘者。樹王佛
是小中大乘。緣覺中。聲聞小中小。同觀四諦  故。次大乘三乘。一迴向聲聞緣覺。觀如得人  無我空為二。地前菩薩同觀如。得入見無我
空故大若相望者。迴向聲聞緣覺為內。大乘  內。外小中寂靜聲聞緣覺為外。大乘外也。第  三就初地後為三者。初地名見。二地至七地
為修。八地至佛地為究竟地。若取大望小乘。  同觀四諦。皆名為小。若小望大。同緣如如。皆  名為大。據修習雖有三乘。論其本性。皆不生
滅。一切眾生。以此為覺性者。通結本性義。分  為三也。第四如理修者。文言若菩薩無受下。  有五波羅蜜。一無受無分別故波羅蜜。無受
有二。一凡夫不能通達。亦名無受。不受著故。  今菩薩通達。而不受著也。能不受故。二無文  字。無語言波羅蜜。文字假說。理論無也三離
文字無二波羅蜜。四非非文字。無果波羅蜜。  菩薩修解。能離文字。得解脫。此解是果。是非  文字解。此解亦空。故言非非文字。五為修文
字者。明一味波羅蜜故。證真性為最勝。翻波  羅蜜。為究竟最勝也。第五結護佛果。護十地。  護因。護化眾生利他。今解不爾。問答分別
說法不二。文別有初問答分別說法不二。後  大王下。依上說法。修諸智母。上來已釋空訖。  自下第二。修諸智母。文別有三。初廣辨修習。
次三乘下。逐難重釋。後大王下。結修所成。就  廣辨修。文別有二。初明因位智母。後即為薩  波若體者。果之智母。就因位中。文別有二。初
明修性智母。後一切下。明理性智母。如是二  性。能生佛智。故言智母。此即第一明修性智  母。謂從地前。至金剛位。依教空修習。生受用
身一切智果。即是生因。若望法身。即謂了因。  或可如者指示。亦顯十二文字非一。是故重  言如如文字。修諸佛智母者。謂諸位中。所修
諸行。能生諸佛智。故言諸佛智母。

[0406a20]  經。一切眾生性根本智母。

[0406a20]  釋曰。自下第二  明理性智母。謂諸因位。真如佛性。能顯法身  本覺智果。故言性根本智母。即是正因。若望  受用。即是依因。

[0406a24]  經。即為薩波若體。

[0406a24]  顯果智母。謂薩波若。諸  佛智根本。亦名智母。

[0406a26]  經。諸佛未成佛  (至)  已得為薩波若。

[0406a26]  釋曰。此即  第二依時屬當。謂諸佛未成佛。以當佛為智  母。用法身報身為智母。未得為性者。在因位
中。行性理性。以為佛性。已得為薩波若者。至  果位中。法身本覺。報身妙覺。為一切智也。

[0406b02]  經。三乘  (至)  以此為覺性故。

[0406b02]  釋曰。自下第二逐  難重釋。謂前文云。修諸佛智母。或云性根本  智母。其相難解。故今重釋。文別有二。初釋
理性。後菩薩下。重釋。文別有二。初釋理性。  後菩薩下。重釋行性。此即初也。謂前所說性  根本智母者。即三乘身中。理性般若。不生不
滅。自性常住。是故一切眾生。以此為佛性。即  以此文。一切眾生。皆有真如佛性。或可三  乘菩薩。皆名為覺。用此實相般若。為三乘  覺性。

[0406b12]  經。若菩薩  (至)  波羅蜜。

[0406b12]  釋曰。第二重釋行性。  謂前所說。如如文字。修諸智母。而未能顯修  相差別。故今重釋。文有兩節。即初釋如如文
字。後修無脩下。釋修諸智母。謂若菩薩無受  乃至非非文者。名為如如文字。然此四句。  諸說不同。一云。無受者總句。菩薩不執文字。
故言不受。無文字者。下有三句。別釋不受。一  不受無文字。以不執著無文字故。離文字者。  非文字義。若文字應非文字。故作此言。不受
離文字。若非非文字。應非非文字。故作此言。  不受非非文字。一云。不受無文字。不受所執  文字。不受離文字者。不受依他。不受非非文
字者。不受圓成實性文字。修無修文字等者。  釋上修諸佛智母。謂菩薩修行。不作是念。  我是能修文字。為所修者。乃得真性般若波  羅蜜。

[0406b28]  經。大王  (至)  為若此。

[0406b28]  釋曰。第三結修所成。謂  若菩薩。如上修習。能成三答。所謂護佛。護  化。護十地行。

[0406c02]  經。白佛言  (至)  為無量耶。

[0406c02]  釋曰。第三問答分  別。法門不二。若依本記。文別有三。一正明法  門不二。二讚經德。三立經名。就初門中。先
問。後答。此即王問。有其三問。一問根。根有  二。一佛性為根。二道中為根。二問行。即八萬  四千陰入等門。三問法門。有二。一方便法門。
無量隨眾生品修學。二正法門。常修不一不  二。第一問理。第二問行。第三問教也。今解  不爾。即此品內五段中第三問答分別。法門
數量。文別有二。先問後答。此即問也。謂王問  定有邪正定等無量品。眾生有利鈍等。根有  無量。或貪慢等。或迷陰等。無量心行。為彼所
說。諸法觀門。為一為二。為無量耶。

[0406c15]  經。大王  (至)  乃有無量。

[0406c15]  釋曰。第二如來正答。  文別有三。初隨問略答。次若菩薩下。廣釋。後  眾生品品下結。文中有二。初明觀門。後明所
觀法。此即初也。謂所說觀門。非但一二。乃至  無量。

[0406c20]  經。一切法。亦非有相。非非無相。

[0406c20]  釋曰。第二  明所觀法。非唯一二。故說亦言。然釋此文。諸  說不同。有說。亦非有相者。單破有相。非非無
相者。復破有相。依本記云。相不可得。故言非  有相。非非是非無相。彼相者。相與法一。與相  異。般若相與法一。法未成就。誰與相一。若已
成就。即不所相。有云。應作四句。謂非有相。  非無相。非非有相。非非無相。為存略故。且說  初後。今解。准上有三句。一非有相。若爾應是
無相。故言非無相。若爾非應是非無相。故言  非非無相。今舉初後。准顯中句。故但二句。

[0407a02]  經。若菩薩  (至)  第一義諦也。

[0407a02]  釋曰。自下第二  廣釋。文別有三。初依二諦。顯諸法相。次依三  諦。顯諸法相。後就三假。辨諸法空。此即初
也。謂若菩薩。觀眾生一二是俗諦。不見一二  是真諦。今明俗即真故。言一二者。是第一義  諦也。

[0407a08]  經。大王若有若無者。即世諦也。

[0407a08]  據實有無。  即是俗諦。非有非無。即是真諦。今正顯俗。故  言有無者即世諦也。或可有者色諦心諦。無  者空諦。

[0407a12]  經。以三諦攝一切法。

[0407a12]  釋曰。自下第二就三  諦以明諸法。文別有三。初明三諦攝一切法  次列三諦名。後引說證成。此即初也。

[0407a15]  經。空諦色諦心諦。

[0407a15]  釋曰。第二列三諦名。言  三諦者。一空諦。謂第一義諦。二色諦。謂五根  等。三心諦。謂眼等六識。二諦門中。初一是
真。後二是俗。若廣分別如本記。

[0407a19]  經。故我說一切法不出三諦。

[0407a19]  釋曰。第三引  說證成。

[0407a21]  經。我人  (至)  一切法空。

[0407a21]  釋曰。第三依三假以  明空相。我人知見。名假故空。五受陰。受假  故空。一切法法。假故空也。

[0407a24]  經。眾生品品  (至)  非二法門。

[0407a24]  釋曰。第三結答。  本記云。理論非一非二。俗乃無量者不然。本  問有三。為一。為二。為無量。皆依俗義。

[0407a27]  經。大王  (至)  無二二無別。

[0407a27]  釋曰。自下第四讚  經德。文別有三。初明七佛同說。勸眾受持。次  是經下。明多佛同說。讚經勸持。後況復下。依
今佛說。勸眾受持。此即初也。文有二節。初明  同說。後汝等下。勸眾受持。

[0407b03]  經。是經功德  (至)  不可窮盡。

[0407b03]  釋曰。第二多佛  同說。勸眾受持。文顯可知。故不繁述。

[0407b05]  經。況復  (至)  得佛不久。

[0407b05]  釋曰。第三依今佛說。  勸眾受持。文別有二。初勸眾受持。後時眾得  益。此即初也。

[0407b08]  經。時大眾  (至)  十地性。

[0407b08]  釋曰。第二時眾得益。  若依本記。三空者。三假空也。地前觀。大空  者。登地也。或可三空者。空無相無願。

[0407b11]  經。大王  (至)  般若波羅蜜。

[0407b11]  釋曰。第五讚名勸  持。文別有三。初標名勸持。次重讚異名。後舉  喻勸持。此即初也。

[0407b14]  經。是經復有  (至)  一切眾生身。

[0407b14]  釋曰。第二重  讚異名。名有四種。一護國。二法藥。三護舍。  四護身。

[0407b17]  經。即此般若  (至)  亦復如是。

[0407b17]  釋曰。第三舉喻勸  持。文別有三。初法說。次舉喻。後汝等下。舉  法同喻。

仁王經疏中卷  (末)

[0407b22]  元久二年朱明四月十日書寫了。

[0407b23]  同月十一日交點已了。

[0407b24]  傳領  [((嘹-口)-小)-日+酉]  海

[0407b25]  傳領覺聽

[0407b26]  唐招提寺五室住侶宗祐

* * *

【經文資訊】大正藏第 33 冊 No. 1708 仁王經疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
