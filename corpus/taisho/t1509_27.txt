大智度論釋初品大慈大悲義  第四十二  (卷二十七)
聖者龍樹造

後秦龜茲國三藏鳩摩羅什譯

[0256b13]  【經】

[0256b13]  「大慈大悲，當習行般若波羅密。」

[0256b13]  【論】

[0256b13]  大  慈、大悲者，四無量心中已分別，今當更略說。

[0256b15]  大慈與一切眾生樂，大悲拔一切眾生苦；大  慈以喜樂因緣與眾生，大悲以離苦因緣  與眾生。譬如有人，諸子繫在牢獄，當受
大罪；其父慈惻，以若干方便，令得免苦，  是大悲；得離苦已，以五所欲給與諸子，是  大慈。如是等種種差別。

[0256b20]  問曰：

[0256b20]  大慈、大悲如  是，何等是小慈、小悲，因此小而名為大？

[0256b22]  答曰：

[0256b22]  四無量心中慈、悲名為小，此中十八不  共法次第說大慈悲名為大。

[0256b23]  復次，諸佛心中  慈悲名為大，餘人心中名為小。

[0256b24]  問曰：

[0256b24]  若爾  者，何以言「菩薩行大慈、大悲」？

[0256b25]  答曰：

[0256b25]  菩薩大  慈者，於佛為小，於二乘為大，此是假名為  大；佛大慈、大悲真實最大。

[0256b27]  復次，小慈，但心念  與眾生樂，實無樂事；小悲，名觀眾生種種  身苦心苦，憐愍而已，不能令脫。大慈者，念
令眾生得樂，亦與樂事；大悲，憐愍眾生苦，  亦能令脫苦。

[0256c02]  復次，凡夫人、聲聞、辟支佛、菩薩  慈悲名為小，諸佛慈悲乃名為大。

[0256c03]  復次，大  慈，從大人心中生，十力、四無所畏、四無礙  智、十八不共法大法中出；能破三惡道大  苦，能與三種大樂：天樂、人樂、涅槃樂。

[0256c06]  復次，是  大慈遍滿十方三世眾生，乃至昆虫，慈徹  骨髓，心不捨離。若三千大千世界眾生墮  三惡道，若人一一皆代受其苦，得脫苦
已，以五所欲樂、禪定樂、世間最上樂自恣  與之，皆令滿足，比佛慈悲，千萬分中不及  一分。何以故？世間樂欺誑不實，不離生死  故。

[0256c13]  問曰：

[0256c13]  法在佛心中一切皆大，何以故但  說慈悲為大？

[0256c14]  答曰：

[0256c14]  佛所有功德法應皆大  故。

[0256c15]  問曰：

[0256c15]  若爾者，何以但說慈悲為大？

[0256c15]  答  曰：

[0256c16]  慈悲是佛道之根本。所以者何？菩薩見眾  生老病死苦、身苦心苦、今世後世苦等諸苦  所惱，生大慈、悲，救如是苦，然後發心求阿
耨多羅三藐三菩提。亦以大慈悲力故，於  無量阿僧祇世生死中，心不厭沒；以大慈悲  力故，久應得涅槃而不取證。以是故，一
切諸佛法中，慈悲為大；若無大慈大悲，便早  入涅槃。

[0256c23]  復次，得佛道時，成就無量甚深禪  定、解脫、諸三昧，生清淨樂，棄捨不受；入聚  落城邑中，種種譬喻、因緣說法；變化其身，無
量音聲，將迎一切，忍諸眾生罵詈誹謗，乃至  自作伎樂，皆是大慈、大悲力。

[0256c27]  復次，大慈、大  悲：大名非佛所作，眾生名之；譬如師子大  力，不自言力大，皆是眾獸名之。眾生聞佛
種種妙法，知佛為祐利眾生故，於無量  阿僧祇劫難行能行；眾生聞見是事，而名  此法為大慈、大悲。

[0257a03]  譬如一人，有二親友，以  罪事因緣故，繫之囹圄。一人供給所須，一  人代死。眾人言：「能代死者，是為大慈悲。」佛
亦如是，世世為一切眾生，頭目髓腦盡以  布施；眾生聞見是事，即共名之為大慈、大  悲。

[0257a08]  如尸毘王，為救鴿故，盡以身肉代  之，猶不與鴿等，復以手攀稱，欲以  身代之。是時地為六種震動，海水波蕩，
諸天香華供養於王。眾生稱言：「為一小鳥  所感乃爾，真是大慈、大悲！」

[0257a12]  佛因眾生所名，  故言大慈、大悲。如是等無量本生，是中  悉應廣說。

[0257a14]  問曰：

[0257a14]  禪定等諸餘功德，人不知  故，不名為大；智慧說法等，能令人得道，何  以不稱言大？

[0257a16]  答曰：

[0257a16]  佛智慧所能，無有遍知  者；大慈、大悲故，世世不惜身命，捨禪定樂，  救護眾生，人皆知之。於佛智慧，可比類知，
不能了了知；慈悲心眼見、耳聞，處處變化  大師子吼，是故可知。

[0257a20]  復次，佛智慧細妙，諸菩  薩、舍利弗等尚不能知，何況餘人！慈悲相  可眼見、耳聞故，人能信受；智慧深妙，不可  測知。

[0257a23]  復次，是大慈、大悲，一切眾生所愛樂；  譬如美藥，人所樂服。智慧如服苦藥，人多  不樂；人多樂故，稱慈悲為大。

[0257a25]  復次，智慧者，  得道人乃能信受；大慈悲相，一切雜類皆能  生信。如見像、若聞說，皆能信受，多所饒  益故，名為大慈、大悲。

[0257a28]  復次，大智慧名捨相、  遠離相，大慈大悲為憐愍利益相。是憐愍  利益法，一切眾生所愛樂，以是故名為大。

[0257b02]  是大慈、大悲，如《持心經》中說：大慈、大悲有三  十二種，於眾生中行。

[0257b03]  是大慈、大悲攝、相、緣，  如四無量心說。

[0257b04]  復次，佛大慈大悲等功德，  不應一切如迦旃延法中分別求其相。上  諸論議師，雖用迦旃延法分別顯示，不應
盡信受。所以者何？迦旃延說：「大慈大悲，一  切智慧，是有漏法、繫法、世間法。」是事不爾。  何以故？大慈、大悲名為一切佛法之根本，
云何言「是有漏法、繫法、世間法」？

[0257b10]  問曰：

[0257b10]  大慈悲  雖是佛法根本，故是有漏；如淤泥中生蓮  華，不得言泥亦應妙；大慈大悲亦如是，  雖是佛法根本，不應是無漏！

[0257b13]  答曰：

[0257b13]  菩薩未  得佛時大慈悲，若言有漏，其失猶可；今佛  得無礙解脫智故，一切諸法皆清淨，一切煩  惱及習盡。聲聞、辟支佛，不得無礙解脫智
故，煩惱習不盡，處處中疑不斷故，心應有  漏；諸佛無是事，何以故說佛大慈悲應是  有漏？

[0257b19]  問曰：

[0257b19]  我不敢不敬佛，以慈悲心為眾  生故生，應是有漏。

[0257b20]  答曰：

[0257b20]  諸佛力勢不可思  議，諸聲聞、辟支佛不能離眾生想而生慈  悲，諸佛能離眾生想而生慈悲。所以者何？
如諸阿羅漢、辟支佛，十方眾生相不可得，而  取眾生相生慈悲；今諸佛十方求眾生不  可得，亦不取眾生相而能生慈悲。如《無盡
意經》中說，有三種慈悲：眾生緣、法緣、無緣。

[0257b26]  復  次，一切眾生中，唯佛盡行不誑法；若佛於眾  生中取相而行慈悲心，不名行不誑法。  何以故？眾生畢竟不可得故。聲聞、辟支佛，不
名為盡行不誑法；故聲聞、辟支佛，於眾生、  於法，若取相、若不取相，不應難，不悉行  不誑法故。

[0257c03]  一切智能斷一切諸漏，能從一切  有漏法中出，能作無漏因緣，是法云何自是  有漏？

[0257c05]  問曰：

[0257c05]  無漏智各各有所緣，無有能悉  緣一切法者，唯有世俗智能緣一切法。  以是故說一切智是有漏相。

[0257c07]  答曰：

[0257c07]  汝法中  有是說，非佛法中所說。如人自持斗入  市，不與官斗相應，無人用者；汝亦如是，  自用汝法，不與佛法相應，無人用者。無漏
智慧，何以故不能緣一切法？有漏智是假  名虛誑，勢力少故，不應真實緣一切法。汝  法中自說能緣一切法！

[0257c13]  復次，是聲聞法中十  智，摩訶衍法中有十一智，名為「如實相  智」。是十智入是如實智中，都為一智，所謂
無漏智；如十方水入大海水中，都為一味。

[0257c17]  是大慈、大悲，佛三昧王三昧、師子遊戲三昧  所攝。

[0257c18]  如是略說大慈、大悲義。

[0257c19]  【經】

[0257c19]  「菩薩摩訶薩欲得道慧，當習行般若  波羅蜜！菩薩摩訶薩欲以道慧具足道種  慧，當習行般若波羅蜜！」

[0257c21]  【論】

[0257c21]  道名一道，一  向趣涅槃，於善法中一心不放逸，道隨身  念。

[0257c23]  道復有二道：惡道、善道；世間道、出世間  道；定道、慧道；有漏道、無漏道；見道、修道；學道、
無學道；信行道、法行道；向道、果道；無礙道、解  脫道；信解道、見得道；慧解脫道、俱解脫道。  如是無量二道門。

[0257c27]  復有三道：地獄道、畜生  道、餓鬼道。

[0257c28]  三種地獄：熱地獄、寒地獄、黑闇地  獄。

[0257c29]  三種畜生道：地行、水行、空行。

[0257c29]  三種鬼道：  餓鬼、食不淨鬼、神鬼。

[0258a01]  三種善道：人道、天道、涅  槃道。

[0258a02]  人有三種：作罪者、作福者、求涅槃者。

[0258a03]  復有三種人：受欲行惡者、受欲不行惡  者、不受欲不行惡者。

[0258a04]  天有三種：欲天、色  天、無色天。

[0258a05]  涅槃道有三種：聲聞道、辟支佛道、  佛道。

[0258a06]  聲聞道有三種：學道、無學道、非學非無  學道。

[0258a07]  辟支佛道，亦如是。

[0258a07]  佛道有三種：波羅  蜜道、方便道、淨世界道。

[0258a08]  佛復有三道：初發  意道、行諸善道、成就眾生道。

[0258a09]  復有三道：戒  道、定道、慧道。

[0258a10]  如是等無量三道門。

[0258a10]  復有四種  道：凡夫道、聲聞道、辟支佛道、佛道。

[0258a11]  復有四種  道：聲聞道、辟支佛道、菩薩道、佛道。

[0258a12]  聲聞道有  四種：苦道、集道、滅道、道道。

[0258a13]  復有四沙門果道。

[0258a14]  復有四種道：觀身實相道觀受、心、法實相  道。

[0258a15]  復有四種道：為斷未生惡不善令不生  道、為斷已生惡令疾滅道、為未生善法  令生道、為已生善法令增長道。

[0258a17]  復有四種  道：欲增上道、精進增上道、心增上道、慧增上  道。

[0258a19]  復有四聖種道：不擇衣、食、臥具、醫藥，樂  斷苦修定。

[0258a20]  復有四行道：苦難道、苦易道、樂難  道、樂易道。

[0258a21]  復有四修道：一、為今世樂修道，  二、生死智修道，三、為漏盡故修道，四、分別慧  修道。

[0258a23]  復有四天道，所謂四禪。

[0258a23]  復有四種道：  天道、梵道、聖道、佛道。

[0258a24]  如是等無量四道門。

[0258a24]  復  有五種道：地獄道、畜生、餓鬼、人、天道。

[0258a25]  復有五  無學眾道：無學戒眾道，乃至無學解脫知見眾  道。

[0258a27]  復有五種淨居天道。復有五治道。

[0258a27]  復  有五如法語道。復有五非法語道。

[0258a28]  復有五  道：凡夫道、聲聞道、辟支佛道、菩薩道、佛道。

[0258a29]  復  有五道：分別色法道、分別心法道、分別心數  道、分別心不相應行道、分別無為法道。

[0258b02]  復有  五種道：苦諦所斷道、集諦所斷道、滅諦所斷  道、道諦所斷道、思惟所斷道。

[0258b04]  如是等無量五  法道門。

[0258b05]  復有六種道：地獄道、畜生、餓鬼、人、  天、阿修羅道。

[0258b06]  復有捨六塵道，復有六和合  (舊云六種)  道，六神通道，六種阿羅漢道，六地修道，  六定道，六波羅蜜道——一一波羅蜜各各有六
道。如是等無量六道門。

[0258b09]  復有七道：七覺意  道，七地無漏道，七想定道，七淨道，七善人道，七  財福道，七法福道，七助定道。如是等無量七  道門。

[0258b12]  復有八道：八正道，八解脫道，八背捨  道。如是等無量八道門。

[0258b13]  復有九道：九次第  道，九地無漏道，九見斷道，九阿羅漢道，九菩薩  道，所謂六波羅蜜、方便、成就眾生、淨佛世  界。如是等無量九道門。

[0258b16]  復有十道，所謂十  無學道，十想道，十智道，十一切處道，十不善道，  十善道。

[0258b18]  乃至一百六十二道。

[0258b18]  如是等無量道  門。

[0258b19]  如是諸道，盡知、遍知，是為道種慧。

[0258b19]  問  曰：

[0258b20]  般若波羅蜜是菩薩第一道，一相，所謂無  相，何以說是種種道？

[0258b21]  答曰：

[0258b21]  是道皆入一道  中，所謂諸法實相。初學有種種別，後皆同  一，無有差別；譬如劫盡燒時，一切所有，皆  同虛空。

[0258b24]  復次，為引導眾生故，菩薩分別說  是種種道，所謂世間道、出世間道等。

[0258b25]  問曰：

[0258b25]  云  何菩薩住一相無相中，而分別是世間道、  是出世間道？

[0258b27]  答曰：

[0258b27]  世間名但從顛倒憶想、  虛誑二法生，如幻、如夢、如轉火輪，凡夫人  強以為世間；是世間皆從虛妄中來，今亦
虛妄本亦虛妄，其實無生無作，但從內外  六情、六塵和合因緣生，隨凡夫所著故，為  說世間；是世間種種邪見羅網，如亂系相  著，常往來生死中。如是知世間。

[0258c04]  何等是出  世間道？如實知世間，即是出世間道。所以  者何？智者求世間、出世間，二事不可得；若  不可得，當知假名為世間、出世間。

[0258c07]  但為破  世間故，說出世間，世間相即是出世間，更  無所復有。所以者何？世間相不可得，是出  世間；是世間相常空，世間法定相不可得故。
如是行者不得世間，亦不著出世間。若不  得世間，亦不著出世間，愛、慢破故，不共  世間諍。何以故？行者久知世間空、無所有、虛
誑故，不作憶想分別。世間名五眾，五眾  相，假令十方諸佛求之亦不可得：無來處、  無住處、亦無去處。若不得五眾來、住、去相，  即是出世間。

[0258c17]  行者爾時觀是世間、出世間，實  不可見；不見世間與出世間合，亦不見出  世間與世間合；離世間亦不見出世間，
離出世間亦不見世間。如是則不生二  識，所謂世間、出世間。

[0258c21]  若捨世間，不受出世  間，是名出世間。

[0258c22]  若菩薩能如是知，則能為  眾生分別世間出世間道、有漏無漏一切諸  道，亦如是入一相，是名「道種慧」。

[0258c25]  【經】

[0258c25]  「欲以道種慧具足一切智，當習行般若波  羅蜜！欲以一切智具足一切種智，當習行般  若波羅蜜！」

[0258c27]  【論】

[0258c27]  問曰：

[0258c27]  一切智、一切種智，有  何差別？

[0258c28]  答曰：

[0258c28]  有人言：無差別；或時言一切  智，或時言一切種智。

[0258c29]  有人言：總相是一切智，  別相是一切種智。因是一切智，果是一切種  智。略說一切智，廣說一切種智。一切智者，總
破一切法中無明闇；一切種智者，觀種種  法門破諸無明。一切智，譬如說四諦；一  切種智，譬如說四諦義。一切智者，如說苦
諦；一切種智者，如說八苦相。一切智者，  如說生苦；一切種智者，如說種種眾生處  處受生。

[0259a08]  復次，一切法名眼色乃至意法，是  諸阿羅漢、辟支佛亦能總相知無常、苦、空、無  我等；知是十二入故，名為一切智。聲聞、
辟支佛尚不能盡別相知一眾生生處好醜、  事業多少；未來、現在世亦如是，何況一切  眾生！如一閻浮提中金名字，尚不能知，
何況三千大千世界，於一物中種種名字！  若天語、若龍語，如是等種種語言名金，尚  不能知，何況能知金因緣生處，好惡、貴賤，
因而得福、因而得罪、因而得道！如是現事  尚不能知，何況心心數法，所謂禪定、智慧  等諸法！佛盡知諸法總相、別相故，名為  一切種智。

[0259a20]  復次，後品中佛自說：「一切智是  聲聞、辟支佛事，道智是諸菩薩事，一切種  智是佛事。」聲聞、辟支佛但有總一切智，  無有一切種智。

[0259a23]  復次，聲聞、辟支佛雖於  別相有分而不能盡知，故總相受名；  佛一切智、一切種智，皆是真實。聲聞、辟支佛
但有名字一切智；譬如晝燈，但有燈名，無  有燈用。如聲聞、辟支佛，若有人問難，或時  不能悉答，不能斷疑；如佛三問舍利弗
而不能答。若有一切智，云何不能答？以  是故，但有一切智名，勝於凡夫，無有實也。  是故佛是實一切智、一切種智。有如是無
量名字，或時名佛為一切智人，或時名為  一切種智人。

[0259b04]  如是等略說一切智、一切種智  種種差別。

[0259b05]  問曰：

[0259b05]  如經中說：「行六波羅蜜、三  十七品、十力、四無所畏等諸法，得一切智。」何  以故此中說但用道種智得一切智？

[0259b07]  答曰：

[0259b08]  汝所說六波羅蜜等即是道，知是道、行是  道，得一切智，何所疑？

[0259b09]  復次，初發心乃至  坐道場，於其中間一切善法，盡名為道。此  道中分別思惟而行，是名道智；如此經後  說：「道智是菩薩事。」

[0259b12]  問曰：

[0259b12]  佛道事已備故，不  名道智；阿羅漢、辟支佛諸功德未備，何以  不名道智？

[0259b14]  答曰：

[0259b14]  阿羅漢、辟支佛道，自於所  行亦辦，是故不名道智，道是行相故。

[0259b15]  復次，  此經中說聲聞、辟支佛，聲聞中不攝三道  故此中不說。佛道大故，名為道智；聲聞、辟  支佛道小故，不名道智。

[0259b18]  復次，菩薩摩訶薩  自行道，亦示眾生各各所行道，以是故說  名「菩薩行道智得一切智」。

[0259b20]  問曰：

[0259b20]  何等是一  切智所知一切法？

[0259b21]  答曰：

[0259b21]  如佛告諸比丘：「為  汝說一切法。何等是一切法？所謂眼色、耳聲、  鼻香、舌味、身觸、意法。是十二入名一切法。」

[0259b23]  復  有一切法，所謂名、色。如《佛說利眾經》中偈：

「若欲求真觀，　　但有名與色；  
若欲審實知，　　亦當知名色。  
雖癡心多想，　　分別於諸法，  
更無有異事，　　出於名色者。」

[0259b29]  復次，一切法，所謂色、無色法，可見、不可見，有  對、無對，有漏、無漏，有為、無為，心、非心，心相應、
非心相應，共心生、不共心生，隨心行、不隨心  行，從心因、不從心因。如是等無量二法門攝  一切法，如《阿毘曇．攝法品》中說。

[0259c04]  復次，一切法，  所謂善法、不善法、無記法；見諦所斷、思惟所  斷、不斷法；有報法、無報法、非有報非無報法。
如是等無量三法門攝一切法。

[0259c07]  復次，一切法，  所謂過去法、未來法、現在法、非過去未來現  在法；欲界繫法、色界繫法、無色界繫法、不繫
法；從善因法、從不善因法、從無記因法、從非  善非不善非無記因法；有緣緣法、無緣緣法、  有緣緣亦無緣緣法、非有緣緣非無緣緣法。
如是等無量四法門攝一切法。

[0259c13]  復次，一切法，  所謂色法、心法、心數法、心不相應諸行法、無  為法；四諦及無記無為。如是等無量五法門  攝一切法。

[0259c16]  復次，一切法，所謂五眾及無為；  苦諦所斷法，集諦、滅諦、道諦、思惟所斷法，不  斷法。如是等無量六法門攝一切法。

[0259c18]  七、八、  九、十等諸法門。是阿毘曇分別義。

[0259c19]  復次，一切  法，所謂有法、無法，空法、實法，所緣法、能緣法，  聚法、散法等。

[0259c21]  復次，一切法，所謂有法、無法、  亦有亦無法，空法、實法、非空非實法，所緣  法、能緣法、非所緣非能緣法。

[0259c23]  復次，一切法，  所謂有法、無法、亦有亦無法、非有非無法，  空法、不空法、空不空法、非空非不空法，生法、
滅法、生滅法、非生非滅法，不生不滅法、非  不生非不滅法、不生不滅亦非不生非不滅  法、非不生非不滅亦非不不生亦非不不滅  法。

[0259c29]  復次，一切法，所謂有法、無法、有無法、非有  非無法、捨是四句法。空不空，生滅，不生不滅。  五句皆亦如是。

[0260a02]  如是等種種無量阿僧祇法  門所攝諸法，以是無礙智慧盡遍知上諸  法，名為一切智、一切種智。

[0260a04]  問曰：

[0260a04]  一切眾生  皆求智慧，云何獨佛一人得一切智？

[0260a05]  答曰：

[0260a06]  佛於一切眾生中第一故，獨得一切智。如  佛所說：「無足、二足、四足、多足，有色、無色，有想、  無想、非有想非無想等一切眾生中，佛最第
一。」譬如須彌山，於眾山中自然最第一；如  四大中，火最有力，能照能燒；佛亦如是，於  一切眾生中最第一故，得一切智。

[0260a11]  問曰：

[0260a11]  佛  何以故於一切眾生中獨最第一？

[0260a12]  答曰：

[0260a12]  如  先答：「得一切智故。」今當更說：佛自利益亦  利益他故，於眾生中最第一。如一切照中  日為第一，一切人中轉輪聖王最第一，一切
蓮華中青蓮華為第一，一切陸生華須曼色  第一，一切木香中牛頭栴檀為第一，一切  珠中如意珠為第一，一切諸戒中聖戒為  第一，一切解脫中不壞解脫為最第一，一
切清淨中解脫為第一，一切諸諦中空觀  為第一，一切諸法中涅槃為第一，如是等  無量各各第一。佛亦如是，於一切眾生中  最為第一故，獨得一切智。

[0260a23]  復次，佛從初發  意，以大誓莊嚴，一切衰沒眾生欲拯濟  故，盡遍行諸善道，無善不集，無苦不行，皆
集一切諸佛功德。如是等種種無量因緣故，  佛於一切眾生中獨第一。

[0260a27]  問曰：

[0260a27]  三世十方諸  佛亦有是功德，何以故言佛獨第一？

[0260a28]  答曰：

[0260a29]  除諸佛，為餘眾生故言「佛獨第一」，諸佛  第一功德。

[0260b01]  復次，「薩婆若多」者，「薩婆」，秦言一  切；「若」，秦言智；「多」，秦言相。「一切」，如先說名
色等諸法。佛知是一切法一相、異相，漏相、非  漏相，作相、非作相等，一切法各各相、各各力、  各各因緣、各各果報、各各性、各各得、各各失；
一切智慧力故，一切世一切種盡遍解知。  以是故說：「欲以道種智具足得一切智，當  習行般若波羅蜜！欲以一切智具足一切  種智，當習行般若波羅蜜。」

[0260b09]  問曰：

[0260b09]  如佛得佛  道時，以道智得具足一切智、一切種智；今  何以言「以一切智得具足一切種智」？

[0260b11]  答曰：

[0260b11]  佛  得道時，以道智雖具足得一切智、得具  足一切種智，而未用一切種智；如大國王  得位時，境土寶藏皆已得，但未開用。

[0260b15]  【經】

[0260b15]  「欲以一切種智斷煩惱習，當習行般若波  羅蜜！舍利弗！菩薩摩訶薩應如是學般若  波羅蜜！」

[0260b17]  【論】

[0260b17]  問曰：

[0260b17]  一心中得一切智、一切種  智，斷一切煩惱習；今云何言「以一切智具足  得一切種智，以一切種智斷煩惱習」？

[0260b19]  答曰：

[0260b20]  實一切一時得。此中為令人信般若波羅  蜜故，次第差品說；欲令眾生得清淨心，  是故如是說。

[0260b22]  復次，雖一心中得，亦有初、中、  後次第。如一心有三相，生因緣住，住因緣  滅。又如心、心數法、不相應諸行及身業、口業。
以道智具足一切智，以一切智具足一切  種智，以一切種智斷煩惱習亦如是。先  說一切種智即是一切智，道智名金剛三昧；  佛初心即是一切智、一切種智，是時煩惱習
斷。

[0260b29]  「一切智」、「一切種智」相，先已說。

[0260b29]  「斷一切煩惱  習」者，「煩惱」名略說則三毒，廣說則三界九十  八使，是名「煩惱」。

[0260c02]  「煩惱習」名煩惱殘氣，若身  業、口業不隨智慧，似從煩惱起；不知他心  者，見其所起，生不淨心，是非實煩惱，久習
煩惱故，起如是業。譬如久鎖腳人，卒得解  脫，行時雖無有鎖，猶有習在。如乳母衣，久  故垢著，雖以淳灰淨浣，雖無有垢，垢氣猶
在；衣如聖人心，垢如諸煩惱，雖以智慧  水浣，煩惱垢氣猶在。

[0260c09]  如是諸餘賢聖雖  能斷煩惱，不能斷習。

[0260c10]  如難陀婬欲習故，  雖得阿羅漢道，於男女大眾中坐，眼先視  女眾，而與言語說法。

[0260c12]  如舍利弗瞋習故，聞  佛言舍利弗食不淨食，即便吐食，終不復  受請。

[0260c14]  又舍利弗自說偈言：

「覆罪妄念人，　　無智而懈怠，  
終不欲令此，　　妄來近我住！」

[0260c17]  如摩訶迦葉瞋習故，佛滅度後集法時，勅  令阿難六突吉羅懺悔，而復自牽阿難手  出：「不共汝漏未盡不淨人集法。」

[0260c19]  如畢陵迦  婆蹉，常罵恒神為小婢。

[0260c20]  如摩頭婆和吒  跳戲習故，或時從衣枷踔上梁，從梁  至枰，從枰至閣。

[0260c22]  如憍梵鉢提牛業習  故，常吐食而呞。

[0260c23]  如是等諸聖人，雖漏盡  而有煩惱習；如火焚薪已，灰炭猶在，火力薄  故，不能令盡。

[0260c25]  若劫盡時火，燒三千大千世  界無復遺餘，火力大故；佛一切智火亦如  是，燒諸煩惱，無復殘習。

[0260c27]  如一婆羅門，以  五百種惡口，眾中罵佛，佛無異色，亦無異  心；此婆羅門心伏，還以五百種語讚佛，佛
無喜色，亦無悅心；於此毀譽，心色無變。

[0261a02]  又復旃遮婆羅門女，帶杅謗佛，佛無慚  色；事情既露，佛無悅色。

[0261a03]  轉法輪時，讚美之聲  滿於十方，心亦不高；孫陀利死，惡聲流布，心  亦不下。

[0261a05]  阿羅毘國土風寒，又多蒺  [卄/梨]  ，佛於  中坐臥，不以為苦；又在天上歡喜園中夏  安居時，坐劍婆石，柔軟清潔，如天綩綖，亦
不以為樂。

[0261a08]  受大天王跽奉天食，不以為  美；毘蘭若國食馬麥，不以為惡。

[0261a09]  諸大國  王供奉上饌，不以為得；入薩羅聚落，空鉢  而出，不以為失。

[0261a11]  提婆達多於耆闍崛山，推  石壓佛，佛亦不憎；是時羅睺羅敬心讚佛，  佛亦不愛。

[0261a13]  阿闍貰縱諸醉象，欲令害佛，  佛亦不畏；降伏狂象，王舍城人益加恭敬，  持香華纓絡出供養佛，佛亦不喜。

[0261a15]  九十  六種外道，一時和合議言：「我等亦皆是一切  智人。」從舍婆提來，欲共佛論議。爾時，佛以  神足從臍放光，光中皆有化佛；國王波斯
匿亦命之令來，於其坐上尚不能得動，  何況能得與佛論議！佛見一切外道賊來，  心亦無退；破是外道，諸天世人倍益恭敬供  養，心亦不進。

[0261a22]  如是等種種因緣來欲毀佛，  佛不可動；譬如真閻浮檀金，火燒不異，搥  打磨斫，不敗不異。佛亦如是，經諸毀辱誹  謗論議，不動不異。

[0261a25]  以是故知佛諸煩惱習  都盡無餘。

[0261a26]  問曰：

[0261a26]  諸阿羅漢、辟支佛同用無  漏智，斷諸煩惱，習何以有盡、不盡？

[0261a27]  答曰：

[0261a27]  先  已說：智慧力薄，如世間火；諸佛力大，如劫盡  火。

[0261a29]  今當更答：聲聞、辟支佛集諸功德、智慧  不久，或一世、二世、三世；佛智慧、功德，於無  量阿僧祇劫廣修廣習，善法久熏故，於煩惱
習無復餘氣。

[0261b03]  復次，佛於一切諸功德皆已  攝盡故，乃至諸煩惱習氣永盡無餘。何以故？  諸善法功德消諸煩惱故。諸阿羅漢於此
功德不盡得故，但斷世間愛，直入涅槃。

[0261b06]  復  次，佛斷結使智慧力甚利，用十力為大  刀，以無礙智直過故，斷諸結使盡無復  遺餘。譬如人有重罪，國王大瞋，誅其七世
根本，令無遺餘；佛亦如是，於煩惱重賊，誅  拔根本，令無遺餘。

[0261b11]  以是故說：「欲以一切種  智斷一切煩惱習，當習行般若波羅蜜。」

[0261b12]  問曰：

[0261b13]  但斷習？亦除煩惱？

[0261b13]  答曰：

[0261b13]  有人言：斷煩惱及  習俱盡，如先說習盡無餘。阿羅漢、辟支佛  但斷煩惱，不能斷習；菩薩斷一切煩惱及  習，令盡無餘。

[0261b16]  有人言：佛久  已  遠欲。如佛  說：「我見定光佛已來已離欲，以方便力故，  現有生死、妻子眷屬。」

[0261b18]  有人言：從得無生法  忍來，得諸法實相故，一切煩惱及習盡。

[0261b19]  有  人言：佛從初發意來有煩惱，至坐道場，  於後夜時，斷一切煩惱及習。

[0261b21]  問曰：

[0261b21]  如是種  種說，何者為實？

[0261b22]  答曰：

[0261b22]  皆是佛口所說故，無  有不實。

[0261b23]  聲聞法中，佛以方便力故，現受人  法，有生老病、寒熱、飢渴等。無人生而無煩  惱者，是故佛亦應隨人法有煩惱，於樹王
下，外先破魔軍，內滅結使賊；破外內賊故，  成阿耨多羅三藐三菩提。人皆信受：「是人能  為是事，我等亦當學習是事。」

[0261b28]  若言「久來無  煩惱」，若「從然燈佛得無生法忍來斷煩  惱盡」，是亦方便說，令諸菩薩歡喜故。若菩  薩久已斷一切煩惱，成佛時復何所為？

[0261c02]  問  曰：

[0261c03]  佛有種種事，斷結使是一事；餘有淨佛  國土、成就眾生等未具，以具足眾事故名  為佛。

[0261c05]  答曰：

[0261c05]  若爾者，佛言「斷結使是末後身」，  人若都無結使，云何得生？

[0261c06]  問曰：

[0261c06]  從得無生  法忍已來，常得法性生身變化不？

[0261c07]  答曰：

[0261c07]  化  法，要有化主然後能化；若得無生法忍，斷  一切結使，死時捨是肉身，無有實身，誰  為變化？以是故知：得無生已來，不應盡  結使。

[0261c11]  復次，聲聞人言「菩薩不斷結使，乃至  坐道場然後斷」，是為大錯！何以故？汝法中  說：菩薩已滿三阿僧祇劫，後更有百劫中
常得宿命智，自憶迦葉佛時作比丘，名欝  多羅，修行佛法。云何今六年苦行，修邪道  法，日食一麻一米？後身菩薩一日尚不應
謬，何況六年！瞋亦如是，從久遠世時作毒  蛇，獵者生剝其皮，猶尚不瞋，云何最後身  而瞋五人？以是故，知聲聞人受佛義為錯。
佛以方便力，欲破外道故，現六年苦行。  汝言瞋五人者，是為方便，亦是瞋習，非煩  惱也。

[0261c22]  今當如實說：菩薩得無生法忍，煩  惱已盡；習氣未除故，因習氣受及法性生  身，能自在化生。有大慈悲為眾生故，亦為
滿本願故，還來世間具足成就餘殘佛  法故；十地滿，坐道場，以無礙解脫力故，得  一切智、一切種智，斷煩惱習。

[0261c27]  摩訶衍人言  「得無生法忍菩薩，一切煩惱及習都盡」，亦是  錯！

[0261c29]  若都盡，與佛無異，亦不應受法性生身！  以是故，菩薩得無生法忍，捨生身，得法性  生身。

[0262a02]  若言「至坐道場，一切煩惱及習俱斷」，  是語亦非！所以者何？若菩薩具有三毒者，  云何能集無量佛法？譬如毒瓶，雖著甘露，
皆不中食。菩薩集諸純淨功德，乃得作佛；  若雜三毒，云何能具足清淨佛法？

[0262a06]  問曰：

[0262a06]  觀  諸法實相及修悲心故，能令三毒薄，故  能集清淨功德！

[0262a08]  答曰：

[0262a08]  薄三毒，可得轉輪聖  王、諸天王身；欲得佛功德身，無有是事！三  毒斷、習未盡，可得集諸功德。

[0262a10]  復次，「薄」名如  離欲人斷下地結，猶有上地煩惱。又如須  陀洹見諦所斷結盡，思惟所斷未盡，是名
為「薄」。如佛說：「斷三結，薄婬怒癡，名為斯  陀含。」汝若言「薄」，應當是斷。

[0262a14]  以是故，「得無生  法忍時斷煩惱，得佛時斷煩惱習」，是則實  說。

[0262a17]  【經】

[0262a17]  「復次，舍利弗！菩薩摩訶薩欲上菩薩位，  當學般若波羅蜜！」

[0262a18]  【論】

[0262a18]  「菩薩位」者，無生法忍  是。得此法忍，觀一切世間空，心無所著，住  諸法實相中，不復染世間。

[0262a20]  復次，般舟般三  昧是菩薩位。得是般舟般三昧，悉見現在  十方諸佛，從諸佛聞法，斷諸疑網，是時菩  薩心不動搖，是名菩薩位。

[0262a23]  復次，菩薩位者，  具足六波羅蜜，生方便智，於諸法實相亦  不住；自知自證，不隨他語，若魔作佛形  來，心亦不惑。

[0262a26]  復次，入菩薩法位力故，得名  阿鞞跋致菩薩。

[0262a27]  復次，菩薩摩訶薩入是法  位中，不復墮凡夫數，名為得道人；一切  世間事欲壞其心，不能令動；閉三惡
趣門；墮諸菩薩數中，初生菩薩家，智慧  清淨成熟。

[0262b02]  復次，住頂不墮，是名菩薩法位。  如〈學品〉中說：「上位菩薩——不墮惡趣，不生下  賤家，不墮聲聞、辟支佛地，亦不從頂墮。」

[0262b04]  問  曰：

[0262b05]  云何為「頂墮」？

[0262b05]  答曰：

[0262b05]  如須菩提語舍利弗：  「若菩薩摩訶薩無方便心行六波羅蜜，入  空、無相、無作中，不能上菩薩位，亦不墮
聲聞、辟支佛地，愛著諸功德法，於五眾無  常、苦、空、無我取相心著，言是道、是非道，是  應行、是不應行；如是等取相分別，是菩薩頂  墮。」

[0262b11]  何等是「住頂」？如上所說諸法愛斷，於愛斷  法亦復不取，如「住頂義」中說：「若菩薩摩訶  薩行般若波羅蜜時，內空中不見外空，外
空中不見內空，外空中不見內外空，內外  空中不見外空；乃至無法有法空亦如是。」

[0262b16]  復次，上位菩薩得無等等心，亦不自高，知  心相真空，諸有無等戲論滅。

[0262b17]  問曰：

[0262b17]  何以故聲  聞法中名為「正位」，此菩薩法中位但名「位」？

[0262b18]  答  曰：

[0262b19]  若言「正位」亦無咎。所以者何？若言「菩薩  法位」，是則為正。聲聞法中但言「位」，不言「聲  聞位」，以是故言「正位」。

[0262b21]  復次，學聲聞人，無大  慈悲心、智慧不利故，未生厭心，多求諸  法，生種種邪見疑悔。菩薩摩訶薩大慈愍
一切故，多求度脫眾生老病死苦，不求分  別種種戲論；譬如長者有一子，愛之甚重，  其子得病，但求良藥能差病者，不求分別
諸藥名字、取之時節、合和分數。以是故，諸菩  薩從果觀十二因緣，不從因觀——見多者  從因觀，愛多者從果觀。

[0262b29]  諸聲聞人因  邪  位  故有正位；菩薩邪位薄故，但名「菩薩位」。

[0262c01]  問  曰：

[0262c02]  聲聞法中從苦法忍乃至道比忍，名為  正位。如《經》中說：「三惡道中不可得三事，所  謂正位、聖果、漏盡。破戒、邪見、五逆罪等，亦如
是。」從得何法，名為菩薩位？

[0262c05]  答曰：

[0262c05]  發意、修  行、大悲、方便具足，行是四法，得入菩薩位。  如聲聞法中，先具說四種善根：煖法、頂法、忍
法、世間第一法，然後入苦法忍正位。

[0262c08]  問曰：

[0262c08]  修  行皆攝四法，何以故差別為四？

[0262c09]  答曰：

[0262c09]  初發  意雖有修行，不久修故，不名修行；如在  家雖終日不住，不名為行。

[0262c11]  復次，發意時，但  有意願；行時造作，以財與人，受持禁戒，如  是等行六波羅蜜，是名「修行」。

[0262c13]  修行已，以般  若波羅蜜知諸法實相，以大悲心愍念眾  生不知是諸法實相，染著世間虛誑法，受
種種身苦、心苦，是更受「大悲」名故，不名修  行。

[0262c17]  「方便」者，具足般若波羅蜜故，知諸法空；  大悲心故，憐愍眾生；於是二法，以方便力  不生染著。雖知諸法空，方便力故，亦不捨
眾生；雖不捨眾生，亦知諸法實空。若於是  二事等，即得入菩薩位；如聲聞人，於定慧  二法等故，是時即得入正位。是法雖有行，  更有餘名字，不名修行。

[0262c23]  從初發意乃至坐  道場，於其中間所行皆名「修行」，小小差別，  有異名字，為易解故。

[0262c25]  譬如有人初發阿耨  多羅三藐三菩提意，欲度脫一切眾生老病  死等身心諸苦，作大誓莊嚴；功德、慧明二
事因緣故，所願皆滿。是二事有六分修行，名  為六波羅蜜：布施、持戒、忍辱是功德分；精進、  禪定、智慧是慧明分。

[0263a01]  修行六波羅蜜，知是諸  法相甚深微妙，難解難知，作是念：「眾生著  三界諸法，以何因緣令眾生得是諸法相？
當以具足諸功德、清淨智慧，成就佛身三  十二相、八十隨形好，光明具足、神通無量，以  十力、四無所畏、十八不共法、四無礙智，觀應  可度者，說法開化。」

[0263a07]  譬如金翅鳥王，普觀諸  龍，命應盡者，以翅摶海，令水兩闢，取而  食之。佛亦如是，以佛眼觀十方世界五道
眾生，誰應得度，初現神足，次為示其心趣；  以此二事，除三障礙而為說法，拔三界眾  生。得佛力無量神通，假令虛妄猶尚可信，  何況實說！是名「方便」。

[0263a13]  復次，菩薩以般若波羅  蜜知諸法相，念其本願，欲度眾生，作是  思惟：「諸法實相中，眾生不可得，當云何度？」復
作是念：「諸法實相中，眾生雖不可得，而眾生  不知是諸法相故，欲令知是實相。」

[0263a17]  復次，  是實法相，亦不礙眾生。實法相者，名為無  所除壞，亦無所作。

[0263a19]  是名「方便」。

[0263a19]  具足是四法，  得入菩薩位。

[0263a21]  【經】

[0263a21]  「欲過聲聞、辟支佛地，住阿鞞跋致地，當學  般若波羅蜜！」

[0263a22]  【論】

[0263a22]  問曰：

[0263a22]  菩薩入法位時，即已  過聲聞、辟支佛地，住阿鞞跋致地，何以故復  說？

[0263a24]  答曰：

[0263a24]  雖三事一時，諸法各各相，應當次  第讚；如一心中，一時得無漏五根，而各各  分別說其相。

[0263a26]  菩薩入法位時，斷若干結使、  得若干功德，過是地、住是地，唯佛能知；亦  欲引導諸菩薩故，佛種種讚說。如此經始，
佛在耆闍崛山，與五千比丘俱，皆是阿羅  漢，諸漏已盡，所作已辦等。阿羅漢即是漏  盡，漏盡者即是所作已辦等。亦為引導餘
人令心清淨故，種種讚說，無咎。此亦如是，  「入法位」即是「過阿羅漢、辟支佛地，住阿鞞  跋致地」。

[0263b05]  復次，因入法位故，得過阿羅漢、辟  支佛地，住阿鞞跋致地。

[0263b06]  問曰：

[0263b06]  入法位中，過  老病死及斷諸結使、破三惡道等，如先說，  何以但說「過聲聞、辟支佛地」？亦住種種功  德，何以故但說「住阿鞞跋致地」？

[0263b09]  答曰：

[0263b09]  捨諸  惡事，得諸功德，後當次第說及所住功德；  諸法當須次第，不可一時頓說。

[0263b11]  復次，菩薩  初發意時，所可怖畏，無過聲聞、辟支佛地。  正使墮地獄，無如是怖畏，不永破大乘
道故；阿羅漢、辟支佛於此大乘，以為永滅。

[0263b15]  譬如空地有樹，名舍摩梨，觚枝廣大，眾鳥  集宿。一鴿後至，住一枝上，其枝及觚，即時  壓折。澤神問樹神：「大鳥鵰鷲，皆能任持，
何至小鳥，便不自勝？」樹神答言：「此鳥從我  怨家尼俱盧樹上來，食彼樹果，來栖我上，  必當放糞；子墮地者，惡樹復生，為害必大。
以是故，於此一鴿，大懷憂畏；寧捨一枝，所  全者大。」

[0263b22]  菩薩摩訶薩亦如是，於諸外道、魔  眾及諸結使、惡業，無如是畏如阿羅漢、辟  支佛。何以故？聲聞、辟支佛於菩薩邊，亦如
彼鴿，壞敗大乘心，永滅佛業。以是故，但說  「過聲聞、辟支佛地」。

[0263b26]  「住阿鞞跋致地」者，從初發  意已來，常喜樂住阿鞞跋致地；聞諸菩薩  多退轉故，發意時作願：「何時當得過聲聞、
辟支佛地，住阿鞞跋致地？」以是故說「住阿  鞞跋致地」。

[0263c01]  問曰：

[0263c01]  何等是阿鞞跋致地？

[0263c01]  答曰：

[0263c02]  若菩薩能觀一切法不生不滅、不不生不不  滅、不共、非不共。如是觀諸法，於三界得  脫，不以空，不以非空；一心信忍十方諸佛
所用實相智慧，無能壞、無能動者，是名無  生忍法。無生忍法，即是阿鞞跋致地。

[0263c06]  復次，入  菩薩位，是阿鞞跋致地；過聲聞、辟支佛地，  亦名阿鞞跋致地。

[0263c08]  復次，住阿鞞跋致地，世  世常得果報神通，不失不退。若菩薩得此  二法，雖得諸法實相，而以大悲不捨一
切眾生。復有二法：一者、清淨智慧，二者、方便  慧。復有二法：一者、深心念涅槃，二者、所作  不離世間。譬如大龍，尾在大海，頭在虛  空，震電雷霆而降大雨。

[0263c14]  復次，阿鞞跋致菩薩  得是諸法實相智慧，世世不失，終不暫離。

[0263c16]  於諸佛深經終不疑，亦不作礙。何以故？我  未得一切智慧故，不知何方便何因緣故  如是說。

[0263c18]  阿鞞跋致菩薩常以深心，終不生  惡；阿鞞跋致以深心集諸善，淺心作諸不  善。

[0263c20]  問曰：

[0263c20]  若阿鞞跋致相，得無生法忍，云何  以淺心作諸不善？

[0263c21]  答曰：

[0263c21]  有二種阿鞞跋致：  一者、得無生忍法；二者、雖未得無生忍法，  佛知其過去、未來所作因緣，必得作佛，為
利益傍人故，為其授記。是菩薩生死肉  身，結使未斷，於諸凡夫中為最第一，是亦  名阿鞞跋致相。若得無生忍法，斷諸結使，
此則清淨，末後肉身盡，得法性生身，結使所  不礙，不須教誡；如大恒河中船，不須將  御，自至大海。

[0263c29]  復次，有初發意生大心，斷諸  煩惱，知諸法實相，便得阿鞞跋致。

[0264a01]  有但行  檀波羅蜜，便具足六波羅蜜，乃至般若波羅  蜜亦如是。

[0264a03]  有行六波羅蜜，未得阿鞞跋  致，於眾生中生大悲心，是時便得阿鞞跋  致。

[0264a05]  有得悲心而作是念：「若諸法皆空，則無  眾生，誰可度者？」是時悲心便弱。或時以眾  生可愍，於諸法空觀弱。若得方便力，於此
二法，等無偏黨，大悲心不妨諸法實相，得  諸法實相不妨大悲生。如是方便，是時便  得入菩薩法位，住阿鞞跋致地，如〈往生品〉  中說。

[0264a11]  復次，阿鞞跋致相，如後〈阿鞞跋致〉二品  中說。

大智度論卷第二十七

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
