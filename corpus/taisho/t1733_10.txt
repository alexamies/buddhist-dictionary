華嚴經探玄記卷第十  (是盡初地說分)
魏國西寺沙門法藏述

[0292a05]  自下解脫月第二請中二。先長行。後偈頌。前  中三。初總告請。二是大菩薩下歎眾正請。後  是故下結請。就正請中十句。初直心清淨
者是總句。謂正念深法云直心。離諸雜穢  故云清淨。下九句別。前五是阿含淨。後四是  證淨。謂順教修行名阿含淨。證理起行名
為證淨。又地前所行名阿含淨。地上所成名  為證淨。阿含五中。初欲淨隨所念阿含者是  所求法非一故名隨所也。得方便等者是  能求心。經名善修菩薩道者念所聞法順
教修行也。二是論中第四生得淨。謂出世勝  報名上上生。地前起於助道之行願得彼  生名為念勝故云善集助道法。三是求淨  以身口恭敬求法行故名敬行。以此
隨順諸佛求法名為隨順故。云善能恭敬  供養諸佛。四受持中先釋受。於無量世者聞  來久也。多聞者所聞廣也。下釋持。憶持者非
全忘失。言不謬者非少錯誤如經於無量  佛多種善根者親近多佛種聞持正法善  根也。五行淨中為求地上真證法故習行  少欲頭陀離著之行。積集成就多功德故
方能入地。故云成就無量深厚功德。下明  證淨有四。一得淨者謂初地證實名得。以  初見道真智現觀決擇正證故云現智善決  定故。又釋法顯於心名為現智。心安於法
名為決定。經中離癡是現智也。離疑悔是善  決定。二不行淨於修道位中滅彼一切大  小煩惱令永不行故云無有貪等。然見道位  中非不斷惑見理義增。修道位重觀真理
除障義增故偏說也。三無厭足淨中。對下彰  出名不樂小乘。望上顯入名得上勝悕望。  重釋中復念持彼功德故者謂念彼佛果功  德憶持不忘。釋經中安住也。又念彼能對
治功德常現前故。四不隨他教淨謂位在  究竟道中名趣盡道。以菩薩道極名之為  盡。所證自心開覺顯示名自正行。故云不  隨他教也。

[0292b13]  自下第三結請。於中二句。初請承佛力說。  後歎眾能證知。就第二頌中。初頌舉法請。  上半舉法願說。下半明說有益。後頌歎眾
請。上半頌阿含淨。下半頌證淨可知。

[0292b16]  第  三請中三。初明金剛藏舉損以違。後明解  脫月歎益重請。前中二。先長行。後偈頌。前  中二。先領前所歎舉德兼失故云雖也。二
其餘樂小下舉損以違。此中三句。一敗善之  損。二是人下失樂之損。又可前成苦因後  得苦果。三我愍下結其默意又指彼餘處。
後時小眾為餘。非是會中有此小眾。又是  地前不定種性。不能一向修菩薩道故云  樂小也。論釋中三句內。先釋默意。謂不見
樂小眾生有此法器。法器無故聞增疑惑。二  釋初句。於中疑妨正行。心迷義者惑障解  也。次顯過失。謂以有疑故敗先所修名壞
善法。以有惑故一向不行名遠善法。如是  下釋第二句。以疑故於正行不受。以惑故  於退行而受。以此為因故感彼生死。長夜
流轉無樂故衰也。有苦故惱也。二頌中二。  初一頌半頌前領所歎。謂隨阿含信堅若  須彌。定心證理不亂如海。後一頌半頌前  舉損以違中。初四句頌敗善損。經云取相
名識不取相名智。又分別名識。隨言取義  故不分別名智。深解離言法故。次句頌衰  惱等。後一句頌默意可知。第二解脫月請
中二。謂長行與頌。前中亦二。先正請後結  請。前中有三。初願承力等總相勸說。翻  前默意。二佛所護念下明佛力加護令人  信解翻前疑惑。三一切菩薩下明地法要
勝說必多益。翻前衰惱。初中勸承力說  者為明大眾承力堪聞故。善分別者令順  理說故。不思法者明此地法縱因謗得聞  猶獲利益故難思也。第二文中二。初標後
釋。標中明此地法雖不思議佛力加護必  令易信。釋中所以名此地法以為佛護念  事。釋十方世界中但說十地。十方諸佛法爾  護念如上加分等。第三文中有四。初立宗。
謂一切菩薩護持如是十地事故勤行精進。  如下他方證成等。二出因。云何故菩薩同  護此法。以是菩薩最上所行者。上是首義。
首是初義。論經名為最初所行。是阿含行故。  得至一切佛法故者是證得行故。三舉喻  中。初章者是悉曇章中初噁阿等十二音。或
加唎離等為十四音則字緣也。及迦佉等  三十六字為界也。以音加字轉成一切諸  名句文等故。故云初章為本。然此所成一切  諸字皆即不離本初章故。故云皆初章所
攝。四如是下合結。謂十地合初章也。一切  佛法合一切字也。上來請竟。二是故下結  請可知。論中何故復重請者。前已重請今
此更重故名復重也。疑惑有二。一不定者則  可避二定者不可避。此約定為言故云不  可避也。不說多過者略有四過。一不定疑  惑眾生不得轉之以成信解。二已成信解
者不得成就阿含行故。三已得成就阿含  行者不得入證故。四得入證者不得佛法  故。有斯四失故云多過也。不成一切佛法  者是上四種皆不成故也。下釋疑中。先問諸
佛有力能令生信。何故猶起謗意。此依前  不可避為問。下釋中以諸眾生有二種定  故不可避也。曾已造作決定之業受報必  然名感報定。宿罪熏心令必造惡名作業
定。縱佛自在於彼二定欲差闕其緣使  不成就。終亦不可攝。論云嘶字師子形相  者梵本嘶字似師子蹲踞故也。餘義可知。  頌中初一頌半頌前初段總勸說文。於中。初
二句歎說者。次四句頌前善分別不思法等。  謂十地行是行也。所入十地法是所入位也。  又地行是加行智。地法是根本智也。又地行
是施戒等智。所入地法是遍滿等十地法界。  又初阿含行。後入證法下二句因圓得果。所  有十方下頌前第二文諸佛法應護念等。後
之二頌頌前第三文。於中有法喻合。法中  初二句頌最上所行阿含行。次二句頌得  其佛法證得行。餘文可知。解脫月請竟。第
二大眾同請中。先長行後頌。頌中五頌半分  二。初四頌半歎人請。後一歎法請。前中  二。初二歎說者請。餘歎聽者請前中初  五句歎金剛藏具證德阿含德。後三句歎
金剛藏能令聽者入證入阿含。前中初四  句歎證力辯才成就。後一句歎阿含力辯才  成就以此二力方能有說故偏讚也。故論  云以證力等是故讚歎。初中上者此總。總
有二義。一寬謂該二力顯俱上故。論云上  者是總也。二狹謂唯就證力以顯勝故。論  云又復上者顯證力等。妙智慧者是真實智
則正體智也。樂說無有量者是後得智。與說  法為本故云體性也。德重如山王者顯上  二智尊重之相。哀愍說十地者是彼後智對  緣巧說故云果也。此三皆依前起後可知。
字義有二。一詮表義。二莊嚴文辭義。論云字  義成就者是初義也。釋彼經中真實義相應。  復是滑利等者是後義。釋彼經中美妙言也。
謂言辭。流澤名為滑利。言辭巧妙故曰勝  上。經戒念慧清淨者此一句歎阿含德。謂  戒者禁心。守念是論經念堅也。能受佛雲雨  說法持之不失故云受持。復為他說令分
明顯了故云顯說。此釋念堅也。是菩薩於  阿含中淨慧無疑者釋慧清淨也。自下三  句能令聽者入教證。於中說是十地義者  謂令聽者得阿含行。故下二句令其入證。
十力根本者已入地者令得佛果也。無礙智  本行者未入地者令得入地無礙智故。以  十地智能治十障故云無礙也。自下歎眾  堪聞。於中初一頌半歎眾有根。後一頌歎
眾有欲。前中戒者善住外威儀對治於慢。  定者離取執著內心調伏對治於我。謂由  執我故於法不恭。由起慢故於師不敬。  戒定除此堪聞阿含故云憍慢已滅也。慧
者正見善思義。對治邪見故。功德者正意歡  喜對治疑惱故。由此二行堪能得證。故  云諸邪見已盡也。是眾無疑也。然此大眾  如是行德明金剛藏久自先知。故云集在仁
者心。謂仁者是剛藏也。餘句可知。論中妄者  妄想見中同使故者此釋彼經中妄字。謂  妄是妄想故。上云有二妄想不堪得證。問
妄想是根本非見疑。何得說云有二妄想。  釋以是倒見中同是使故攝入見中。論中深  者細意善思惟故者觀真如理故。對治前  妄故云細意等也。譬病思良醫下一頌歎眾
有求法勝欲。論經四種此中唯二。具釋如論。  但世甘露有四義。一除渴如水。二遣飢如  食三療病如藥。四生樂如蜜。是故況所聞
法也。謂聞思修證如論應知。自下一頌明  歎法請。此中廣大意者是論中淨慧。此是  後得智。是說法所依。下三句是體性。此是所
說法之體性。三依此所說得佛十力菩提名  為果也。經中略無此句可知。此中三義與  前不同。前約本智後智及所說為三。此中  約後智與所說并依法所成為三故不同
也。論文可知。

[0293c28]  第三佛加請中有二。先長  行明光加後偈頌明請說。但加請分別有四  句。一是加非請如上加分。二是請非加如
上菩薩請。三亦加亦請如此段文。四非請  非加如餘文。又光明之身是加非請。偈出  音聲是加是請。若望聽者是加非請。就長  行中准論經中有五義。一此佛放光照彼。
二彼佛放光照此。三此眾尋光見彼。四彼  眾尋光見此。五光臺說偈。此光臺偈應屬  口加。何故在此。以所出聲是口加攝令取  能發聲處判屬身。眉間放光表從中道法
界流出教道白毫表十地是無流法。故於  此五段經中略無三四彼此相見之文。又於  此作三門。一明八業如論應知。於中略無  卷舒業及降伏業二身者八業中卷舒敬示
三種是光體。往來名流星身。第八凝停在空  名為日身。三業身相對有四句。一是業非  身謂覺因伏止。二是身非業謂空中光臺。三
亦身亦業謂卷舒敬示。四非身非業謂於前  五段中第三第四段但令尋光相見。非是  業身。餘義如地論攝論中說。第二頌中有  七頌半作三門。一教請分別。前六頌是請
說為彰法是勝令人敬重。後一頌半是教  說為顯說真使眾深信。二加請分別。就六  頌中初二頌半望於說者亦加亦請謂與  力名加勸說稱請。後三頌半中初一望聽
者與力堪聞為成其請。後二頌半舉法利  益為成加請。三釋文中初一頌半明能加。  次一頌顯加之所為。次三頌彰法利益。後  二頌明教說分齊。初中作二釋。一隨經。二
就論。隨經中六句顯佛六種殊勝。一極位  勝無等等故。二無染勝如空無染故。三威力  勝具十力等故。四眷屬勝菩薩為世間尊  佛為彼主故。五會主勝以釋迦佛為此會
主。諸佛放光對此佛前助揚化故。六作加  勝現神力加說聽者故。二就論者此中神  力是彼作加。此中而現者是能現。即天人上
也。又此中釋迦佛前現者。釋迦是姓。現猶生  也。釋顯如論。又此四義為法王者。一自在  不為他屈。二力勝能摧伏他。三眷屬輔弼
豪強。四種姓藉胄尊高。初中二句。一慧無  比。二心無礙。是故二障并習皆永盡也。何  故不但無等。示現等正覺故者。此有二
義。一以諸賢聖望於下地皆亦無等。然其  未必上齊佛果故。須明等以顯上齊。二  明佛無等。則謂餘佛亦非此等故。顯佛佛  齊等無有勝劣。故云無等等也。餘義如論
應知。二加所為中以佛力開者。令承佛力。  除眾疑謂佛不能說疑。法王無畏藏者。文  義蘊積故名為藏。文義稱理。無能破者故
名無畏。此藏唯佛自在之處故云法王。此上  總顯。下二句別辨中。說諸地所行者是字藏  成就。諸地義差別者是義藏成就。下明說法
利益有三時益。承諸佛神力下一頌明聞時  益。謂以法勝故。聞時則得諸佛加護。離諸  魔事。上半加故能聞。能聞決定故云無能壞
者。下半聞故已得護。上解脫月云佛所護念  事。令人易信解是此義也。漸次下二句明  修行時益。謂漸次修行。諸地具足。必得成就
無上菩提。即上句因圓。下句果滿。自下一頌  半明轉生時益。初一頌正明有益。後半簡  餘無益。若人堪任聞者謂有菩薩種姓。曾種
此一乘善根者堪聞此法能正信受。故雖  生在大海龍世界長壽。亦得聞此經。此是  惡道難處長壽者。如說右脇著地未動之  間。已經賢劫千佛出世。更一轉時復經爾許
時。但暫臥息有爾許時。況其一生。何可計  知在中不聞佛法故名難處。若是此法器  雖生在彼。而亦得聞為顯法隨機不捨  不簡難處故。問若堪聞此。何故生彼。答
由餘宿業故。如龍女聞法等。又以龍宮有  經故。問若生彼得聞何名難處。答不聞多  故。得聞少故。從多名難故。論經云決定信
無疑者得聞故。此經云癡疑不得聞故。及  劫盡火中者此言順西國語。若順此應言  劫火盡中。此言不足。若具應云劫火盡時  在光音中。以頌迮巧略故也。以光音是第
二禪免火災。論中云等者等取三禪免水  四禪免風。此並是善道長壽天難處。問通論  色界俱是難處。何故不說初禪。直舉二禪
等耶。答以彼初禪有覺觀故。難輕不舉。問  若此色界俱是難處。何故梵網等經有彼處  說答此據聖境故有說法。令彼法器眾生  亦得聞經。如此所說。若就實報則成難
攝。又亦從多以為難攝。問無色亦難。何故  不說彼。答菩薩不生無色天。故又釋。理實  亦聞但隨相。彼無形色絕聽受故不彰聞
也。下二句簡非利益。謂雖生在人中無難  之處。然無慧無信終不能得聞。問人中  不聞何不難攝。答亦從多故由疑故不信。  不信故不受也。由癡故不解。不解故輕棄
也。自有受而不解。解而不受。是故要須起  信翻此癡疑故得聞也。是故下二頌教  說中。初一頌教依三漸次說。後一舉二利  勸說。前中諸地智道者此是觀漸次。謂加行
智推求名觀。通生入證故云是諸地智之  道也。論觀若觀若依止能生諸地智。此釋  觀中漸次之義。謂觀者意言觀察。依此增上  力生諸地正證智故云若依止能生等。二
入勢力觀法者是證漸次。謂正體智正證真  如。此智能斷惑證理依起後得。具此三力  故名漸次也。次第而修行者是論中漸次也。
得至於餘地者是論中上句展轉也。各得下  二句明修行漸次。是後得智。更重觀前所  證及聞受上地進修之法。成自利行故云  得利益。又為他宣說等故。利一切世間故。
論云此行種種異行境界。境界者分齊也。此  三次第成故云漸次。又此三中。一一各有漸  次故亦名也。又此三隣接漸次云願說勿令  斷也。

[0295a22]  第二許說分齊中有二。先長行序許說之  意。後偈頌顯所說分齊。前中觀察等明其說  相。欲令等明其說意。前中論云何故觀察十
方。示無我慢無偏心故者。有別有通。別  中二。一觀十方佛欲承力而說故云示無  我慢。二察十方機欲令同入十地故云示  無偏心。二通中有二。初約承力。二約授說。
初中何故觀十方佛者欲承其力故示無  慢。隨觀一佛承力便足。何假十方示無  偏心。二約授說中。何故觀十方。以示現說  相故。謂前已三位五請。備盡慇懃。今若不
說即成我慢。是故觀十方示說。令眾咸  知。顯已無慢。若爾觀察一眾足示說相。何  須具觀十方眾耶。示無偏心故。又觀察有
二。一內心照察故。二舉目眄視故。二明說  意中。增益信敬者。前金剛藏酬解脫月初  請之時。已令眾悅。今更使明故云益增  也。信敬者有四義故。一金剛藏示已能說
去眾何因之疑故令信敬。二明此剛藏不  畏大眾不堪聞拂眾何緣之疑故亦令信。  三顯義大之法深妙出言令眾知深故生  信敬。四許宣說大令其眾人得聞在今
故云敬信也。頌中有十三頌半分二。初七  頌半明義大。後六頌明說大。此二大義略  作四門　一定名　二辨相　三明可說  不可說　四釋文。

[0295b18]  初中所詮故所以故名  之為義。深故廣故名之為大謂義則大故名  為義大表義故顯境故名之為說。因於此
說得彼義故。教從所詮亦名為大。此即大  之說故名為說大。

[0295b22]  二辨相者。此十地中  宗要有六。一所依果海如太虛空。二地智所  證十重法界如空中所畫之處。三根本地智
能證法界。如能依畫相。四諸地後得隨事  起行。悲智不住等。五諸地加行所起行解為  趣地方便。六寄法顯成諸地差別。如第二  地中唯明十善為其正地三地禪支。餘地
所寄如是可知。於此六中。前之三門合為  義大。後之三門合為說大。

[0295c01]  三明可說不可  說者。先就義大。次約說大。後辨雙融。義中  有三義。一約果海。可以總標令人知有  名為可說。不可指斥示人名不可說。二約
證處。既此所證離相離名還云此法不可說  聞。以此遣言之言當彼法故名為可說。有  言斯遣故名不可說。三約本智。謂以遮詮  令解故名可說。直詮不逮故不可說。攝論
云無分別智離五相。謂熟睡昏醉等。以直詮  不到故約遮詮以示彼法。二就說大中亦  三。約後得智隨事行相可以言分。是即
可說。是出世間故不可說。二約加行智。謂是  意言觀故。是即可說。觀中行相言不至故名  不可說。又諸法自相皆不可說。諸法共相皆
是可說。此一門通一切法准之。三約所寄  法。可以寄此表示令人解十地故名為可  說。不可以此即為十地名不可說。三就雙
融中。此上六中各說即無說。無說即說無二。  俱融准思可見。又果海離緣故不可說。所  證就緣是即可說。二所證非修故不可說。
能證修起是則可說。三正證離相故不可說。  後得帶相是則可說。四後得無分別相不可  說。加行有意言故是則可說。五加行觀無分
別故不可說。寄法表地是即可說。此上不可  說皆各不異於可說。以真理普遍故。可說  不異不可說。以緣修無性故。是故下文雖  說一分義亦不少故。論云如實滿足攝取
故意在於此思之可見。

[0295c29]  四釋文中。就義大七頌半中分五。初一頌  半總顯地微。二有二頌別顯微相。三有一  頌半舉例顯微。四有一頌半寄對彰微。五
有一頌引喻辨微。

[0296a03]  就初中云諸佛聖主  道者正出十地智。謂道是因義。修行此十  地能到諸佛聖主之處故云道也。論云此  偈依何義說。依智地故。解云論主何故起
此問答。以此頌中所明義理深玄微妙似是  佛果。恐人謬解謂是佛果非關十地。故起  此問答。猶恐未悟。更重引彼前後經文證  成地知。故云上來所說等。微妙已下顯地
智微妙。言微妙甚難解者。此中微妙是總  句。難解者難知故。別中微有六種。一證時  微。如經聖主道故。二說時微。如經甚難解
故。三離念微。如經非思量所得故。此顯自  體無念非是意言比觀所得。四依止微。如經  唯智行處故。此顯既非比智境。是誰能知。
證智行故。論釋中。自證知者釋智行義。謂內  自證故名行。非謂遊故名行。依彼生者釋  行處義。謂此真如是一切依處。復是此智依
生之處。見實諦義故名智者。此釋智義。謂  內照實義故也。智中開出三智。一善解法  者是加行勝解故。二善寂滅者是正體智。令
惑永滅證寂理故。三世間智。隨聞明了知  者。是後得智。隨聞上地勝進。明了無錯謬  故。以此三智俱堪趣地得為智者也。五清
淨微。如經其性從本來寂然故言自性離煩  惱者解寂滅義也。非先有染後時離者解  其性從本來義。六功德微。如經無生滅故。謂
寂用之功無住之德。言無滅者非一往滅。  為不捨利益眾生故。言無生者出世間  故。如是此智不住涅槃世間中故。又釋。  於此六中準論。前三是二種微。謂說時證
時。非思量等釋成。後三是四種甚微。經中略  無第一觀門甚微故唯三耳。

[0296b05]  自下第二別  顯微相中二。初二句明同相。後六句明不  同相。此二相中略作三門。一定其文。二辨  相。三釋文定文者。有人釋云。此既即是性
淨方便淨二種涅槃。故知。前微此相。總明果  法。欲說地法。何故明果以辨甚深。果位顯  故舉顯十地甚深之義。因之與果。高下天
殊。云何相顯然。此雖復隨人高下。法體不  別。其猶虛空約釋分異。異即是空。地法像  此。今明此相總是地智。論釋云智相有二
種等智即是地智故不通餘釋。若是地智即  是因位。如何得有二涅槃耶。釋此是地中  所依果分。如下文云。如因大海有十寶山。  因於佛智有十地等。如一一山下悉有大
海。一一地內悉有佛果。若約三乘佛果唯  在第十地後。若就圓教佛果通在一一地  中。是故一地攝一切地。問若爾證得一地  已得佛果。何須說十。答引漸機故。是故十
地多就三乘差別位說。問若就三乘則無  果法。答以三乘十地就一乘說故有斯趣。  釋文中。同相內。言從本已來。空者此總明  同相。論中先釋相後釋同。前中云何相者
問。意云色等法空皆名同相。今言相者是何  等相。答彼智相故者今此所說。是地智相。引  頌中。自體空是智自空故。非餘色等諸法空
相。又此是體相非是標相下釋同中。云何  同相者。問意既唯局在智相。云何名同。答  中一切諸法如說自體空者。以此真空通一  切法名同也。言滅除諸苦惱者此別辨
同相苦惱者。惡取空故。惡取空者空亂意故。  依寶性論空亂意有三種過。如彼論云。  起如是心。實有法斷滅後時得涅槃。又復  有人以空為有物我修應得空。又生如
是心。離色等法別更有空。我應修行令  得彼空。解云。今此經中本來空者。離此三  種亂意苦惱故云滅除也。論經名有不二  不盡者。言別意同。言不盡者離滅色故。不
二者離色外故。有者離以空為有故。此義  云何。以若妄謂空為有物即令真空於此  不有。若真空有情有即無。是故理有治情有  也。彼論約色等簡。此論就地智明空。下
明不同相中。淨相解脫者是總顯示。謂對  治雜染故。別顯中二。先何處解脫者問所脫  之處。諸道即六道也。惑業生者。煩惱是道緣。
業是道因。生是道果。六道不出此三故遠  離名解脫也。二者云何解脫者問解脫之  體五句顯能脫之體。一平等相。既言遠離  諸趣。云何離脫耶。謂見世間即同涅槃。如
是遠離。非如二乘有背向故云等同涅槃  相也。無中亦無後者第二斷惑相。論經名非  初非中後。謂於三時皆無斷義方為斷也。
釋此文有二門。一約相翻門。二約相續門。  初中謂無間道智正斷惑時。為智先起惑後  滅耶。為惑先滅智後生耶。為同時耶。此三
時惑智各有兩失故不成斷。謂智有自成  無流過不能滅惑過。煩惱有自滅過不  障聖道過。於三位中思之可知。如燈破  闇三時不破。此亦如是。如雜集論第四云。
從何而得斷耶。不從過去。已滅無故。不  從未來。未生故。不從現在。道不俱故。從  諸煩惱麁重而得斷。乃至廣說。經云毘婆  舍那不能破煩惱等。皆是此義故云非初
非中後也。問唯識論第九中。聖道現前惑  種必滅。如秤兩頭低昂時等。若據此說即  是同時。如何此中三時俱非。答麁說可爾。細
剋實難。何者若同時者。智自生時惑自滅時。  不相由故何成對治。如東家男生西家女  死。雖亦同時。然無相由。不成對治。問若爾
云何斷。答則此三時求斷不得。方成斷義。  此則不斷斷也。前中後取故者。謂於前中後  三時之中。取彼非初中後非異三時取彼  非三也。如於色等處取彼真空非異色
等別取斷空此亦如是故不失斷義。二約  相續門者。謂此地智生滅相續。前中後三  何時定能斷煩惱耶。唯前不能斷。以落  謝故。唯後不能斷。以未起故。中亦不能
斷以不住故。是故三時皆無斷義。若爾云  何斷。論云如燈炎非唯初中後前中後取  故。此即唯初唯中等不可有斷前中後相  續取可有斷義。問既三時單取。各不成斷。
縱此和合豈成斷耶。答有人解云。三時別取  各不成斷。三時相續。假說為斷故云前中  後取也。此麁說可爾。細剋不然。以別就三
時各不成斷。總此三時豈成斷耶。如一  沙無油多沙亦無。今釋此言前中後取者  是簡濫之言。何者人謂此智前中後位各不  能斷。即謂同於無聖智處惡取空也。故簡
云。此於初上取非初。中上取非中。後亦爾。  不同無智故。非惡取空故。云非初非中後  前中後取故。問餘處論說聖道初起即能滅
惑。何故此中乃云非初。答依毘曇。一念有  燒始終方盡。治結同然。依成實。一念不燒  相續方盡。治結亦爾。若大乘初教。初念亦斷
中後亦然。若依終教。如緣起性三時俱不  能斷。即由不作緣起方成故不無斷也。言  非言辭所說者第三觀行相。謂此無分別觀  智非同世間言說所及故。又不同小乘從
聲得悟故。言出過於三世者第四轉依相。  謂此微智依止真如常住法身。以是究竟轉  依故。能依所依俱悉常故。出於三世遷動相
也。問所依本有。可得是常。能依修智。豈無  生滅。答初教隨相修智生滅。終教已去智如  境故。始覺同本覺故亦非無常。論云非如
無常意識者。簡未轉依時妄念意識是無常。  即知轉依已去真智是常。此簡能緣也。依止  無常因緣法者簡未轉依時所緣境也。修多
羅中決定說者引經證成境智俱常。如處處  大乘經中皆說佛果常住。又如此經十藏品  中信藏之內信佛智無生滅等。具如彼說。  言其相如虛空者第五解脫相。謂如二乘
智。雖離惑障猶有法執故。其解脫猶有障  礙。此即不爾。二障及習一切皆盡故云如虛  空無障礙也。又此明自體清淨如虛空無染。
又論中重結此五種中後三。何故重言者以  後三種皆對妄顯真故云如是觀觀等。問  審此五句。初句了世間即涅槃。明離而無  離。二明三時無斷惑義。即斷而不斷乃至
其相如虛空。準此等義與上同相何別。答  舉實無別。但約自體處名同相。約智證入  處名不同相。若不同彼同相不得成此  不同相也。是故義說有二。法體無別。言
諸佛所行處下一頌半明第三舉例顯微。  於中初三句牒前深妙。下三句類顯地微。  前中初二句舉佛所證二種涅槃。於中寂者  是同相涅槃。以自性常寂故。滅者是不同相
涅槃。以智緣滅故。清淨者顯此二種自性  無染及對治離染故。深者顯此二種甚深微  妙故。此二唯是諸佛所證故名佛所行處也。
言說所難及者正顯此二深妙超言。下三句  類顯地法。同彼玄妙故云地行亦如是。言  地者境界。觀者謂照境之智。是地正體故。
行者智眷屬者檀等諸度與智同行故。亦如  是者同二涅槃之深妙故。說之猶尚難者顯  教尚難。言何況以示人者況義深玄。何容  可示。論云何故不但說無言等者。徵文顯
意。謂何不一向說無言乃至言說所難及。  顯示依言以求解故不說無言也。

[0297c25]  諸佛  之智慧下一頌半第四寄對彰微。以此地智  是諸佛境故名佛之智。離諸心數者此智  不同思慧境故。離心道者不同於報生
識智。彼二可說。此智非彼境故云不可說  也。言不可得思議者以非耳識所知非意  識思量故。此顯不可聞。言非有陰界入者  如陰界入有色心根境識等差別是即可說。
證智不爾。無能所平等無分別故。離於文  字不可說也。是故但可證智內契。不可分  別。非染識所能了知故。楞伽云取相名識
不取相名智。此之謂也。論云智者是地智。  即根本智也。起者以何觀者以加行觀智  起本智故。以何同行者檀等餘行亦資起故。  言如空迹下第五一頌舉喻顯微。上半舉
喻。下半顯法。此中喻義略作三門。一對前  辨異者謂。與前畫空何別者。太空喻果  海。跡處喻地體。跡相喻地相。鳥足喻言教  意不同者前喻地法難說難聞。成默不說
今喻地法難說。難聞誡眾捨著許為宣說。  二顯義意者。如鳥行空鳥身過後跡處  不說。相狀亦不可見。然有鳥行不可言  無。非以有鳥行故令有跡相可取。非以
無跡相故總無鳥行。鳥行喻言教。跡相喻  地法。尋鳥求跡跡不可得。尋言求地地不  可得。但約鳥行十步說有十跡。實無十  跡之異。約言分十地。實無地異相。是故十
地如空中十跡。豈有差別。問如空中鳥已  行未行及正行處俱無有跡。豈可十地言下  無所詮義。答有所行空處故有所詮義。問  鳥足空中不能現跡。言下既不顯理。何用
斯言。答鳥行沙土如足現跡。鳥行空中足  現無跡。小乘言教顯如言義。大乘言教顯  離言義。若無鳥行無以得知虛空無跡。故
知鳥行能顯無跡。非無能詮。所況可知。三  釋文者。論中有二。初三句解喻後。三句  合法。喻中鳥行跡處是一句。直舉喻體。二
不可說相亦不可見是第二句。顯跡離相  難說難見。謂不可說其跡數多少。不可  見其跡相差別。下釋成。何故問也。釋以空  無相故。即空之跡。亦不可分別也。三非
無行跡是第三句。以有鳥行故非無跡。  又此三中。初總舉。二離有。三離無。下合中  三句次第合。如是鳥跡處。牒前初句。名等住
處證智攝者。合之以法准法驗喻。應言如  是鳥行跡處虛空所攝。文中存略也。名句字  身合鳥行。住處證攝合跡處虛空所攝。不可
說聞合第二句明離有難說聞也。下二釋  成。非如聲性者明此地法出言。非如音聲  之性是可聞法。又釋明地出言非可如音  聲性而執取也。非無地智名句字身者合
第三句現不無義。非無地智者有所詮離  相之法。非無名句字者有能詮之教。何故  言有教擬欲宣說。故何故言地離相。不令  如言而取故云何故。我復說此。汝等不應
隨聲取義。此是論主義。作金剛藏語。誡眾  離著。五過中。前二違行過。次二違人過。  後一違法過。謂如言之義都無所有。而謂
實有故不正信。二不能勵心捨相求實。  名退勇猛。三法實不爾。為他宣說云法正  爾。故云誑他。四言是佛說故言謗佛。又佛  意正在離言之義。而謂佛智緣所執相故
亦謗也。五謂法淺薄同於世間稱言之事  故言輕法。又佛教旨示離言義。令諸眾生  越凡成聖。今取如言。只是世語不能令  人超凡得聖故。輕法之過實為重也。釋義
大竟。

[0298c04]  自下第二明其說大。於中六頌分  五。初一頌三句明所說分齊。二有三句彰  已無過。誡眾除失。三有一頌半顯其所說。
略而非廣。四有一頌勸眾敬聽彰已善說。  五有一頌顯已得力為生物信。前中初一  句是總言。是事雖為難者。是事謂牒前義大
之事。雖者是不定之辭。謂此地法有其二分。  果分雖不可說。然因分可說。故論經云。我但  說一分。謂因分於果為一分故。此二分義
諸說不同。有說。能詮之教為因分。所詮之  義為果分。此說甚疎。有說。地前因行為因  分。地上證智為果分。此品豈說地前法耶。
故知不然。若約諸地加行等為因。正證為  果。亦少分得。有說。十地有二種門。一若約  漸增之門名因分。十地是即可說。有分齊
故。如月漸增。可說差別。二若就圓滿時門  名果分。十地是不可說。無分齊故。如月滿  時無差別。故此二十地其體無別。但隨分
滿假立二分。此亦未然。豈可未至法雲  即歡喜可說。待剋十圓滿方不可說。若前  能起後為因。後依前起為果。亦少分可然。
猶非文意。有說。十地有二種義。一者教所  安立十地法門。在聞者識上。似義顯現名  為因分。由此表彼離言義故。二者亡詮  證入十地正行。離諸言教所安立相。說名
果分。由彼因分之所表故。是故因分可說。  果分不可說此說少順文意。猶非正當  今釋有兩重。一此十地有二分。一就實十地。
唯佛所知佛智所行名為果分。上論云此智  是誰證。偈云佛智所行故。又上文云智起  佛境界故。又上加分中言不思議佛法。又  如鳥跡所依太空為果海等。二隨相十地。
菩薩所知。菩薩所行名為因分。是即果分玄  絕當不可說。因分約機。是即可說。此義通  一部經中大意。問若爾菩薩證智豈可說耶。
答教說修中滿足修等是也。二言十地有二  分。一約妙智。正證智如境故。離相離言故。  名果分。即不可說。如彼鳥跡同於虛空不
可說也。二約方便寄法。顯地差別。如下文  初二三地宮同世間。四五六地同二乘等。  又寄禪支道品諸諦緣生以顯地別。令眾  因此表解地義。故名因分。如空中跡約鳥
說異。名為因分。同空無別名為果分一跡  通二故為二分。問約鳥約空跡皆離相。云  何有可說有不可說。答跡雖離相就鳥得  說。就鳥得說所說常離也。跡同虛空理不
可說。所況地智准此可知。此釋局斯地品  故云雖為難。即是一分也。此為總句。

[0299a23]  下有六句別顯三大。初一句明因成就大。  次有一句明因漸成就大。餘有四句明教  說修成就大。釋此三大略作四門。一釋名
者。悲願熏心為起行本名因成就。說大之  中開出之故名之為大。二聞思修等次第  能生出世證智故名因漸成就。三實智證  真指陳不到。假言寄顯故教說修。問此三
俱是說大中出。何故前二不名教。又俱是  因分中出。何故後一不名因耶。答前二生後  功能顯故同得名因。體非玄妙故不待言
簡。不稱教說。後一證智玄妙濫同果分故。  以言簡名教說修。二就處以定有二。先約  假處。寄顯因成寄在地前種姓位。以彼種  子因成就故。因漸寄在解行位起聞思
等行趣真證故。說修寄在初地已上智。證  實故。二約實位。此三俱在地上。但初地之  前加行修中慈悲願等名為因成。聞思修等  名為因漸。正證後得名教說修。

[0299b11]  三就文  辨定者。下說分中。諸地之內皆有此三。何者  且菩薩因何求此智。有二所因。一為救  眾生。二為求菩提。由上求菩提下救眾生
名為菩薩。故云慈悲願也。二既內有此因  欲趣求諸地。有何漸次。謂修學三慧漸  入諸地。此二同在加行智中。三加行智既  終必示契真理。前二相麁直陳可得故不
別寄。證智地體不可直示故寄別法。用  以顯表示。如二地正地中說十善等。三地  正地中說四禪等。四地正地中說道品等。  並是如此教說修攝。四釋文中。初句慈悲是
利他行。發願是自利行。釋此二文如論應  知。因漸成就者。如偈漸次具諸地。故謂三  慧次第能生出世智。以是彼因故名具諸
地也。教說修者有二。滿足修者聞思慧等。  但能為彼出世智因。不能滿彼智地。要出  世淨心方能滿彼。故云智者所能及也。下
明觀修。於中如是諸地行者牒舉地行也。  微妙甚難見者明觀境非餘心所能見也。  不可以心知者不可以染心能知。論云  自心清淨可知。此中滿足修據根本智。觀修
約後得智。反緣觀內俱不可說故名教說  修也。自下三句是第二顯已善說。誡眾除  失。先顯已離二過。一離佛不隨喜故云  當承佛力說也。二離不平等說故云咸聽
也。二誡眾令離二失。一於說者不敬。離  是過故云汝等當恭敬。二於法見諍。離是  過故云共一心聽也。自下一頌半。第三明  所說略而非廣。初二句牒舉地法。是智所
通達故云隨順也。以此智入彼諸地相中  故云諸地相入行論云如行修故者如加行  修而得入也。如行修滿足者加行入證契理  圓滿故云如實滿足攝取入。此智入之行無
量無邊故云於無量億劫說之不盡。今但略  說者是要略故云如實也。雖是略說而  具攝廣義故云其義無有餘。自下一頌第  四勸眾敬聽。彰己善說。一心恭敬待者有
二。一身恭敬如威儀住者釋敬也。堪受說法  者釋待也。二心恭敬請決意求法故云如  心決定。此釋心敬。堪能憶持者釋持也。前  則身恭能受此即心敬能持。今承佛力說
者顯非已力。離增上慢故。下半顯所說。謂  以何事者以天音唱故。云何事者出因引  喻故。依止何事者依止善字不違義故。  示現何事者示現地義故。又釋大音唱因喻
依證成道理說。義名不相違依法爾道理  說。可知。論中善字者是善巧之字故有二義。  一巧同他音。二詮義周備。如論應知。自下
一頌第五現己得力令物生信。初二句明  雖得廣多諸佛神力聚在我身。後二句然  現己所說如海一渧所不說者猶如大  海。況無佛力縱此一渧亦不能說。上來至
此請分竟。

[0300a07]  自下第七明說分作四門。

[0300a07]  初釋名者演暢  宣陳十地差別故名說分。

[0300a08]  二來意者。前  既請滿。剛藏告眾許說一分故。次正說以  現地法。

[0300a10]  三說意者。前本請分中已說地  體。令彼上機悟解玄旨。今辯地相。令中  下之流隨相開解。故明說也。又前已略示
令生正解。今更廣陳令起行修。故明說也。  四釋文中說十地即為十段。就初地中略  作七門。一釋名。二來意。三斷障。四證理。五  成行。六得果。七釋文。

[0300a16]  初釋名者。唯識論第  九云。一極喜地初獲聖性具證二空。能益  自他生大喜故。解云此有三義。一得位。二
證理。三成行。皆初獲得故生歡喜也。攝論  中唯依第三成行義釋故。無性及世親各第  七卷云。由此最初得能成辨自他義利勝  功能故。謂如菩薩入現觀時。得成辨自
他義利最勝功能生極歡喜。非聲聞等入  現觀時唯得成辨自利功能生如是喜。故  不說彼名極喜地。依十住毘婆沙論唯約  證理釋。彼論云。始得法味生大歡喜。依瑜
伽七十八及解深密經第四同約二義釋。  彼云成就大義得未曾得出世間心生大  歡喜故。解云大義即是二利行成。出世間心  是得聖位。同十地論成就二行及得聖位。
如本分中釋。餘義如下釋名分辨。

[0300b02]  二次第  者。何故最初明此地者。謂先地前加行功力  無間發起本性無流功能。令生現行。初無  流智證見真理。滅惑成行故先明此。

[0300b05]  三  所斷者。唯識論第九云。一異生性障。謂二障  中分別起者。依彼種立異生性故。二乘見  道現在前時。唯斷一種名得聖性。菩薩見
道現在前時。具斷二種名得聖性。解云異  生者執異見而生故曰異生。即舊名凡夫  也。性者即是分別二障。種上假立不相應法。  依彼種上立此性故。即說彼種名異生性
障。此即異生之障。依主釋。梁論名凡夫性無  明。十地論名凡夫我相障。解云此約二執。  通名我相故不相違。又此異生性雖依種
立。然見道前現行分別。亦此障攝故。唯識云  執著我法愚。即是此障。故知通現。問若分別  二障現種為體。如何二愚唯現非種。答障寬
愚狹故不相違。又此異生性雖通本隨分別  現種。然由執著之所引發故。貪嗔等攝屬  二執。問聖位翻凡。何故初地聖性唯依種  立。答以現行間斷故非聖性。問若爾地前
已有無流法爾智種。何不於彼立為聖性。  答以凡聖二性同時相違過失故。雖有種  而非聖性。如滅心定依種假立微微心時。  雖有彼種而非滅定。以有心無心義相違
故。此亦同彼。又釋。地前未有彼無流之  種故非聖性。法爾種子非所許故。問既異  生性是不相應行攝。聖性翻凡。何不立不
相應耶。答依大乘宗聖性亦是不相應攝。即  二十四中非得是也。以大乘宗許此通無  流故。不同小乘不通無流。又釋。異生劣  故別立不相應。聖法力勝故不別立。亦不
相違。又唯識云。雖初地所斷實通二障。而  異生性障意取所知。說十無明非染污故。  無明即是十障品愚。上來且約斷煩惱說。
理實初地亦除惡趣諸業果等。是故要說具  斷二愚及彼麁重。一執著我法愚則是異生  性障。二惡趣雜染愚。即是惡趣諸業果等。應
知。愚品總說為愚。解云顯上二愚非唯無  明。執我法時所有愚及俱起法說為初  愚。愚品類惡趣業果。體雖非愚。愚所發業
及所感果。總說為愚。彼論又說。利鈍障品俱  起無明以為二愚。即與五見利品俱起同  時無明名為初愚。與貪等鈍品俱起名為
後愚。言麁重者。彼論二釋。論云彼麁重言  顯彼二種或二所起無堪任性。解云此初釋  麁重即是二愚種子。惡故名麁。沈沒稱重。
故知二愚唯約現行。後釋是二愚所引令身  心中無堪任性麁更沈重。故名麁重。非現  非種。准此二愚亦通種子。又案此二愚或分
為三。謂惑業報。或分為四。加彼麁重。或分  為五。謂惑中分二障故。此等並是此中所  除。汎論斷義有其三種。一自性斷。謂諸煩
惱及相應心心所。不善有覆無記。諸染污法。  見修道生惑種永斷。此中心王遍行別境性  非染污。非可斷法。與煩惱俱名相應縛。
斷煩惱故亦說名斷。二離縛斷。謂有流  善無覆無記通色心等。非正違道。性非可  斷。由斷六識緣彼煩惱故說為斷。三不生  斷。謂此見道斷見惑已。捨外道身。所依身
無。即無想定及無想報竝永不生。又招三惡  道總報惡業。皆非擇滅亦名不生。三惡道報  無根二根欝單越等。亦皆不生。畜生餓鬼別
報善業所依依果無亦不生也。此上且約  初教說之。若約終教。初地亦捨三界分段  及惑業苦。地上唯斷彼所知障及變易報。其
煩惱障地前漸伏。初地斷盡。所知障地前亦  學伏。初地斷一分。餘在諸地各斷一分。佛  地方盡。此如梁論及寶性論等說。

[0301a13]  四所證者。謂法界真如遍行之義。唯識論云。  一遍行真如。謂此真如二空所顯。無有一法  而不在故。解云行謂有為諸行。我法二空所
顯真如。遍於一切有為諸行故名遍行。梁  攝論中名為遍滿。遍滿一切有為行故。世  親攝論第七云。無有少法非無我故名遍  行。無性攝論第七亦云。無有少法非是空
故名為遍行。理實二空通餘九地。以初位  創證故以為名。

[0301a21]  五所成行者略有四種。一  約增勝修成施行。二約所成起十大願。三  約修成。謂信等十行。四約實行。謂十度等
行無不皆修。餘所修行釋文自顯。

[0301a24]  六所得  果者略有四種。一得當地滿時調柔等四果。  如下應知。二得檀行所成大財等果。三依  攝論通達障空義得一切障滅果。四通論
得唯識三性三無性理智及奢摩他毘鉢舍  那等果。餘如文說。

[0301a29]  七釋文者。就此地中  文別有二。初長行。後偈頌。前中有四。一始  住地分。二地釋名分。三安住地分。四校量  勝分。

[0301b03]  就初分中論主分為四。一依何身  者。謂厚集善根為所依身。二為何義者。為  求佛果。三以何因者。以大悲為因。四有何
相者。過凡得聖為相。此四各有十門。別辨  名為創住菩薩初地。又此四義與瑜伽四  十八住品中極喜住內菩薩發心有其四相  文同語少別。會意可知。彼云。一何相菩薩
發心。二發心何所緣慮。三發心何狀何相。四  發心有何勝利。彼論依此經文。作彼略釋  不具。初依何身中有三。初結前總告。二正
顯行相。三如是眾生下結行入位。正顯行中  初句是總。謂一大僧祇積集勝善故名厚集。  若有眾生者是此初入地眾生。非是地前。有
人判此十句屬地前發心方入初地者。此  不順文。豈可地前屬初地攝。以此文說初  地不說地前故。應知。此是初住地處說此
所依善根行相。別辨中此集有九種。一行集。  善作眷屬。持戒者以慧為主。戒隨助伴故  云眷屬。如經修諸善行故。謂三聚非一故
云諸善行也。二定集。謂定助智道。名為善  作眷屬三昧。如經善集助道法故。三親近集。  謂親近諸佛供養恭敬。習聞慧智。如經供
養諸佛故。四聚集。謂思慧智善能思量。積  集諸度故云聚也。如經集諸清白法故。謂  六度治垢故云清白也。五護集。謂修慧之
行上順善友故為攝護。出世真證修能趣入  故名修行實證。行實證故為彼善友。教授  攝護故云善知識所護。六廣集。謂廣於一切  眾生以愍至深心作利益故。七信心集。
謂決定信樂求大法故。八現集。謂隨所集  善多向益生故云心多向慈悲。於中慈念  依苦苦壞苦者。以慈行麁故。悲依行苦者。  明是細故。問上文云慈與樂悲拔苦。何故
與此不同耶。答此二有通有別。別如前辨。  通論俱有與樂。如三地中慈有廣大無量  者與樂。謂廣與欲界樂大與色界同喜樂。  無量與色界不同喜樂。悲喜捨亦爾。故知
同與樂也。又如三地。為苦眾生入慈悲故  知同拔苦也。此文亦爾。是故知同也。九求  集。謂與眾生求一切智智故云好求佛智  慧。依論經此句攝在第八信心集中。別
有第六淨心集。謂出世真證心無垢染故云  善清淨心。故又此九中。初五護煩惱行。謂一  戒學。二定學。餘三慧學。即聞思修三慧。依
論有四。加淨心。集出世智故。後四護二  乘行。於中初二護二乘心。謂廣護狹心。信  護小心。後二護二乘行。謂慈護狹行。求護
小行。又此十中。初一總相。謂統括諸行成  一厚集故。餘九皆是集。中間出故是別相。  九中皆有集義。是同相。戒定等別名為異相。
成壞同前可知。依此諸集集成之身。乃能  發此真證之心。住於初地故。此諸集總在  地中。初分所攝故。云如是眾生乃能發阿耨
等心。此心即是本分中願善決定。彼文指  此也。第二為何義生如是心者。如經為  得一切種智故。此顯佛無上智具知斷證  修究竟滿。故此為總句。佛智業用利益眾
生差別有九。為求彼故生如是心。一力佛  智能作問記業。此是如來處非處智。隨諸眾  生問。因果等義。悉能記別。此義廣說如餘
修多羅說。故云為得十力故。二無畏了佛智  能作破邪業。以四無畏破外道說故云為  得大無畏故。三平等佛智能作教授業。謂得  二空具足佛法。轉教眾生令同證入故云
為得具足佛法故。四救佛智能作救濟業。謂  以四攝巧化眾生故云為救一切世間故。  五淨佛智能作救攝因業。以大慈悲為救  眾生因故云為淨大慈悲心故。六無餘智佛
智能作普觀之業。謂常以佛眼普觀十方  世間眾生。無不窮盡故云為向十方無餘  無礙智故。七無染佛智能作嚴土攝生為  業。謂莊嚴一切世界令無障礙。無有雜染。
不待功力。以土應機令生信入法故云  為淨一切佛國令無餘故。論中智心無礙者。  智無礙顯前無障。心無礙顯前無染。又初  慧解脫。後是心解脫故也。八覺佛智能於
一念頓覺三世眾生心數。以為業用故云  為於一念中知三世事故。九轉法輪佛智於  諸眾生能令解脫。善巧為業故云為自在轉  乃至佛神力故。生如是心者即是前發阿耨
菩提心也。論云何故唯言生心不言生智  為一問也。及餘心數法謂念定等為二問也。  理實此時諸德皆生。何獨心耶。釋云心是總  主。舉此即攝智等心法故。云心中即攝
知斷證修。答初問也。亦攝一切助道法故  者答後問也。第三以何因生如是菩提  心者。如經是心以大悲為首。故前說為何  義中顯所求果。今此以何因顯能成因。謂
以何因求大菩提。以大悲為首濟眾生  故。求此菩提非為自安。何以故。若非如  是大菩提法無以究竟救眾生故。是故諸  行大悲為首。此悲大有九種。一增上大緣
微細苦。生增上智故云智慧增上。論釋智  與慧二差別者。然此智慧有通有別。通  而言之所知無別。開別有二門。一智知俗  諦慧照真諦。如十度中第六名慧。以照
理故第十名智。以鑑事故。二智能決斷因  果逆順染淨差別。慧能照達諸法假實體性  有無。此中約後義辨。又觀眾生十二緣起。
前能起後皆名為因。後依前起悉名為果。  逆順觀之有染有淨。染逆順者。無明緣行  乃至老死是名順觀。何緣老死。謂由生故
乃至無明是名逆觀。淨順逆者。無明滅故行  滅乃至老死是名順觀。何緣老死滅。由生  滅故乃至無明是名逆觀。是觀名智。決斷
義故。觀一切法但名無實名自相觀。觀一  切法真如一味名同相觀。是觀名慧。照察  義故。二攝大。謂前既知苦。今以四攝方便
善巧救苦眾生故云方便所攝。三淳至大。  淳謂  淳  厚。至謂至到。慈悲增上故曰淳至。淳  至有二。一直心淳至。謂向時發心許盡眾
生界作利益。其心一向無改易故。二深心  淳至。謂愍苦情愍徹於後際故云直心深  心淳至。故又直心令證理。深心令集善。故
起信論云。直心者正念真如法故。深心者樂  集一切諸善行故。四無量大。謂攝取如來  無量神力。化物生信故云量同佛力故。五
決定大。上妙決定信深智勝對治者。決定信  知諸佛深智。堪授眾生令成最勝對治  之用故。云善決定眾生力佛力故。謂以佛  智力授與眾生益其智力故云眾生力也。
六隨順大。謂隨順菩提令得正覺故。云  趣向無礙智隨順自然智故。七正受大。謂  能領受諸佛大勝教法轉受眾生故。云能  受一切佛法以智慧教化故。八最妙大。
攝受勝妙平等功德故云廣大如法界故。  九住盡大。謂住是無常愛果之因。盡是涅槃  常果之因故云究竟如虛空盡未來際故。第  四明是心生時有何等相者。如經菩薩發
如是心即時過凡夫地者。以此心即是出  世間道。此時捨離凡夫性故。又創得聖位。  過於地前內凡位故。此是總句。過義有八。
下別顯之。一入位過。此時初成出世間心。  猶如世人初始住胎。相似法故云入菩薩  位故。此句約位故。瑜伽住品名入菩薩正性
離生。梁攝論第十云。一入菩薩正定位。以  入菩薩初無流地故。二家過。以得佛所  證法界之分故云生在佛家故。梁論二。生  在佛家如諸菩薩生法王家具足尊勝故。
解云前雖住胎。若下賤家不足為過。要在  王家受生。方顯其勝故。此句約得法為  家。瑜伽住品云生如來家。三種姓過。以大  行成立堪紹佛種故云種姓尊貴。無可
譏嫌者。梁論云。以過二乘及世間種姓故。  解云。良以二乘亦得生空法界。然彼不能紹  佛果位。如雖生王家然或是王之僕隷等。
不足為貴故。今要得王之體分。繼於王位  故子相似也。四道過。以非有流故。世道不  攝。是無流故。出世道攝故。云過一切乃至  出世間道故。以雖得大乘在世間無足
為勝。如雖是王種若是鬼神之王不足為  貴。要是人天之王。方顯道過故云異道生  相似法故。梁論云。四已轉一切世間行。決定
不作殺生等邪行故。五法體過。謂菩薩正  以大悲為體。於作他事即是已事。以為自  身體性。相似法故云住菩薩法中故。瑜伽  云。設有問言菩薩以何為體。當云何答。
應正答言。大悲為體。此之謂也。前雖道勝。  若已身殘闕。未足為勝故。舉大悲顯成  自體。六住處過。以不捨世間。是不住涅槃。
方便不染。是不住世間。巧離二邊。住無  住處故。云在諸菩薩數。論經名住在菩薩  正處故也。如王子諸根備具。若住處下劣。
亦不足為勝。菩薩雖有大悲。若著二邊。  亦未為勝。七生業過。以順空聖智。等入三  世真如法中。顯無終極無際限相。生命相似
故云等入三世如也。論經名三世真如法  中。是故此中如字兩處用之應知。如彼王  子雖依正俱勝。若壽命短促。不足為勝。八
畢定過。佛種不斷顯因畢定。究竟涅槃顯果  畢定。成就相似者。如王子雖依正命勝。若  志氣不立所作不成。不堪紹繼故云如來
種中畢定究竟阿耨多羅三藐三菩提故。住  如是法等者。牒以總結。謂前四義中。初明  內所依身。二辨外所求果。三顯求果所因。
此三明發心由致。四正顯所發心相。此即是  初住地相。故云住如是法名住菩薩歡喜  地。以不動法故。不動法者釋成住義。謂一
證真理不復失故。二乘異道所不動故。已  說住義竟。

[0303b08]  第二釋名分中有三。初十句  明多喜。次十句念當得生喜。後十念現得  生喜又釋此三中。初一明歡喜差別。後二
明喜因差別。又前一正是此地行相之喜。  後二明於此地舉緣方喜。又初一對前依  何身生喜。以厚集善根得此位故。次對  前為何義生喜。以所求佛果定當得故。後
對有何相生喜。以現離凡得聖位故。何  因中不對辨喜。謂悲心惻愴喜相隱故。初中  言多喜者。謂適悅眾多故。論中三種。一心
喜者入觀之心。心則適悅故。二體喜者出觀  喜。受相應故。三根喜者由前心體喜故。令  所依身色根調暢。輕安適悅故云多喜。此
是總句。別有九種。一敬喜。於三寶中得不  壞信故云多信故。此如小乘入見道得不  壞淨相似故。二愛喜。樂觀離染真如法故
云多清淨。故論經名多愛念。故上二是心喜。  三慶喜。自覺所證校量。勝過於地前故云  多踊悅故。四調柔喜。身心安適遍增益故。
論經第五有踊躍喜。此中略無。五堪受喜。  自見至菩提近故云多堪受故。此與念  當得何別。謂念當得念果預喜。今此念因  能受故喜。上來自行喜。下三明化他喜。六
不壞喜。由於自心先已調伏。是故或他論  義自解說時。或自論義他解說時。皆心調無  諍。離諸擾動故云不好鬪諍故。七不惱喜。
以心慈悲身口調柔。設見惡人以道漸化。  不惱他故云不好惱亂眾生故。八不瞋喜。  謂見眾生。不如說行心乖法也。威儀不正  身違道也。見之生愍故忍不瞋故云不好
瞋恨故。此前二句不惱壞他。此句能受他  惱。又前二不令他惱。此句自不起瞋。第  二念當得故生歡喜中。初句總。此中欲明
已當得義。何故乃念他佛耶。論釋。如佛所  得我亦當得。如是念故心生歡喜。此即念  他成已也。別有九種。一念佛法者正是念
法。但以總該別。於念佛門開出餘九。是  故九種皆名念佛。此是念佛所得之法及所  說法。已亦當成故云念佛法生歡喜心。二  念佛菩薩。有人釋云。此念佛過去為菩薩
時。我亦同彼故生喜。今解念佛成道有菩  薩眷屬。我亦當有故生歡喜。文意在此故  云念諸菩薩等。三念佛行。此中正是念菩
薩行。何故名念佛行。釋以諸菩薩行佛所行  行故。從佛有故。四念佛淨。謂念佛所有諸  度離染故。云念諸波羅蜜清淨故。五念  佛勝。謂念佛菩薩勝餘眾故云念諸菩薩
與眾殊勝故。六念佛不退之力故云不壞  也。七念佛教化之法。八念佛能廣利益眾  生。九念佛所入之門。謂善巧智門也。問看
此十句。唯初一句念佛。餘念別事。論主何故  總稱念佛。答此依一乘無盡緣起無礙相成。  即一一緣中無不皆攝一切諸緣。論主依此
例故。迴九入一。俱名念佛。如初句攝九。  餘一一句皆亦如是。此即句句之下悉皆無盡。  以此地法是陀羅尼法。如上舉悉曇章為
喻。是此義也。依此例故。上十信為總。乃至  十地及佛悉為別。攝別入總。無不在信中  具足。餘位亦然。是此義也。又此十句論主更
作一番解釋。論云於中初二念共念佛者。  謂於十中初二念共。同是所念。今還分為  二。謂念佛念佛法故云佛佛法二。故此意  欲簡成於三寶。言念佛菩薩二者。還將念
佛簡念佛菩薩故為二也。言念諸菩薩故。  直舉菩薩。以念佛前簡法處已顯故。是故  佛中具足三寶。餘七皆是念佛行攝。此行  為總。餘下六句顯此行故。言隨所顯彼菩
薩行者。謂此六句隨彼所顯菩薩行故。是故  得在行中所攝。言以何顯如是諸念者。謂  前言隨所顯未辨以何法顯。下出能顯行  體故云如是諸念應知。此中菩薩行有
二種。一離染行。二勝進行。六中初句別顯離  染行故云復何顯彼波羅蜜淨行。二餘五  句別顯勝進行故云云何顯彼菩薩行乃至  轉去故。於中初二句勝及不退顯勝轉去。
以後地望前皆名轉勝。前地望後趣入不  退皆名轉去。後之三句顯其盡去。十地位窮  名為盡。上入佛果稱之曰去。三句中初二  顯盡。謂法雲地中能受法雨。及能注雨利
益群生後一句受職成佛故。云上入佛地。此  初念佛行該攝後六因之為總。歸初念佛  說以為別。故云亦總亦別也。第三念現得  生歡喜中。初總中離世境。論釋離凡夫取
著事。此六塵境是世凡所取。又未入初地。  所取不亡。如論云現前立少物等非入地  故。今入出世證真如法。離所取著世間境  事故云我轉離一切世間境界生歡喜心。此
轉離有九種。一入轉離。謂入諸佛所行法  中故云入一切佛平等中故。此九種與前八  過既少相似。有何別耶。釋前中。舉此正顯
發之相。此文念此現得生於歡喜。理實初  住所得無別。二遠。捨地前凡夫位故。三近。  到出世聖智地故。四斷離分別煩惱惡趣業  果故五依止堪與眾生作依止故。六近
見。自念行成趣佛不遙故云近見。七生。  得生佛諸受用土中淨土。是佛分齊境界。八  平等轉離。與諸菩薩同證真如入在彼數。
九轉離捨勝報自在故云捨離恐怖。此文有  二。初直說。後重分別。又此十中初二句顯  所行事不相似。此以佛法為所行事。不似
凡夫取六塵事。次二句顯自身不相似。謂  此以聖慧為身。不似凡地妄識身故。後  六句顯六種不相似。一斷轉得出世淨行。不  似凡夫習惡道行故言行不相似。二菩薩
大悲依眾生起還為物依。不似凡夫自不  濟不能作依故。三菩薩見佛得力助行。不  似凡夫非器不得。四菩薩生於淨佛國  土。不似凡夫生於五趣故云處不似。五證
知正智以資慧。不似凡夫雜業所生。六  內心純熟所作無怖。畢定成就不似凡夫帶  障恒怖。由此不似故名轉離也。言怖畏  者。不愛等者。謂不活等五令心憎惡。名為
不愛。所畏不定便生疑慮。所畏定者即生  憂想。此是心法與心俱起故名相應。此是畏  體以心畏故現相於身。故有毛竪等事也。
第二重分別怖中二。先徵問標二章門。一  怖。二離。後釋前二門。先釋怖章。釋此五  怖作六門。一出體有四法。一疑。二慮。慮猶
思也。三憂。四想。如前可知。二明說意。所以  者何徵其意。理實初地斷除煩惱等障。何故  此中乃說離畏。論釋此五怖畏是初地障故。
偏在此說。若爾何唯在釋名處說。論云復  說地利益勝故。欲明歡喜利益與怖畏相  反。故此舉之。三依三業分別者。論云第一
第二第五依身口意者。此有二義。一別。二  通。別中。不活依身。惡名依口。惡名雖發他  口以性是口業故。眾畏依意。意無智德故
生眾畏。二通。不活三業衣不蓋形。食不充  口。苦困逼意。餘二通可知。三四唯依身者。  善道可愛。捨故生畏。此是死畏。惡道可憎。
得故生畏。此墮惡道畏。捨得在身。非餘  業故。四建立者。論云何故但說五怖畏。打  縛等諸畏皆五攝故。五出因者。論說二因。一
邪智妄取想。見愛著故。二善根微少故。初為  三畏因。邪智是不活因。由邪智計我懼已  不活。追求資財妄取想。是惡名畏因。以妄
想悕取美名遂起此畏見愛著是死畏因。  由見我故。愛著自身懼其死也。此三同是  惡法故合為一善根少是餘二因。功德善少  畏墮惡道。智慧善少畏於大眾。又過去善
少今畏大眾。現在善少畏當惡道。此二俱是  善少合為一因。六對治者。離此因故怖畏  隨盡。並如經可知。釋名分竟。

[0305a05]  第三安住地  分中有三。初總明安住。二所謂下三十句別  辨安住。三成就下一句總結安住。初中亦
三。初大悲為首。是安住因。菩薩所行。皆為  眾生悲為行本故云悲首。二於眾生心無  嫌恨等。是安住觀。此中有二。一於眾生違
惱心不嫌恨者。見非不嫌。觸己無恨。此  煩惱不能壞故名堅固。二直心者。深悲愍  物。為求菩提。小乘不能壞故名堅固。此  二不壞故云自然淨。三轉復勤修一切善根
者。是安住行。如下所說信等善根。一切皆是  此地攝。故總修也。此勤修有三。初信心是  行所依。二修行是依心成行。三迴向是迴行
成德。初十句明信心成。言信心增上者隨  所有事。於中信增上成就。解云。此是總句。  隨下別句所有三寶等境事。於中深信決定
名為增上。別中有九種信增上。於中初六  始起信心。後三信增成欲。前中初二自行。  後四利他。前中初句上信三寶。謂淨信敬行
故云多行淨心。下句於理證信。謂真智開  神故云解心清淨。利他四中。初一化他行。  謂說己所證授與眾生名信分別。後三化  他心。謂慈悲是化心大也。不疲懈化心常
也。後三中初於行離過。謂不染著世是慚  愧能也。於慳等下辨慚愧相。舉慳等取餘  五蔽。故由深慚愧六蔽不行故云莊嚴。二
於人將護。三於法敬順。信心竟。第二修行  成就中。論經九句。此中八句。論云十句者  據減數十為名。初句總集諸善根無休
息故。無休息故是常修也。一切善根是頓修  也。別中八內。初七阿含行。後一證入行。前中  初二攝法方便。一近善友。略無此句。二愛
樂法。謂於直諮直報為問答設難。釋通為  論義。分別本文為解釋。於此三時。稱悅適  情。心生喜故云常愛樂法。次三成三慧正
行。於中聞思可知。修於定中不味著故。  後二是隨緣離著行。於名於利已得不貪。  是知足行也。未得不求是少欲行。未受戒  者。有此貪求不得受故名障菩薩戒也。已
受戒者。起此二種令戒退失。上來阿含行。  言常生寶心等者是證行。證行可貴。從喻  名寶。證行超出念念常現故無厭足。修行竟。

[0305b18]  第三迴向成就中依論中作四翻釋。一  顯意釋。二總別釋。三隨要釋。四就行釋。初中  先問以發起此求一切智等說何等事。何以
有此問者。為文中無迴向言故作此問。  示現迴向成就者答以顯示也。以求佛果是  迴向義故。二總別解釋。如論應知。三隨要
分別者。此中分三。初求何等事。求一切智  地故者此是初句所求果法。求猶樂也。二  以何觀求。觀諸佛力無畏等故。此顯能求
觀解。是第二句。三云何求。求諸波羅蜜無  著法故。此顯以何行求。用諸度離六蔽  等著求。此通攝後十句。總盡此三求中。家
者結一切智地。是所求處故名家。依家者  結能求觀解。謂所觀力無畏等。是一切智中  別德故名依家也。無障求者結能求行離障
蔽故。四就行解釋中。初二句非是此中正  所修行故別釋。此唯解前能求之行。論中  云何求等。總標前第三門為此總句。下開
別故云差別果求。施二垢中。初見乞。詐設  是語諂也。無心許與是心曲也。對治此如  經離諂曲故。此是一向不許。二許而不與
有三義。一先許後不與。二許多與少。三許  勝與劣。皆是不隨先言。對治此如經如  說能行故。二戒有一垢。不護實語有二。  一犯戒以違本受時能持言。二覆藏不露犯
默妄語等對治此故。如經常行實語。菩提  資糧論經云。雖由實語犯戒退失轉輪王  及以諸天王。唯應作實語。三忍一垢。佛家  正以利他為業。反此惱他即污佛家。對
治此如經不污佛家故。四精進一垢。謂於  戒生退。此三種。一法廣故退。論云菩薩戒  無量。二時久故退。論云劫數長遠。三深細故
退。論云難持難行。以廣故難可具持。時  長故難可常持。深細故難可善持。又律儀  戒中。惡無不離故難持也。餘二聚中。善  無不攝生無不度故難行也。由此便生退
墮之心。是此垢也。對治此如經不捨菩薩  戒故。由精進策修能行難行故五定垢二  中。一事中攀緣名亂心。內情妄取名憶想。
又初麁後細。又初不得止故。後不得觀故。  對治中。不動治亂。生薩婆若治憶想。六  慧有三垢。一障不住道行。或一向現世間  不現涅槃。同凡夫故。或一向現涅槃不
現世間。同二乘故。此無善巧。是般若垢。  對治如經可知。二障助道行。三障證道行。  並可知。言菩薩如是下總結安住。由此三
十句行淨治此地。純熟故名淨法。論中更  釋。於中分為四。一信謂忍受決定故。二欲  謂悕趣彼行故。三精進謂對緣造修故。四
方便謂行成巧求故。初十句中。後三句是此  欲故有四也。上來百句經總明初地說分竟。

華嚴經探玄記卷第十

* * *

【經文資訊】大正藏第 35 冊 No. 1733 華嚴經探玄記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
