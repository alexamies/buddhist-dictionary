貞元新定釋教目錄卷第六
西京西明寺沙門圓照撰

總集群經錄上之六

[0808b22]  秦姚氏都常安  (亦云後秦)

[0808b22]  起姚萇  (  諡  為照武皇帝)  白雀元  年甲申至姚泓  (兼  諡  )  永和三年丁巳。凡經
三主三十四年。沙門五人。所出經律論等。總  九十四部。合六百二十四卷  (於中六十六部五百二十八卷見在二十
八部九十六卷闕本準大智度論後記云弘始三年歲在辛丑王珪云歲在辛丑房及甄鸞差其二歲今依道珪  為正次第排之)  。

[0808b28]  姚秦沙門竺佛念  (一十二部七十四卷經律集)

[0808b29]  沙門鳩摩羅什  (七十四部三百八十四卷經律論集)

[0808c01]  沙門弗若多羅  (一部五十八卷律)

[0808c02]  沙門佛陀耶舍  (四部八十四卷經律)

[0808c03]  沙門曇摩耶舍  (三部二十四卷經律)

  * 十住斷結經十卷  (初云最勝問菩薩十住除垢斷結經一名十千日光三昧定亦云十  地斷結或十一卷或十四卷第二出見二秦錄高僧傳僧祐錄) 
  * 菩薩瓔珞經十二卷  (一名現在報第二出或十二卷或十四卷或十六卷符秦建元十二  年七月出見二秦錄高僧傳祐錄) 
  * 菩薩處胎經五卷  (初云菩薩從兜術天降神母胎說廣菩薩亦直云胎經或四卷或八  卷見二秦錄高僧傳祐錄) 
  * 中陰經三卷  (見秦錄高僧傳僧祐錄) 
  * 菩薩瓔珞本業經二卷  (或直云瓔珞本業經初出見長房錄) 
  * 鼻那耶律十卷  (一名試因緣經亦云鼻那耶經亦云戒果因緣經沙門曇景筆受佛念傳譯見  安公經序符秦建元十四年壬午正月十二日出) 
  * 出曜經二十卷  (亦云出曜論或十九卷符秦建元十年出見二秦錄高僧傳僧祐寶唱等錄) 

[0808c15]  已上見已下闕。

  * 持人菩薩經三卷  (第二出與法護持人羅什持世同本見長房錄) 
  * 大方等無相經五卷  (亦名大雲經或四卷與曇無讖方等大雲同本初出見長房錄) 
  * 菩薩普處經三卷  (見長房錄) 
  * 十誦比丘尼戒所出本末一卷  (第三出僧純於物夷國得梵本佛念  為譯文煩後竺伏刪改正之并製序見寶唱錄) 
  * 王子法益壞目因緣經一卷  (或云阿育王息壞目因緣經第三出見僧祐錄) 

[0809a02]  右一十二部七十四卷  (出曜上七部六十一卷見在持人下五部十三  卷闕本)  。

[0809a04]  沙門竺佛念涼州人。弱年出家志業清堅。外  和內朗有通敏之鑒。諷習眾經粗涉外典。其  蒼雅詁訓尤所明練。少好遊方備觀風俗。家
世西河。洞曉方語華戎音義莫不兼釋。故義  學之譽雖闕。洽聞之聲甚著。符氏建元年中  有曇摩持鳩摩羅佛提僧伽跋澄提婆難提等
來入長安。安公趙政等請出眾經。當時名德  莫能傳譯。眾咸推念以為明匠。自安高支謙  之後莫踰於念。在符姚二代為譯人之宗。故
關中僧眾咸共喜焉。念於符姚二代自譯十住  斷結等經一十二部  (長房錄中別存十地斷結經十一卷者非也住之與地二義無別  今存十住十地刪之)
後遘疾卒于常安。遠近白黑莫不歎  惜。

  * 摩訶般若波羅蜜經四十卷  (亦名大品般若經祐云新大品經第三出與放  光等同本或三十卷或二十四或二十七弘  始  元年癸卯四月十三日出至六年四月二十二日訖叡序見二秦及僧  祐錄) 
  * 小品般若波羅蜜經十卷  (題云摩訶般若波羅蜜無小品字祐云新小品經與  道行明度等同本第七譯或七卷或八卷弘始十年二月六日出至四月三日訖叡序見二秦錄及僧祐) 
  * 金剛般若波羅蜜經一卷  (亦云金剛般若經佛在舍衛國者初出與元魏留支  等出者同本見二秦錄及僧祐錄) 
  * 仁王護國般若波羅蜜經二卷  (亦云仁王般若經或云一卷第二出  與晉世法護梁朝真諦譯者同本異出房云見別錄) 
  * 摩訶般若波羅蜜大明呪經一卷  (亦云摩訶大明呪經初出與唐  譯般若心經等同本見經題上) 
  * 菩薩藏經三卷  (一名富樓那問經亦名大悲心經今編入寶積當第十七會名富樓那會弘始  七年出或二卷第二譯與法護出同本見二秦錄及祐錄) 
  * 善臂菩薩經二卷  (今編入寶積當第二十六會見法上錄) 
  * 須摩提菩薩經一卷  (第二出與寶積妙慧等同本見長房錄) 
  * 自在王菩薩經二卷  (或無菩薩字初出與奮迅王經同本弘始九年於尚書令姚顯等出  僧叡筆受并製序見二秦錄及僧祐) 
  * 莊嚴菩提心經一卷  (第四出與法護菩薩十地經等同本房云見別錄) 
  * 十住經四卷  (或五卷是華嚴十地品異譯什與佛陀耶舍共出見二秦錄及僧祐錄) 
  * 妙法蓮華經八卷  (僧祐錄云新法華經初出為七卷二十七品後人益天授品二十八品弘  始八年夏於大寺出僧叡筆受并製序第五譯見二秦錄及僧祐錄) 
  * 維摩詰所說經二卷  (一名不可思議解脫或直云維摩詰經僧祐錄云新維摩結弘始八  年於大寺出僧肇筆受并製序第六譯見二秦錄及僧祐錄) 
  * 大樹緊那羅王所問經四卷  (亦名說不可思議品或直云大樹緊那羅經第  二出與支讖純真陀羅經同本見長房錄) 
  * 集一切福德三昧經三卷  (與竺法護等集眾德經等同本異出第二譯見真  寂寺錄) 
  * 思益梵天所問經四卷  (或直云思益經僧祐云思益義經弘始四年十二月一日  於逍遙園出第二譯與舊譯持心留支勝思並同本僧叡製序見二秦錄及僧祐錄) 
  * 持世經四卷  (一名法印經或三卷第二出與法護持人經等同本見二秦錄及僧祐錄) 
  * 諸法無行經二卷  (或一卷與隋崛多諸法本無經等同本初出見二秦錄及僧祐錄) 
  * 阿彌陀經一卷  (亦名無量壽經弘始四年二月八日譯初出與唐譯讚淨土經等同本見二秦  錄及僧祐錄) 
  * 彌勒成佛經一卷  (第二出與法護彌勒成佛經同本弘始元年出見秦錄及僧祐錄) 
  * 彌勒下生經一卷  (一名彌勒受決經初云大智舍利弗第四出與彌勒來時經同本亦  云彌勒成佛經亦云下生成佛或云當下成佛見二秦錄及僧祐錄) 
  * 文殊師利問菩提經一卷  (亦直云菩提經一名伽耶山頂經一名菩提無行經  初出與伽耶山頂經象頭精舍經等同本見僧祐錄譯經圖中別載菩提經一卷者誤也) 
  * 孔雀王呪經一卷  (第四出亦名大金色孔雀王經在逍遙園出并結界場法悉備具房云見  別錄) 
  * 首楞嚴三昧經三卷  (或二卷亦直云首楞嚴經僧祐云新首楞嚴經第九出與方等  首楞嚴勇伏定經等同本見僧祐錄) 
  * 不思議光菩薩所問經一卷  (亦名不思議光菩薩所說經亦云無思議光孩  童菩薩經第二出與竺法護無思議孩童經同本見長房錄) 
  * 華手經十三卷  (或為華首一名攝諸善根經亦名攝福德經或十一卷或十二卷弘始  八年譯見二秦錄及僧祐錄) 
  * 佛垂般涅槃略說教誡經一卷  (亦云佛臨般一名遺教經見僧祐錄) 
  * 千佛因緣經一卷  (見法上錄) 
  * 梵網經二卷  (一名選擇諸法經或三卷或二弘始七年六月十二日出見二秦錄及僧祐錄十戒  僧肇筆受見經前序) 
  * 佛藏經四卷  (一名選擇諸法經或三卷或二卷弘始七年六月十三日出見二秦錄及僧祐錄) 
  * 清淨毘尼方廣經一卷  (與文殊淨律等同本第三出見法上錄) 
  * 大智度論一百卷  (或云大智度經論亦云摩訶般若釋論或七十卷或一百一十卷弘始四  年夏於逍遙園出七年十二月二十七日訖叡製序見二秦及僧祐錄) 
  * 中論四卷  (亦云中觀論或八卷弘始十一年於大寺出僧叡製序見二秦錄及僧祐錄兼前智度論並龍  樹菩薩造) 
  * 十二門論一卷  (龍樹菩薩造弘始十一年於大寺出僧叡製序見僧祐錄及寶唱錄) 
  * 百論二卷  (提婆菩薩造弘始六年出僧肇製序見二秦錄及僧祐錄) 
  * 十住毘婆娑論十四卷  (或無論字龍樹菩薩造或十二卷或十五卷見長房錄) 
  * 大莊嚴論十五卷  (或無論字馬鳴菩薩造或十卷見長房錄) 
  * 發菩提心論二卷  (或云發菩提心經亦云經論見李廓錄) 
  * 放牛經一卷  (亦云牧牛經出增一阿含第四十六卷異譯房云見別錄) 
  * 海八德經一卷  (第三出與法海經等同本見法上錄) 
  * 禪祕要經三卷  (或云禪秘要法無經字或四卷與支謙等出者同本第二出房云見別錄) 
  * 燈指因緣經一卷  (見李廓錄) 
  * 十誦比丘戒本一卷  (亦云十誦波羅提木叉戒第三出與曇摩持等出者同本見僧祐  錄) 
  * 成實論二十卷  (或二十四或二十七或十六或十四弘始十三年九月八日尚書令妙顯  請出至十四年九月十五日訖曇晷筆受佛後九百年訶梨跋摩造見僧祐錄) 
  * 坐禪三昧經三卷  (一名菩薩禪法經初出或直云禪經或云禪法要或云阿蘭若習禪  法三名同是一本弘始四年正月十五日出至九年閏月五日重校正僧叡序見二秦僧祐寶唱三錄) 
  * 菩薩呵色欲法一卷  (或云菩薩呵色欲經或直云菩薩呵色欲初出見僧祐錄) 
  * 禪法要解二卷  (或云禪要經初出見僧祐錄) 
  * 思惟略要法一卷  (或云思惟要略法經或直云思經第二出見長房錄) 
  * 雜譬喻經一卷  (弘始七年十月出道略集) 
  * 馬鳴菩薩傳一卷  (見長房錄) 
  * 龍樹菩薩傳一卷  (見長房錄) 
  * 提婆菩薩傳一卷  (見長房錄) 
  * 法界體性無分別經二卷  (與寶積法界體性會同本初出見法上錄後此下闕) 
  * 大善權經二卷  (與寶積大乘方便會等同本第四出見李廓錄) 
  * 大方等大集經三十卷  (或加新字或二十四卷與支讖無讖所出者同本見二秦  錄及李廓錄) 
  * 大方等頂王經一卷  (與法護等出者同本第二出見長房錄) 
  * 阿闍世經二卷  (與支讖等出者同本第五譯房云見別錄) 
  * 睒本起經一卷  (亦直云睒經出六度集經異譯第二出見李廓錄) 
  * 請觀世音經一卷  (初出與竺難提出者同本見李廓錄) 
  * 寶網經一卷  (第二出與法護出者同本見李廓錄) 
  * 稱揚諸佛功德經三卷  (一名集華經初出弘始七年譯見二秦錄及僧祐錄) 
  * 觀普賢菩薩經一卷  (第二出見李廓錄) 
  * 未曾有因緣經二卷  (初出見法上錄) 
  * 賢劫經七卷  (第二出弘始四年三月五日出與法護譯者同本曇恭筆受見三秦錄及僧祐錄一名賢  劫三昧經一名賢劫定意經凡三名祐錄云新賢劫經) 
  * 善信摩訶神呪經二卷  (見李廓錄) 
  * 持地經一卷  (見長房錄) 
  * 觀佛三昧經一卷  (見長房錄) 
  * 菩薩戒本一卷  (初出見長房錄今疑此菩薩戒本即梵網一卷也) 
  * 文殊悔過經一卷  (第二出見長房錄) 
  * 舍利弗悔過經一卷  (第三出見法上錄) 
  * 十住論十卷  (龍樹菩薩造弘始年譯未訖第十卷末似六度集見二秦錄及僧祐錄今疑此十住論即  十住婆沙是) 
  * 撿諸罪福經十卷  (房云見別錄) 
  * 十二因緣觀經一卷  (見長房別錄) 
  * 婆藪盤豆傳一卷  (初出見翻經圖) 

[0810b21]  右七十四部三百八十四卷  (提婆菩薩傳上五十二部三百二卷  見在法界體性經下二十二部八十二卷闕本)  。

[0810b23]  沙門鳩摩羅什。秦言童壽  (一名鳩摩羅耆婆外國製者多以父母為本什父  鳩摩炎母字耆婆故兼取為名)  。

[0810c01]  天竺人也。家世國相。什祖父達多。倜儻不群  名重於國。父鳩摩炎。聰明有懿節將嗣相位。  乃辭避出家。東度葱嶺。龜茲王聞其棄榮捨
俗甚敬慕之。自出郊迎請為國師。王有妹年  始二十。才悟明敏過目必能一聞則誦。且體  有赤黶法生智子。諸國娉之並不肯行。及見
炎心欲當之。王聞大喜逼以妻焉。遂生於什。  什之在胎其母慧解倍常。往雀梨大寺聽經。  忽自通天竺語。難問之辭必窮問致。眾咸歎
異。有羅漢摩瞿沙曰。此必懷智子。為說舍利  弗在胎之證。既而生什岐嶷若神。什生之後  還忘前語。頃之其母出家修道學得初果。什
年七歲亦復出家。從師受經日誦千偈。偈有  三十二字。凡三萬二千言。誦此毘曇既過師  授。其義即自通解無幽不暢。時龜茲國人以
其母王女利養甚多。乃携什避。年九歲進到  罽賓。遇名德法師槃頭達多。即罽賓王之後  弟也。淵粹有大量。三藏九部莫不縷貫。亦日
誦千偈名播諸國。什既至仍師事之。遂誦雜  藏中長二阿含凡四百萬言。達多每與什論  議深推服之。聲徹於王。王即請入集外道論
師共相攻難。言氣始交外道輕其幼稚言頗  不順。什乘其隙而挫之。外道折服愧惋無言。  王益敬異日給鵝腊一雙粳麵各三斗酥六
舛。此外國之上供也。所住寺僧乃差大僧五  人沙彌十人。營視灑掃有若弟子。其見尊崇  如此。至年十二其母携還龜茲。至月氏北山
有一羅漢見而異之。謂其母言。常當守護。此  沙彌若至三十五不破戒者。當大興佛法度  無數人。與優波毱多無異。若戒不全無能為
也。正可才明俊詣法師而已。什進到沙勒  國頂戴佛鉢。心自念言。鉢形甚大何其輕  耶。即重不可勝失聲下之。母問其故。答曰。我
心有分別故鉢有輕重耳。什於沙勒國誦阿  毘曇六足諸門增一阿含。及還龜茲名蓋諸  國。時龜茲僧眾萬餘人疑非凡夫。咸推而敬
之莫敢居上。由是不預燒香之次。遂博覽四  韋陀五明諸論外道經書陰陽星算莫不究曉。  妙達吉凶言若符契。為性率達不厲小撿。修
行者頗非之。什自得於心未甞介意。從卑摩  羅叉學十誦律。又從須利耶蘇摩諮稟大乘。  乃歎曰。昔學小乘譬人不識金以鍮石為妙
矣。於是廣求義要誦中百二論及十二門等。  有頃什母辭往天竺。謂龜茲王白純曰。汝國  尋衰吾其去矣。行天竺進登三果。什母臨去
謂什曰。方等深教應大闡真丹。傳之東土唯  爾之力。但於自身無利其可如何。什曰。大士  之道利彼亡軀。若必使大化流傳洗悟曚俗。
雖復身當鑪鑊苦而無恨。於是留住龜茲止  王新寺。得大品經始就讀。魔來蔽文唯見空  牒。什知魔所為誓心逾固。魔去字顯仍習誦
之。後於雀梨大寺讀大乘經。忽聞空中語曰。  汝是智人何以讀此。什曰汝是小魔宜時速  去。我心如地不可轉也。停住三年廣誦大乘
經論洞其祕奧。龜茲王為造金師子座。以大  秦錦褥鋪之令什坐而說法。後往罽賓為  其師槃頭達多具說一乘妙義。師感悟心服
即禮什為師。言我是和上小乘師。和上是我  大乘師矣。西域諸國服什神俊咸共嵩仰。每  至講說諸王長跪座側令什踐而登焉。其見
重如此。什道震西域聲被東國。苻氏建元十  三年歲次丁丑正月太史奏。有星見外國分  野。當有大德智人入輔中國。堅素聞什名。乃
悟曰。朕聞西域有鳩摩羅什。將非此耶。十九  年堅遣驍騎將軍呂光等。牽兵七萬西伐龜  茲及焉耆諸國。臨發謂光曰。聞彼有鳩摩羅
什。深解法相善閑陰陽為彼學之宗。朕其思  之。若剋龜茲即馳驛送什。光軍未至什謂其  王白純曰。國運衰矣當有勍敵。日下人從東
方來。宜恭承之勿抗其鋒。純不從而戰光遂  破龜茲殺純獲什。光性疎幔未測什智量。見  其年尚少乃凡人戲之。什被逼既至遂虧其
節。或令騎牛及乘惡馬欲使墮落。什常懷忍  辱曾無異色。光慚愧而止。光還中路置軍於  山下。將士已休。什曰。不可在此必見狼狽。宜  徙
軍隴上。光不納至夜果雨洪潦暴起。水深  數丈死者數千。光甚加敬異。什謂光曰。此凶  亡之地不宜淹留。推數揆運應速言歸。中路
必有福地可居。光從之至涼州聞符堅已死。  遂割據涼土制命一隅焉。什停凉積年。數言  未然後皆如說。呂光父子既不弘道。故蘊其
經法無所宣化。符堅已亡竟不相見。姚萇聞  其高名虛心要請。諸呂以什智計多解。恐為  姚謀不許東入。萇卒子興  諡  為文祖皇帝襲
位。復遣敦請。弘始三年歲次辛丑三月。有  樹連理生于廟庭。逍遙一園葱變為  [卄/(〡*臣)]  。以為  美瑞謂智人應入。其年十二月二十日什至
常安。興待以國師之禮甚見優寵。悟言相對  則淹留終日。研微造盡則窮年忘勌。自大法  東被始於漢明。歷涉魏晉經論漸多。而支竺
所出多滯文格義。興少崇三寶銳志講集。什  堅至止。仍請入西明閣及逍遙園譯出眾經。  什率多暗誦無不究達。轉解秦言音譯流利。
既覽舊經義多乖謬。皆由先譯失旨不與梵  本相應。興使沙門僧肇僧  [契-大+石]  僧邈僧叡等八  百餘人諮受什旨。更令出大品。什持梵本興
執舊經以相讎校。其新文異舊者義皆圓通。  眾皆恢服莫不欣讚焉。興以佛道冲邃其行  惟善。信出苦之梁津仰世之洪則。故託意九
經遊心十二。乃著通三世論以勗示因果。王  公已下並欽贊厥風興宗室常山公顯。安成  候嵩。並篤信緣業。屢請什於常安大寺講說
新經。什以弘始四年壬寅。至十四年壬子。  譯大品小品金剛等經七十四部三百八十餘  卷。並暢顯神源發揮幽致。于時四方義學沙
門不遠萬里名德秀拔者才暢二公乃至道恒  僧標慧叡僧敦僧弼僧肇等三千餘僧。稟訪  精研務窮幽旨。廬山慧遠道業冲粹。乃遣使
循問。龍光道士慧解洞微。亦入關諮稟。盛業  久大至今仰則焉。初沙門慧叡才識高明常  隨什傳寫。什每為叡論西方辭體商略同異
云。天竺國俗甚重文藻。其宮商體韻以入絃  為善。凡覲國王必有讚德。見佛之儀以歌歎  為尊。經中偈頌皆其式也。但改梵為秦失其
藻蔚。雖得大意殊隔文體。有似嚼飯與人。非  徒失味乃令人歐噦也。什當作頌贈沙門  法和云。心山育德薰。流芳萬由延。哀鸞鳴孤
桐。清響徹九天。凡為十偈。辭喻皆爾。什雅  好大乘志存敷演。甞歎曰。吾若著筆作大乘  阿毘曇非迦旃延子比也。今在秦地深識者
寡。折翮於此將何所論。乃悽然而止。唯為姚  興著實相論二卷。出言成章無所刪改。辭喻  婉約莫非淵奧。什為人神情映徹。傲岸出群
應機領會。鮮有其疋。且篤性仁厚汎愛為心。  虛己善誘終日無勌。時有沙門僧叡興甚喜  焉。什所譯經叡並參正。昔竺法護出正法華
受決品云。天見人人見天。什譯經至此乃言  曰。此語與梵本義同。但在言過質。叡應聲曰。  將非人天交接兩得相見乎。什大喜曰實然。
而叡與什共相開發皆此類也。甞聽秦僧道  融講法華。什乃歎曰。佛法之興融其人也。  俄而師子國有婆羅門。聰辯多學西土俗書
罕不披誦。而彼國外道之宗。聞什在關大行  佛法。乃即慨然謂其徒曰。寧可偏使釋氏之  風獨傳震旦。而今吾等正化之典不洽東
國。因遂乘駝負書遠涉來入常安。姚興見其  口眼便僻頗亦惑之。而婆羅門乃啟興曰。至  道無方各尊其事。今故遠來。請與秦僧捔其
辯力。隨有優者即傳其化。興即許焉。于時關  中四方僧眾相視缺然莫敢當者。什謂融曰。  此之外道聰明殊人捔言必勝。豈可得使無
上大道在於吾徒為彼而屈良可悲矣。若使  外道肆情得志。則是我等法輪摧軸。豈可然  乎。如吾所覩在君一人。道融自顧才力不減。
而彼西域外道經書未盡披讀。乃密令人寫  婆羅門所讀經目一披即誦。其後剋日將就  論義。姚興自出公卿皆會。關中僧眾四遠必
集。爾時道融與婆羅門擬相酬抗。鋒辯飛玄  彼所不逮。時婆羅門雖自覺知辭理已屈。然  意猶以廣讀為夸。道融乃列其所書。并更通
論秦地經史名目卷部三倍多之。什仍乘勢  因嘲之曰。君可不聞大秦廣學。那忽輕爾遠  來。婆羅門心生愧伏頂禮融足。旬日之中無
何而去。像運再顯鳩摩羅什道融力焉。又杯  渡比丘在彭城聞什在常安。乃歎曰。吾與  此子戲別今三百餘年。杳然未期遲有遇於
來生耳。什臨終力疾與眾僧告別曰。因法相  遇殊未盡伊心。方復異世惻愴。何言。自以暗  昧謬充傳譯。若所傳無謬焚身之後。舌不燋
爛。以弘始十五年四月十三日薨于大寺。春  秋七十。即於逍遙園依外國法焚尸。薪滅形  化唯舌不變。信弘法之有徵矣  (什公卒時諸記不定。高僧傳云弘
始十一年八月二十日卒于常安。或云七十。或云八十。傳取十一為正。此不然也。准成實論後記云。大秦弘始十三
年歲次豕韋九月八日。尚書令姚顯請出論。至來年九月十五日訖。准此十四年末什仍未卒。又准僧肇上秦主姚  興
涅槃無名論表云。肇在什公門下十有餘載。若什四年出經。十一年卒。始經八載。未滿十年。云何乃言十有餘載。今
准什誄癸丑之年四月十三日薨。其癸丑歲即弘始十五年也)  。

[0812b22]  然什出經部卷眾說多小不同。長房錄中其  數彌廣。今細參驗多是別生。或有一本數名。  或是錯上。具件如左。今悉刪之。

  * 十誦律六十一卷  (僧祐錄云是什譯出今以有五十八卷是什度語非什正翻後之三  卷卑摩羅叉續出置之於後已修餘錄此不存之) 
  * 放光般若波羅蜜經二十卷  (第二出見別錄今以放光梵本與大品同  譯大品時興舊經什出新本若言放光什譯舊經何者是耶故知大品為新放光為舊重載二本誤之甚也) 
  * 般若經論集二十卷  (房云見吳錄今與此集乃是廬山遠法師以大智論文句繁積  初學難尋乃刪煩剪亂今質文有體撰為二十卷亦云大智論要略亦云釋論要抄此乃遠公撮略前論非什別翻也) 
  * 禪法要三卷  (下法云先譯弘始九年重挍叡製序既云先譯重挍不合存其二名准僧叡經  序即坐禪三昧經是) 
  * 阿蘭若習禪法經二卷  (房云見別錄或無經字與坐禪同本異出今謂不然此即  坐禪三昧之別名也尋其文句首末文同是初出本非挍正者) 
  * 樂瓔珞莊嚴經一卷  (房云見李廓錄今准經後記乃是曇摩耶舍所譯非什翻也今  移附彼錄) 
  * 寶相論一卷  (高僧傳云二卷什為姚興譯出非梵本傳故闕之也) 
  * 往古性和佛國願行法典經  (或作生和出文殊佛土嚴淨經) 
  * 佛磬咳徹十方經。佛齊化出菩薩經。魔業經。  過去無邊光淨佛土經。虛空藏菩薩聞持經。  得幾功德經  (亦云得幾福經)  。過魔法界經。太白魔王堅  信經。佛弟子化魔子偈誦經。開化魔經。魔王  變身經  (佛磬咳下十經遂出大集)  。觀世音經  (出法華經)  。陀羅尼法  門六種動經。彌勒菩薩本願待時成佛經。佛  變時會身經。東方善華世界佛座震動經  (陀羅尼等  四經並出悲華經)  。雀王經。佛昔為鹿王經。菩薩身為鴿  王經  (雀王等三經並出六度集)  。無量樂佛土經  (亦云國土出央崛經)  。佛問阿  須倫大海有減經  (出中阿含)  。佛跡見千輻輪相經  (出雜阿含)  。 
  * 佛心總持經。水牛王經。兔王經  (佛心等三經並出生經)  。 
  * 獼猴與婢共獻致變經。王后為  蜣  蜋經  (獮猴等二經並  出雜譬喻)  。比丘應供法行經  (祐錄入疑經今亦在疑錄) 

[0812c23]  已上都有  三十五部一百三十六卷。

  * 十誦律五十八卷  (弘始六年十月十七日於中寺譯見二秦錄) 

[0812c26]  右一部五十八卷本在。

[0813a01]  沙門弗若多羅。秦言功德華。罽賓國人。少出  家以戒節見稱。備通三藏而專精十誦律部。  為外國師宗。時人咸謂已階聖果以弘始中
振錫入關。秦主興待以上賓之禮。羅什亦挹  其戒範厚相崇敬。先是經法雖傳律藏未闡。  聞多羅既善斯部咸共思慕。以弘始六年甲
辰十月十七日。集義學沙門六百餘人。於常  安寺迎請多羅。誦出十誦梵本。羅什譯為秦  文。三分獲二。多羅遘疾奄然棄世。眾以大業
未卒。而匠人殂往。悲恨之深有踰常痛。次有  西域沙門曇摩流支  (秦云法樂)  棄家入道。偏以律藏  馳名。以弘始七年秋達自關中。廬山釋慧
遠聞支既善毘尼。希得究竟律部。乃遣書通  好曰。佛教之興先行上國自分流以來四百餘  年。至於沙門得戒所闕尤多。頃西域道士弗
若多羅是罽賓人。其諷十誦梵本。有羅什法  師通才博見為之傳譯。十誦之中文始過半  多羅早喪中途而寢不得究竟大業。慨恨良
深。傳聞仁者齎此經自隨。其欣所遇冥運  之來豈人事而已耶。想弘道為物感時而動。  叩之有人必情無所  吝  。若為律學之徒畢此
經本。開示梵行洗其耳目。使始涉之流不  失無上之津梁。懷勝業者日月彌朗。此則  惠深德厚人神同感矣。幸願垂懷不乖往意。
流支既得遠書及姚興請。乃與什共譯十誦  都畢。研詳考覆條制審定。而什猶恨文煩未  善。既而什化不獲刪治。流支住常安大寺。
慧觀欲請往揚都。支曰。彼土有人有法足  以利世。吾當更行無律教處。於是遊化餘方  莫知所之。

  * 虛空藏菩薩經一卷  (初出或無菩薩字與虛空字經同本是大集別分三藏後  還國於罽賓得此經附商人送到涼州見道慧宋齊錄及僧祐) 
  * 長阿含經二十二卷  (弘始十四年出至十年訖涼州沙門竺佛念傳譯秦國沙門道含筆  受僧肇製序見僧叡二秦及僧祐錄高僧傳等) 
  * 四分律六十卷  (亦云曇無德律本譯四十五卷或云四十卷或云四十四卷今亦有七十卷者  弘始十年於中寺出慧辯譯肇製序見晉世雜錄及祐錄高僧傳等) 
  * 四分僧戒本一卷  (或無僧字亦云無德戒本見晉世雜錄及僧祐錄) 

[0813b09]  右四部八十四卷其本並在。

[0813b10]  沙門佛陀耶舍。秦言覺名。或云覺稱  (耶舍是名稱義高僧  傳中翻為覺明義稍乖也)  罽賓國人。婆羅門種。世事外道有
一沙門從其家乞。其父瞋怒令人歐之。父遂  手脚  �  躄不能行止。乃問於筮師。筮師對  曰坐犯賢人鬼神使然也。即請此沙門竭誠
悔過。數日便瘳。因令耶舍出家為其弟子。時  年十三。甞隨師遠行於曠野逢虎。師欲走避。  耶舍曰。此虎已飽必不侵人。俄而虎去前行
果見餘肉。師密異之。至年十五誦經日得五  六萬言。所住寺常於外分衛廢於誦習。有一  羅漢。重其聰敏恒乞食供之。十九誦大小乘
經數百萬言。然性簡傲頗以知見自處謂少  堪己師。故不為諸僧所重。但美儀止善談笑。  見者忘其深恨。年及受戒莫為臨壇。所以向
立之歲猶為沙彌。乃從其舅學五明諸論。世  間法術多所通習。二十有七方受具戒。恒以  讀誦為務手不釋牒。每端坐思義不覺虛中
而過。其專精如此。後至沙勒國。時太子達摩  弗多  (秦言法子)  見其容貌端雅問所從來。耶舍酬對  清辯太子悅之仍請宮內供養待遇隆厚。羅
什後至從其受學甚相尊敬。什隨母東歸  耶舍留止。頃之王薨太子即位。時符堅遣呂  光攻龜茲。龜茲急求救於沙勒王。自率兵
救之。使耶舍留輔太子委以後任。救軍未至  而龜茲已敗。王歸具說羅什為光所執。乃歎  曰。我與羅什相遇雖久未盡懷抱。其忽羈虜
相見何期。停十餘年王薨。因至龜茲法化甚  盛。時什在姑臧遣信要之。裹糧欲去。國人請  留復停歲餘。後語弟子云。吾欲尋羅什可密
裝夜發勿使人知。弟子曰。恐明旦追至不免  復還耳。耶舍乃取清水一鉢。以藥投中呪數  十言。與弟子洗足即便夜發。比至旦行數
百里。問弟子曰。何所覺耶。答曰。唯聞疾風之  響。眼中淚出耳。耶舍又與呪水洗足住息。明  旦國人追之。已差數百里不及。行達姑臧。而
什已入常安。什聞其至姑臧勸興迎之。興未  納。頃之命什譯出經藏。什曰。夫弘宣法教宜  令文義圓通。貧道雖誦其文未善其理。唯佛
陀耶舍深達經致。今在姑臧。願下詔徵之。一  言三詳然後著筆。使微言不墜取信千載也。  興從之即遣使招迎。厚加贈遺悉不受。重信
敦喻方至常安。興自出候問。別立新省於逍  遙園四事供養並不受。至時分衛一食而已。  于時羅什出十住經。一月餘日疑難猶預尚
未操筆。耶舍先至。共相徵決辭理方定。道俗  三千餘人皆歎其賞要。舍為人髮赤善解毘  婆沙。故時人號曰赤髭毘婆沙。既為羅什之
師。亦稱大毘婆沙。四輩供養衣鉢臥具。滿三  間屋不以關心。興為貨之於城南造寺。耶舍  先誦曇無德律。司隷校尉姚爽  (或云姚奭)  請令出之。
興疑其遺謬乃試耶舍令誦。羌籍藥方各四  十餘紙。三日乃執文覆之不誤一字。眾服其  強記。即以弘始十年戊申。譯四分律并長阿
含等。經十五年癸丑方訖。涼州沙門竺佛念  譯為秦言。道含筆受。譯畢解坐。興嚫耶舍布  絹萬疋。悉皆不受。佛念道含布絹各千匹。名
德沙門五百人皆重嚫施。耶舍後還罽賓。不  知所終  (四分序云。壬辰之年有晉國沙門支法領西越流沙遠期天竺路經于闐會遇曇無德部體大乘
三藏沙門佛陀耶舍才體傳聞明練經律。三藏方等皆諷誦通利。即於其國廣集諸經於精舍還以歲在戊申始達秦
國。秦主姚欣然即以其年請出律藏時集持律沙門三百餘人。於長安中寺出即以領弟子慧辯為譯。其壬辰年即秦
建初七年也。戊申歲即弘始十年也。又有說云耶舍與佛念等勘法領所將梵本然後翻出。眾說少殊。未詳孰正。又準
僧肇長阿含序及高僧傳並云。四分弘始十二年出者此或據部終時說也)  。

  * 差摩經一卷  (東晉隆安年達廣州在白沙寺為清信女張普明譯此應入晉錄隨入附秦見高僧傳  及長房錄) 
  * 樂瓔珞莊嚴方便品經一卷  (一名轉女身菩薩問答經第三出與法護順權  方便經等同本李廓錄云羅什譯准經記云耶舍出故移編此) 
  * 舍利弗阿毘曇論二十二卷  (或無論字或二十卷或三十卷共曇摩崛多  於石羊寺出釋道標製序見僧祐寶唱二錄及高僧傳) 

[0814a21]  右三部三十四卷  (初一部一卷闕本後二部二十三卷見在)  。

[0814a22]  沙門曇摩耶舍。秦言法稱  (高僧傳翻為法明義乖也)  。

[0814a23]  罽賓國人。少而好學。年十四為弗若多羅所  知。長而氣幹高爽雅有神慧。該覽經律明悟  出群。陶思八禪遊心七覺。時人方之浮頭婆
馱。孤行山澤不避虎兕。獨處思念動移宵日。  甞於樹下每自剋責。年將三十尚未得果。何  其懈哉。於是累日不寢不食。專精苦到以悔
先罪。乃夢見博叉天王。語之曰。沙門當觀方  弘化曠濟為懷。何守小節獨善而已。道假眾  緣復須時熟。非分強求死而無證。覺自思惟
欲遊方授道。既而踰歷諸國冒涉艱危。以晉  隆安中初達廣州住白沙寺。耶舍善誦毘婆  沙律。人咸號為大毘婆沙。時有清信女張
普明諮受佛法。耶舍為說佛生緣起。并為譯  出差摩經一卷。至義熙中來入常安。時姚興  僭  號甚崇佛法耶。舍既至深加禮異。會有天  竺沙門曇摩崛多
(秦言法藏)  來入關中。同氣相求宛  然若舊因共出舍利弗阿毘曇。以秦弘始九  年丁未書出梵文。停至十六年甲寅。經師漸
閑秦語令自宣譯。至十七年乙卯方訖。凡二  十二卷。秦太子泓親管理味。沙門道標為之  作序。又出樂瓔珞經一卷。耶舍後南遊江陵
止于辛寺大弘禪法。其有味靖之賓披榛而  至者三百餘人。凡士庶造者。雖先無信心見  皆敬悅。自說有一師一弟子。修業並得羅漢。
傳失其名。又甞於外門閉戶坐禪。忽有五沙  門來入其室。又時見沙門飛來樹端者。往往  非一。常交接神明而俯同曚俗。雖道迹未彰。
時人咸謂已階聖果。至宋元嘉中辭還西域  而不知所終。

[0814b25]  秦乞伏氏都菀川  (亦云西秦)

[0814b26]  從乞伏國仁  (  諡  宣列王)  建義元年乙酉。至乞伏幕末  (無  諡  )  永弘四年辛未。凡經四主四十七年。沙門
一人。所譯經及三秦代新舊失譯經律論等。  總五十六部一百一十卷  (於中三十二部七十九卷見在二十四部三十一卷  闕本)  。

[0814c02]  乞伏秦　沙門釋聖堅  (一十五部二十四卷經)  。

[0814c03]  三秦代新舊失譯經  (四十一部八十六卷七部七卷舊集三十四部七十九卷新附)  。

  * 羅摩伽經三卷  (見華嚴入法界品少分異譯見內典錄) 
  * 太子須大拏經一卷  (出六度集第二卷異譯於江陵辛寺出庾爽筆受或云須達拏見始  興錄及寶唱錄應入晉出隨附秦) 
  * 睒子經一卷  (一名孝子睒經一名菩薩睒經一名佛說睒經一名睒本經一名孝子隱經凡六名  第四出六度集第二卷異譯見始興及法上錄) 
  * 摩訶剎頭經一卷  (亦名灌佛形像亦直云灌佛經第二出與灌洗佛形像同本見始興錄) 
  * 無崖際持法門經一卷  (一名無際經初出與尊勝菩薩所問經等同本見始興錄  及法上錄) 
  * 演道俗業經一卷  (第二出與支謙譯者同本見法上錄) 
  * 除恐災患經一卷  (第二出與帛延譯者同本見始興寶唱法上三錄) 
  * 賢首經一卷  (一名賢首夫人經見始興錄) 
  * 阿難分別經一卷  (亦名阿難問事佛吉凶經第三出見始興錄及法上錄) 
  * 婦人遇辜經一卷  (一名婦遇對經見始興法上二錄上見在已下闕) 
  * 方等主虛空藏經八卷  (亦名虛空藏所問經一名勸發菩薩莊嚴菩提經或五卷  是大集虛空藏品異譯見晉世雜錄及法上錄云與羅摩伽經同本非也) 
  * 菩薩所生地經一卷  (一名摩竭所問經第二出見逍錄未知前後進隨人附西秦見  始興錄) 
  * 孛經一卷  (第三出見法上錄) 
  * 僮迦葉解難經一卷  (亦云童迦葉經與鳩摩迦葉經同本祐云出長阿含庾爽筆受見始  興王宗寶唱支敏度等四錄) 
  * 七女本經一卷  (亦名女本心明經亦名七女經第三出見支敏度都錄) 

[0815a02]  右一十五部二十四卷  (婦人遇辜上十部一十二卷見在方等王下五部  一十二卷闕本)  。

[0815a04]  沙門釋聖堅。或云法堅。亦謂堅公。未詳孰是。  是故備列之。器量弘普利物為心。以乞伏秦  太初年間。於河南國為乾歸  (  諡
武元王)  譯羅摩伽等  經一十五部。尋其聖堅遊化隨處出經既適  無停所。弗知附見何代世錄為正。今依法上  總注入乞伏秦世錄云。

  * 沙彌羅經一卷  (第二出五母子經同本) 
  * 薩惒薩王經一卷 
  * 阿多三昧經一卷  (或作阿陀) 
  * 陀賢王經一卷 
  * 颰陀悔過經一卷 
  * 方等決經一卷 
  * 比丘二事經一卷  (祐錄云三事上七部僧祐錄云安公闕中異經) 

[0815a17]  右七部七卷  (初沙彌羅經有本餘者並闕)  長房錄云。並是沙  門僧祐三藏集錄釋道安所記關中異經
本。今還附入三秦世錄總為失譯。時代處  云。房錄復有胡本經四卷  (脚下注云似是長安中出)  後漢失  譯錄中已有。此中復載。既是重上刪之不
存也。已下新附此錄。

  * 天王太子辟羅經一卷  (或無天王字亦云太子辟羅經) 
  * 菩薩本行經一卷 
  * 大珍寶積惟日經一卷 
  * 墮迦羅問菩薩經一卷 
  * 阿難為蠱道呪經一卷  (舊錄云阿難為蠱道所呪經含疑是藏中摩鄧女經) 
  * 王舍城靈鷲山經一卷  (舊錄云王舍城靈鷲山要直經) 
  * 思道經一卷 
  * 佛在竹園經一卷 
  * 法為人經一卷 
  * 道意經一卷 
  * 阿夷比丘經一卷 
  * 八德經一卷  (今疑是海八德經) 
  * 善德經一卷 
  * 摩訶揵陀惟衛羅盡信比丘等度經一卷  (舊錄云盡  信比丘經) 

[0815b10]  右一十四部一十四卷  (初太子譬羅經本有錄者並闕)  。

[0815b11]  僧祐錄云。安公關中異經長房等錄並闕  不載祐載。安公關中異經總二十四卷。於  中七卷如房錄中列。今更出一十四經。通
有二十一部。餘之三部長房等錄皆標譯  主。故此闕之。

  * 大寶積經一卷  (今編入寶積第四十三會改名普明菩薩會第二出與摩訶寶嚴佛遺日摩  尼寶三經同本異譯) 
  * 度諸佛境界智光嚴經一卷  (初出與佛華嚴入如來德智不思議境界經等  同本舊云與如來莊嚴智慧光明入一切佛境界經等同本者全乖也) 
  * 大悲分陀利經八卷  (亦云大乘悲分陀利經第二出與曇無讖悲華經同本) 
  * 大金色孔雀王呪經一卷  (第五出) 
  * 佛說大金色孔雀王呪經一卷  (第六出二經同本) 
  * 大方廣如來祕密藏經二卷  (大周錄云與大方等如來藏經同本者非也) 
  * 金剛三昧本性清淨不壞不滅經一卷  (亦名金剛清淨經長  房等錄云吳支謙譯後漢失譯中復載並非也今尋文句似秦時譯故移編此) 
  * 師子目佛本生經一卷  (長房等錄云西晉竺法護譯今尋文句非是護公所出似  秦代譯故移編此) 
  * 十吉祥經一卷 
  * 一切智光明仙人慈心因緣不食由經一卷 
  * 淨業障經一卷 
  * 別譯雜阿含經二十卷 
  * 出家功德經一卷  (非是賢愚抄出者) 
  * 毘尼母經八卷  (亦云毘尼母論) 
  * 薩婆多毘尼毘婆沙九卷 
  * 三彌底部論三卷  (或無部字或云四卷) 
  * 辟支佛因緣論二卷 
  * 十八部論一卷  (初出與部異執論等同本房等並云真諦譯者非也) 
  * 佛入涅槃密迹金剛力出哀戀經一卷 
  * 無明羅剎集一卷  (亦云無明羅剎經或二卷) 

[0815c13]  右二十部六十五卷。並是見入藏經。似是  秦時譯出  (數本經中並有秦言之字)  。

[0815c15]  諸失譯錄並未曾載。今附此秦錄。庶免遺  漏焉。

[0815c17]  通前舊失譯經七部七卷。及新附安公關  中異經等。總四十一部合八十六卷。並為  三秦失譯云。

[0815c20]  前涼張氏都姑臧  (新上餘錄無年依  [亶*見]  鸞錄多從晉年號)

[0815c20]  從張軌  (  諡  為  武王)  永寧元年新譯。至天錫  (秦封驃騎大將軍涼州牧)  咸安六
年景子。凡經八主七十六年。外國優婆塞一  人。譯經四部合六卷於中一部一卷見在。三  部五卷闕本。

[0815c25]  前涼　優婆塞支施崙  (四部六卷經)  。

  * 須賴經一卷  (第三出興曹魏白延吳支謙宋功德賢所出須賴同本見經後記咸安三年出) 
  * 如幻三昧經三卷  (第四出與安法護如幻三昧及寶積善住意會等同本見首楞嚴經  後記咸安三年出) 
  * 上金光首經一卷  (第二出與晉法護大淨法門經隋耶舍大莊嚴法門經同本咸安三  年出見首楞嚴經後記) 
  * 首楞嚴經一卷  (第八出與漢支謙吳支謙魏白延晉法護等所出首楞嚴同本咸安三年  見經後記) 

[0816a05]  右四部六卷  (須賴經一部一卷見在如幻等三部五卷闕本)  。

[0816a06]  優婆塞支施崙。月支人也。博綜眾經特善方  等。意在開化傳於未聞。奉經來遊達於涼  土。張公見而重之請令翻譯。以咸安三年癸  酉
(從晉年號也)  於涼州內正廳堂後湛露軒下。出須  賴等經四部。龜茲王世子帛延傳語。常侍西  海趙瀟會水令馬亦內待來恭政三人筆受。
沙門釋慧常釋進行同在會證。涼州自屬辭  不加文飾也。出須賴經後記及首楞嚴經後  記  (前涼之代應更出經後進遇之幸續編附)  。

[0816a15]  北涼沮渠氏初都張掖後徙姑臧

[0816a16]  自蒙遜  (  諡  武宣王)  永安元年辛丑。至茂虔  (魏封河西王)  承  和七年己卯。凡經二主三十九年。緇素九人。
所出經律論等并新舊集失譯諸經。總八十  二部合三百一十卷  (於中二十五部二百九卷見五十七部一百二卷闕本)  。

[0816a20]  沙門釋道龔  (二部一十二卷經)

[0816a21]  沙門釋法眾  (一部四卷經)

[0816a22]  沙門僧伽陀  (一部二卷經)

[0816a23]  沙門曇無讖  (一十九部一百三十一卷經律集)

[0816a24]  安陽候沮渠京聲  (一部二卷集)

[0816a25]  沙門浮陀跋摩  (一部六十卷論)

[0816a26]  沙門釋智猛  (一部二十卷經)

[0816a27]  沙門釋道泰  (二部四卷論)

[0816b01]  沙門釋法盛  (一部一卷經)

[0816b02]  新舊諸失譯經  (五十三部七十五卷五卷一十八卷舊集四十八部五十七卷新附)

  * 寶梁經二卷  (今編入寶積第四十四會見竺道祖河西錄及僧祐錄) 
  * 悲華經十卷  (第一出與法護閑居經及大悲分陀利曇無讖悲華經同本房云見祐錄似是先譯  龔更刪改今疑即無讖出者是) 

[0816b06]  右二部一十二卷  (前寶梁經一部二卷見在後悲華經一部十卷闕本)  。

[0816b07]  沙門釋道龔。虛心廣運弘利為道。以北涼河  西王  (蒙遜  僭  號)  永安年間。於張掖為蒙遜譯寶梁等  經二部。

  * 大方等陀羅尼經四卷  (或無大字一名方等檀特陀羅尼經或直云檀特陀  羅尼經見竺道祖晉世雜錄及僧祐錄) 

[0816b12]  右一部四卷其本見在。

[0816b13]  沙門釋法眾。高昌郡人。亦以永安年中於張  掖。為河西王蒙遜譯大方等陀羅尼經一部。  寶唱錄云。在高昌郡譯未詳孰是。

  * 慧上菩薩問大善權經二卷  (一名大善經一名慧上菩薩一名大乘方  便經凡四名名本並同第五出與漢佛調晉法護所出大善權經及寶積大乘方便等同本) 

[0816b18]  右一部二卷本闕。

[0816b19]  沙門僧伽陀。涼言饒善。西域人。意存兼濟化  誘居懷。亦以永安年中於張掖。為蒙遜譯大。

  * 善權經一部  (見始興錄及法上) 
  * 大般涅槃經四十卷  (或三十六卷第五譯玄始三年出至十年十月二十三日訖梵本具  足有三萬五千偈今所譯者止萬餘偈三分始一耳道朗製序見竺道祖涼錄及僧祐錄) 
  * 大方等大集經三十卷  (或直云大集經第三出與漢世支讖姚秦羅什出者同本  或二十九或三十一或三十二或四十卷良由初出即寫分卷不同見竺道祖涼錄及僧祐錄) 
  * 大方廣三戒經三卷  (初出與寶積三律儀會同本見法上錄) 
  * 悲華經十卷  (第四出與大悲分陀利經等同本見竺道祖河西錄及僧祐錄祐云別錄或云龔上出  今疑道龔與讖同是一經二處先載恐未然也) 
  * 金光明經四卷  (初出一十八品見竺道祖河西錄及僧祐錄與新譯金光明最勝王經等同本  今入八卷合經中此四卷者在刪繁錄) 
  * 大方等大雲經六卷  (一名大方等無相大雲經一名大雲無想經一名大雲密藏經或云  方等大雲經或四卷或五卷於內苑寺譯第二出見僧叡李廓僧祐三錄) 
  * 腹中女聽經一卷  (一名不莊挍女經第三出與無垢賢女經轉女身經等同本見長房錄) 
  * 菩薩地持經十卷  (或無經字亦云論亦名菩薩戒經又名菩薩地經或八卷出瑜伽本地分  中菩薩地見竺道祖河西錄及祐僧錄) 
  * 優婆塞戒經七卷  (或無經字是在家菩薩或五卷或六卷或十卷玄始三年景寅四月二  十三日出至七月二十三日訖沙門道養筆受見經後記及僧祐錄) 
  * 菩薩戒本一卷  (出地持戒本中第二出與大唐奘法師所出戒本等同本別錄云燉煌出見僧  祐錄) 
  * 文陀竭王經一卷  (出中阿含第十一卷異譯見長房錄) 
  * 佛所行讚經傳五卷  (或云經無傳字或云傳無經字馬鳴菩薩造亦名作本行經見長  房錄) 
  * 勝鬘經一卷  (亦云勝鬘師子吼一乘大方便經初出見長房錄與宋功德賢所出勝鬘經及寶積勝鬘  夫人會同本) 
  * 羅摩伽經一卷  (第四出與曹魏安法賢等所出同本但廣略異是華嚴經入法界品少分見長  房錄) 
  * 楞伽經四卷  (初出與宋功德賢元魏菩提留支實叉難陀等所出同本見長房錄) 
  * 須真天子經一卷  (第二出與西晉法護出者同本房云見吳錄又云羅什出似再譯) 
  * 海龍王經四卷  (或加新字第二出與竺法護出者同本玄始七年出見竺道祖河西錄及僧祐  錄) 
  * 功德寶光菩薩經一卷  (見長房錄) 
  * 菩薩戒壇文一卷  (亦云優婆塞戒壇文祐云菩薩戒優婆塞戒壇文見僧祐寶唱二錄) 

[0817a01]  右一十九部一百三十一卷  (佛所行讚上一十三部一百一十八  卷見在勝鬘經下七部一十二卷闕本)  。

[0817a03]  沙門曇無讖。或云曇摩讖。亦云曇謩讖。蓋  取梵音不同故也。涼云法豐。中印度人。婆羅  門種。讖六歲父亡。母以傭織養讖。見沙門達
摩耶舍  (此言法稱)  道俗宗敬豐於利養。其母  羨  之故  以讖為弟子。十歲與同學數人誦呪。聰敏出  群誦經日得萬餘言。初學小乘兼覽五明諸
論。講說精辯莫能酬抗。後遇白頭禪師共讖  論議。習業既異交諍十旬。讖雖攻難鋒起而  禪師終不肯屈。讖服其精理乃謂禪師曰。頗
有經與可得見不。禪師即授以樹皮涅槃經  本。讖尋讀驚悟方自慚恨。以為坎井之識久  迷大方。於是集眾悔過。遂專業大乘。至年二
十所誦大小乘經二百餘萬言。讖從兄善能  調象騎。殺王所乘白耳大象。王怒誅之。令曰。  敢有視者及三族。親屬莫敢往。讖哭而葬
之。王怒欲誅讖。讖曰。王以法故殺之。我以親  而葬之。並不違大義。何為見怒。傍人為之寒  心。其神色自若王奇其志氣遂留供養。明解
呪術所向皆驗。西域號為大神呪師。後隨王  入山。王渴乏須水不能得。讖乃密呪石出水。  因讚曰。大王惠澤所感。遂使枯石生泉。隣國
聞者皆歎王德。于時雨澤甚調百姓稱詠。王  悅其道術深加優寵頃之王意稍歇待之漸  薄。讖怒曰。我當以甖水詣池呪龍入甖。令天
下大旱王必請呪。然後放龍降雨則見待何  如。持甖造龍。有密告之者。王怒捕讖。讖懼誅  乃齎大涅槃經本前分一夾菩薩戒經  (地持經也)  菩
薩戒本奔龜茲。龜茲國多小乘學不信涅槃。  遂至姑臧止於傳舍。慮失經本枕之而寢。有  人牽之在地。讖驚謂是盜者。如此三夕。聞空
中語曰。此是如來解脫之藏。何以枕之。讖乃  慚悟別置高處。夜有盜之者舉不能勝。乃數  過舉之遂不能動。明旦讖持經去不以為重。
盜者見之謂是聖人。悉來拜謝。河西王沮渠  蒙遜聞讖名。呼與相見接待甚厚。蒙遜素奉  大法志在弘通。請令出其經本。讖以未參土
言又無傳譯。恐言舛於理不許即翻。於是  學語三年。方譯初分十卷。是時沙門慧嵩道  朗獨步河西。值其宣出法藏。深相推重轉易
梵文。嵩公筆受。道俗數百人疑難縱橫。讖臨  機釋滯未曾留礙。嵩朗等更請廣出餘經。謂  大集大雲悲華地持等。兼涅槃經總十九部。
讖以涅槃經本品數未足還國尋求。值其母  亡遂留歲餘。後於于闐更得經本。復還姑臧  續譯成四帙焉。讖以玄始三年甲寅創首翻  譯至十五年景寅都訖
(房云玄始十年訖者此乃涅槃竟時非餘經也准優婆塞  戒經後記云景寅出此即十五年中猶出經也讖至義和三年癸酉三月方卒中間六載應更出經錄中不言故未詳也)
讖甞造遜云。有鬼入聚落必多災疫。遜不信  欲躬見為驗。讖即以術加遜。遜見而駭怖。讖  曰。宜潔誠齋戒神呪驅之。乃讀呪三日謂遜
曰鬼北去矣。既而北境之外疫死萬數。遜益  敬憚禮遇彌崇。會魏大武皇帝聞其道術遣  使迎請。且告遜曰。若不遣讖便即加兵。遜自
揆國弱難以拒命。兼慮讖多術或為魏謀已。  進退惶惑乃密計除之。初讖譯出涅槃卷數  已定。而外國沙門曇無發云。此經品未盡。
讖甞慨然誓必重尋。蒙遜因其行志乃偽資  發遣厚贈寶貨。未發數日乃流涕告日。讖業  對將至眾聖不能救矣。以本有心誓義不容
停。行四十里遜密遣刺客害之。時年四十九。  眾咸慟惜焉。既而遜左右常白日見鬼神以  劍擊遜。至四月寢疾而終  (遜以義和三年三月害讖即於其年四月遇疾
而終信哉報應不虛如影之隨形也房云讖在茂  虔  承和四年卒者非也其義和三年即魏延和二年歲在癸酉也)  初  讖在姑臧。有張掖沙門道進。從讖受菩薩戒。
讖云。且悔過乃竭誠七日七夜。至第八日晨  詣讖求受。讖忽大怒。進更思惟但是我業障  未銷耳。乃勠力三年且禪且懺。即於定中見
釋迦文佛與諸大士授己戒法。其夕同止十  餘人皆感夢如進所見。進欲詣讖說之未至  十步。讖驚起唱言。善哉善哉。已感戒矣。吾當
為汝作證。次第於佛像前為說戒相。時沙門  道朗振譽關西。當進感戒之夕朗亦通夢。乃  自卑戒臘求為法弟。於是從進受者千有餘
人。傳授此法迄至于今。皆讖之遺則。有別記  云。菩薩地持經應是伊波勒菩薩傳來此土。  後果是讖傳譯。疑讖或非凡也。

  * 菩薩戒經八卷  (祐房等錄並云讖譯今以是地持之別名故不雙載也) 
  * 虛空藏經五卷  (祐房等錄云亦讖譯今以即是大集虛空藏品折出別行今載別生錄中此不  復存也) 
  * 優婆塞戒本一卷  (寶唱錄云讖譯復云出優婆塞戒經今載別生錄中不別存也) 
  * 善信女經二卷 
  * 無為道經二卷 
  * 居士請僧福田經一卷 
  * 決定罪福經一卷  (上之四經長房等錄皆云讖復云世注為疑今並依舊附疑此中不載) 
  * 禪法要解二卷  (第二出與羅什出同本見長房錄) 

[0818a02]  右一部二卷本闕。

[0818a03]  安陽侯沮渠京聲。即河西王蒙遜從弟。為人  強志疎通敏朗。少有智鑒涉獵書記善於談  論。幼稟五戒銳意內典。所讀眾經即能諷誦。
常以為務學多聞大士之盛業也。少時甞度  流沙到于闐國。於瞿摩帝大寺。遇天竺法師  佛陀斯那  (涼言覺將)  安陽從之咨問道義。斯那本學
大乘。天才秀出誦半億偈明了禪法。故西方  諸國號為人中師子。安陽從受禪法諸祕要  術口誦梵本。東歸於涼。以茂虔承和年中。譯  禪法要解一部。

  * 阿毘曇毘婆沙論六十卷  (或加八犍度字初譯與唐譯大毘婆沙論同本或分  成八十四卷一百九卷佛滅後六百餘年五百應真造見僧祐寶唱二錄) 

[0818a15]  右一部六十卷其本見在。

[0818a16]  沙門浮陀跋摩。或云佛陀跋摩。涼言覺鎧。西  域人也。幼而履操明直聰悟出群。習學三藏  偏善毘婆沙。常誦持此論以為心要。承和年
中達于姑臧。先有沙門道泰。志用強果少遊  [葸-十+夕]  右遍歷諸國。得毘婆沙梵本有萬偈。至  姑臧側席虛襟企待明匠。聞跋摩遊心此論
請為翻譯。時蒙遜已薨。子茂虔襲位。以虔承  和五年丁丑四月中旬。於涼州內閑豫宮寺  請跋摩譯焉。泰即筆受。沙門慧嵩道朗與義
學僧三百餘人考正文義。至七年己卯七月  方訖。凡一百卷。沙門道挺為之製序。有頃魏  太武帝西伐姑臧。涼土崩亂經書什物皆被
焚蕩。遂失四十卷。今唯有六十存焉。跋摩避  亂西返。莫知所終  (序云乙丑歲出即蒙遜玄始十四年也丁卯歲訖即玄始十六年也與錄  不同未詳何以)  。

  * 般泥洹經二十卷  (見道慧宋齊錄及僧祐錄第六譯與無讖大般涅槃經等同本) 

[0818b03]  右一部二十卷本闕。

[0818b04]  沙門釋智猛。京兆新豐人。稟性端明勵行清  白。少襲法服修業專至。諷誦之聲以夜續晝。  每見外道人說釋迦遺跡。及聞方等眾經布
在西域。常慨然有感馳心遐外。以為萬里咫  尺千載可追也。遂以姚秦弘始六年甲辰之  歲。招結同志有十五人。發跡長安渡河跨谷
三十六所至涼州城。既而西出陽關入于流沙  二千餘里。地無水草路絕行人。冬則嚴癘夏  則瘴炎。人死聚骨以標行路。駱駝負糧理極
辛阻。遂歷鄯鄯龜茲于闐諸國備觀風俗。  從于闐西南行二千里始登葱嶺。同侶九人  退還。猛與餘伴進行千七百餘里至波淪國。
同旅竺道嵩又復無常。將欲闍毘忽失尸所  在。猛悲歎驚異。於是自力而前。與餘四人三  度雪山。氷崖浩然百千餘仞。飛絙為橋乘虛
而過。窺不見底仰不見天。寒氣慘酷影戰魂  慓。復南行千里至罽賓國。再渡辛頭河。雪山  壁立轉甚於前。下多瘴氣惡鬼斷路行者多
死。猛誠心冥徹履險能濟。既至罽賓城恒有  五百羅漢。住此國中而常往反阿耨達池。有  大德羅漢見猛至止歡喜讚歎。猛諮問方土
為說四天子事。具在猛傳。猛先於奇沙國見  佛文石唾壺。又於此國見佛鉢。光色紫紺四  際畫然。猛香華供養頂戴發願。鉢若有應能
輕能重。既而轉重力遂不堪。及下按時復不  覺重。其道心所應如此。復西南行三百里至  迦維羅衛國。見佛牙及肉髻骨佛影佛跡炳
然具存。又覩泥洹堅固之林降魔菩提之樹。  猛喜心內充設供一日。兼以寶蓋大衣覆降  魔像。其所遊踐究觀靈變。天梯龍池之事不
可勝數。後至華氏城。是阿育王舊都。有大智  婆羅門名羅閱。宗舉族弘法王所欽重。造純  銀塔高三丈。沙門法顯先於其家已得六卷
泥洹。及見猛至問云。秦地有大乘學不。答曰。  悉大乘學。羅閱驚歎曰。希有希有將非菩薩  往化耶。猛就其家得泥洹梵本一部。又尋得
摩訶僧祇律梵本一部及餘經梵本誓願流  通。於是便反。以甲子歲發天竺。同行四僧於  路無常。唯猛與雲謩。俱還涼州。以茂虔承
和年中。譯出泥洹成二十卷。猛以宋元嘉  末卒。昇歷尋遊方沙門記。列道路時或不  同。佛鉢頂骨處亦乖爽。將知遊往天竺非止
一路。頂鉢靈遷時屆異土。故傳迹見聞難以  例也。

  * 大丈夫論二卷  (提婆羅菩薩造見翻經圖) 
  * 入大乘論二卷  (堅意菩薩造見唐舊錄亦見內典錄及翻經圖) 

[0818c21]  右二部四卷其本見在。

[0818c22]  沙門釋道泰。才敏自天冲氣疎朗。博聞奇趣  遠參異言。往以漢土方等既備幽宗粗暢其  所。未練唯三藏九部。故杖策冒險爰至葱
西。綜覽梵文義承高旨。并獲婆沙梵本十萬  餘偈及諸經論東歸於涼。遂遇浮陀跋摩共  翻毘婆沙論。泰後自譯。

[0818c28]  大丈夫論二部  (又長房內典二錄云於其涼代復有沙門曇覺於高昌國譯賢愚經一部即當
宋元嘉二十二年也今譯不然元嘉十六年己卯涼國已絕如何二十二年乙酉仍有譯經故知二錄誤也今靖邁  經圖編在元魏之代魏宋雖並宋都建業魏治恒安以地而論合屬魏錄)  。

  * 菩薩投身餓虎起塔因緣經一卷  (僧祐錄云以身施餓虎經見經  後記) 

[0819a04]  右一部一卷其本見在。

[0819a05]  沙門釋法盛。高昌人也。亦於涼代譯投身餓  虎經一卷。故前高僧曇無讖傳末云。于時有  高昌沙門法盛亦經往外國有傳四卷。其投
身餓虎經後記云。爾時國王聞佛說已即於  是處起立大塔。名為菩薩投身餓虎塔。今見  在。塔東面山下有僧房講堂精舍。常有五十
眾僧四事供養。法盛爾時見國中有人癩病  及癲狂聾盲手脚躄跛及種種疾病。悉來就  此塔燒香然燈。香泥塗地修治掃灑。并叩頭
懺悔百病皆愈。前來差者便去後來輒爾。常  有百餘人。不問貴賤皆爾。終無絕時。今詳僧  傳之文。及閱經記之說。法盛遊於西域此事
不虛。復云。親覩靈龕故應非謬。若非盛之自  譯何得著彼經終。既能自往西方豈有不傳  經教。考覈終始事乃分明。今為盛翻編載斯  錄。

  * 不退轉輪經四卷  (一名不退轉經第二出與竺法護阿惟越致遮經等同本) 
  * 金剛三昧經二卷  (或一卷) 
  * 大忍辱經十卷 
  * 金輪王經一卷 
  * 賢劫五百佛名經一卷 

[0819a26]  右五部一十八卷  (前二部六卷見在後三部一十二卷闕本)  。

[0819a27]  長房等錄。

[0819a28]  並云是沙門僧祐新集釋道安涼土異經今  還附入涼世目錄為失譯源庶知時代顯譯  有無卷部多少出之處所已下新附此錄。

  * 優婆夷淨行法門經二卷  (或無經字亦直云淨行經) 
  * 長者法志妻經一卷 
  * 大愛道比丘尼經二卷  (亦云大愛道受戒經舊錄云大愛道經) 
  * 三慧經一卷 
  * 菩薩等行經一卷  (此已下闕) 
  * 四無畏經一卷 
  * 權變經一卷  (舊錄云文殊師利權變三昧經或直云權變三昧經) 
  * 十漚惒經一卷 
  * 七言禪利經一卷  (舊錄云漚惒七言禪利經) 
  * 菩薩十漚惒經一卷  (今疑與前十漚惒同) 
  * 瓶沙王經一卷 
  * 有無經一卷 
  * 五百偈經一卷 
  * 須耶越國貧人經一卷  (舊錄云須耶越國貧人賃剔頭經) 
  * 浮木經一卷 
  * 杯喻經一卷 
  * 妖怪經一卷 
  * 阿般計泥洹經一卷  (一本作陶射計泥洹經) 
  * 四非常經一卷 
  * 五失蓋經一卷 
  * 要真經一卷 
  * 本無經一卷 
  * 勸德經一卷 
  * 十五德經一卷 
  * 父母因緣經一卷  (今疑與父子因緣經同) 
  * 慧行經一卷 
  * 未生王經一卷  (今疑是未生怨經) 
  * 內外無為經一卷 
  * 道淨經一卷 
  * 七事本末經一卷  (舊錄云七事本行經) 
  * 百寶三昧經一卷 
  * 三乘經一卷 
  * 耆域術經一卷  (舊錄云耆域四術經) 
  * 五蓋雜疑經一卷  (今疑是五蓋疑經失行經) 
  * 太子智止經一卷 
  * 道德章經一卷 
  * 苦相經一卷 
  * 須佛得度經一卷 
  * 由經一卷 
  * 分然洹國迦羅越經一卷 
  * 五陰事經一卷 
  * 義決法事經一卷 
  * 十思惟經一卷 
  * 分別六情經一卷 
  * 三失蓋經一卷 
  * 佛寶三昧經一卷 
  * 法志女經一卷 

[0819c20]  右四十七部四十九卷  (准初四部六卷有本餘者並闕)  。

[0819c21]  僧祐錄云。安公涼土異經。長房等錄闕而不  載。今還附入涼錄以為失譯。祐載。安公涼土  異經總五十九部。於中五部房錄已載。今更
出四十七部。通前五十二部餘有七部一十  四卷。謹按長房等錄皆有所憑即非失譯是。  故此錄刪之不存。今具條佚列之如左。

  * 須菩提品經七卷  (般若鈔經異名持秦曇摩譯) 
  * 文殊師利示現寶藏經二卷  (西晉竺法護譯) 
  * 七知經一卷  (或作七智吳支謙譯) 
  * 難龍王經一卷  (或云難龍經龍王兄弟經異名吳支謙譯) 
  * 阿陀三時經一卷  (即阿多三昧經異名安公闕中異經已載) 
  * 大五濁經一卷  (舊錄云大五濁世群錄云偽今亦編之) 
  * 首至問十四章經一卷  (舊錄云首至問佛十四意經或云首至問十四事經亦云  後漢支曜譯今為抄經載別生錄) 
  * 大方廣十輪經八卷  (初出與唐譯地藏十輪經同本是大集第十三分似涼代譯群錄不  載今附此涼末庶免遺編耳) 

[0820a08]  通新及舊總五十三部合七十五卷並為北  涼失源云。

貞元新定釋教目錄卷第六

* * *

【經文資訊】大正藏第 55 冊 No. 2157 貞元新定釋教目錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
