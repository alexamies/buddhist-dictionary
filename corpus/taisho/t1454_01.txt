根本說一切有部戒經
三藏法師義淨奉　制譯

別解脫經難得聞，　　經於無量俱胝劫；  
讀誦受持亦如是，　　如說行者更難遇。  
諸佛出現於世樂，　　演說微妙正法樂；  
僧伽一心同見樂，　　和合俱修勇進樂。  
若見聖人則為樂，　　并與共住亦為樂；  
若不見諸愚癡人，　　是則名為常受樂。  
見具尸羅者為樂，　　若見多聞亦名樂；  
見阿羅漢是真樂，　　由於後有不生故。  
於河津處妙階樂，　　以法降怨戰勝樂；  
證得正慧果生時，　　能除我慢盡為樂。  
若有能為決定意，　　善伏根欲具多聞；  
從少至老處林中，　　寂靜閑居蘭若樂。

[0500c02]  「諸大德！春時爾許過，餘有爾許在，老死既侵  命根漸減，大師教法不久當滅。諸大德！應勤  光顯莫為放逸，由不放逸，必當證得如來、
應、正等覺，何況所餘覺品善法。大德僧伽！先  作何事？佛聲聞眾少求少事。未受近圓者出。  不來諸苾芻說欲及清淨。」  (其持欲者各對比坐而說)  「誰遣苾
芻尼請教授？」

合十指恭敬，　　禮釋迦師子；  
別解脫調伏，　　我說仁善聽。  
聽已當正行，　　如大仙所說；  
於諸小罪中，　　勇猛亦勤護。  
心馬難制止，　　勇決恒相續，  
別解脫如銜，　　有百針極利。  
若人違軌則，　　聞教便能止，  
大士若良馬，　　當出煩惱陣。  
若人無此銜，　　亦不曾喜樂，  
彼沒煩惱陣，　　迷轉於生死。

[0500c19]  「大德僧伽聽！今僧伽黑月十四日  (或白月十五日)  作褒  灑陀，若僧伽時至聽者，僧伽應許僧伽今
作褒灑陀，說波羅底木叉戒經。白如是。」「諸大  德！我今作褒灑陀，說波羅底木叉戒經。仁等  諦聽！善思念之。若有犯者當發露，無犯者默
然。默然故，知諸大德清淨。如餘問時，即如實  答。我今於此勝苾芻眾中乃至三問，亦應如  實答。若苾芻憶知有犯不發露者，得故妄語
罪。諸大德！佛說故妄語是障礙法。是故苾芻  欲求清淨者，當發露。發露即安樂，不發露  不安樂。諸大德！我已說戒經序。今問諸大德！  是中清淨不？」
(如是三說)  「諸大德！是中清淨，默然故，我  今如是持。」

[0501a03]  「諸大德！此四波羅市迦法，半月半月戒經中  說。」

[0501a05]  攝頌曰：

若作不淨行，　　不與取斷人；  
妄說上人法，　　斯皆不共住。

[0501a08]  「若復苾芻，與諸苾芻同得學處，不捨學處、學  羸不自說，作不淨行兩交會法，乃至共傍生，  此苾芻亦得波羅市迦不應共住。

[0501a10]  「若復苾  芻，若在聚落、若空閑處，他不與物以盜心取。  如是盜時，若王、若大臣，若捉、若殺、若縛、驅
擯、若呵責言：『咄男子！汝是賊，癡、無所知，作  如是盜。』如是盜者，此苾芻亦得波羅市迦不  應共住。

[0501a15]  「若復苾芻，若人、若人胎，故自手  斷其命，或持刀授與，或自持刀、或求持刀  者，若勸死、讚死，語言：『咄男子！何用此罪累
不淨惡活為？汝今寧死，死勝生。』隨自心念，以  餘言說勸讚令死。彼因死者，此苾芻亦得波  羅市迦不應共住。

[0501a20]  「若復苾芻，實無知、無  遍知，自知不得上人法、寂靜聖者、殊勝證悟  智見安樂住，而言我知、我見。彼於異時，若問、
若不問，欲自清淨故，作如是說：『諸具壽！我  實不知不見，言知言見，虛誑妄語。』除增上慢，  此苾芻亦得波羅市迦不應共住。

[0501a25]  「諸大德  我已說四他勝法，苾芻於此隨犯一一事，不  得與諸苾芻共住。如前，後亦如是得他勝罪  不應共住。今問諸大德是中清淨不？」
(如是三說)

[0501a29]  「諸大德！是中清淨，默然故，我今如是持。」

[0501b01]  「諸大德！此十三僧伽伐尸沙法，半月半月戒  經中說。」

[0501b03]  攝頌曰：

泄觸鄙供媒，　　小房大寺謗，  
非分破僧事，　　隨從污慢語。

[0501b06]  「若復苾芻，故心泄精，除夢中，僧伽伐尸沙。

[0501b07]  「若復苾芻，以染纏心與女人身相觸，若捉手、  若捉臂、若捉髮、若觸一一身分，作受樂心者，  僧伽伐尸沙。

[0501b09]  「若復苾芻，以染纏心共女  人，作鄙惡不軌婬欲相應語，如夫妻者，僧伽  伐尸沙。

[0501b11]  「若復苾芻，以染纏心，於女人前  自歎身言：『姊妹！若苾芻與我相似，具足尸羅、  有勝善法、修梵行者，可持此婬欲法而供養
之。』若苾芻如是語者，僧伽伐尸沙。

[0501b14]  「若復  苾芻，作媒嫁事，以男意語女、以女意語男，  若為成婦及私通事，乃至須臾頃，僧伽伐尸  沙。

[0501b17]  「若復苾芻，自乞作小房，無主為己作，  當應量作。此中量者，長佛十二張手、廣七張  手。是苾芻應將苾芻眾往觀處所，彼苾芻眾
應觀處所是應法淨處、無諍競處、有進趣處。  若苾芻於不應法不淨處，有諍競處、無進  趣處，自乞作房無主自為己，不將諸苾芻往
觀處所，於如是處過量作者，僧伽伐尸沙。

[0501b24]  「若復苾芻，作大住處，有主為眾作。是苾芻  應將苾芻眾往觀處所，彼苾芻眾應觀處所，  是應法淨處、無諍競處、有進趣處。若苾芻於
不應法處，不淨處、有諍競處、無進趣處，作  大住處，有主為眾作，不將諸苾芻往觀處所，  於如是處造大住處者，僧伽伐尸沙。

[0501c01]  「若復苾芻，懷瞋不捨，故於清淨苾芻以無根  波羅市迦法謗，欲壞彼淨行。後於異時，若  問、若不問，知此是無根謗。彼苾芻由瞋恚故
作是語者，僧伽伐尸沙。

[0501c04]  「若復苾芻，懷瞋  不捨，故於清淨苾芻以異非分波羅市迦法  謗，欲壞彼淨行。後於異時，若問、若不問，知
此是異非分事，以少相似法而為毀謗。彼苾  芻由瞋恚故作是語者，僧伽伐尸沙。

[0501c08]  「若  復苾芻，興方便欲破和合僧，於破僧事堅執  不捨。諸苾芻應語彼苾芻言：『具壽！莫欲破和
合僧堅執而住。具壽！應與眾僧和合共住，歡  喜無諍，一心一說如水乳合，大師教法令得  光顯安樂久住。具壽！汝可捨破僧事。』諸苾芻
如是諫時，捨者善。若不捨者，應可再三殷勤  正諫，隨教應詰，令捨是事。捨者善；若不捨  者，僧伽伐尸沙。

[0501c16]  「若復苾芻，若一、若二、若  多，與彼苾芻共為伴黨，同邪違正隨順而住。  時此苾芻語諸苾芻言：『大德！莫共彼苾芻有
所論說，若好、若惡。何以故？彼苾芻是順法律、  依法律，語言無虛妄。彼愛樂者，我亦愛樂。』諸  苾芻應語此苾芻言：『具壽！莫作是說：「彼苾
芻是順法律、依法律，語言無虛妄。彼愛樂者，  我亦愛樂。」何以故？彼苾芻非順法律、不依法  律，語言皆虛妄。汝莫樂破僧，當樂和合僧，應
與僧和合，歡喜無諍，一心一說如水乳合，  大師教法令得光顯安樂久住。具壽！可捨  破僧惡見順邪違正勸作諍事堅執而住。』諸
苾芻如是諫時，捨者善。若不捨者，應可再  三殷勤正諫，隨教應詰，令捨是事。捨者  善；若不捨者，僧伽伐尸沙。

[0502a01]  「若復眾多  苾芻，於村落城邑住，污他家、行惡行，污  他家亦眾見聞知，行惡行亦眾見聞知。諸苾
芻應語彼苾芻言：『具壽！汝等污他家、行惡  行，污他家亦眾見聞知，行惡行亦眾見聞  知，汝等可去，不應住此。』彼苾芻語諸苾芻言：
『大德有愛、恚、怖、癡，有如是同罪苾芻，有驅者、  有不驅者。』時諸苾芻語彼苾芻言：『具壽！莫作  是語：「諸大德有愛、恚、怖、癡，有如是同罪苾芻，
有驅者、有不驅者。」何以故？諸苾芻無愛、恚、怖、  癡，汝等污他家、行惡行，污他家亦眾見聞知，  行惡行亦眾見聞知。具壽！汝等應捨愛恚等
言。』諸苾芻如是諫時，捨者善。若不捨者，應可  再三殷勤正諫，隨教應詰，令捨是事。捨者善；  若不捨者，僧伽伐尸沙。

[0502a15]  「若復苾芻，惡性  不受人語，諸苾芻於佛所說戒經中，如法如  律勸誨之時，不受諫語，言：『諸大德！莫向我說
少許若好、若惡，我亦不向諸大德說若好、若  惡。諸大德止！莫勸我、莫論說我。』諸苾芻語  是苾芻言：『具壽！汝莫不受諫語，諸苾芻於戒
經中，如法如律勸誨之時，應受諫語。具壽如  法諫諸苾芻，諸苾芻亦如法諫具壽。如是如  來、應、正等覺佛聲聞眾便得增長、共相諫誨。
具壽！汝應捨此事。』諸苾芻如是諫時，捨者善。  若不捨者，應可再三慇懃正諫，隨教應詰，令  捨是事。捨者善；若不捨者，僧伽伐尸沙。」

[0502a27]  「諸大德！我已說十三僧伽伐尸沙法，九初便  犯、四至三諫。若苾芻隨一一犯故覆藏者，  隨覆藏日，眾應與作不樂波利婆娑。行波利婆
娑竟，眾應與作六夜摩那  [卑*也]  。行摩那  [卑*也]  竟，餘  有出罪，應二十僧中出是苾芻罪。若少一人  不滿二十眾，是苾芻罪不得除，諸苾芻皆得
罪。此是出罪法。今問諸大德！是中清淨  不？」  (如是三說)  「諸大德！是中清淨，默然故，我今如是持。」

[0502b06]  「諸大德！此二不定法，半月半月戒經中說。」

[0502b07]  攝頌曰：

若在屏障中，　　堪行婬欲處，  
及在非障處，　　無有第三人。

[0502b10]  「若復苾芻，獨與一女人，在於屏障堪行婬處  坐，有正信鄔波斯迦，於三法中隨一而說：若  波羅市迦、若僧伽伐尸沙、若波逸底迦。彼坐
苾芻自言其事者，於三法中應隨一一法治：  若波羅市迦、若僧伽伐尸沙、若波逸底迦，或  以鄔波斯迦所說事治彼苾芻，是名不定法。

[0502b16]  「若復苾芻，獨與一女人，在非屏障不堪行婬  處坐，有正信鄔波斯迦，於二法中隨一而  說：若僧伽伐尸沙、若波逸底迦。彼坐苾芻自
言其事者，於二法中應隨一一法治：若僧  伽伐尸沙、若波逸底迦，或以鄔波斯迦所說  事治彼苾芻，是名不定法。」

[0502b21]  「諸大德！我已  說二不定法。今問諸大  德  ！是中清淨不？」  (如是三說)  「諸  大德！是中清淨，默然故，我今如是時。」

[0502b24]  「諸大德！此三十泥薩祇波逸底迦法，半月半  月戒經中說。」

[0502b26]  初攝頌曰：

持離畜浣衣，　　取衣乞過受，  
同價及別主，　　遣使送衣直。

[0502b29]  「若復苾芻，作衣已竟，羯恥那衣復出，得長衣  齊十日不分別應畜。若過畜者，泥薩祇波逸  底迦。

[0502c02]  「若復苾芻，作衣已竟，羯恥那衣復  出，於三衣中離一一衣界外宿，下至一夜，除  眾作法，泥薩祇波逸底迦。

[0502c04]  「若復苾芻，作  衣已竟，羯恥那衣復出，得非時衣，欲須應受。  受已當疾成衣，若有望處求令滿足，若不足
者得畜經一月。若過者，泥薩祇波逸底迦。

[0502c08]  「若復苾芻，使非親苾芻尼浣染打故衣者，泥  薩祇波逸底迦。

[0502c09]  「若復苾芻，從非親苾芻尼  取衣者，除貿易，泥薩祇波逸底迦。

[0502c10]  「若  復苾芻，從非親居士、居士婦乞衣，除餘時，泥  薩祇波逸底迦。餘時者，若苾芻奪衣、失衣、燒  衣、吹衣、漂衣，此是時。

[0502c13]  「若復苾芻，奪衣、失  衣、燒衣、吹衣、漂衣，從非親居士、居士婦乞衣，  彼多施衣，苾芻若須應受上下二衣。若過受
者，泥薩祇波逸底迦。

[0502c16]  「若復苾芻，有非親  居士、居士婦共辦衣價，當買如是清淨衣，與  某甲苾芻及時應用。此苾芻先不受請，因
他告知，便詣彼家作如是語：『善哉！仁者為我  所辦衣價，可買如是清淨衣及時與我，為好  故。』若得衣者，泥薩祇波逸底迦。

[0502c21]  「若復苾  芻，有非親居士、居士婦各辦衣價，當買如是  清淨衣，與某甲苾芻。此苾芻先不受請，因他
告知，便詣彼家作如是語：『善哉！仁者為我所  辦衣價，可共買如是清淨衣，及時與我，為好  故。』若得衣者，泥薩祇波逸底迦。

[0502c26]  「若復苾  芻，若王、若大臣、婆羅門、居士等，遣使為苾芻  送衣價。彼使持衣價至苾芻所，白言：『大德！此
物是某甲王、大臣、婆羅門、居士等，遣我送來。  大德！哀愍為受。』是苾芻語彼使言：『仁此衣價  我不應受；若得順時淨衣應受。』彼使白言：『大
德！有執事人不？』須衣苾芻言：『有！若僧淨人、若  鄔波索迦，此是苾芻執事人。』彼使往執事人  所，與衣價已語言：『汝可以此衣價，買順時清
淨衣與某甲苾芻，令其披服。』彼使善教執事  人已，還至苾芻所，白言：『大德！所示執事人，我  已與衣價，得清淨衣應受。』苾芻須衣，應往執
事人所，若二、若三，令彼憶念，告言：『我須衣。』  若得者善；若不得者，乃至四、五、六返往彼默  然隨處而住。若四、五、六返得衣者善；若不得
衣，過是求，得衣者，泥薩祇波逸底迦。若竟不  得衣，是苾芻應隨彼送衣價處，若自往、若遣  可信人往，報言：『仁為某甲苾芻送衣價，彼苾
芻竟不得衣。仁應知，勿令失。此是時。』」

[0503a16]  第二攝頌曰：

高世耶純黑，　　分六尼師但，  
擔毛浣金銀，　　納質并賣買。

[0503a19]  「若復苾芻，用新高世耶絲綿作敷具者，泥薩  祇波逸底迦。

[0503a20]  「若復苾芻，用純黑羊毛作新  敷具者，泥薩祇波逸底迦。

[0503a22]  「若復苾芻，作新羊毛敷具，應用二分純黑、第  三分白、第四分麁。若苾芻不用二分純黑、第  三分白、第四分麁作新敷具者，泥薩祇波逸
底迦。

[0503a25]  「若復苾芻，作新敷具，縱心不樂應  六年持。若減六年，不捨故更作新者，除得眾  法，泥薩祇波逸底迦。

[0503a27]  「若復苾芻，作新尼  師但那，應取故者堅處縱廣佛一張手帖新  者上，為壞色故。若苾芻作新尼師但那，不以
故者帖新者上，為壞色故，泥薩祇波逸底  迦。

[0503b02]  「若復苾芻，行路中得羊毛，欲須應取。  若無人持，得自持至三踰繕那。若過者，泥  薩祇波逸底迦。

[0503b04]  「若復苾芻，使非親苾芻尼  浣染擘羊毛者，泥薩祇波逸底迦。

[0503b05]  「若復  苾芻，自手捉金銀錢等、若教他捉，泥薩祇波  逸底迦。

[0503b07]  「若復苾芻，種種出納求利者，泥  薩祇波逸底迦。

[0503b08]  「若復苾芻，種種賣買者，  泥薩祇波逸底迦。」

[0503b10]  第三攝頌曰：

二鉢二織師，　　奪衣并急施，  
阿蘭若雨衣，　　迴僧七日藥。

[0503b13]  「若復苾芻，畜長鉢過十日不分別者，泥薩祇  波逸底迦。

[0503b14]  「若復苾芻，有鉢減五綴，堪得受  用，為好故更求餘鉢得者，泥薩祇波逸底迦。  彼苾芻當於眾中捨此鉢，取眾中最下鉢
與彼苾芻，報言：『此鉢還汝，不應守持、不應分  別、亦勿施人，應自審詳徐徐受用，乃至破，  應護持，此是其法。』

[0503b19]  「若復苾芻，自乞縷線，  使非親織師織作衣。若得衣者，泥薩祇波逸  底迦。

[0503b21]  「若復苾芻，有非親居士、居士婦，為  苾芻使非親織師織作衣。此苾芻先不受請，  便生異念，詣彼織師所，作如是言：『汝今知
不？此衣為我織。善哉織師！應好織淨梳治，  善簡擇極堅打，我當以少鉢食、或鉢食類、或  復食直而相濟給。』若苾芻以如是物與織師，
求得衣者，泥薩祇波逸底迦。

[0503b27]  「若復苾芻，  先與苾芻衣，彼於後時惱瞋罵詈生嫌賤  心，若自奪、若教他奪，報言：『還我衣來，不與
汝。』若衣離彼身自受用者，泥薩祇波逸底迦。

[0503c02]  「若復苾芻，前三月雨安居十日未滿，有急施  衣，苾芻須者應受，乃至施衣時應畜。若  過畜者，泥薩祇波逸底迦。

[0503c04]  「若復眾多苾  芻在阿蘭若處住，作後安居，有驚怖畏難  處，苾芻欲於三衣中隨留一衣置村舍內。  若苾芻有緣須出阿蘭若界者，得齊六夜離
衣而宿。若過者，泥薩祇波逸底迦。

[0503c08]  「若復  苾芻，春殘一月在，應求雨浴衣，齊後半月來  應持用。若苾芻未至春殘一月求雨浴衣，至  後半月仍持用者，泥薩祇波逸底迦。

[0503c11]  「若  復苾芻，知他與僧利物，自迴入己者，泥薩祇  波逸底迦。

[0503c13]  「若復苾芻，如世尊說聽諸病苾  芻所有諸藥，隨意服食，謂酥、油、糖蜜，於七  日中應自守持觸宿而服。若苾芻過七日服
者，泥薩祇波逸底迦。」

[0503c16]  「諸大德！我已說三  十泥薩祇波逸底迦法。今問諸大德！是中清  淨不？」  (如是三說)  「諸大德！是中清淨，默然故，我今如是
持。」

[0503c20]  「諸大德！此九十波逸底迦法，半月半月戒經  中說。」

[0503c22]  總攝頌曰：

故妄及種子，　　不差并數食，  
虫水命伴行，　　傍生賊徒請。

[0503c25]  初別攝頌曰：

妄毀及離間，　　發舉說同聲，  
說罪得上人，　　隨親輒輕毀。

[0503c28]  「若復苾芻，故妄語者，波逸底迦。

[0503c28]  「若復苾  芻，毀訾語故，波逸底迦。

[0503c29]  「若復苾芻，離間  語故，波逸底迦。

[0504a01]  「若復苾芻，知和合僧伽  如法斷諍，事已除滅，後於羯磨處更發  舉者，波逸底迦。

[0504a03]  「若復苾芻，為女人說法，  過五六語，除有智男子，波逸底迦。

[0504a04]  「若復  苾芻，與未近圓人，同句讀誦教授法者，波  逸底迦。

[0504a06]  「若復苾芻，知他苾芻有麁惡罪，向  未近圓人說，除眾羯磨，波逸底迦。

[0504a07]  「若復  苾芻，實得上人法，向未近圓人說者，波逸底  迦。

[0504a09]  「若復苾芻，先同心許，後作是說：『諸具  壽以僧利物隨親厚處迴與別人。』者，波逸底  迦。

[0504a11]  「若復苾芻，半月半月說戒經時，作如  是語：『具壽！何用說此小隨小學處為？說是戒  時，令諸苾芻心生惡作，惱悔懷憂。』若作如是
輕呵戒者，波逸底迦。」

[0504a15]  第二攝頌曰：

種子輕惱教，　　安床草蓐牽，  
強住脫脚床，　　澆草應三二。

[0504a18]  「若復苾芻，自壞種子有情村及令他壞者，波  逸底迦。

[0504a19]  「若復苾芻，嫌毀輕賤苾芻者，波  逸底迦。

[0504a20]  「若復苾芻，違惱言教者，波逸底  迦。

[0504a21]  「若復苾芻，於露地處安僧敷具及諸  床座，去時不自舉、不教人舉，若有苾芻不  囑授，除餘緣故，波逸底迦。

[0504a23]  「若復苾芻，於  僧房內，若草、若葉，自敷、教人敷，去時不自舉、  不教人舉，若有苾芻不囑授，除餘緣故，波逸  底迦。

[0504a26]  「若復苾芻，瞋恚不喜，於僧住處牽  苾芻出，或令他牽出者，除餘緣故，波逸底迦。

[0504a28]  「若復苾芻，於僧住處，知諸苾芻先此處住，後  來於中故相惱觸，於彼臥具若坐、若臥，  作如是念：『彼若生苦者，自當避我去。』波逸
底迦。

[0504b02]  「若復苾芻，於僧住處，知重房棚上  脫脚床及餘坐物，放身坐臥者，波逸底迦。

[0504b04]  「若復苾芻，知水有虫，自澆草土、若和牛糞，及  教人澆者，波逸底迦。

[0504b05]  「若復苾芻，作大住  處，於門梐邊應安擴扂及諸窓牖，并安水  竇。若起牆時是濕泥者，應二、三重齊撗扂處。  若過者，波逸底迦。」

[0504b09]  第三攝頌曰：

不差至日沒，　　為食二種衣，  
同路及乘船，　　二屏教化食。

[0504b12]  「若復苾芻，眾不差遣，自往教誡苾芻尼者，除  獲勝法，波逸底迦。

[0504b13]  「若復苾芻，雖被眾差  教誡苾芻尼，乃至日沒時而教誡者，波逸  底迦。

[0504b15]  「若復苾芻，向諸苾芻作如是語：『汝  為飲食供養故，教誡苾芻尼。』者，波逸底迦。

[0504b17]  「若復苾芻，與非親苾芻尼衣，除貿易，波逸  底迦。

[0504b18]  「若復苾芻，與非親苾芻尼作衣者，  波逸底迦。

[0504b19]  「若復苾芻，與苾芻尼共商旅  期行者，除餘時，波逸底迦。餘時者，謂有恐怖  畏難處，此是時。

[0504b21]  「若復苾芻，與苾芻尼期  乘一船，若沿流、若泝流，除直渡，波逸底  迦。

[0504b23]  「若復苾芻，獨與一女人屏處坐者，波  逸底迦。

[0504b24]  「若復苾芻，獨與一苾芻尼屏處坐  者，波逸底迦。

[0504b25]  「若復苾芻，知苾芻尼讚歎因  緣得食食，除施主先有意，波逸底迦。」

[0504b27]  第四攝頌曰：

數食一宿處，　　受鉢不為餘，  
足食別非時，　　觸不受妙食。

[0504c01]  「若復苾芻，展轉食者，除餘時，波逸底迦。餘時  者，病時、作時、道行時、施衣時，此是時。

[0504c02]  「若  復苾芻，於外道住處得經一宿一食，除病因  緣。若過者，波逸底迦。

[0504c04]  「若復眾多苾芻往  俗家中，有淨信婆羅門、居士殷勤請與餅  麨  飯，苾芻須者應兩三鉢受。若過受者，
波逸底迦。既受得已還至住處，若有苾芻應  共分食，此是時。

[0504c08]  「若復苾芻，足食竟，不作  餘食法更食者，波逸底迦。

[0504c09]  「若復苾芻，知他  苾芻足食竟，不作餘食法勸令更食，告言：『具  壽！當噉食。』以此因緣，欲使他犯生憂惱者，  波逸底迦。

[0504c12]  「若復苾芻，別眾食者，除餘時，  波逸底迦。餘時者，病時、作衣時、道行時、船行  時、大眾食時、沙門施食時，此是時。

[0504c14]  「若復  苾芻，非時食者，波逸底迦。

[0504c15]  「若復苾芻，食  曾經觸食者，波逸底迦。

[0504c16]  「若復苾芻，不受  食，舉著口中而噉咽者，除水及齒木，波逸底  迦。

[0504c18]  「若復苾芻，如世尊說：『上妙飲食：乳酪、生  酥、魚及肉。』若苾芻無病，為己詣他家乞取食  者，波逸底迦。」

[0504c21]  第五攝頌曰：

虫水二食舍，　　無服往觀軍，  
兩夜觀遊兵，　　打擬覆麁罪。

[0504c24]  「若復苾芻，知水有虫受用者，波逸底迦。

[0504c25]  「若復苾芻，知有食家強安坐者，波逸底迦。

[0504c26]  「若復苾芻，知有食家在屏處強立者，波逸  底迦。

[0504c27]  「若復苾芻，自手授與無衣外道及餘  外道男女食者，波逸底迦。

[0504c28]  「若復苾芻，往  觀整裝軍者，波逸底迦。

[0504c29]  「若復苾芻，有因  緣往軍中，應齊二夜。若過宿者，波逸底迦。

[0505a02]  「若復苾芻，在軍中經二宿，觀整裝軍，見先  旗兵及看布陣散兵者，波逸底迦。

[0505a03]  「若復  苾芻，瞋恚故不喜，打苾芻者，波逸底迦。

[0505a05]  「若復苾芻，瞋恚故不喜，擬手向苾芻者，波逸  底迦。

[0505a06]  「若復苾芻，知他苾芻有麁惡罪，覆藏  者，波逸底迦。」

[0505a08]  第六攝頌曰：

伴惱觸火欲，　　同眠法非障，  
未捨求寂染，　　收寶極炎時。

[0505a11]  「若復苾芻，語餘苾芻，作如是語：『具壽！共汝詣  俗家，當與汝美好食，令得飽滿。』彼苾芻至
俗家，竟不與食，語言：『具壽！汝去！我與汝共坐  共語不樂，我獨坐獨語樂。』作是語時，欲令生  惱者，波逸底迦。

[0505a15]  「若復苾芻，無病為身，若  自然火、若教他然者，波逸底迦。

[0505a16]  「若復苾  芻，與他欲已，後便悔言：『還我欲來，不與汝。』者，  波逸底迦。

[0505a18]  「若復苾芻，與未近圓人，同室  宿過二夜者，波逸底迦。

[0505a19]  「若復苾芻，作如  是語：『我知佛所說法「欲是障礙」者，習行之時  非是障礙。』諸苾芻應語彼苾芻言：『汝莫作是
語：「我知佛所說『欲是障礙法』者，習行之時非  是障礙。」汝莫謗世尊，謗世尊者不善。世尊不  作是語，世尊以無量門於諸欲法說為障礙。
汝可棄捨如是惡見。』諸苾芻如是諫時，捨者  善。若不捨者，應可再三殷勤正諫，隨教應詰，  令捨是事。捨者善；若不捨者，波逸底迦。

[0505a28]  「若復苾芻知如是語人，未為隨法、不捨惡見。  共為言說、共住受用、同室而宿者，波逸底迦。

[0505b01]  「若復苾芻，見有求寂作如是語：『我知佛所  說法「欲是障礙法」者，習行之時非是障礙。』  諸苾芻應語彼求寂言：『汝莫作是語：「我知佛
所說『欲是障礙法』者，習行之時非是障礙。」  汝莫謗世尊，謗世尊者不善。世尊不作是語，  世尊以無量門於諸欲法說為障礙。汝可棄
捨如是惡見。』諸苾芻語彼求寂時，捨此事者  善。若不捨者，乃至二三隨正應諫，隨正應教，  令捨是事。捨者善；若不捨者，諸苾芻應語彼
求寂言：『汝從今已去不應說言：「如來、應、正等  覺是我大師。」若有尊宿及同梵行者，不應隨  行，如餘求寂得與苾芻二夜同宿。汝今無是
事，汝愚癡人可速滅去。』若苾芻知是被擯求  寂，而攝受饒益同室宿者，波逸底迦。

[0505b14]  「若  復苾芻，得新衣，當作三種染壞色：若青、若泥、  若赤，隨一而壞。若不作三種壞色而受用者，  波逸底迦。

[0505b17]  「若復苾芻，寶及寶類，若自捉、  教人捉，除在寺內及白衣舍，波逸底迦。若在  寺內及白衣舍，見寶及寶類，應作是念然後
當取：『若有認者，我當與之。』此是時。

[0505b20]  「若復  苾芻，半月應洗浴，故違而浴者，除餘時，波逸  底迦。餘時者，熱時、病時、作時、行時、風時、雨  時、風雨時，此是時。」

[0505b24]  第七攝頌曰：

殺傍生故惱，　　擊攊水同眠，  
怖藏資寄衣，　　無根女同路。

[0505b27]  「若復苾芻，故斷傍生命者，波逸底迦。

[0505b27]  「若  復苾芻，故惱他苾芻，乃至少時不樂，以此為  緣者，波逸底迦。

[0505b29]  「若復苾芻，以指擊攊他  者，波逸底迦。

[0505c01]  「若復苾芻，水中戲者，波逸  底迦。

[0505c02]  「若復苾芻，共女人同室宿者，波逸  底迦。

[0505c03]  「若復苾芻，若自恐怖、若教人恐怖  他苾芻，下至戲笑者，波逸底迦。

[0505c04]  「若復苾  芻，自藏苾芻、苾芻尼、若正學女、求寂、求寂女衣  鉢及餘資具、若教人藏，除餘緣故，波逸底  迦。

[0505c07]  「若復苾芻，受他寄衣，後時不問主，  輒自著用者，波逸底迦。

[0505c08]  「若復苾芻，瞋恚  故，知彼苾芻清淨無犯，以無根僧伽伐尸沙  法謗者，波逸底迦。

[0505c10]  「若復苾芻，共女人同道  行，更無男子，乃至一村間者，波逸底迦。」

[0505c12]  第八攝頌曰：

賊徒年未滿，　　掘地請違教，  
竊聽默然去，　　不敬酒非時。

[0505c15]  「若復苾芻，與賊商旅共同道行，乃至一村間  者，波逸底迦。

[0505c16]  「若復苾芻，知年未滿二十，  與受近圓成苾芻性者，波逸底迦。此非近圓，  諸苾芻得罪。

[0505c18]  「若復苾芻，自手掘地、若教  人掘者，波逸底迦。

[0505c19]  「若復苾芻，有四月請，  須時應受。若過受者，除餘時，波逸底迦。餘時  者，謂別請、更請、殷勤請、常請，此是時。

[0505c21]  「若  復苾芻，聞諸苾芻作如是語：『具壽！仁今當習  如是學處。』彼作如是語：『我實不能用汝愚癡
不分明、不善解者所說之言受行學處。我若  見餘善閑三藏，當隨彼言而受行。』者，波逸底  迦。若苾芻實欲求解者，當問三藏，此是時。

[0505c27]  「若復苾芻，知餘苾芻評論事生求過紛擾諍  競而住，默然往彼聽其所說，作如是念：『我  欲聽已當令鬪亂。』以此為緣者，波逸底迦。

[0506a01]  「若復苾芻，知眾如法評論事時，默然從座起  去，有苾芻不囑授者，除餘緣故，波逸底  迦。

[0506a03]  「若復苾芻，不恭敬者，波逸底迦。

[0506a04]  「若復苾芻，飲諸酒者，波逸底迦。

[0506a04]  「若復苾  芻，非時入聚落，不囑餘苾芻，除餘緣故，波逸  底迦。」

[0506a07]  第九攝頌曰：

食明相今知，　　針筒床脚量，  
貯花并坐具，　　瘡雨大師衣。

[0506a10]  「若復苾芻，受食家請，食前食後行詣餘家，不  囑授者，波逸底迦。

[0506a11]  「若復苾芻，明相未出，  剎帝利灌頂王未藏寶及寶類，若  入  過宮門  閫者，除餘緣故，波逸底迦。

[0506a13]  「若復苾芻，半  月半月說戒經時，作如是語：『具壽！我今始知  是法戒經中說。』諸苾芻知是苾芻，若二、若三
同作長淨，況復過此，應語彼言：『具壽！非不  知故得免其罪，汝所犯罪應如法說悔。』當勸  喻言：『具壽！此法希奇難可逢遇，汝說戒時不
恭敬、不住心、不殷重、不作意、不一想、不攝耳、  不策念而聽法。』者，波逸底迦。

[0506a21]  「若復苾芻，用骨牙角作針筒成者，應打碎，波  逸底迦。

[0506a22]  「若復苾芻，作大小床足應高佛  八指，除入梐木。若過者應截去，波逸底迦。

[0506a24]  「若復苾芻，以木綿等貯僧床座者，應撤  去，波逸底迦。

[0506a25]  「若復苾芻，作尼師但那，當  應量作。是中量者，長佛二張手、廣一張手半，  長中更增一張手。若過作者應截去，波逸底  迦。

[0506a28]  「若復苾芻，作覆瘡衣，當應量作。是中  量者，長佛四張手、廣二張手。若過作者應截  去，波逸底迦。

[0506b01]  「若復苾芻，作雨浴衣，當應  量作。是中量者，長佛六張手、廣二張手半。若  過作者應截去，波逸底迦。

[0506b03]  「若復苾芻，同  佛衣量作衣，或復過者，波逸底迦。是中佛衣  量者，長佛十張手、廣六張手，此是佛衣量。」

[0506b06]  「諸大德！我已說九十波逸底迦法。今問諸  大德！是中清淨不？」  (如是三說)  「諸大德！是中清淨，默  然故，我今如是持。」

[0506b09]  「諸大德！此四對說波羅底提舍尼法，半月半  月戒經中說。」

[0506b11]  攝頌曰：

非親尼自受，　　舍中處分食，  
不請向學家，　　受食於寺外。

[0506b14]  「若復苾芻，於村路中，從非親苾芻尼自手受  食食。是苾芻應還村外住處，詣諸苾芻所，  各  別告言：『大德！我犯對說惡法，是不應為，今
對說悔。』是名對說法。

[0506b17]  「若復眾多苾芻於  白衣家食，有苾芻尼指授，此苾芻應可多與  美好飲食。諸苾芻應語是苾芻尼言：『姊妹！且
止少時，待諸苾芻食竟。』若無一人作是語者，  是諸苾芻應還村外住處，詣諸苾芻所，各別  告言：『大德！我犯對說惡法，是不應為，今對說  悔。』是名對說法。

[0506b23]  「若復苾芻，知是學家僧  與作學家羯磨，苾芻先不受請，便詣彼家自  手受食食。是苾芻應還村外住處，詣諸苾芻
所，各別告言：『大德！我犯對說惡法，是不應  為，今對說悔。』是名對說法。

[0506b27]  「若復苾芻，在  阿蘭若恐怖處住，先無觀察險難之人，於住  處外受食食者，是苾芻應還住處，詣諸苾芻
所，各別告言：『大德！我犯對說惡法，是不應  為，今對說悔。』是名對說法。」

[0506c02]  「諸大德！我已  說四波羅底提舍尼法。今問諸大德！是中  清淨不？」  (如是三說)  「諸大德！是中清淨，默然故，我今如  是持。」

[0506c06]  「諸大德！是眾學法，半月半月戒經中說。」

[0506c07]  總攝頌曰：

衣食形齊整，　　俗舍善容儀，  
護鉢除病人，　　草水過人樹。

[0506c10]  「齊整著裙，應當學。

[0506c10]  「不太高、不太下、不象  鼻、不蛇頭、不多羅葉、不豆團形著裙，應當  學。

[0506c12]  「齊整披三衣，應當學。

[0506c12]  「不太高、不  太下，好正披、好正覆，少語言、不高視，入白衣  舍，應當學。

[0506c14]  「不覆頭、不偏抄衣、不雙抄  衣、不叉腰、不拊肩，入白衣舍，應當學。

[0506c15]  「不  蹲行、不足指行、不跳行、不庂足行、不努身行，  入白衣舍，應當學。

[0506c17]  「不搖身、不掉臂、不搖  頭、不肩排、不連手，入白衣舍，應當學。

[0506c19]  「在白衣舍，未請坐，不應坐，應當學。

[0506c19]  「在白  衣舍，不善觀察，不應坐，應當學。

[0506c20]  「在白衣  舍，不放身坐，應當學。

[0506c21]  「在白衣舍，不壘足、  不重內踝、不重外踝、不急斂足、不長舒足、  不露身，應當學。

[0506c23]  「恭敬受食，應當學。

[0506c24]  「不得滿鉢受飯，更安羹菜，令食流溢於鉢緣  邊，應留屈指用意受食，應當學。

[0506c25]  「行食未  至不預伸鉢，應當學。

[0506c26]  「不安鉢在食上，應  當學。

[0506c27]  「恭敬而食，應當學。

[0506c27]  「不極小摶、  不極大摶，圓整而食，應當學。

[0506c28]  「若食未至  不張口待，應當學。

[0506c29]  「不含食語，應當學。

[0507a01]  「不得以飯覆羹菜、不將羹菜覆飯，更望多得，  應當學。

[0507a02]  「不彈舌食、不  [口*專]  [口*集]  食、不呵氣食、  不吹氣食、不散手食、不毀訾食、不填頰食、
不齧半食、不舒舌食、不作窣堵波形食，應當  學。

[0507a06]  「不舐手、不舐鉢、不振手、不振鉢，常看鉢食，  應當學。

[0507a07]  「不輕慢心觀比座鉢中食，應當  學。

[0507a08]  「不以污手捉淨水瓶，應當學。

[0507a08]  「在白  衣舍不棄洗鉢水，除問主人，應當學。

[0507a09]  「不  得以殘食置鉢水中，應當學。

[0507a10]  「地上無替  不應安鉢，應當學。

[0507a11]  「不立洗鉢，應當學。

[0507a12]  「不於危險岸處置鉢，亦不逆流酌水，應  當學。

[0507a13]  「人坐己立不為說法，除病，應當  學。

[0507a14]  「人臥己坐不為說法，除病，應當學。

[0507a15]  「人在高座己在下座不為說法，除病，應當學。

[0507a16]  「人在前行己在後行不為說法，除病，應當  學。

[0507a17]  「人在道己在非道不為說法，除病，  應當學。

[0507a18]  「不為覆頭者、不為偏抄衣、不為  雙抄衣、不為叉腰者、不為拊肩者說法，除  病，應當學。

[0507a20]  「不為乘象者，不為乘馬、不為  乘輿、不為乘車者說法，除病，應當學。

[0507a21]  「不  為著屐靴鞋及履屨者說法，除病，應當學。

[0507a23]  「不為戴帽著冠及作佛頂髻者，不為纏頭、不  為冠花者說法，除病，應當學。

[0507a24]  「不為持  蓋者說法，除病，應當學。

[0507a25]  「不立大小便，除  病，應當學。

[0507a26]  「不得水中大小便洟唾，除病，  應當學。

[0507a28]  「不得青草上棄大小便及洟唾，除病，應當學。

[0507a29]  「不得上過人樹，除有難緣，應當學。」

[0507b01]  「諸大德！我已說眾多學法。今問諸大德！是  中清淨不？」  (如是三說)  「諸大德！是中清淨，默然故，我  今如是持。」

[0507b04]  「諸大德！此七滅諍法，半月半月戒經中說。」

[0507b05]  攝頌曰：

現前并憶念、　　不癡與求罪、  
多人語自言、　　草掩除眾諍。

「應與現前毘奈耶，　　當與現前毘奈耶。  
應與憶念毘奈耶，　　當與憶念毘奈耶。  
應與不癡毘奈耶，　　當與不癡毘奈耶。  
應與求罪自性毘奈耶，　　當與求罪自性毘  奈耶。  
應與多人語毘奈耶，　　當與多人  語毘奈耶。  
應與自言毘奈耶，　　當與自  言毘奈耶。  
應與草掩毘奈耶，　　當與草  掩毘奈耶。

[0507b15]  「若有諍事起，當以七法順大  師教，如法如律而除滅之。」

[0507b16]  「諸大德！我已  說七滅諍法。今問諸大德！是中清淨不？」  (如是三說)  「諸大德！是中清淨，默然故，我今如是持。」

[0507b19]  「諸大德！我已說戒經序、已說四波羅市迦法、  十三僧伽伐尸沙法、二不定法、三十泥薩祗  波逸底迦法、九十波逸底迦法、四波羅底
提舍尼法、眾學法、七滅諍法，此是如來、應、正  等覺戒經中所說所攝。若更有餘法之隨法  與此相應者，皆當修學。仁等共集，歡喜無諍，
一心一說如水乳合，應勤光顯大師聖教，令  安樂住，勿為放逸，應當修學。」

忍是勤中上，　　能得涅槃處；  
出家惱他人，　　不名為沙門。

[0507b29]  此是毘鉢尸如來等正覺說是戒經。

明眼避險途，　　能至安隱處；  
智者於生界，　　能遠離諸惡。

[0507c03]  此是尸棄如來等正覺說是戒經。

不毀亦不害，　　善護於戒經；  
飲食知止足，　　受用下臥具；  
勤修增上定，　　此是諸佛教。

[0507c07]  此是毘舍浮如來等正覺說是戒經。

譬如蜂採花，　　不壞色與香；  
但取其味去，　　苾芻入聚然。

[0507c10]  此是俱留孫如來等正覺說是戒經。

不違逆他人，　　不觀作不作；  
但自觀身行，　　若正若不正。

[0507c13]  此是羯諾迦如來等正覺說是戒經。

勿著於定心，　　勤修寂靜處；  
能救者無憂，　　常令念不失。  
若人能惠施，　　福增怨自息；  
修善除眾惡，　　惑盡至涅槃。

[0507c18]  此是迦攝波如來等正覺說是戒經。

一切惡莫作，　　一切善應修；  
遍調於自心，　　是則諸佛教。  
護身為善哉！　　能護語亦善；  
護意為善哉！　　盡護最為善。  
苾芻護一切，　　能解脫眾苦；  
善護於口言，　　亦善護於意。  
身不作諸惡，　　常淨三種業；  
是則能隨順，　　大仙所行道。

[0507c27]  此是釋迦如來等正覺說是戒經。

毘鉢尸式棄、　　毘舍俱留孫、  
羯諾迦牟尼、　　迦攝釋迦尊，  
如是天中天，　　無上調御者，  
七佛皆雄猛，　　能救護世間。  
具足大名稱，　　咸說此戒法；  
諸佛及弟子，　　咸共尊敬戒，  
恭敬戒經故，　　獲得無上果。  
汝當求出離，　　於佛教勤修；  
降伏生死軍，　　如象摧草舍。  
於此法律中，　　常為不放逸；  
能竭煩惱海，　　當盡苦邊際。  
所為說戒經，　　和合作長淨；  
當共尊敬戒，　　如犛牛愛尾。  
我已說戒經，　　眾僧長淨竟，  
福利諸有情，　　皆共成佛道。

根本說一切有部戒經

* * *

【經文資訊】大正藏第 24 冊 No. 1454 根本說一切有部戒經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
