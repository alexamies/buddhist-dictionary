佛說波斯匿王太后崩塵土坌身經

西晉沙門法炬譯

[0545a24] 聞如是：

[0545a24] 一時，婆伽婆在舍衛城祇樹給孤獨園。爾時，拘娑羅國波斯匿王太后崩，時年百歲老無壯勢，精進修善法。時，波斯匿王供殯送母，日正中還，塵土坌身步往詣園至世尊所，頭面禮足在一面坐。時，世尊問王言：「今王何故塵土坌身步來至我所？」

[0545a29] 時，波斯匿王便涕泣不能自勝，揮淚白世尊言：「太后崩，世尊！太后無常，如來！年在期頤無少壯力，積修善法甚戀痛念，夙夜孝養未曾違志，命可贖者世殞身壽。若象馬車乘贖命可得者，盡當持贖；以人民眾贖命可得者，亦當持贖；莫使我母命過。若以金銀贖命可得者，亦當持贖；若以珍寶贖命可得者，亦當持贖；若以金銀珍寶贖命可得者，亦當持金銀珍寶贖命；若以奴贖命可得者，亦當持奴贖命；若以婢贖命可得者，亦當持婢贖命；若以奴婢贖命可得者，亦當持奴婢贖命；若以村落贖命可得者，亦當以村落贖命；若以城廓贖命可得者，亦當以城廓贖命；若以村落城廓贖命可得者，亦當以城廓村落贖命；若以一方贖命可得者，亦當以一方贖命；若以地人民贖命可得者，亦當以地人民贖命；若以人民一方贖命可得者，亦當以人民一方贖命；莫使我母命過。」

[0545b18] 爾時，世尊告波斯匿王言：「如是，大王！如王所說，若以白象贖命可得者，便可以象贖母命，若以馬車、人民、珍寶金銀、奴婢、村落、城廓、一方人民贖母命可得者，便當以一方人民贖母命，莫使我母命過。是故，大王！當思惟無常想，當廣布無常想，當廣布死想。」

[0545b23] 爾時，世尊便說偈言：

「一切人歸死，　　無有不死者，
　隨行種殃福，　　自獲善惡果。
　地獄為惡行，　　善者必生天，
　明慧能分別，　　唯福能遏惡。

[0545b29] 「如是，大王！有四恐畏、大恐畏，無能避者，亦不可以力刀杖避，呪術、藥草、象馬車乘、人民、珍寶金銀、奴婢、村落城廓、一方人民，珍寶金銀、奴婢、村落城廓、一方人民。云何為四？老為大恐畏，肌肉消盡，不可以刀杖避，乃至一方人民皆無能避；病為大恐畏，無強健志，不可以刀杖避，乃至一方人民；死為大恐畏，盡無有壽，不可以刀杖避，乃至一方人民；恩愛別離為大恐畏，不可以刀杖避，乃至一方人民。是謂，大王！有此四大恐畏，不可以刀杖避，呪術、藥草、象馬車乘、人民，珍寶金銀、奴婢、村落城廓、一方人民，珍寶金銀、奴婢、村落城廓、一方人民。譬如，大王！有大雲起雷電霹靂，斯須還散亦不久停。如是，大王！人命極短壽極百歲，其中出者亦少少耳。譬如，大王！有四大山石無有空缺，四山皆等一時相磨，樹木藥草不可以刀杖避。如是，大王！有四大恐畏至，不可得避。云何為四？老為大患，肌肉消盡，不可以刀杖避，藥草呪術而得避者；病為大患，無強健志；死為大患，身永滅；恩愛別離為大患，不可以刀杖避，呪術、藥草而得避者。大王！廣修無常想，廣布無常想。所以然者，已修無常想，當布無常想，盡斷一切欲愛，盡斷一切色愛，盡斷一切無色愛，一切無明盡斷，此間所有愛亦斷。譬如，大王！草[葶-丁+呆]積薪積以火往燒，大叢林、若臺閣舍，此亦如是。若修無常想，廣布無常想，盡斷欲愛，盡斷色愛，盡斷無色愛，盡斷無明，盡斷此間所有愛。是故，大王！當以正法治化，莫以非法治化。如是，大王！當作是學。」

[0545c29] 爾時，波斯匿王白世尊言：「此法名何等？當云何奉持？」

[0546a01] 世尊告曰：「名除憂患經，此法除去憂患。」

[0546a02] 時，波斯匿王白世尊言：「如是，世尊！除憂患經，如是，世尊！除憂患經。所以然者，我聞此法已，世尊！所有戀慕愁憂皆悉除盡，自覺身體柔軟歡喜。」爾時，世尊與王波斯匿，具說微妙法勸令歡喜。時，波斯匿王即從坐起，頭面禮足繞佛三匝而去。

[0546a07] 爾時，拘娑羅國波斯匿王，聞佛所說，歡喜奉行。

佛說波斯匿王太后崩塵土坌身經

【經文資訊】大正藏第 02 冊 No. 0122 佛說波斯匿王太后崩塵土坌身經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA