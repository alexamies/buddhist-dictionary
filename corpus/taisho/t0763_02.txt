佛說法乘義決定經卷中


西天三藏明因妙善普濟法師  金總持等奉　詔譯

[0656c06]  爾時勇猛甚深比丘復白佛言：「世尊！云何名  為住四念處？」

[0656c07]  佛言：「比丘！所謂應觀內身、外  身、內外身住，有色不淨。一切世間，憂悲苦  惱，正念了知；觀內受、外受、內外受住，種種
諸苦。一切世間，受悲苦惱，正念了知；觀內心、  外心、內外心住，虛幻無常。一切世間，憂悲苦  惱，正念了知；觀內法、外法、內外法住，悟無我
理。一切世間，憂悲苦惱，正念了知。比丘！是  名住四念處。」

[0656c14]  比丘復白佛言：「世尊！云何四正  斷？」

[0656c15]  佛言：「所謂未生不善法，以精進力，攝伏  斷除，令永不生故；已生不善法，以精進力，  攝伏斷除，令永斷滅故；未生善法，以精進力，
正念攝受，令生起故；已生善法，以精進力，堅  固安住，正念攝受，令增長故。是名四正斷。」

[0656c19]  比  丘復白佛言：「世尊！云何四神足？」

[0656c20]  佛言：「所  謂欲定斷行具神足力，自欲獲得思惟依止、  離欲依止、寂滅依止，於此攝受伏除諍論。
勤定斷行具神足力，自勤獲得思惟依止、離  欲依止、寂滅依止，於此攝受伏除諍論。心  定斷行具神足力，自心獲得思惟依止、離欲
依止、寂滅依止，於此攝受伏除諍論。觀定  斷行具神足力，自觀獲得思惟依止、離欲依  止、寂滅依止，於此攝受伏除諍論。」佛言：「比  丘！是謂四神足。」

[0656c29]  比丘復白佛言：「世尊！云何  五根？」

[0657a01]  佛言：「所謂：信根、進根、念根、定根、慧根。  云何信根？謂於因果而生信樂，輪迴世間信  行正見業報差別。若作諸業，或善或惡，彼彼
業果，如如招報，於自信根，如實了知。是名信  根。云何進根？謂於妙法而生信樂，勤加精進，  如法修行。是名進根。云何念根？以精進力，積
集善行，念念修習，而無退轉。是名念根。云何  定根？謂於法念，專心一境，而無散動，是名定  根。云何慧根？謂於定中，觀照一切，通達無  礙，是名慧根。」

[0657a10]  比丘復白佛言：「世尊！云何五  力？」

[0657a11]  佛言：「所謂：信力、進力、念力、定力、慧力。云何  信力？謂諸有情，受如來法，信為根本，善能安
住，而無流轉。若沙門婆羅門、若天魔梵，若世  間法皆能信解，隨順攝受。是名信力。云何進  力？謂能勇猛，精進堅固，安住善法，無有疲
懈，雖被眾苦，而能堪忍，不捨善軛，行大精  進。是名進力。云何念力？謂於念中，安住分  位，堅固憶持，常無散動，亦無忘失，是名念
力。云何定力？謂能摧伏欲染業果諸不善法，  乃至安住四禪、三昧。是名定力。云何慧力？謂  住世間，發起正慧，於聖道行，具足修行，擇不
善法，離諸苦際，是名慧力。」

[0657a22]  比丘復白佛言：  「世尊！云何七覺支？」

[0657a23]  佛言：「所謂：擇法覺支、念覺  支、定覺支、精進覺支、輕安覺支、捨覺支、喜  覺支。云何擇法覺支？謂於諸法，而能揀擇，思
惟依止、離欲依止、寂滅依止，攝伏諍論故。云  何念覺支？謂於諸法，正念修習，思惟依止、離  欲依止、寂滅依止，攝伏諍論故。云何定覺
支？謂能發起清淨妙慧，思惟依止、離欲依止、  寂滅依止，攝伏諍論故。云何精進覺支？謂  於善行，精進無懈，思惟依止、離欲依止、寂滅
依止，攝伏諍論故。云何輕安覺支？謂於諸法，  遠離麁重，調暢身心，思惟依止、離欲依止、寂  滅依止，攝伏諍論故。云何捨覺支？謂於諸
法，遠離放逸，令心寂靜，思惟依止、離欲依  止、寂滅依止，攝伏諍論故。云何喜覺支？謂於  諸法，而生喜受，思惟依止、離欲依止、寂滅依
止，攝伏諍論故。」佛告比丘：「是名七覺支。」

[0657b09]  比  丘復白佛言：「世尊！云何八聖道？」

[0657b10]  佛言：「所謂  正見、正思惟、正語、正業、正命、正勤、正念、正定。  云何正見？於所見境，有取有與；有善惡行；有
善惡行所招之果；有世出世間一切眾生所  作之業，乃至須陀洹果、斯陀含果、阿那含  果、阿羅漢果。此世他世，微妙善行，皆以正
見，通達明了，淨修梵行，永斷惑障，所作已  辦，到於彼岸。是名正見。云何正思惟？謂以智  慧，分別揀擇，令身、語、意三業無失，離諸過咎。
是名正思惟。云何正語？謂能永斷妄言、綺語、  惡罵、兩舌。是名正語。云何正業？謂諸有情  永離殺生、偷盜、染欲。是名正業。云何正命？
謂受世間衣服、臥具、飲食、醫藥，而為資養，非  邪命故。是名正命。云何正精進？謂能勇猛，  破煩惱魔，常修善行，無有懈怠。是名正精進。
云何正念？謂憶過去所修善法，念念攝持，  而無錯謬。是名正念。云何正定？謂心能安住  於奢摩他、毘鉢舍那，寂然不動。是名正定。」佛
告比丘：「是名八聖道。」

[0657b28]  爾時勇猛甚深比丘復  白佛言：「世尊！云何十六心念？」

[0657b29]  佛言：「所謂念心  和合故，和合平等，如實了知；念心相應故，相  應平等，如實了知。念法自性和合故，和合平
等，如實了知；念法自性相應故，相應平等，  如實了知；念法增長和合故，和合平等，如  實了知；念法增長相應故，相應平等，如實了
知。念身正知和合故，和合平等，如實了知；念  身正知相應故，相應平等，如實了知；念身  行正知和合故，和合平等，如實了知；念身行
正知相應故，相應平等，如實了知。念一切身  正知和合故，和合平等，如實了知；念一切  身正知相應故，相應平等，如實了知；念一切
身行正知和合故，和合平等，如實了知；念一  切身行正知相應故，相應平等，如實了知。  念輕安身行和合故，和合平等，如實了知；
念輕安身行相應故，相應平等，如實了知。念  喜正知和合故，和合平等，如實了知；念喜  正知相應故，相應平等，如實了知。念樂正知
和合故，和合平等，如實了知；念樂正知相應  故，相應平等，如實了知。念心正知和合故，  和合平等，如實了知；念心正知相應故，相應
平等，如實了知。念心行正知和合故，和合平  等，如實了知；念心行正知相應故，相應平等，  如實了知。念輕安心行和合故，和合平等，
如實了知；念輕安心行相應故，相應平等，  如實了知。念喜樂心和合故，和合平等，如  實了知；念喜樂心相應故，相應平等，如實了
知。念勝解心和合故，和合平等，如實了知；  念勝解心相應故，相應平等，如實了知。念  等引心和合故，和合平等，如實了知；念等引
心相應故，相應平等，如實了知。如是乃至無  常觀、離欲觀、寂滅觀、出離觀，和合平等，如  實了知；相應平等，如實了知。」佛言：「比丘！如是
名為十六心念。」

[0658a04]  比丘復白佛言：「世尊！云何聲  聞四果？」

[0658a05]  佛言：「所謂須陀洹果、斯陀含果、阿那  含果、阿羅漢果。如是四果，諸聲聞眾，皆能信  解，如來十號，功德圓滿；了知正法，清淨流
布，無有窮盡；了知僧伽，具足眾善，功德圓  滿，於無我理，皆悉了達。如是信解，淨修梵  行，具戒定慧、無礙解脫、解脫知見，出世功
德，轉正法輪，證須陀洹果，功德具足；證斯  陀含果，功德具足；證阿那含果，功德具足；  證阿羅漢果，功德具足。淨戒圓滿，聖智現前，
自在安隱，離諸熱惱，清淨無染，盡未來際，無  有間斷，亦無退轉，以方便智，觀察一切，通達  無礙。」佛言：「比丘！如是名為聲聞四果。」

[0658a16]  比丘復  白佛言：「云何如來十力？」

[0658a17]  佛言：「所謂處非處智  力：因果相應及不相應，如實了知故。自業  智力：三世三業，如實了知故。靜慮解脫等持
等至智力：皆能了知故。根勝劣智力：信等五  根，或軟中上，皆能了知故。種種勝解智力：  觀一切法，勝解明了，皆能通達故。種種界智
力：無量世界，種種界性，皆能了知故。遍趣行  智力：諸趣遍行，種種差別，皆能了知故。宿  住隨念智力：過去世境，宿住隨念，皆能了知
故。生滅智力：諸有情類，生滅因緣，皆能了知  故。漏盡智力：根隨諸惑，淨盡無餘故。」佛告  比丘：「如是名為如來十力。」

[0658a28]  比丘復白佛言：「云  何四無所畏？」

[0658a29]  佛言：「所謂正等覺無畏：佛於正  覺，諸法等覺，諸法皆悉了知，心無所畏故。諸  天、魔、梵、沙門、婆羅門、天人、阿修羅等，皆悉恭
敬。漏盡智無畏：如來諸漏欲染煩惱，皆已  盡故，住安隱地，無有驚怖，於大眾中，作師子  吼，梵、釋、諸天、轉輪聖王，尊重讚歎。出障道無
畏：如來通達三乘聖道，於一切法，無有障  礙故，心無所畏，諸天、魔、梵、沙門、婆羅門等，  皆悉恭敬。出苦道無畏：如來於無數劫，修習
善法，乃能決定出離苦道。諸天、魔、梵、沙門、  婆羅門等，皆悉恭敬。」佛告比丘：「如是名為四  無所畏。」

[0658b11]  比丘復白佛言：「云何四無礙辯？」

[0658b11]  佛  言：「所謂法無礙辯、義無礙辯、詞無礙辯、辯才  無礙辯。法無礙辯：於無漏法智無退轉故。義
無礙辯：於所詮理，智無退轉故。詞無礙辯：隨  諸眾生所有問難，一音解釋，普令歡喜故。  辯才無礙辯：世出世間，一切諸法，皆悉通達，
智無退轉故。」佛告比丘：「如是名為四無礙辯。」

[0658b18]  比丘復白佛言：「云何如來十八不共法？」

[0658b18]  佛言：  「所謂如來無誤失、無卒暴語、無種種想；無  不定心、無忘失念、無不擇捨；欲無減、念無減、
精進無減、定無減、慧無減、解脫無減；身業隨  智慧行、語業隨智慧行、意業隨智慧行；知  過去世無著無礙、知未來世無著無礙、知現
在世無著無礙。」佛告比丘：「如是名為十八  不共法。」

[0658b25]  比丘復白佛言：「云何如來三十二相？」

[0658b26]  佛言：「所謂：足下平滿高下等觸相。足下千輻  輪文網轂圓滿相。手足柔軟如覩羅綿相。手  足指間咸有網鞔金色交絡相。手足諸指纖
長圓滿相。足跟廣長與趺相稱相。足趺修高  充滿柔軟與跟相稱相。雙腨纖圓如翳泥耶  鹿王腨相。雙臂修圓如象王鼻平立過膝相。
密處深隱如龍象王相。身諸毛孔一一毛生  柔軟紺青右旋宛轉相。髮毛上靡柔軟紺青  螺文右旋相。身真金色光潔晃曜眾寶莊嚴
相。皮膚薄潤塵垢不住相。手足掌中頸及雙  肩七處平滿相。肩項之間妙好充滿相。膊腋  清淨悉皆充實相。容儀圓滿端嚴殊妙相。身
相修廣端直相稱相。體相縱廣量等周匝圓  滿如諾瞿陀相。其身上半如師子王威容廣  大相。身常放光面各一尋相。具四十齒齊平
淨密相。四牙鋒利白逾珂雪相。於諸味中得  最上味相。舌相廣薄遍覆面輪相。梵音洪雅  隨眾等聞相。眼睫齊整猶若牛王相。其目紺
青鮮白紅環間飾皎潔相。面如滿月。雙眉皎  淨如天帝弓相，眉間白毫右旋宛轉如覩羅  綿鮮白光淨相。其頂上現烏瑟膩沙，高顯周
圓如天蓋相。」佛告比丘：「如是名為三十二  相。」

佛說法乘義決定經卷中

* * *

【經文資訊】大正藏第 17 冊 No. 0763 佛說法乘義決定經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
