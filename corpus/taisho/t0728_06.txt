諸法集要經卷第六


觀無畏尊者集

西天譯經三藏朝散大夫  試鴻臚卿宣梵大師賜紫  沙門臣日稱等奉　詔譯

福非福業品第十三

所造作諸業，　　謂福及非福，  
能縛諸有情，　　定各招其報。  
愚夫心如魚，　　依愛波而住，  
含笑造諸惡，　　悲啼而自受。  
昔同造諸罪，　　謂僕使營從，  
後受其苦報，　　彼則無相代。  
由親眷朋屬，　　和合造眾罪，  
於他世相隨，　　唯所作惡業。  
如花所至處，　　其香不捨離，  
善惡業亦然，　　在處常隨逐。  
眾生由自業，　　因果常相應，  
作善生諸天，　　而受殊勝樂。  
若惡業果報，　　則受極重苦，  
墮三惡趣中，　　彼苦無相似。  
謂由彼三業，　　造作遍三界，  
常起於三毒，　　則墮三惡道。  
諸愚夫異生，　　由因緣和合，  
流轉三界中，　　皆隨於自業；  
非自作他受，　　非他作我受，  
當知所造業，　　招報唯決定。  
業雖有眾多，　　受處有其九，  
由彼互相資，　　成四十種惡。  
自造作一業，　　定受其一報，  
墮於險道中，　　則無其伴侶。  
或為他勸請，　　而造作惡業，  
後受苦報時，　　彼則不能救。  
業熟非初後，　　及此生他世，  
謂於此造作，　　或於餘處受。  
由善惡業故，　　隨輪迴流轉，  
為業風所吹，　　而招苦樂報。  
愚夫心散亂，　　於欲常樂著，  
無正慧揀擇，　　諸惡則增長。  
彼著樂眾生，　　為癡之所覆，  
惡報現其前，　　則墮黑暗處。  
由於佛正法，　　心不生欣樂，  
在彼地獄中，　　長時受其苦。  
從無始輪迴，　　為業網纏縛，  
此滅彼復生，　　皆由心造作；  
或從天墮落，　　或地獄生天，  
或生於人中，　　或受餓鬼報；  
謂彼苦樂因，　　皆由己所造，  
各互相生起，　　非自在天作。  
輪迴生死中，　　造無數惡業，  
唯佛當證知，　　餘智不能了。  
若非法招善，　　此因為顛倒，  
當知所受果，　　皆與因相似。  
若因果相應，　　則順於正理，  
是有為諸法，　　無不從緣起。  
未見無罪者，　　而趣於地獄，  
定由惡業故，　　則受其苦報。  
決定造諸惡，　　堅著而無悔，  
彼為業所縛，　　則墮於惡道。  
未見不善業，　　引生於樂果，  
唯佛真實言，　　示彼對治道。  
如因燈有光，　　如由業招報，  
諸有所作者，　　皆因緣生故。  
謂由彼彼因，　　各各果隨轉，  
善達如是相，　　則名真實見。  
非同自在天，　　無因而建立，  
諸法皆緣生，　　是如來所說。  
由無始輪迴，　　業報常相似，  
非顛倒分別，　　從因緣而有。  
眾生癡所迷，　　於愛欲無厭，  
若不了業報，　　何由獲寂靜？  
若人於佛教，　　不達道非道，  
由癡無正慧，　　常生於熱惱。  
見他如意樂，　　彼樂從因生，  
諸法皆唯心，　　各各隨自行。  
有為皆無常，　　如水泡非久，  
應當行善行，　　為二世饒益。  
覩世間業報，　　及諸天退墮，  
若樂放逸者，　　彼定無少樂。  
業索極修長，　　堅固而難脫，  
纏縛彼愚夫，　　去菩提則遠。  
智慧如利劍，　　於彼能除斷，  
離愚癡熱惱，　　令至於彼岸。  
由業受彼果，　　隨善惡相應，  
智者不暫忘，　　因果常決定。  
由因緣和合，　　生肢分骨鎖，  
纏縛諸有情，　　輪迴無解脫。  
由彼纏縛故，　　逼迫難堪任，  
當修解脫因，　　得盡諸苦際。  
彼業善鉤名，　　復能牽眾生，  
於在所生處，　　隨業而受報。  
彼業果如輪，　　於三有旋轉，  
當離諸過患，　　常修殊勝行。  
布施如淨器，　　貯戒勤慧水，  
智者善持用，　　滅三有業火。  
若縱彼三業，　　三毒則隨轉，  
馳騁三界中，　　由癡三種行。  
一切諸眾生，　　為苦所逼迫，  
皆隨自作業，　　常依止而住。  
若無彼善因，　　何能有少樂？  
隨業受彼報，　　如種生其果。  
又如陽春時，　　能滋榮卉木，  
彼果從因生，　　無因則不起。  
為業索所拘，　　百千生往返，  
如世間車輪，　　由機關而轉。  
彼三毒堅牢，　　眾生難出離，  
離貪等過患，　　則善超三有。  
若人慶快心，　　修彼殊勝行，  
以是因緣故，　　受莊嚴勝報。  
業如彼畫師，　　善圖諸形像，  
或天上人間，　　所畫無不盡。  
彼畫無數量，　　皆由業變化，  
不施眾彩飾，　　亦無能見者。  
壁毀畫亦無，　　畢竟皆散壞，  
此身雖滅謝，　　彼業則長在。  
眾生癡所覆，　　為業所籠縛，  
無始生死中，　　如陶輪常轉；  
如風日煙塵，　　於畫則能損，  
彼所招業緣，　　未常而暫棄。  
當觀察過去，　　所造諸不善，  
於在在處處，　　隨作而自受。  
謂於上中下，　　諸微細惡業，  
能悉令解脫，　　是最上智者。  
又彼諸有情，　　造作善不善，  
於樂及非樂，　　決定當獲得。  
若違背佛言，　　彼為愚癡者，  
於無量苦惱，　　長時無解脫。  
天人阿脩羅、　　地獄鬼畜生，  
皆由彼業故，　　當隨智慧行。  
由染慧分別，　　造無量惡業，  
各各往諸趣，　　受報悉知見。  
若人造善業，　　後得生人天，  
不善溺三塗，　　如俳優更服。  
業線極堅長，　　遍縛於三有，  
眾生由自業，　　如輻依車輞，  
或生於天中，　　或沈於險難，  
輪迴不暫停，　　隨業而受報。  
有情生天中，　　皆從善業得，  
如妙色蓮華，　　出清淨池沼。  
若人造善業，　　決定非破壞，  
常生於勝處，　　感果得如意。  
愚夫不修因，　　而妄希樂報，  
譬如於沙中，　　求酥不可得。  
若修彼善因，　　則生於快樂，  
無因獲報者，　　如離樹求果。  
眾生由業故，　　受報而無定，  
如擲沙空中，　　隨風而飄墮。  
彼聚散因緣，　　苦樂亦復爾，  
皆由業所牽，　　於罪不應造。  
無邊業種子，　　變化六道中，  
皆從心所生，　　是佛真實說。  
是心難調伏，　　樂造作諸業，  
如彩畫眾生，　　唯佛能知見。  
如一穀種子，　　能生百千萬，  
是業網亦然，　　無能測量者。  
如線縶於禽，　　雖翔復能至，  
彼業拘眾生，　　往返亦如是。  
愚夫無正見，　　不達罪福相，  
循環三有中，　　唯苦為己有。  
若了善惡業，　　則悟生滅法，  
斯為真實人，　　能到於彼岸。  
若離善知識，　　則親近惡友，  
棄法貪世財，　　不信後苦果，  
由不了業報，　　則不知罪福。  
彼愚癡有情，　　長受於熱惱，  
世智生我慢，　　常說無義言，  
不悟業因緣，　　常受輪迴苦。  
如人久囚執，　　偶得其釋放，  
彼親眷朋屬，　　喜樂相慶慰。  
猶處地獄中，　　業盡得解脫，  
由先善業力，　　得生於天上。  
受天中快樂，　　具無量莊嚴，  
於彼復修因，　　轉生其勝處。  
彼若不修善，　　業盡即退墮，  
衰相現其前，　　如油盡燈滅；  
此滅彼復生，　　循環於三界，  
隨業風所吹，　　何由能出離？  
若人智自在，　　則不著輪迴，  
不為彼業繩，　　少分而纏縛。  
假使蓮簳絲，　　積如須彌量，  
彼業索亦爾，　　無能縛智者。  
智者處輪迴，　　如須彌不動，  
遠離諸憂惱，　　解脫諸恐怖。  
如諸佛所見，　　因果常相似，  
若作業廣大，　　彼報亦同等。  
數數造諸業，　　各各受其果，  
由如是造作，　　則為彼纏縛。  
若造善業故，　　定獲彼勝報，  
色力命嚴身，　　為人之所敬。  
福業豈能久，　　倏爾若燈光，  
彼業報無差，　　皆隨心造作。  
一切諸眾生，　　業盡命必喪，  
身為火所燒，　　無有少安住。  
又彼諸眾生，　　由心界差別，  
各造作諸業，　　為三有纏縛。  
世間瘖瘂人，　　由行不善道，  
彼希於樂報，　　如攪水求火。  
若無所作善，　　樂果則不生，  
常樂放逸者，　　決定無功德。  
為業索所牽，　　暗鈍無知覺，  
彼索無能斷，　　苦盡方解脫。  
眾生由業故，　　於輪回往返，  
見此滅彼生，　　皆從因所得。  
愚夫著五欲，　　未甞生覺悟，  
由貪愛相資，　　何窮苦邊際？  
愚夫無厭足，　　樂作諸欲樂，  
由彼無厭故，　　則自取衰滅。  
於現生福報，　　業盡樂亦亡，  
由多作放逸，　　臨終始覺知。  
起無量分別，　　造彼種種業，  
各隨業因緣，　　而受其果報。  
眾生為業驅，　　或為業所招，  
或生於快樂，　　或招於苦報。  
若得生天中，　　受五欲妙樂，  
福盡而退墮，　　及此無能救。  
又彼輪迴因，　　皆從虛妄起，  
佛以真實見，　　示解脫正道。  
昔修諸善業，　　戒定慧相應，  
此非輪迴因，　　安住清淨樂。  
是福報無盡，　　不應作放逸，  
當畢竟一心，　　增修殊勝行。  
若人具福報，　　當遠諸不善，  
為善躋聖道，　　作惡招殃咎。  
若人作善行，　　勇悍無退屈，  
常獲寂靜樂，　　能趣菩提道。  
若人著放逸，　　樂作諸不善，  
彼福則隨減，　　當墮於惡道。  
是業如鞦韆，　　皆從心變化，  
眾生癡所誑，　　常依彼而轉。  
生死其如輪，　　十二處如輻，  
旋轉於世間，　　皆為心所使。  
由心造善業，　　引生於天中，  
為境界所迷，　　不思惟後苦。  
於樂及非樂，　　當審慮而行，  
苦樂業雖殊，　　皆從因緣起。  
世間無有樂，　　皆為業所牽，  
樂壞苦現前，　　由心而造作。  
眾生由業風，　　吹至所生處，  
於彼生愛樂，　　則為業所拘。  
唯善不善業，　　後世常相逐，  
猶如採其花，　　彼香則隨至。  
眾生自業使，　　隨生滅流轉，  
譬若彼鞦韆，　　昇墜無休息。  
於天人脩羅，　　六趣而往返，  
為癡之所覆，　　不生真實見。  
又如世間輪，　　依手而旋轉，  
彼為業所催，　　速疾無與等。  
由業之所纏，　　十二支和合，  
是名緣生輪，　　世間無知者。  
諸天癡所覆，　　常著於欲境，  
唯業果長存，　　彼樂無積聚。  
彼不知善業，　　如良藥明燈，  
除暗獲輕安，　　能為作歸救。  
受難堪極苦，　　及種種怖畏，  
是業有大力，　　而不生疲勞。  
天滅生人中，　　人歿墮地獄，  
獄出作傍生，　　復墮於鬼趣。  
皆由彼業風，　　飄轉而無定，  
彼愚癡眾生，　　未甞生覺悟。  
眾生乘業車，　　能行於三界，  
餘乘則不然，　　速疾無相似。  
若所作清淨，　　則受其福報，  
唯於彼現生，　　則知其自業。  
彼業如彩繪，　　皆從心所起，  
所畫無不周，　　長時而不滅。  
謂廣大福報，　　皆從業所生，  
福業若盡時，　　彼樂則散壞；  
於善若不廢，　　彼樂則增長，  
是故於善因，　　展轉常修作。  
於彼百千生，　　受形軀骨鎖，  
為業之所纏，　　曾無安樂想。  
若造種種因，　　則受種種報，  
當於此生中，　　勤修諸善行。  
業畫極工巧，　　皆依心造作，  
業盡果則亡，　　剎那不久住。  
唯自業為親，　　於他何所得？  
善調伏其心，　　如理而安住。  
以業自莊嚴，　　則非餘所作，  
於百生千生，　　而未曾暫捨。  
若了知生滅，　　及真實因果，  
則離諸罪垢，　　得至不滅處。  
所造作諸業，　　迂曲常相隨，  
如輻依彼輪，　　於世間旋轉。  
當以慧揀擇，　　如理而修作，  
是為調御師，　　永脫諸煩惱。

教示眾生品第十四

謂貪恚癡垢，　　及老病死苦，  
此六如深冤，　　能損諸含識。  
又五境如賊，　　能劫功德財，  
初如彼親朋，　　後則為冤害。  
由心生放逸，　　於欲境囂馳，  
能令諸眾生，　　趣地獄餓鬼。  
貪為其熾火，　　瞋則如彼冤，  
黑暗說為癡，　　是三皆可畏。  
謂三十六業，　　及彼四十行，  
九十八煩惱，　　周遍於三界。  
離十二因緣，　　一百八煩惱，  
善解法非法，　　常獲無量樂；  
於十六現觀，　　及彼十六空，  
了我法二相，　　是名為智者。  
善達道非道，　　及彼四究竟，  
解脫四瀑流，　　能滅諸罪垢。  
修習八聖道，　　出二種生死，  
顯現彼十力，　　得證菩提果。  
明真俗二諦，　　及彼四念處，  
除三際無知，　　不為魔所伏。  
是五欲境界，　　初甘後則苦，  
令墮諸險難，　　是故常遠離。  
以正智思惟，　　伏斷諸煩惱，  
斯為具智人，　　世世常安隱。  
智能斷諸惑，　　猶火焚乾薪，  
正智若增明，　　令三寶顯現。  
若樂智境界，　　常住寂靜法，  
煩惱如毒蛇，　　則能害諸善。  
若具真實見，　　能利於自他，  
離老死過患，　　住最上寂靜。  
若樂於輪迴，　　常為彼纏縛，  
是煩惱冤賊，　　遍三有逼迫。  
若人知佛教，　　為眾生演說，  
常修純淨行，　　得生於梵天。  
若厭離三毒，　　常供養諸佛，  
破壞彼輪迴，　　如燃於槁木。  
若人知苦因，　　而不造諸罪，  
無量煩惱聚，　　於彼無能縛。  
智為勝光明，　　癡為極黑暗，  
若能善分別，　　此說為智者。  
若離癡過失，　　則無諸險難，  
為癡之所覆，　　何能得解脫？  
寧觸於猛火，　　及毒蛇共處，  
善求寂滅樂，　　不應與癡俱。  
愚人無正智，　　如盲處黑暗，  
不怖畏輪迴，　　常造非法行。  
眾生為癡誑，　　常起於愛染，  
受世間貧窮，　　為衰老逼迫。  
由三世業果，　　從地獄生天，  
或天墮畜生，　　或受餓鬼報；  
眾生由彼貪，　　隨業往諸趣，  
復為癡羂拘，　　輪回三有海。  
無始造諸罪，　　受種種生死，  
由彼慣習故，　　曾不生疲倦。  
諸天為樂損，　　人世匱乏苦，  
地獄常燒然，　　傍生互相噉，  
餓鬼飢渴逼，　　皆由彼癡故，  
長處於輪迴，　　何曾有少樂？  
愚癡著欲樂，　　由樂而受苦，  
不近善知識，　　無正法救護。  
若人具真實，　　常樂聞正法，  
修習諸禪定，　　彼則無憂苦。  
諸佛宣正法，　　如燈常照明，  
慈念諸眾生，　　過如彼父母。  
眾生由三因，　　造三種過失，  
循環三界中，　　三受常相逐。  
由三業所起，　　趣三惡險難，  
眾生著樂故，　　馳騁於三有。  
若尊重三寶，　　當得三菩提，  
遠離三種見，　　則不生諸苦。  
於彼晝夜中，　　三時常觀察，  
謂彼老病死，　　三種過失藏。  
三業離邪思，　　善住三平等，  
不著於輪迴，　　永離諸憂惱。  
於彼道非道，　　及空有等相，  
慈心善觀察，　　當證無上道。  
是人意清淨，　　不觸諸染欲，  
永離諸垢濁，　　得解脫安樂。  
離三有貪求，　　常生於正念，  
是人於正道，　　決定無退轉。  
眾生癡所蔽，　　於智不通達，  
起無量貪愛，　　常為苦纏縛。  
懈怠無慚愧，　　習近惡知識，  
為地獄種子，　　智者善防護。  
由彼無慚愧，　　常造作眾罪，  
後墮於險道，　　徒生於悔惱。  
起憍慢瞋恚，　　嫉妬并覆惱，  
愚癡無信根，　　何能生善道？  
嗜酒復貪財，　　起邪見妄語，  
常行磣毒因，　　定招地獄報。  
邪見障諸善，　　不應起少分，  
如是愚癡人，　　自投險惡道。  
謂起邪見者，　　非因而計因，  
彼為自欺誑，　　沈淪無出期。  
若人著邪見，　　徒修其苦行，  
誑惑於他人，　　愚癡生我慢。  
由愚癡黑暗，　　溺生死大海，  
是人無正因，　　以苦欲捨苦。  
隨彼外道說，　　炙身求出離，  
智者令炙心，　　則能燒諸惑。  
若具修正智，　　能破諸煩惱，  
是名真丈夫，　　得離諸苦際。  
樂著世名聞，　　而互相諂讚，  
彼清淨菩提，　　非邪見所得。  
於善不勤修，　　心常生掉舉，  
貪著利養故，　　捨離彼淨戒。  
樂著於酒味，　　好侵於外色，  
殺害諸眾生，　　由此墮地獄。  
親近惡知識，　　起邪見兩舌，  
不獲諸威儀，　　三業多毀犯。  
由我慢無明，　　所說無真實，  
於此世佗生，　　何能得快樂？  
為眾苦沈溺，　　此滅彼復生，  
如諸佛所說，　　皆由無明行。  
若人起我慢，　　邪慢增上慢，  
此為苦根本，　　畢竟常遠離。  
樂造作諸惡，　　無初中後善，  
隨彼無明流，　　入生死大海。  
若人具勝智，　　善息除煩惱，  
能解一切縛，　　得至不滅處。  
由修勝智故，　　則能斷諸惑，  
此說煩惱縛，　　由智得解脫。  
諸煩惱如薪，　　智火燒永盡，  
若樂欲境界，　　何能離纏縛？  
五欲為重瘴，　　能覆於智眼，  
常令諸眾生，　　壞說法正道。  
於善說法者，　　當一心諦聽，  
是人為法將，　　能敵諸魔軍。  
謂於四顛倒，　　及世間八法，  
自不生正慧，　　則為彼欺誑。  
五欲如迅流，　　漂淪難出離，  
當以智舡筏，　　於彼  能  超越。  
由彼愚癡心，　　常樂著諸欲，  
輪迴五趣中，　　何能得解脫？  
不如理作意，　　如火常熾然，  
若如理而行，　　如甘露除熱。  
謂積集無明，　　從久遠生起，  
以一智明燈，　　破滅令不現。  
若人具正智，　　則能趣涅槃，  
無智縱貪癡，　　則生於懈怠。  
若具智光明，　　壞三毒黑暗，  
是故當一心，　　持戒修淨智。  
常以大智火，　　焚燒諸惑薪，  
若無此善根，　　為三毒所損。  
眾生縈痼疾，　　偃臥命將終，  
癡迷無所依，　　眷屬徒悲惱。  
由多作放逸，　　常樂愚癡行，  
為無量惡因，　　受眾苦逼迫。  
是三毒過患，　　損惱諸眾生，  
若正智相應，　　於彼悉除遣。  
當知彼智火，　　能焚煩惱山，  
惑業既無餘，　　常棲寂靜樂。

說罪品第十五

謂由彼作意，　　常造諸罪惡，  
愚癡不了知，　　徒生於後悔。  
眾生造諸罪，　　皆受於苦報，  
是故當遠離，　　常求於樂果。  
初雖作少罪，　　後則墮險道，  
由癡覆彼心，　　出已而復造。  
小罪不防護，　　皆為地獄因，  
譬如微少火，　　能燒於山林。  
由罪生惡趣，　　受極重苦惱，  
彼於己如冤，　　何能得寂靜？  
若人造諸罪，　　則無有少樂，  
若樂求樂者，　　當修諸善行。  
作善稱善哉，　　造惡皆輕毀，  
修福乃為難，　　於罪何容易！  
若見造非法，　　生劣心隨喜，  
由彼無智故，　　受苦復過是。  
若人造眾罪，　　積集諸果報，  
是苦難堪任，　　於惡不應作。  
由造眾惡故，　　定受其惡報，  
是故當遠離，　　不作則無咎。  
若不怖諸罪，　　則習近惡友，  
由自造作故，　　感果非佗受。  
行善招善果，　　作惡受惡報，  
若造眾罪者，　　於善則無有。  
若人著邪見，　　展轉生諸罪，  
雖刀杖火坑，　　無與彼相似。  
若人離眾惡，　　常修於善行，  
身語意清淨，　　去菩提不遠。  
若樂造諸惡，　　受極重苦惱，  
非由造惡故，　　而能得樂果。  
若樂修諸善，　　得最上快樂，  
此善非苦因，　　無顛倒受者。  
從無始劫來，　　作善得樂報，  
若造彼惡因，　　定獲於苦果。  
為善親良朋，　　造罪近惡友，  
憎嫉賢善人，　　彼則墮惡道。  
心若樂修善，　　則遠諸罪惡，  
是人於菩提，　　如掌中不遠。  
謂於所修作，　　初中後皆善，  
能生於樂報，　　捨此則不然。  
是故遠諸罪，　　令善常相續，  
能離彼惡者，　　常獲於快樂。  
無始生死中，　　數數受諸罪，  
愚夫癡所使，　　而不生疲厭。  
著欲造諸惡，　　不知後苦果，  
暫生於適悅，　　長時受苦惱。  
樂作諸罪者，　　世間共輕鄙，  
是故離諸惡，　　於善無令廢。  
無益非究竟，　　受最上苦惱，  
是故彼智者，　　於罪常遠離。  
若人具慈心，　　則不造諸罪，  
為惡自招殃，　　不作則不受。  
常造諸罪惡，　　依邪師邪教，  
若離彼二種，　　善住真實道。  
愚夫不覺知，　　樂造諸惡行，  
若離彼過失，　　常生於勝處。  
若樂作眾罪，　　定為業所牽，  
不怖後輪迴，　　於人身難得。  
若人怖諸罪，　　多樂作諸善，  
彼能趣菩提，　　得最上妙樂。  
若能離諸過，　　能修諸善業，  
是人於世間，　　獲第一福報。  
善降伏諸根，　　為世所尊重，  
盡此一報身，　　得生於天中。  
若人鮮福德，　　無初中後善，  
罪惡常增長，　　則墮於地獄。  
若造作眾罪，　　自招其惡果，  
作善如所見，　　定受於樂報。  
由不善種子，　　後生於險難，  
如昔所作業，　　因果皆相似。  
眾生墮惡趣，　　皆由罪所召，  
如魚吞彼鉤，　　無因而得免。  
罪為苦之根，　　畢竟當除斷，  
眾生常染習，　　如具隨不淨。  
常習當愛樂，　　能破諸惡業，  
譬如壓胡麻，　　華壞香不散。  
常樂著五  樂  ，　　散亂無安忍，  
懈怠虛妄言，　　彼則定無善。  
若造眾惡者，　　如長夜黑暗，  
若安住善法，　　如旭日出現。  
若人無嫉妬，　　此為善淨行，  
愚癡作眾罪，　　彼則常忿怒。  
如舡載少物，　　所至則能浮，  
眾生罪若輕，　　則免沈諸惡。  
遠離惡知識，　　常獲諸快樂，  
於彼若隨順，　　則受諸險難。  
善了知業報，　　離微細毀犯，  
是人不著罪，　　如空泥不染。  
未聞者令聞，　　聞  已  能憶念，  
惡趣尚生天，　　何況具智者？

諸法集要經卷第六

* * *

【經文資訊】大正藏第 17 冊 No. 0728 諸法集要經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
