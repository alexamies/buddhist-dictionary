大方廣佛華嚴經卷第五十六

東晉天竺三藏佛馱跋陀羅譯

入法界品第三十四之十三

[0753c06] ◎爾時，善財白圓滿妙德林天言：「天神得此菩薩受生自在法門，其已久如？」答言：「佛子！乃往古世，過億佛剎微塵等劫，有劫名可悅樂，彼有世界名一切寶。彼劫世界中，有八十那由他佛出興于世，其最初佛號不可壞自在幢王。彼世界中一閻浮提有一王都，名莊嚴幢，王名寶焰眼光第一，夫人名善喜光。如此世界摩耶夫人為盧舍那佛母，彼世界中善喜光夫人為最初如來母，亦復如是。善喜光夫人生菩薩時，與二百萬那由他諸采女眾詣金色園林，攀寶樹枝，生彼如來。時，有乳母名離垢光。諸天王等以雜香湯洗浴太子，抱授乳母，乳母敬受，歡喜無量，即得菩薩普眼境界三昧。得三昧已，見十方佛無所障礙，復得菩薩受生自在法門。佛子！譬如初受胎識，速疾無礙，得此法門，知一切佛受生自在，亦復如是。佛子！於意云何？彼乳母者，豈異人乎？我身是也。我從是來念念常見菩薩受生自在法海，盧舍那佛教化眾生自在神力。佛子！我念念中悉得三千大千世界微塵等淨智慧眼，常見一切世界微塵等剎及彼諸佛，知彼如來自在受生。又復了知盧舍那佛初發大願，乃至悉知十方諸佛初發大願，亦復如是。亦恭敬供養彼諸如來，彼佛說法我悉得聞，受持修行。」

[0754a02] 時，彼林天承佛神力，觀察十方，欲重明此一切境界菩薩受生自在法門義故，以偈頌曰：

「佛子汝所問，　　最勝寂滅境，
　一心善諦聽，　　我今說因緣。
　過億剎塵劫，　　劫名可悅樂，
　八十那由他，　　如來出興世，
　最初如來名，　　無壞自在幢。
　我時見彼佛，　　金色林中生，
　乳母離垢光，　　今則我身是。
　太子金色身，　　天王抱授我，
　敬受無上人，　　觀察不見頂。
　圓體難思議，　　視之無厭足，
　離垢清淨身，　　相好自莊嚴。
　我見妙寶像，　　歡喜心無量，
　思惟難思議，　　長養功德海。
　見彼自在力，　　我發菩提心，
　專求佛功德，　　具足諸願海。
　嚴淨諸世界，　　遠離三惡道，
　於諸世界中，　　供養一切佛。
　專求大願海，　　除滅眾生苦，
　聞彼初佛法，　　成就此法門。
　我於億剎塵，　　一切諸劫中，
　修習菩薩行，　　嚴淨此法門。
　彼劫中諸佛，　　我已悉供養，
　守護其正法，　　淨修法門海。
　億剎塵等劫，　　諸佛出興世，
　持彼正法輪，　　修難議法門。
　一念悉了知，　　一切剎微塵，
　一一微塵中，　　見無量剎海。
　彼佛初生時，　　顯現自在力，
　我於一念中，　　皆悉分別見。
　不可思議剎，　　見彼諸菩薩，
　或處兜率天，　　專求佛菩提。
　無量剎海中，　　見彼生自在，
　無量眾圍遶，　　而為其說法。
　一念中悉見，　　無量諸剎海，
　一切諸菩薩，　　出家詣道場。
　不可思議剎，　　得成最正覺，
　顯現諸方便，　　除滅眾生苦。
　一一微塵中，　　轉無盡法輪，
　無盡妙音海，　　普雨甘露法。
　念念中悉見，　　一一微塵中，
　億剎塵等佛，　　示現般涅槃。
　見無量剎海，　　如來初受生，
　一一諸佛所，　　無量身供養。
　不思議剎海，　　無量諸群生，
　我以諸方便，　　為說甘露法。
　佛子我知此，　　不思議法門，
　無量諸劫數，　　稱讚不可盡。

[0754b23] 「佛子！我唯知此菩薩受生自在法門，諸大菩薩能以諸劫為一念藏，顯現一切諸妙方便，供養諸佛，滿足大願，覺了一切諸佛正法，示現一切諸趣受生，生諸佛所，教化眾生未曾失時，為眾生現受生自在，於諸佛剎現自在雲，常生一切諸如來家。我當云何能知、能說彼諸功德？佛子！迦毘羅城有釋迦女，名曰瞿夷。汝詣彼問云何菩薩遊生死中教化眾生？」時，善財童子頭面敬禮彼林天足，遶畢辭退，◎◎向於彼城。正念思惟增廣明淨菩薩受生自在法門，漸漸遊行，至菩薩會莊嚴講堂，離憂妙德天所。

[0754c06] 爾時，彼天一萬諸天以為眷屬，來迎善財，白言：「善來大智慧人！修不思議菩薩法門，以淨直心滿足大願，廣菩薩行，向正法城，究竟菩薩無量方便。我觀仁者勇猛精進，修菩薩道，心無懈倦，威儀庠序，諸根調伏，不久必當逮得無上清淨，莊嚴佛身、口、意，相好嚴身，十力智慧莊嚴其心，遊行十方教化眾生。我觀仁者修行勇猛精進力故，必當得見三世諸佛，受諸如來一切法雲，修習菩薩禪定法門、寂滅之法，入於甚深如來法門。何以故？詣善知識，親近供養，正念思惟，善知識教，無有退轉、疲倦之心。除滅障礙，降伏諸魔，無能壞者，令一切眾生得歡喜故。」

[0754c19] 善財答言：「如天所說，我願如是！欲令一切眾生歡喜，除滅煩惱諸不善法，具足善法得安隱樂。一切眾生以眾惡業煩惱結故，入三惡道，受無量苦，菩薩見已，起憂悲心。譬如有人唯有一子，愛念情重，忽有人來割截其身、肢節手足，慈父見已，悼惻悲念。菩薩若見眾生造惡業緣煩惱結故，入三惡道，受無量苦，見如是已，痛心悲念，亦復如是。菩薩若見眾生具身、口、意諸善業故，生天人中，受身心樂，見如是已，歡樂無量，何以故？菩薩摩訶薩不自為故求薩婆若，不貪生死、五欲快樂，不隨心想、諸見顛倒、結使纏縛、貪愛邪見，不著眾生種種樂想，不著禪味，不為結礙流轉生死。菩薩但見諸有海中，一切眾生受無量苦，發大悲願而攝取之。常以大悲大願力故，行菩薩行，供養諸佛，求薩婆若；欲令眾生遠離煩惱，淨佛世界，調伏一切惡心眾生，悉令具足清淨身心，行菩薩行而無疲倦。若有菩薩如是行者，悉能莊嚴一切眾生，出生長養天人樂故；為父母皆令安立菩提心故；為養育，皆令究竟菩薩道故；為衛護，皆令遠離三惡道故；為大船師，皆令得度生死海故；為歸依，令捨諸魔煩惱怖故；為導師，皆令逮得清涼處故；為知濟，皆令得度佛剎海故；為主藏臣，皆令得入法寶洲故；為淨妙華，令開一切佛功德華故；為大光明，普放功德智慧光故；為歡喜，皆令端嚴勝殊妙故；為所尊，遠離一切諸惡業故；為普賢，具足一切諸功德故；為燈明，常放智慧淨妙光故；為慶雲，常雨一切甘露法故。天神！菩薩摩訶薩如是行者，一切眾生悉皆愛念，樂正法故。」

[0755a23] 爾時，善財將昇法堂，彼離憂妙德天與百萬眷屬，各各齎持妙香、華鬘及諸雜寶，散善財上，以偈頌曰：

「無量無數劫，　　世燈或出現，
　普為眾生故，　　正求佛菩提。
　無量億諸劫，　　難見難值遇，
　功德日今出，　　照除世間闇。
　見諸眾生類，　　愚惑癡所覆，
　廣發大悲心，　　專求無師道。
　清淨正直心，　　不惜身壽命，
　親近善知識，　　專求佛菩提。
　一切無所依，　　不著於世間，
　離垢清淨心，　　無礙如虛空。
　行諸菩薩行，　　具滿妙功德，
　放大智慧光，　　普照一切世。
　不離於世間，　　亦不著世間，
　行世無障礙，　　如風遊虛空。
　譬如大災起，　　一切無能滅，
　勇猛精進火，　　求道亦如是。
　勇猛大精進，　　一切莫能壞，
　金剛慧師子，　　遊行無所畏。
　一切法海中，　　一切諸佛海，
　親近善知識，　　速見彼諸佛。」◎

[0755b17] ◎爾時，離憂妙德天偈讚歎已，恭敬法故，俱昇法堂，昇法堂已，周遍推求彼釋迦女。即見坐於寶蓮華藏師子之座，八萬四千眾女圍遶，皆是貴族王者之女，悉於過去彼菩薩所修行諸行，同彼菩薩一切善根，常以布施、愛語攝取眾生，求薩婆若，利益一切，令諸眾生同佛菩提。大悲為首，普念眾生如一子想，修習大慈，普覆一切。過去已曾於菩薩所修不思議勝妙智慧，於阿耨多羅三藐三菩提得不退轉，具足成滿諸波羅蜜，心無所著，直心智慧，皆悉清淨。求薩婆若，離障蓋網，超出諸難，得淨法身。行普賢行，長養菩薩一切諸力，成就圓滿淨智慧日。

[0755b29] 爾時，善財五體投地，敬禮瞿夷，禮已，合掌於一面住，白言：「大聖！我已先發阿耨多羅三藐三菩提心，而未知菩薩云何行生死中而無所染？覺了一切諸法實相，超出聲聞、緣覺之地，住如來地而不捨離菩薩所行？修菩薩行不離佛地，超出世間，法身圓滿，應世受生，普現種種諸方便身？知法無性，示現一切眾生之身，解甚深法，以妙音聲而為說法？知眾生空而能不捨化諸世間？知一切佛不生不滅而能供養，心無退轉？知無業報而行善業，無有休息？」

[0755c11] 爾時，瞿夷作如是言：「善哉！善哉！善男子！能問諸菩薩摩訶薩所行之法，修習普賢諸行願者，能如是問。諦聽！諦聽！善思念之！我當承佛神力，為汝解說。善男子！若有菩薩成就十法，則能滿足因陀羅網普智光明菩薩之行。何等為十？所謂：依善知識、廣發無量諸弘誓願、修淨勝妙正直、希望集一切智功德、聞佛出世歡喜無量、心常樂住三世佛所、隨順一切諸大菩薩、悉為一切佛所護持、清淨大悲、遠離生死，是為十法。若有菩薩成就此法，則能滿足因陀羅網普智光明菩薩之行。佛子！若諸菩薩勇猛精進，心無退轉，出生修習佛無盡法，值善知識故。佛子！菩薩有十法值善知識。何等為十？所謂：不惜身命、不求世樂、知諸法相而不捨離、一切智願、觀察法界、離三有海、無所依住、深入一切菩薩諸願、普照一切諸佛世界、淨修菩薩圓滿智慧，是為十法值善知識。」

[0755c29] 爾時，瞿夷承佛神力，觀察十方，欲重明此義，以偈頌曰：

「無諂於知識，　　智慧廣無量，
　專求佛菩提，　　利益諸眾生。
　恭敬善知識，　　其心如佛想，
　勇猛精進力，　　具因陀網行。
　解脫心增廣，　　其量均虛空，
　攝取於三世，　　佛剎及眾生。
　直心如虛空，　　遠離煩惱垢，
　出生佛功德，　　是為身雲行。
　不思議智慧，　　積集功德海，
　清淨福業藏，　　不染於世間。
　一切諸佛所，　　聞法無厭足，
　智慧燈普照，　　是為照世行。
　一念皆能詣，　　十方剎海佛，
　聞法分別知，　　是為隨順行。
　見佛眷屬海，　　究竟三昧海，
　滿足諸大願，　　是因陀網行。
　未來劫修行，　　諸佛所護念，
　普照諸世界，　　是為法光行。
　大悲見眾生，　　智日出世間，
　法光除癡闇，　　是為智日行。
　見諸趣眾生，　　迴流生死中，
　為轉淨法輪，　　是為普賢行。
　智慧身無量，　　隨應而示現，
　普於一切趣，　　度脫諸群生，
　發起大慈悲，　　普覆於一切，
　遍照諸群生，　　令得佛菩提，

[0756a28] 「善男子！我已成就分別觀察一切菩薩三昧海法門。」

[0756a29] 善財白言：「大聖！此法門者，境界云何？」

[0756b01] 答言：「善男子！我入是法門，知此娑婆世界眾生，佛剎微塵等劫中，死此生彼，作善惡業，受諸果報，在生死道出生死者，正定、邪定及不定，聚有使善根、無使善根，具足善根、不具足善根，不善善根，善根攝不善根、不善根攝善根，善根所起、不善根所起，一切善惡，皆悉了知。彼諸劫中佛興于世，我悉了知。知彼諸佛初發道心，行菩薩行，出生一切諸大願海。知彼供養一切諸佛，具菩薩行，成等正覺，轉正法輪，現自在力，化度眾生。知彼眷屬聲聞、緣覺之所修行，過去修習一切善根，得明淨智，成就寂滅自在法門，顯現種種自在神力，教化眾生而般涅槃。知彼眷屬諸菩薩眾，初發道心，修習善根，出生種種諸大願行，成就滿足諸波羅蜜，種種莊嚴菩薩之道、菩薩諸地自在之力、菩薩諸地住、分別修習諸菩薩地、淨菩薩地、修菩薩地、菩薩諸地相、菩薩諸地智、菩薩諸攝智、菩薩善巧方便教化眾生、菩薩諸住、菩薩圓滿淨行、菩薩自在行、菩薩三昧海、菩薩方便，於念念中悉知菩薩諸三昧海，一切種智，電光法雲，得諸法忍，盡一切智底。知彼菩薩諸佛剎海，究竟法海；知眾生海，修習一切菩薩法門，滿足大願，顯現種種自在神力，如是等事，我悉了知。如此娑婆世界知十方世界世界性、世界海、世界輪、世界圓滿、世界分別、世界旋、世界轉、世界蓮華、世界須彌、世界相中事，亦復如是。盧舍那佛本願力故，我悉深入分別念知，何以故？此法門者，悉知一切眾生心海；知一切眾生積集善根；知一切眾生有垢、有淨；知一切眾生性；知一切聲聞三昧自在法門；知一切緣覺菩薩諸佛三昧自在法門，如是等事，悉分別知。」

[0756c05] 善財白言：「大聖！發阿耨多羅三藐三菩提心來，其已久如？」

[0756c07] 答言：「佛子！乃往古世，過世界微塵等劫，有劫名勝光明。時，有世界名離恐怖。彼世界中有四天下，彼閻浮提中有一王都，名妙德樹須彌山，於八十王都最為殊勝。彼有王，名一切寶主。有六萬采女、五百大臣、五百王子，端正勇健，摧伏怨敵。其王太子，名增上功德主。顏貌殊勝，相好嚴身，與萬采女俱，持妙幢蓋，散眾寶華，作諸妓樂，乘妙寶車，詣香芽山，遊戲園林。

[0756c15] 「時，彼道路坦然平正，種種莊嚴，散眾妙華，寶樹行列，眾妙寶帳以覆其上。於彼路側，積眾寶，聚雜種寶，衣諸莊嚴，具肴膳飲食，如是等事，隨其所須，皆給施之。時，有母人，名曰善現。將一童女，名離垢妙德，端嚴姝妙，修短得所，顏容無倫，目髮紺色，脣齒丹素，口出梵音，才能巧妙，言語聰辯，修習慈心，見者無厭，少貪恚癡，常懷慚愧，心無諂曲，乘妙寶車，采女圍遶，從母遊觀。先太子前至香芽園，太子見已，生染愛心，語其母言：『欲娉賢女以為我妻。』

[0756c26] 「母語女言：『太子今欲求汝為妃，於意云何？』

[0756c27] 「女白母言：『若欲使我為彼妃者，當自殞滅。』

[0756c28] 「母報女曰：『勿作此言！所以者何？今此太子悉已具足轉輪王相，必為聖主，有玉女寶，汝當爾時不堪給使，此處尊勝，莫生難心。』時，彼園外有一道場，名法雲光。有勝日光如來、應供、等正覺出興于世，於彼道場成無上道。時，女夢見彼如來身，於夢覺已，空中有天而告之曰：『汝夢所見是勝日光佛，成道已來始經七日，今在道場無量菩薩大眾圍遶彼佛眾會，一切天龍八部、鬼神乃至無量淨居諸天地神、風神、海神、火神、山神、樹神、叢林藥草城郭等神皆悉雲集，奉覲世尊，聽受正法。』時，彼女人聞是語已，詣太子所，合掌而立，以偈白言：

「『我色世間最，　　智慧無倫匹，
　　才妙善言論，　　觀者無厭足。
　　太子應當知，　　我心善貞潔，
　　志尚心端直，　　清淨無所染。
　　遠離於瞋恚，　　貪欲及愚癡，
　　以真淨直心，　　饒益諸群生。
　　我見太子身，　　相好自莊嚴，
　　見已喜無量，　　諸根悉調伏。
　　妙體猶淨金，　　髮美紺青色，
　　額廣目明徹，　　必為自在王。
　　其身逾金山，　　相好自嚴飾，
　　我今太子所，　　合掌恭敬住。
　　其目淨修廣，　　方臆如師子，
　　觀者無厭足，　　妙音應納我。
　　舌相廣長妙，　　猶如赤銅色，
　　演出梵音聲，　　聞者踊躍喜。
　　口方牙深固，　　齒白而齊密，
　　若有覩見者，　　一切皆歡喜。
　　離垢清淨身，　　具相三十二，
　　成就此妙相，　　必為轉輪王。』

[0757b04] 「爾時，太子語彼女言：『汝是誰女？為誰守護？若先屬他，我則不宜起染愛心。』

[0757b05] 「爾時，太子說偈問言：

「『清淨功德身，　　見者無厭足，
　　誰為汝父母，　　為誰所守護。
　　若先有所屬，　　我不起欲想，
　　非分生婬心，　　命終墮惡道。
　　不應為豪貴，　　種種富樂故，
　　發起如是等，　　放逸貪亂心。
　　種種生邪見，　　幻誑諸諂偽，
　　如是造諸惡，　　流轉於世間。
　　父母知識所，　　應起恭敬心，
　　慈悲廣覆護，　　一切諸群萌。
　　若於一切處，　　所從聞法者，
　　能生諸善故，　　應起恭敬心。
　　一切諸導師，　　正法菩薩眾，
　　聖僧功德海，　　皆悉應恭敬。
　　修習諸功德，　　遠離一切惡，
　　安住於正法，　　廣行菩薩道。
　　若無歸依者，　　應起大慈心，
　　諸在三惡道，　　應發大悲念。
　　一切諸法界，　　有成必有敗，
　　捨心平等觀，　　莫隨煩惱魔。
　　應發菩提心，　　覺悟諸群生，
　　無量劫修行，　　不起疲倦想。』

[0757b29] 「時，彼女母說偈白言：

「『唯願太子聽，　　此女從生來，
　　乃至今長成，　　一切諸因緣。
　　太子所生日，　　女從蓮華生，
　　其目淨修廣，　　肢節悉具足。
　　我曾於春月，　　遊觀娑羅園，
　　覩見諸卉木，　　種種華榮茂。
　　同遊八百女，　　容儀悉端嚴，
　　皆已具足知，　　諸巧技能法。
　　彼園有浴池，　　名曰眾莊嚴，
　　我於池岸坐，　　采女眾圍遶。
　　時彼浴池中，　　千葉蓮華生，
　　寶葉瑠璃莖，　　閻浮檀金臺。
　　眾妙寶香鬚，　　普放淨光明，
　　遍照閻浮提，　　猶若日初出。
　　時見此玉女，　　從彼蓮華生，
　　覩者皆念言，　　此則善業報。
　　目髮紺青色，　　其身如紫金，
　　眾寶以莊嚴，　　觀者心無厭。
　　離垢淨無穢，　　肢節悉具足，
　　猶如真金像，　　安處寶蓮華。
　　毛孔栴檀香，　　普熏於一切，
　　口出蓮華香，　　演妙梵音聲。
　　此是玉女寶，　　世間所希有，
　　身相悉具足，　　種種妙莊嚴。
　　一切諸技術，　　世間言論法，
　　究竟悉縷練，　　願為哀納受。
　　此是玉女寶，　　身分悉圓滿，
　　功德具莊嚴，　　宿行之所得。
　　善知眾生病，　　起患之所由，
　　又知對治法，　　除滅眾疑惑。
　　一切閻浮提，　　眾生語言法，
　　種種妓樂音，　　無不善通達。
　　此女修功德，　　遠離女人法，
　　能轉眾生心，　　唯願哀納受。
　　捨離嫉妬心，　　不醉於五欲，
　　不起瞋恚心，　　修習忍智慧。
　　精進持淨戒，　　能辦一切事，
　　專求諸功德，　　太子願納受。
　　若見諸貧窮，　　老病眾苦逼，
　　無所歸依者，　　大悲普慈念。
　　常欲利眾生，　　不求自安樂，
　　功德莊嚴身，　　饒益於一切。
　　於諸威儀中，　　常修不放逸，
　　修習諸善法，　　見者無不悅。
　　功德普莊嚴，　　遠離染污心，
　　常求善知識，　　恭敬樂供養。
　　修習大慈法，　　棄捨怨結心，
　　智慧無與等，　　唯願哀納受。』

[0758a20] 「爾時，太子答言：『善女！我已先發阿耨多羅三藐三菩提心，欲無量劫行菩薩行，積集一切功德智慧，淨修一切諸波羅蜜，恭敬、供養一切諸佛，護持正法，嚴淨一切諸佛世界，令如來種相續不斷，教化眾生，滅生死苦，住究竟樂。欲令眾生淨智慧眼，住菩薩道，修菩薩行，具足一切菩薩諸地。令一切眾生心大歡喜，我當盡未來劫行檀波羅蜜，悉捨一切國城、妻子、肢節、手足、頭目、髓腦，或在家布施、出家修道，汝於爾時，莫作障礙，壞我道心。』

[0758b01] 「爾時，太子重為彼女而說偈言：

「『哀愍眾生故，　　我發菩提心，
　　無量無數劫，　　積集智功德。
　　無量劫海中，　　修習諸大願，
　　廣修菩薩行，　　具足一切地。
　　三世諸佛所，　　學六波羅蜜，
　　聞法能修行，　　專求菩薩道。
　　十方垢濁剎，　　我悉令嚴淨，
　　除滅諸群生，　　三惡道苦患。
　　以諸方便力，　　廣度一切眾，
　　除滅愚癡闇，　　住一切智道。
　　供養諸佛海，　　淨修一切地，
　　發起大慈悲，　　內外一切捨。
　　若我施來求，　　妻子諸眷屬，
　　在家及出家，　　汝莫作障礙。
　　若能如是者，　　我則納受汝。』

[0758b17] 「時，女答言：『敬從來教，乃至出家不敢有礙。』即說偈言：

「『一切劫海中，　　地獄火燒身，
　　若能眷納我，　　甘心受此苦。
　　一切生死身，　　碎末如微塵，
　　若能眷納我，　　甘心受此苦。
　　無量劫頂戴，　　一切金剛山，
　　若能眷納我，　　甘心受此苦。
　　一切生死海，　　以我施無悔，
　　若得法王處，　　願令我亦然。
　　無量無數劫，　　修行菩薩道，
　　有來求我者，　　歡喜願施與。
　　太子見眾苦，　　發起菩提心，
　　無量大慈悲，　　攝眾生及我。
　　我不求豪富，　　不貪五欲樂，
　　但願共行法，　　而為太子妻。
　　修廣明淨眼，　　慈愍觀眾生，
　　不起染污心，　　必成菩提道。
　　太子遊行時，　　地出眾寶華，
　　此相無有疑，　　必為轉輪王。
　　我昔於夢見，　　正覺勝日光，
　　菩提樹下坐，　　大眾悉圍遶。
　　夢中見彼佛，　　以手摩我頂，
　　覺已大歡喜，　　踊躍無有量。
　　空中時有天，　　名曰清淨身，
　　彼天為我說，　　道場佛興世。
　　我發如是念，　　若見太子者，
　　當為分別說，　　勝日光佛興。
　　我昔所志願，　　於今悉成滿，
　　唯願俱往詣，　　供養彼如來。』

[0758c18] 「爾時，太子聞彼如來出興于世，心大歡喜，踊躍無量，欲見彼佛，以五百寶散彼女人，又與妙德光藏淨周羅寶并妙衣服。時，彼女母即為太子而說偈言：

「『今此玉女寶，　　功德莊嚴身，
　　我昔所志樂，　　此願今成滿。
　　持戒不放逸，　　智慧諸功德，
　　普於一切世，　　最勝無倫匹。
　　此女蓮華生，　　種姓無譏嫌，
　　遠離諸不善，　　太子同志願。
　　此女身柔軟，　　猶如天繒纊，
　　蒙彼手摩者，　　眾患悉除滅。
　　毛孔所出香，　　芬馨無倫比，
　　眾生若聞者，　　悉住於淨戒。
　　其身淨無垢，　　譬如真金像，
　　若有覩見者，　　離害具慈心。
　　口出微妙音，　　無不樂聞者，
　　若有聽斯音，　　遠離諸惡業。
　　心淨無瑕穢，　　質直無諂曲，
　　隨其所聞法，　　如說能修行。
　　恭敬善知識，　　及所尊重者，
　　遠離貪欲心，　　專求於正法。
　　此女心不恃，　　妙色蓮花生，
　　世間諸榮樂，　　唯求無上道。』

[0759a13] 「時，彼太子與此女俱，并一萬采女出香芽園，各乘寶車，往詣道場，下車步進，遙見如來相好嚴身，其心澄淨，如鏡淵渟，諸根調伏猶如象王，心大歡喜，踊躍無量。與采女眾往詣佛所，頭面禮足，恭敬供養，遶無數匝，各持五百眾妙寶華，供散彼佛，為彼如來興立五百眾香樓閣，雜寶嚴飾。時，彼如來為說普門燈明修多羅，聞說經已，於一切法中得三昧海，所謂：諸佛願海三昧、普照三世光藏三昧、對見一切諸佛三昧、普照一切眾生三昧、普照世界海淨智燈光明三昧、普照眾生根海智光明三昧、救護眾生光雲三昧、教化眾生現前智燈明三昧、聞持諸佛法輪三昧、具普賢行淨雲三昧，於一切法中得如是等諸三昧海。

[0759a27] 「時，彼玉女於諸法中得不可壞寂靜法門，於阿耨多羅三藐三菩提得不退轉。

[0759a29] 「時，彼太子與諸眷屬禮彼如來，遶無數匝，辭退還宮，詣父王所，頭面敬禮，白言：『大王！彼道場上勝日光佛始成正覺。』

[0759b02] 「王問太子：『從誰聞乎？』

[0759b03] 「答言：『從彼離垢妙德女聞。』時，王聞已，歡喜無量，猶如貧人得大寶藏，作如是念：『佛無上寶難值、難遇，能滅眾生惡道、貧苦，為無上醫；善對治法，除滅眾生諸煩惱患，為善導師；於生死海，濟度眾生，置涅槃處。』作是念已，召諸小王及諸群臣并婆羅門、剎利、居士，皆悉集會而告之曰：『我聞太子無上吉語云：勝日光佛出興于世。我聞是已，歡喜無量，無以酬報，今捨王位授與太子。』王捨位已，與諸眷屬往詣道場勝日光佛所，頭面禮足，退坐一面。

◎
[0759b14] 「◎爾時，如來觀察彼王及諸眷屬白毫相中放大光明，名曰一切眾生心燈，普照十方無量世界，一切諸王顯現如來不可思議自在神力，應受化者令彼心淨，具足不可思議功德，超出世間，其身清淨，以微妙音為大眾說離癡曀法真實燈陀羅尼門，佛剎微塵等陀羅尼以為眷屬。彼王聞已，即得廣大智慧光明，閻浮提微塵等菩薩得此陀羅尼，六十那由他人得諸漏盡，一萬眾生皆得離垢清淨法眼，無量眾生悉發阿耨多羅三藐三菩提心。又以不可思議自在神力，於十方剎以三乘法化度眾生。

[0759b25] 「爾時，彼王作如是念：『此諸功德若不出家則不能辦，我今應當於如來所出家修道。』前白佛言：『今從世尊出家學道。』佛答王言：『宜知是時。』時，王即與一萬眷屬出家修道，皆得離癡曀法真實燈陀羅尼門及世界微塵等陀羅尼。又得菩薩十明及無量辯淨無礙身，詣諸佛所，悉聞受持佛正法輪，為大法師，以神通力遍諸世界，隨所應化，為彼現身。讚歎佛法并諸過去菩薩所行菩薩本生，又讚歎佛無量無邊自在神力，守護正法。

[0759c07] 「爾時，太子月十五日，王得道時，於其正殿，采女圍遶，七寶自至。一金輪寶，名勝自在；二象寶，名曰青山；三紺馬寶，名勇疾風；四神珠寶，名光藏雲；五主藏臣寶，名曰大財；六玉女寶，名淨妙德；七主兵臣寶，名離垢眼。得是七寶，於閻浮提作轉輪王時，有千子，端正勇猛，能伏怨敵。時，彼人民熾盛，豐樂自在，八萬王城，城各建立五百樓閣，大僧伽藍，眾寶莊嚴，一一僧伽藍起廣大塔，一切眾寶以為莊嚴，香華繒蓋而供養之；一一王城次第請佛，以不思議眾妙供具供養如來。

[0759c18] 「時，佛入城，無量眾生皆大歡喜，長養善根，發菩提心，以廣大悲饒益眾生，正求佛法，知真實義，平等觀察三世諸法，明淨智慧，普照三世，知三世佛次第出世，攝取眾生，向菩薩道，行菩薩行，安住菩薩平等正法，逮得如來法輪，智光深入法海，能於己身見一切剎，善知諸根，弘誓願海得一切智。爾時，如來次第受彼諸王請時，如是饒益無量眾生。佛子！爾時，太子增上功德主，豈異人乎？今釋迦牟尼佛是也。爾時，王寶主，寶華佛是也，寶華如來今在東方。過世界海微塵等世界海，有一世界海，名法界虛空光雲；中有世界，名佛圓滿光妙德燈；彼有道場，名曰一切天王光幢；彼佛始成正覺，與不可說佛剎微塵等菩薩大眾圍遶說法，彼寶華佛為菩薩時，淨彼剎海，彼剎海中三世諸佛出興世者，皆寶華佛為菩薩時，教化令發阿耨多羅三藐三菩提心。爾時，女母善現者，今我母善目是也。王眷屬者，彼如來所大眾是也。皆悉具足普賢諸行，成就大願，清淨法身，普照世間，其心無壞，逮得菩薩諸三昧門，以清淨眼皆悉對見一切諸佛、一切如來，以虛空等妙音聲雲轉正法輪，悉聞受持，於諸法中得自在力，出入息頃遍遊一切諸佛世界；以微妙音為眾生說法，而未曾離一切佛所，盡未來劫，修菩薩行，隨所應化，悉為現身。爾時，離垢妙德寶女共增上功德主轉輪王四事供養勝日光佛者，我身是也。彼佛滅度後，其世界中有六十百千億那由他佛出興于世，其最初佛號明淨身；次名淨明月普照智；次名智觀幢；次名廣智光明王；次名精進金剛那羅延；次名不壞智；次名智普緣；次名淨德智雲；次名師子智光；次名周羅光明；次名功德光幢；次名智日幢；次名開寶蓮華身；次名功德光；次名智光雲；次名普明淨月；次名莊嚴蓋妙音；次名師子勇猛智照；次名法界慧月；次名覺眾生心虛空電光；次名善鼻妙香；次名寂滅響；次名甘露山；次名法海雷音；次名無壞智音；次名覺空電光周羅；次名月光白毫相雲；次名圓面淨慧；次名善覺智華光；次名寶焰山妙德王；次名廣德夜光；次名妙寶月幢；次名具三昧身；次名勝寶光王；次名現普智光；次名焰海門燈；次名離垢妙音王；次名無等功德；次名勝幢；次名修臂；次名本願淨月；次名真實智燈；次名法上妙音；次名明淨妙德藏王；次名乘幢；次名法海蓮華。佛子！彼一劫中，如是次第六十百千億那由他佛出興于世，我悉親近、恭敬、供養，其最後佛名廣解脫光，於彼佛所得淨智眼。

[0760b10] 「佛子！爾時，彼佛初成正覺，入城教化，我時為王夫人，與彼大王恭敬、供養，聞彼佛說如來性起燈修多羅，聞已，得淨智眼，又得觀察菩薩三昧海法門。佛子！我得此法門已，於世界微塵等劫受持修習，是諸劫中，值無量佛出興于世，我悉恭敬供養。佛子！我或一劫值一如來出興于世，恭敬供養，或二、或三、或不可說；或於一劫，值世界微塵等佛出興于世，我悉恭敬供養，而未能知諸大菩薩身量像貌及其身業、心行、智慧三昧境界。

[0760b20] 「佛子！我若見修菩薩行者，歡喜無量，恭敬供養，以諸方便而攝取之，令於阿耨多羅三藐三菩提，得不退轉。佛子！我於世界微塵等劫，值遇諸佛，恭敬供養，彼佛說法悉聞受持。時，彼諸佛各以種種修多羅為我說此法門，我聞是已，悉於三世佛剎海中、諸如來所、佛眷屬所修此法門，又行菩薩行、菩薩大願海，種種法門中修此法門，猶未能知普賢菩薩所行法門，何以故？佛子！普賢法門猶如虛空無量無邊，又如眾生及三世海、十方剎海及諸法界無量無邊。佛子！普賢菩薩法門與諸佛身境界齊等。我於世界微塵等劫，觀菩薩身，心無厭足，何以故？我於菩薩一一毛孔中，念念悉見無量無邊莊嚴世界，佛坐道場，成等正覺，於大眾中以微妙音轉正法輪，說種種修多羅，種種諸乘，種種清淨。復次，佛子！我於菩薩一一毛孔中，念念悉見諸眾生海各有所住及其境界、諸根不同；於三世中發菩提心，行菩薩行，具大願海，淨諸菩薩無量無邊波羅蜜海，及諸菩薩本生之海，無量無邊大慈悲海；攝取眾生悉令歡喜，乃至悉見一切菩薩現處中宮，采女圍遶。佛子！我於菩薩一一毛孔中，皆悉覩見如是等事。佛子！我唯知此法門，諸大菩薩皆悉究竟諸方便海，顯現一切眾生等身，隨順世間，於一切毛孔普放一切相海光明，了法無性，諸眾生類等如虛空，一切至處皆悉如如，顯現神變，於諸法界得自在力，遊戲普門一切諸地法門海中；我當云何能知、能說彼功德行？」

[0760c21] 爾時，瞿夷語善財言：「善男子！此迦毘羅城摩耶夫人，汝詣彼問云何菩薩修習諸行，不染世法？供養諸佛，於菩薩行得不退轉？除滅障礙，不由他悟，入諸法門，常能應現一切佛所？攝取眾生，盡未來劫，修菩薩行而不退轉，究竟滿足大乘諸願，長養一切眾生善根？」

[0760c27] 爾時，瞿夷承佛神力，欲重明此義，以偈頌曰：

「我見樂修行，　　菩薩諸行者，
　歡喜心無量，　　皆悉攝取之。
　乃昔久遠世，　　過百剎塵劫，
　有劫名清淨，　　世界名光明。
　爾時彼劫中，　　六十百千億，
　那由他諸佛，　　出興於世間。
　最後等正覺，　　號為法幢燈，
　彼佛滅度後，　　有王名智山。
　以大自在力，　　王領閻浮提，
　悉能廣降伏，　　一切諸怨敵。
　王子有五百，　　端正身姝妙，
　其體淨圓滿，　　見者無厭足。
　深信諸佛法，　　恭敬而供養，
　守護正法藏，　　受持樂修習。
　彼王有太子，　　名曰善光明，
　三十相嚴身，　　饒益諸群生。
　五百億人俱，　　出家行學道，
　勇猛精進力，　　護持彼佛法。
　王都名智樹，　　一億城圍遶，
　有林名靜德，　　眾寶樹莊嚴。
　善光住此林，　　廣說佛正法，
　辯才無窮盡，　　令眾悉清淨。
　或為乞食故，　　入彼王都城，
　庠序有威儀，　　見者莫不欣。
　遊步如師子，　　志意常安諦，
　諸根悉調伏，　　念慧現在前。
　爾時有長者，　　名曰歡喜幢，
　我為長者女，　　名曰隨順光。
　時我於城中，　　遇見善光明，
　相好莊嚴身，　　歡喜心無量。
　次乞至我門，　　我以染心施，
　摩尼莊嚴具，　　投彼善光鉢。
　雖以染愛心，　　供養彼佛子，
　二百五十劫，　　不經三惡道。
　常於天人中，　　尊貴王家生，
　恒見善光明，　　妙相莊嚴身。
　於後所過劫，　　二百有五十，
　善現女家生，　　名離垢妙德。
　我見勝自在，　　發起供養心，
　不惜身壽命，　　隨其所施與。
　時與太子俱，　　覲佛勝日光，
　歡喜心無量，　　發起菩提心。
　彼劫最後佛，　　名廣解脫光，
　出興於世間，　　我值悉供養。
　從彼最後佛，　　得淨智慧眼，
　了知諸法相，　　除滅虛妄倒。
　得觀察菩薩，　　三昧海法門，
　一念悉覩見，　　不可思議剎。
　見彼諸佛剎，　　或淨或垢穢，
　於淨不貪樂，　　於穢不憎惡。
　普見諸世界，　　如來坐道場，
　一念見諸佛，　　不思議光海。
　亦見佛眷屬，　　一切三摩提，
　一切諸法門，　　皆悉無障礙。
　又知彼業行，　　隨其所住地，
　及諸大願海，　　一念悉了知。
　我於菩薩身，　　見諸菩薩等，
　無量劫修行，　　一切莫能測。
　一一毛孔見，　　阿僧祇劫剎，
　風輪水火輪，　　一切大地輪。
　種種所依住，　　世界形類相，
　諸妙莊嚴具，　　眾生身差別。
　又見世界海，　　一切諸世界，
　諸佛出興世，　　說法度眾生。
　我於無量劫，　　修習菩薩行，
　猶不知菩薩，　　身業心智慧。」

[0761c08] 時，善財童子頭面敬禮彼瞿夷足，遶畢辭退。

◎
大方廣佛華嚴經卷第五十六

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA