觀所緣緣論
陳那菩薩造

三藏法師玄奘奉　詔譯

[0888b07]  諸有欲令眼等五識。以外色作所緣緣者。或  執極微許有實體。能生識故或執和合。以識  生時帶彼相故。二俱非理。所以者何。

極微於五識　　設緣非所緣  
彼相識無故　　猶如眼根等

[0888b12]  所緣緣者。謂能緣識帶彼相起及有實體。令  能緣識託彼而生色等極微。設有實體能生  五識容有緣義。然非所緣。如眼根等於眼等
識無彼相故。如是極微於眼等識。無所緣義。

和合於五識　　設所緣非緣  
彼體實無故　　猶如第二月

[0888b18]  色等和合於眼識等有彼相故。設作所緣然無  緣義。如眼錯亂見第二月。彼無實體不能生  故。如是和合於眼等識無有緣義故。外二事
於所緣緣互闕一支。俱不應理。有執色等各  有多相。於中一分是現量境故。諸極微相資  各有一和集相。此相實有各能發生。似己相
識故與五識作所緣緣。此亦非理。所以者何。

和集如堅等　　設於眼等識  
是緣非所緣　　許極微相故

[0888b27]  如堅等相雖是實有。於眼等識容有緣義。而  非所緣。眼等識上無彼相故。色等極微諸和  集相。理亦應爾。彼俱執為極微相故。執眼等
識能緣極微。諸和集相復有別失。

瓶甌等覺相　　彼執應無別  
非形別故別　　形別非實故

[0888c04]  瓶甌等物大小等者。能成極微多少同故。緣  彼覺相應無差別。若謂彼物形相別故覺相  別者。理亦不然。頂等別形唯在瓶等假法
上有。非極微故彼不應執。極微亦有差別形  相所以者何。

極微量等故　　形別惟在假  
析彼至極微　　彼覺定捨故

[0888c11]  非瓶甌等能成極微有形量別。捨微圓相故。  知別形在假非實。又形別物析至極微。彼覺  定捨非青等物。析至極微彼覺可捨。由此形
別唯世俗有。非如青等亦在實物。是故五識  所緣緣體非外色等其理極成。彼所緣緣豈  全不有。非全不有。若爾云何。

內色如外現　　為識所緣緣  
許彼相在識　　及能生識故

[0888c19]  外境雖無。而有內色似外境現。為所緣緣。許  眼等識帶彼相起及從彼生。具二義故。此內  境相既不離識。如何俱起。能作識緣。

決定相隨故　　俱時亦作緣  
或前為後緣　　引彼功能故

[0888c24]  境相與識定相隨故。雖俱時起亦作識緣。因  明者說。若此與彼有無相隨。雖俱時生而亦  得有因果相故。或前識相為後識緣。引本識
中生似自果功能令起不違理故。若五識生  唯緣內色。如何亦說眼等為緣。

識上色功能　　名五根應理  
功能與境色　　無始互為因

[0889a02]  以能發識比知有根。此但功能非外所造故。  本識上五色功能名眼等根。亦不違理。功能  發識理無別故。在識在餘雖不可說。而外諸
法理非有故。定應許此在識非餘。此根功能  與前境色。從無始際展轉為因。謂此功能至  成熟位。生現識上五內境色。此內境色復能
引起異熟識上五根功能。根境二色與識一  異或非一異。隨樂應說。如是諸識。惟內境  相為所緣緣。理善成立。

觀所緣緣論

* * *

【經文資訊】大正藏第 31 冊 No. 1624 觀所緣緣論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，日本 SAT 組織提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
