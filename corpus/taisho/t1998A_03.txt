大慧普覺禪師住徑山能仁禪院  語錄卷第三
徑山能仁禪院住持嗣法  慧日禪師臣蘊聞　上進

[0820b29]  ◎上堂舉。僧問睦州。以一重去一重即不問。  不以一重去一重時如何。州云。昨日栽茄子。  今朝種冬瓜。師云。高高處觀之不足。低低處
平之有餘。茄子明日堂中一任諸人橫咬竪  咬。還有人向冬瓜上道得一句子麼。若道得  一句子。若僧若俗有情無情。盡皆飽齁齁地。  若道不得。還我飯錢來。

[0820c07]  上堂。法是常法。道是常道。拶破面門。點即不  到。喝一喝。

[0820c09]  上堂舉。僧問睦州。如何是展演之言。州云。  量才補職。如何是不展演之言。州云。伏惟尚  饗。師云。睦州古佛善應來機。雖然如是。只得
八成。或有人問徑山。如何是展演之言。即向  他道。問十答百有甚麼難。如何是不展演之  言。喝一喝云且莫屎窖沸。

[0820c15]  魏侍郎請陞座。寄居衢州常山縣。持服魏矼。  謹施淨財入山修設。仍命山野。陞于此座。舉  揚般若。以此功德。資薦先考致政宣教。往生
安養。諸人還知麼。這老居士。便是和州三世  接待底魏公也。山僧大觀初行脚時。亦曾到  他家時。侍郎尚幼。今日作從官為國家宣力。
皆乃翁陰德所致。此翁平生極修學。喜讀佛  書。從方外老衲游。精修梵行。常以王梵志。土  饅頭頌作佛事。以警悟流俗。比見潘舍人所
作行狀。詳書其實。聞疾已革。有來問訊者。亦  以慈悲攝化。不及世間一言。啟手足時。談笑  自若。跏趺而逝。淨名所謂設身有苦。念惡趣
眾生起大悲心。我既調伏。亦當調伏一切眾  生。但除其病而不除法。遂召大眾云。魏公疾  已革。而能忍苦。為諸來者隨宜說法。足見學
佛之驗。今日幸遇在會諸人同此證明。不免  借渠鼻孔出氣要識法麼。真如佛性菩提涅槃  是。要識病麼。妄想顛倒貪瞋邪見是。雖然如
是。離妄想顛倒。無真如佛性。離貪瞋邪見。無  菩提涅槃。且道分即是不分即是。若分存一  去一其病益深。若不分正是顢頇佛性  [怡-台+龍]  侗
真如。畢竟作麼生說箇除病不除法底道理。  有般漢聞恁麼說便道。即法是病。即病是法。  但有言說。都無實義。順真如則顛倒妄想貪
瞋邪見悉皆是法。隨顛倒則真如佛性菩提  涅槃悉皆是病。恁麼見解。莫道我披衲衣。便  是作他座主奴也。未得在。何故須知平地上
死人無數。灼然過得荊棘林者是好手。不見  古人云。設有一法過於涅槃。吾說亦如夢幻。  苟能於夢幻中。如實而證如實而解。如實而
修如實而行。以如實之法。能自調伏。起大悲  心。作種種方便。復能調伏一切眾生。而於眾  生不作調伏不調伏想。亦復不作顛倒想。不
作貪瞋邪見想。不作真如佛性菩提涅槃想。  不作除病。不除法想。不作存一去一分不分  想。既無如是之想。則一道清淨平等解脫。徑
山今日說此清淨平等解脫之法。奉為持服  魏矼。追薦先考致政宣教。伏願。了唯心之淨  土。見自性之彌陀。此界他方隨處快樂。復召
大眾云。今既借渠鼻孔出氣已了。而今徑山  却將鼻孔為渠出氣去也。喝一喝。

[0821a27]  解夏上堂。四月十五這公案。七月十五方結  絕。即今這裏許多人。人人有理難分雪。眾中  莫有辯口利詞底麼。試出來分雪看。直饒分
雪得去也。須腦門著地始得。

[0821b02]  上堂舉。雲門道。直得觸目無滯。達得名身句  身。一切法空山河大地是名。名亦不可得。喚  作三昧性海俱備。猶是無風匝匝之波。直得
亡知於覺。覺即佛性矣。喚作無事人。更須知  有向上一竅在。師云。潑油救火渾閑事。雪上  加霜愁殺人。

[0821b08]  上堂。拆去東籬補起西壁。徑山門下全無準  的。有準的誰委悉。僧堂覷破香積厨。鴟吻咬  殺佛殿脊。

[0821b11]  上堂。僧問。翠微供養羅漢。丹霞燒却木佛。未  審這二尊宿。阿那箇是。師云。阿那箇不是。進  云。中間底分付阿誰。師云。且儘摸索。進云。
為甚麼都在拄杖頭上橫來竪去。師云。眼華  作甚麼。進云。只這便是和尚為人處也無。師  云是。乃云。丹霞燒木佛。不順人情。翠微供羅
漢。隨方毘尼。若到徑山門下。總用不著。旦道  徑山門下用箇甚麼。秋江清淺時。白露和煙  島。良哉觀世音。全身入荒草。

[0821b20]  上堂。山僧未出鄉。八十日已前早為諸人道  破。今日事了也。作麼生今日事喝。一喝。

[0821b22]  上堂。僧問。千聖不到處。萬法用無虧。如何是  徑山機。師云。偃蹇真龍寧藏困水。進云。蕩蕩  而法界全彰。歷歷而祖機獨耀。師云。天左旋
地右轉。進云。全體恁麼來。全體恁麼去。師  云。走殺闍黎乃云。真心無住真照獨存。真性  絕攀緣。真見不由境。真智無礙真慧無邊。上
合諸佛本源。下契群生心地。所以道。處處真  處處真。塵塵盡是本來人。真實說時聲不現。  正體堂堂沒却身。乃顧視大眾云。如何是堂
堂底正體。臨崖看滸眼。特地一場愁。

[0821c03]  上堂。智不到處切忌道著。道著即頭角生。舉  起拂子云。頭角生也是驢是馬。還識得麼。若  識得。不妨向異類中行。若識未得。永劫沈  淪。

[0821c07]  上堂舉。僧問投子。月未圓時如何。子云。吞却  三箇四箇。僧云。圓後如何。子云。吐却七箇八  箇。師云。三箇與四箇。七箇與八箇。數目甚分
明。無人數得過。既是數目分明。為甚麼無人  數得過。良久云。道士著白襴。且非真措大。

[0821c12]  上堂。僧禮拜起便喝。師亦喝。僧歸眾。師云。  猶欠一著在。乃云。一喝分賓主。照用一時行。  要會箇中意。日午打三更。且道適來這僧一
喝。與山僧一喝。那箇是賓那箇是主。那箇是  照那箇是用。於此辯得。許爾大千獨步。其  或未然。鉢盂裏切忌失却匙箸。復喝一喝。

[0821c18]  新鞔法鼓歲旦上堂。新歲擊新鼓。普施新法  雨。萬物盡從新。一一就規矩。普賢大士欣歡。  乘時打開門戶。放出白象王。遍地無尋處。拈
起拄杖云。唯有這箇不屬故新。等閑開口吞  却法身。擲下云。是甚麼。千年桃核裏。元是舊  時仁。

[0821c24]  上堂舉。僧問趙州。學人乍入叢林。乞師指示。  州云。爾喫粥了也未。僧云。喫粥了。州云。洗  鉢盂去。僧忽然大悟。師云。還端的也無。雲門
云。且道有指示無指示。若道有。向渠道甚  麼。若道無。這僧為甚悟去。師復云。趙州與這  僧。若不得雲門。一生受屈。而今諸方有一種
瞎漢。往往盡作洗鉢盂話會了。

[0822a02]  上堂。今朝正月半。有則舊公案。點起數盌燈。  打鼓普請看。看即不無。忽爾油盡燈滅時。暗  地裏切忌撞著露柱。

[0822a05]  上堂。竺土大仙心。東西密相付。作麼生是相  付底心。喝一喝拍禪床一下云。是何言歟。

[0822a07]  張汪二狀元至上堂。舉僧問雲門。如何是和  尚家風。門云。有讀書人來報。師云。讀書人  已在這裏。且作麼生與伊相見。乃顧視左右
云。不是冤家不聚頭。

[0822a11]  上堂舉。僧問投子如何是十身調御。投子下  繩床立。又問。凡聖相去多少。投子亦下繩床  立。師云。投子下繩床。今朝為舉揚。驢前馬後
漢。切忌亂承當。

[0822a15]  上堂。僧問。大修行底人還落因果也無。前百  丈云。不落因果。為甚麼墮野狐身。師云。逢人  但恁麼舉。進云。只如後百丈道不昧因果。為
甚麼脫野狐身。師云。逢人但恁麼舉。進云。  或有人問徑山。大修行底人還落因果也無。  未審和尚向他道甚麼。師云。向他道。逢人但
恁麼舉。乃云。大修行人落因果。以拂子擊禪  床一下云。也不離這箇消息。大修行人不落  因果。又擊禪床一下云。也不離這箇消息。
落與不落一筆句下。却喚甚麼作因果。復擊  禪床一下云。也不離這箇消息。乃舉起拂子  召大眾云。五百生前消息在。不須意下別搜  求。

[0822a28]  上堂。祖師道。眼若不睡諸夢自除。心若不異  萬法一如。那箇是不睡底眼。那箇是不異底  心。山華開似錦。  澗  水湛如藍。

[0822b02]  上堂。有情之本依智海以為源。含識之流總  法身而為體。且那箇是智海之源。那箇是法  身之體。若識得此源。千源萬源只是一源。若
識得此體。千體萬體只是一體。所以道。無邊  剎境。自他不隔於毫端。十世古今。始終不離  於當念。雖然如是。丈夫自有衝天志。休向如  來行處行。

[0822b09]  上堂。法無定相。建立由人。驀拈拄杖卓一下  云。是法非思量分別之所能解。且道不分別  不思量時是箇甚麼。分別思量時又是箇甚
麼。復卓一下喝一喝。

[0822b13]  舉。本顏二首座立僧上堂。驅耕夫之牛。奪饑  人之食。趯翻大海水。拳倒須彌盧。生擒虎  兕。活捉獰龍。猶未是衲僧本分事。作麼生是
衲僧本分事。問取堂中二首座。

[0822b17]  上堂。拈拄杖卓一下云。觀音妙智力。能救世  間苦。百華開爛熳。覷見沒可覩。遂擲下云。  今朝三月五。

[0822b20]  上堂。即心是佛更無別佛。即佛是心更無別  心。如拳作掌似水成波。波即是水掌即是拳。  此心不屬內外中間。此佛不屬過未現在。既
不屬內外中間。又不屬過未現在。此心此佛  悉是假名。既是假名。一大藏教所說者。豈是  真耶。既不是真。不可釋迦老子空開兩片皮
掉三寸舌去也。畢竟如何。但知行好事。休要  問前程。

[0822b28]  上堂舉。臨濟一日侍立德山次。德山顧謂曰。  老僧今日困。臨濟曰。這老漢寐語作甚麼。山  擬拈棒。濟便掀倒繩床。雲峯云。二員作家。一
拶一捺。略露風規。大似把手上高山。雖然如  是。未免傍觀者哂。師云。雲峯老人恁麼批判。  大似普州人。徑山若見。縛作一束。送在河裏。
何故不見道蚌鷸相持。俱落漁人之手。

[0822c06]  浴佛上堂云。大家潑一杓惡水。洗滌如來淨  邊垢。垢盡眾生煩惱除。狐狸便作師子吼。

[0822c08]  上堂舉。雲門問曹山。如何是沙門行。山云喫  常住苗稼者。門云。便恁麼去時如何。山云。爾  還畜得麼。門云。學人畜得。山云。作麼生畜。
門云。著衣喫飯有甚麼難。山云。何不道披毛  戴角。門禮拜。師云。二尊宿恁麼問答。未免在  驢胎馬腹裏作活計。雖然如是。狗銜赦書諸  侯避道。

[0822c15]  上堂。僧問。明頭來時如何。師云。頭大尾顛  纖。進云。暗頭來時如何。師云。野馬嘶風蹄撥  剌  。進云。明日大悲院裏有齋。又作麼生。師
云。雪峯道底。乃云。明頭來明頭打。開眼著。  暗頭來暗頭打。閉眼著。四方八面來旋風打。  漏逗不少。虛空裏來連架打。著甚來由。總不
恁麼來。却較些子。明日大悲院裏有齋。特地  一場愁。復云。古人恁麼道。今人恁麼提。於宗  乘中成得甚麼邊事。喝一喝。

[0822c24]  上堂。僧問。過去心不可得。現在心不可得。未  來心不可得時如何。師云。親言出親口。進云。  未審如何受持。師云。但恁麼受持。決不相賺。
僧禮拜。師乃云。過去諸如來。斯門已成就。現  在諸菩薩。今各入圓明。未來修學人。當依如  是法。既依如是法。只如過去心不可得。現在
心不可得。未來心不可得。三世既不可得。作  麼生依。若向這裏知歸。出息不涉萬緣。入  息不居陰界。常轉如是經。百千萬億卷。只如
今日檀越請徑山一千七百大眾。所轉者還  在百千萬億卷中也無。若在其中。即取法相。  若不在其中。即取非法相。故經云。若取法相。
即著我人眾生壽者。若取非法相。即著我人  眾生壽者。正當恁麼時。還有定奪得出者麼。  若定奪不出。明日來向汝道。

[0823a10]  上堂舉。僧問風穴。古曲無音韻如何和得齊。  穴云。木雞啼子夜。芻狗吠天明。師云。這黃面  浙子。恁麼答話。也做他臨濟兒孫未得在。今
日或有人問徑山。古曲無音韻如何和得齊。  只向他道。木雞啼子夜。芻狗吠天明。

[0823a15]  上堂舉。慧超問法眼。如何是佛。眼云。汝是慧  超。雪竇云。江國春風吹不起。鷓鴣啼在深華  裏。三級浪高魚化龍。癡人猶戽夜塘水。白雲
師翁云。一文大光錢。買得箇油糍。喫向肚裏  了。當下便不饑。師云。二尊宿。一人許伊會聽  鷓鴣啼。一人會買油糍喫。若是慧超。佛話未  會在。

[0823a22]  上堂聞聲悟道見色明心。驀拈拄杖云。這箇  是色。卓一下云。這箇是聲。諸人總見總聞。且  那箇是明底心。那箇是悟底道。喝一喝云。貪
他一粒米。失却半年糧。復卓一下。

[0823a26]  上堂舉。僧問臨濟。如何是三眼國土。濟云。我  共汝入淨妙國土中。著清淨衣說法身佛。又  入無差別國土中。著無差別衣說報身佛。又
入解脫國土中。著光明衣說化身佛。師顧視  大眾云。還見臨濟老漢麼。若也未見。徑山為  爾指出。法身報身化身。咄哉魍魎妖精。三眼  國中逢著。笑殺無位真人。

[0823b04]  上堂舉。鎮府大王問趙州和尚。年尊有幾箇  牙齒在。州云。只有一箇。王云。爭喫得物。州  云。雖然一箇。下下咬著。師喝一喝云。少賣
弄。

[0823b08]  上堂舉。僧問趙州。如何是不錯路。州云。識心  見性是不錯路。師云。棒打石人頭。嚗嚗論實  事。不用作禪會。不用作道會。若要不錯路。須
是識心見性始得。且那箇是識底心。那箇是  見底性。有般底聞恁麼道。便道有水皆含月。  無山不帶雲。恁麼見解。正是鄭州出曹門。

[0823b14]  上堂舉。僧問南泉。牛頭未見四祖時。為甚麼  百鳥銜華獻。泉云。步步蹋佛階梯。僧云。見  後為甚麼不銜華獻。泉云。直饒不來。猶較王
老師一線道。雲門道。南泉只解步步登高。不  解從空放下。師云。雲門雖有鍼膏盲起廢疾  之能。未免治聾作啞。步步登高從空放下。甚
麼處得這消息來。有僧請益雲門。如何是步  步登高。門云。香積世界。僧云。如何是從空  放下。門云。填溝塞  壑  。師云。且救得一半。

[0823b23]  上堂舉。雲門問直歲。今日作甚來。歲云。刈茅  來。門云。刈得幾箇祖師。歲云。三百箇。門云。  朝打三千暮打八百。東家杓柄長。西家杓
柄短。作麼生。歲無語。門拈拄杖便打。師云。  直歲無語。自有三百箇祖師證明。雲門令雖。  行要且棒頭無眼。

[0823b29]  上堂舉。雲門道。釋迦老子與天帝釋。在中庭  裏相爭佛法甚鬧。師云。這老漢好與三十拄  杖。且道過在甚麼處。誣人之罪以罪加之。

[0823c03]  上堂舉。三聖問雪峯。透網金鱗以何為食。峯  云。待汝出網來向汝道。三聖云。一千五百人  善知識。話頭也不識。峯云。老僧住持事繁。
師云。二尊宿。一人麁似丘山。一人細如米末。  雖然麁細不同。稱來輕重恰好。徑山今日真  實告報汝等諸人。切忌鑽龜打瓦。

[0823c09]  上堂舉。世尊與阿難一日行次。見一塔廟。世  尊作禮阿難問云。此是何人塔廟。世尊云。是  過去諸佛塔廟。阿難云。是何人弟子。世尊云。
是吾弟子。阿難云。應當如是。師云。阿難好箇  應當如是。爭柰中間欠了一著。若要話圓。待  世尊道是吾弟子。便向道。更須禮某甲三
拜始得。世尊若問。因甚教吾禮汝。却向道。應  當如是。

[0823c17]  上堂。色心不二。彼我無差。驀拈拄杖云。若喚  這箇作拄杖子。揑目生華。若不喚作拄杖子。  破家散宅。畢竟如何。擲下云。青山只解磨今
古。流水何曾洗是非。

[0823c21]  上堂舉。念法華與真園頭侍立風穴次。穴問  真云。作麼生是世尊不說說。迦葉不聞聞。真  云。鵓鳩樹頭啼。意在麻畬裏。穴云。爾作許多
癡福作甚麼。何不體究言句。又問念云。爾作  麼生。念云。動容揚古路。不墮悄然機。穴云。  爾何不看念法華下語。師云。山僧當時若見
這老漢恁麼道。深掘一坑。一時埋却。更牽牛  從上蹋過。却須放真公出一頭始得。山僧恁  麼道。且不是抑強扶弱。亦不是杜撰差排。爾
若識得。鵓鳩樹頭啼。意在麻畬裏。便識得動  容揚古路不墮悄然機。這兩轉語。畢竟是一  耶是二耶。若道是一。為甚麼風穴只肯念法
華。却不肯真園頭。若道是二。爭柰落霞與孤  鶩齊飛。秋水共長天一色參。

[0824a06]  上堂舉。趙州示眾云。不得閑過。念佛念法念  僧。便問。如何是學人自己念。州云。念者是  誰。僧云。無伴。州叱云。這驢。師云。這僧雖然
無伴。成群作隊。聒擾殺人。趙州雖好一頭驢。  只是不會喫草。

[0824a11]  五祖師翁忌日上堂。山前一片閑田地。元來  記得在。叉手叮嚀問祖翁。只為契  券  不分明。  幾度賣來還自買。難為牙保人。為憐松竹引
清風。喝一喝云。乞兒見小利。

[0824a15]  上堂舉。金峯示眾云。老僧二十年前有老婆  心。二十年後無老婆心。時有僧出問。如何是  二十年前有老婆心。峯云。問凡答凡。問聖答
聖。僧云。如何是二十年後無老婆心。峯云。問  凡不答凡。問聖不答聖。師云。徑山當時若見。  只將五祖師翁底對他。遂舉手作鵓鳩嘴云。  谷谷呱。

[0824a22]  上堂。即念離念。覺與非覺。有心無心。若善若  惡。攪成一塊。將錯就錯。舉起拂子云。拂子頭  上一串穿却。便恁麼去。業識茫茫無本可據。
且道業識茫茫底。與釋迦老子相去多少。喝  一喝云。洎合錯下註脚。

[0824a27]  上堂舉。玄沙示眾云。諸方老宿盡道。接物利  生。或遇三種病人來。作麼生接。患盲者拈椎  竪拂他又不見。患聾者語言三昧他又不聞。
患啞者教伊說又說不得。且作麼生接。若接  此人不得。佛法無靈驗。有僧請益雲門。門云。  爾禮拜著。僧禮拜起。門以拄杖挃。僧退後。門
云。爾不是患盲。復喚近前。僧近前。門云。爾  不是患聾。乃竪起拄杖云。還會麼僧云不會。  門云。爾不是患啞。其僧於此悟去。師云。這僧
雖然悟去。只悟得雲門禪。若是玄沙禪。更買  草鞋始得。

[0824b09]  上堂舉。溈山與仰山行次。溈山指一丘田謂  仰山云。這頭得恁麼高。那頭得恁麼低。仰山  云。却是那頭高這頭低。溈山云。爾若不信。但
向田中立看兩頭仰山云。不必中間立亦莫  住兩頭。溈山云。若如是著水看水能平物。仰  山云。水亦無定。但高處高平。低處低平。溈山
便休。師云。顯諸仁藏諸用鼓萬物。而不與聖  人同憂。盛德大業至矣哉。喝一喝。

[0824b17]  上堂。僧問。釋迦掩室於摩竭。淨名杜口於毘  耶。為復計較未成。為復伎倆俱盡。師云。計較  未成。伎倆俱盡。問有問有答一切處風流。無
問無答還有佛法也無。師云。是何言歟。進云。  未審向甚麼處行履。師云。向無佛法處行履。  乃云。有問有答有放有收。有主有賓有殺有
活。活時無殺時道理。殺時無活時道理。賓家  無主家道理。主家無賓家道理。賓則始終賓。  主則始終主。賓主交參當門按劍。不見適來
禪客問。釋迦掩室於摩竭。淨名杜口於毘耶。  為復計較未成。為復伎倆俱盡。山僧答他道。  計較未成伎倆俱盡。諸人作麼生會。若也會
得。全賓即主。全主即賓。全收即放。全放即  收。全殺即活。全活即殺。乃喝一喝云。這裏是  甚麼所在。作這箇語話。自云。但有路可上。  更高人也行。

◎

大慧普覺禪師住徑山能仁禪院語錄卷第三

* * *

【經文資訊】大正藏第 47 冊 No. 1998A 大慧普覺禪師語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
