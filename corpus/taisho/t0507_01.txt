佛說未生冤經

吳月支國居士支謙譯

[0774b26] 聞如是：

[0774b26] 一時，佛在王舍國雞山中。諸天、龍、鬼神、帝王、臣民，皆詣佛所，稽首、承風、供養之儀靡不盡禮。調達覩之，其嫉無量，還告太子未生冤曰：「汝父輦國眾寶以貢佛、諸沙門，國藏空竭。可早圖之，即位為王。吾當興師往征佛也。子可為王，吾當為佛。兩得其所，不亦善乎！子必成之。」

[0774c03] 未生冤與調達結斯陰謀已，則勅秉勢臣令勒兵：「王還，奪其印綬以付獄。」王還，臣即如命，以王付獄。

[0774c05] 王意恬然，照之宿殃，心無恐懼，重信佛言。王曰：「吾有何過而罪我乎？」

[0774c07] 皇后貴人、率土巨細莫不哀慟。王顧謂哭者曰：「佛說天地、日月、須彌山海有成必敗。盛者即衰，合會有離，生者必死。由之憂悲輪轉無際，以致重苦。尋其原，察其始，因緣合會即有，謂之生；因緣離散即滅，謂之空。夫身者四大耳，眾生魂靈寄處其中。死還其本，魂靈空去，謂之非身。身尚不保，何國之常守乎！佛初入國，吾未有子也。問吾：『寧知當來王不乎？』吾對曰：『不知。』世尊重曰：『一切無常。汝諦思之。』佛之誡我，正為今也。各努力建志，懷存佛誡矣。」

[0774c17] 王謂太子曰：「汝每有疾，吾為燋心，欲以身命救危代汝。親之仁恩，唯天為上。汝懷何心，忍為逆惡乎？夫殺親者，死入太山，不中止息，汝將當之也。吾是汝尊，重親尊孝尚恐名不稱，豈況殺父乎！以國惠汝，吾欲至佛所作沙門。吾觀婬妷，猶火燒身。女類之好以為虛空，無目之徒靡不惑焉！唯覩佛經，照女偽之尤惡，知榮利之害身。」

[0774c25] 太子曰：「汝莫多云。吾獲宿願，豈有赦哉！」

[0774c26] 勅獄吏曰：「絕其餉食，以餓殺之。」

[0774c27] 有司將入獄，洴沙王向佛所在，稽首重拜曰：「子有天地之惡，吾無絲髮之忿心矣。唯存佛教：世無常樂，其苦有長。」入獄被髮，仰天呼曰：「痛乎！天豈有斯道哉！」

[0775a02] 后妃貴人、舉國巨細靡不哀慟。后謂太子曰：「大王掠桎梏，處牢獄，坐臥須人，其痛難言。自汝生來，大王赤心，懸情于汝，食息不忘，四大盈縮，枕伏臨汝，涕泗交并，心燋體枯，欲以身命代爾殞矣。當存天人之育，無為逆也。佛說經云：『夫善之極者，莫大於孝；惡之大者，其唯害親乎！』長幼相事，天當祐之，豈況親哉！汝順凶虐，為斯重惡，必入太山。世間六十億年為太山一日一夕，所更諸毒，每處有年。汝其畢之，不亦難乎！夫快心之士，無不後悔。」

[0775a12] 太子曰：「吾少小有志殺父為王。今日獲願，何諫之云乎！」

[0775a13] 后曰：「夫不用諫者，亡國之基矣！吾欲見大王，寧可不乎？」

[0775a15] 太子曰：「可。」

[0775a15] 后淨身澡浴，以蜜麨塗身，入見大王，面顏瘦痟不識。舉哀，聞之者莫不揮淚。后曰：「佛說榮樂無常，罪苦有恒。」

[0775a17] 王曰：「獄吏絕餉食，飢渴日久。身八萬戶，戶有數百種蟲，擾吾腹中。血肉消盡，壽命且窮矣！」言之哽咽，息絕復連。

[0775a20] 后曰：「具照斯艱。妾以麨蜜塗身，可就食之。當惟佛誡無忽也。」

[0775a21] 王食畢，向佛所在，哽咽稽首曰：「佛說榮福難保，如幻如夢，誠如尊教。」謂后曰：「吾為王時，國土廣大，衣食從好。而今處獄，當就餓死。子所從得桀逆之師，違佛仁教。吾不懼死，唯恨不面稟佛清化，與鶖鷺子、目連、大迦葉講尊道奧耳。」王重謂后曰：「佛說恩愛猶若眾鳥會栖于樹，晨各離散，隨其殃福。目連眾垢已除，諸惡已滅，得于六通、四達，尚為貪嫉梵志所捶，豈況吾哉！為殃惡追人，猶影尋身，響之應聲。佛時難遇，神化難聞，賢眾行高，儀式無量，非世儒所能履行。懷佛經典，以仁化民；獲供養之福，稟其清化，誠亦難值哉！吾今死矣！遷神遠逝。夫欲建志，莫尚佛教也。汝慎守之，防來禍矣！」后聞王誡，重又哀慟。

[0775b07] 太子詰獄吏曰：「絕王食有日，不死何為？」對曰：「皇后入獄，有麨蜜之貢，以延王命。」太子曰：「自今莫令后見王。」

[0775b09] 王飢，勢起向佛所在稽首，即為不飢，夜時為明。太子聞之，令塞窓牖，削其足底，無令得起而覩佛明。有司即削足底。其痛無量，念佛不忘。

[0775b12] 佛遙為說經曰：「夫善惡行，殃福歸身，可不慎矣！」

[0775b13] 瓶沙王對曰：「若當支解寸斬於體，終不念惡。」

[0775b14] 世尊重曰：「吾今為如來、無所著、正真道、最正覺、道法御、天人師，三千大千日月天神、鬼龍靡不稽首。宿之餘殃，于今不釋，豈況凡庶！」

[0775b17] 王受天中天恩，具照宿殃，不敢慍望，不懼大山燒煮之罪，中心在佛及諸弟子，坐臥敢忽，即叉手稽首：「今日命絕，永替神化。」喐咿哽咽，斯須息絕。舉國臣民靡不躃踊，呼天奈何。瓶沙王即得道迹，上生天上，三道門塞，諸苦都滅矣！

佛說未生冤經

【經文資訊】大正藏第 14 冊 No. 0507 佛說未生冤經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA