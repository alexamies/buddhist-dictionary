大寶積經卷第六十八

北齊三藏那連提耶舍譯

菩薩見實會第十六之八光音天得授記品第二十

[0385b07] 爾時五十八千萬光音諸天，見諸阿修羅、伽樓羅乃至梵天等供養如來，聞授記已，欣喜踊躍皆得稱心，偏袒右肩右膝著地，向佛合掌恭敬作禮，白佛言：「世尊！有三昧名照耀一切法，若菩薩摩訶薩學是三昧，一切法中悉得光明，得入菩薩法門。菩薩摩訶薩解了知已，得無邊辯、無礙辯、相續辯、種種辯、美妙辯、真善辯、相應辯、解脫辯、微細辯、不共辯、甚深辯，乃至得於如來之辯。世尊！何者名為照耀一切法三昧？菩薩入此諸法門故，念諸覺觀知一切法無覺離覺，是無覺法遍一切處，無有一法能覺察者。何以故？性自離故。若法無性，云何能覺知一切法？無其覺已，入阿字門，得上辯才。彼菩薩入阿字門已，得無邊辯。阿字無邊、阿字非普遍、阿字無作、阿字非有為、阿字非成就、阿字非事、阿字無所依、阿字無動轉、阿字非略、阿字非廣、阿字非分別、阿字非眾事成、阿字不可穿、阿字非色、阿字不可示、阿字不可觀、阿字無有能見者、阿字非可思、阿字不定住、阿字非可知、阿字非能知、阿字非可測、阿字不能自示現、阿字亦不能示他、阿字非思議、阿字不去、阿字不來、阿字非近、阿字非遠、阿字非言說、阿字亦非可說法、阿字非名、阿字非用、阿字非現前、阿字非覆障、阿字非移轉、阿字非可改、阿字非差別、阿字無二、阿字非生、阿字非虛妄、阿字非真實、阿字不可說、阿字非生滅、阿字非清淨、阿字亦非可淨法、阿字非執持、阿字非攝他、阿字非棄捨、阿字不為他法作、阿字亦不作他法、阿字不生、阿字不滅、阿字不能生他法亦復不能滅諸法、阿字非生非不生、阿字不與生法作生因亦復不作不生緣、阿字非依非不依、阿字非假非不假、阿字非却非不却、阿字非許非不許、阿字非可得亦非不可得、阿字非空非不空、阿字非分別非不分別、阿字非相非不相、阿字非願非不願。世尊！一切諸法皆如是相，所謂無相。一切諸法皆同一實，所謂無實。皆同一趣，所謂無趣。皆同一入，所謂無入。皆同一假，所謂無假。皆同一用，所謂無用。一切諸法皆同一說，所謂無說。世尊！諸法無起，不可得故。諸法非有，以無有故。諸法無生，以不生故。諸法無滅，以不滅故。無為法者，無有作故。世尊！一切法皆同一如，當如是知。世尊！是諸不生法，彼法事用云何得知？世尊！譬如有人夢中所作，當知諸法亦復如是。何以故？夢所作事，不生不起亦非有故。夢雖不實非無假名，說有夢作。一切諸法皆亦如是。世尊！譬如響聲唯有假名，諸法但假亦復如是。世尊！喻若幻人但是假名，當知諸法亦復如是。世尊！譬如陽炎但假名字，諸法假名亦復如是。世尊！如鏡中像但有名用，當知諸法亦復如是。世尊！為悅豫凡愚說有夢事，夢中所作皆非真實，響幻炎影亦復如是，但有假名皆無實作。世尊！我等如是解知如來所說法義。」

[0386a03] 爾時光音諸天以偈讚佛：

「世尊善知此法義，　　及餘種種無邊法，
　如來所有諸佛子，　　得父資財常遊戲。
　世間少智莫能入，　　由常計著我心故，
　十方求我不可得，　　我體本來性自空。
　如空陽炎非實水，　　愚癡見彼作水想，
　都由無智生迷惑，　　虛妄顛倒計我人，
　彼癡愚惑如來教，　　是故不解深義趣。
　凡夫心識如炎水，　　不能了知諸陰義，
　心樂生死著苦箭，　　諸根駃流所漂溺。
　斯等畢竟無自性，　　為癡覆蔽妄受苦，
　彼皆失智心迷亂，　　於諸苦中生樂想。
　心常顛倒順三毒，　　是諸煩惱甚可怖，
　貪欲瞋恚及愚癡，　　斯諸結使常隨逐。
　深樂受故生渴愛，　　愚癡不識故受苦，
　無智隨順諸煩惱，　　如人癡負怨家行。
　聞佛所說空教門，　　於空反畏失解脫，
　譬如怯人執持刀，　　應得安隱反生畏。
　大智世尊所說法，　　謂是微妙阿字門，
　能生真實勝智慧，　　猶如平地生大樹。
　降諸魔怨那由眾，　　能寤安隱妙菩提，
　以彼八正大船栰，　　於諸有海度群生。
　世尊所有諸佛子，　　了知如來勝教法，
　速滅煩惱諸怨敵，　　疾證無上大菩提。
　既自解脫離毒心，　　見餘毒者施智藥，
　得到究竟彼岸果，　　獲大安樂無為處。
　一切諸法皆悉空，　　諸餘外論妄分別，
　明人棄惡就正路，　　皆由本來久修學。
　心無所著即解脫，　　諸法體性自如是，
　彼能如是了知者，　　成佛大力那羅延。
　無有繫縛及縛者，　　諸法性空皆亦無，
　真如寂滅及非如，　　非是垢穢亦非淨。
　煩惱無相亦無斷，　　以其本來性自空，
　如是能知真實法，　　彼人當得一切智。
　自證解脫復度他，　　此等不生亦不滅，
　世間天人皆迷惑，　　如春禽獸見炎水。
　虛妄分別起渴心，　　想見男女受苦惱，
　以業種種生諸趣，　　由心作故有差別，
　造業有報及以受，　　彼業無有能作者。
　我等如是解佛法，　　是諸如來妙境界，
　是故如來心調伏，　　諸根寂靜能忍辱。
　世尊如法得供養，　　清淨無垢盡諸穢，
　具足眾德離闇冥，　　唯佛能施三界眼。
　我今讚佛所獲福，　　唯有出世大導師，
　二足世尊功德聚，　　能知我等所得報。
　以此微妙勝善根，　　迴施一切諸群生，
　願彼當於未來世，　　悉得成就一切智。」

[0386b21] 爾時世尊知光音天深信心已，及知修行辯才具足，欲令大眾功德善根當復漸漸勝進增長故，是時如來即現微笑。爾時慧命馬勝即以偈頌問世尊曰：

「大悲善逝非無因，　　而現希有微笑相，
　能利世間無上士，　　正覺智慧超群生。
　兩足世尊功德聚，　　憐愍眾生願演說，
　為誰而現此微笑，　　殊勝光顯於世間？
　一切眾生若得聞，　　心意決定大喜悅，
　修行善業證佛果，　　得離生死到涅槃。
　斯諸世間天人眾，　　生死苦惱之所逼，
　願度群生於有海，　　演說八正大船路。
　如是得聞大仙說，　　具八功德最勝道，
　世間於是生欣喜，　　樂修諸善願成佛。
　勇猛精進有大力，　　內心清淨離諸疑，
　當傳如來所說法，　　是佛真子順聖教。
　此諸眾會無餘念，　　一心瞻仰大瞿曇，
　唯願敷演授記事，　　令其決斷疑惑心。
　合掌恭敬正意住，　　咸皆願樂欲聽聞，
　善哉願說甘露味，　　諸有渴法當得飲。
　是等一切諸會眾，　　心淨愛樂勝功德，
　瞻仰如來最勝顏，　　猶如嬰兒觀母面。
　大慧願授此天記，　　開現微笑因緣事，
　得聞如來授記已，　　世間當獲大利益。
　誰於牟尼增善根，　　及以發願得滿足，
　剋獲微妙功德藏，　　我今樂聞彼受記。
　大眾必生欣喜心，　　聞佛所說授記故，
　決定當具念慧力，　　及得修行三昧定。」

[0386c20] 爾時世尊即以偈答慧命馬勝言：

「善哉馬勝所問事，　　辯才應機正是時。
　斯即如來神通力，　　以是汝今生智慧，
　為利世間故增辯，　　是故汝今能致問。
　我今為彼說授記，　　寂靜諸根一心聽。
　此諸勝慧光音天，　　過去已供無量佛，
　見是世間孤無救，　　發心安住欲作佛。
　修治真實微妙行，　　必定當成一切智，
　為求佛道諸眾生，　　如迷失徑教正路。
　如是得聞世尊教，　　其聲最勝無等等，
　樂佛功德智慧人，　　必得究竟到彼岸。
　彼有智力知善惡，　　決定當獲佛菩提，
　欣喜已發菩提願，　　如婦生男稱其心。
　此天為求菩提者，　　示其出世真正路，
　於不可說那由劫，　　修習菩薩勝妙行。
　所化眾生過眾星，　　安置於佛菩提已，
　當來具足世間解，　　自然成就一切智。
　彼等妙土不可說，　　世界寬廣有百億，
　是諸妙剎甚清淨，　　無量種種勝莊嚴。
　彼佛國土諸眾生，　　無三惡趣及八難，
　一切皆發菩提心，　　咸各得住不退轉。
　彼諸如來國土中，　　亦復無有小乘法，
　眾生悉皆求佛道，　　便得進趣不退地。
　是諸剎土眾生類，　　一切壽命悉齊等，
　經於十億恒沙劫，　　皆由值遇諸佛故。
　若教那由剎眾生，　　悉得入於小涅槃，
　若復有人化一人，　　或男或女入大乘。
　初福比此功德聚，　　算數譬喻不能及，
　是故若住大乘者，　　應當轉化於餘人。
　馬勝！以是因緣故，　　如來出世甚為難，
　猶如優曇極難值，　　無邊大智如是說。
　以巧深智善知識，　　善解方便示正路，
　安隱無上勝菩提，　　若人求者應親近。」
　從佛口聞如是語，　　具足微妙甚深義，
　一切大眾皆欣喜，　　踊躍充滿稱心意。
　那由諸天住空中，　　皆散天衣旋轉下，
　欣喜讚聲滿虛空：　　「敬禮無比大神力，
　清淨妙智度世間，　　能滅眾生煩惱熱。
　佛說甘露滅三毒，　　如阿伽陀消眾毒，
　得聞智慧斷諸結。　　世間迷惑多苦惱，
　於其有趣當得脫，　　從佛得聞勝法故。」

遍淨天授記品第二十一

[0387b04] 爾時十二那由他遍淨諸天等，見諸阿修羅、伽樓羅乃至光音天等供養如來，聞授記已，欣喜踊躍皆得稱心，自現威力而白佛言：「世尊！有三昧名超過一切法。菩薩摩訶薩得是三昧已，於諸攀緣及一切事皆生樂受不生苦受。假使於其地獄事中，受諸苦惱皆生樂想。或復於其畜生道中，受畜生報亦生樂想。或復餓鬼道中，受飢餓苦亦生樂想。或復於彼阿修羅道中，亦生樂想。或復人中所受諸苦，亦起樂想不生苦想。假使截手及以截足割耳劓鼻，或復鞭打杖刺入身，或復牢獄繫閉，或復倒懸，或復裁割猶如衣帛，或復裹繫及以束縛，或復切膾，或復鎚搗猶如甘蔗，或復蹉蹹破如蘆葦，或復火燒如蘇油炷，或復然身喻若明炬，或與師子虎狼為食，或復釅醋及以辛汁澆灌口鼻，或復蒸煮及以火炙，或與狂象踐踏其身，或復挑目，或以鉾矟穿刺高舉、假使瞋怒來截其首，如是一切悉生樂想。何以故？由彼菩薩於其長夜修菩薩行時發如是願：『若有眾生施我食者，願彼一切得涅槃樂。若有與我洗浴身體禮拜奉迎尊重供養，若有眾生罵辱於我，復有人人讚歎於我，若有眾生鞭打斫刺奪我身命，願彼一切得涅槃樂，乃至覺寤無上菩提。』彼菩薩成就如是心、具足如是業亦復具足如是願，於一切眾生皆起樂想，常能修集無間不斷。以是業報故，得一切法樂善取三昧。彼菩薩得此三昧時，不為眾魔之所動壞，亦不為魔事之所繫縛。當知是菩薩得五種自在。何等為五？一者壽命自在，二者生自在，三者業自在，四者覺觀自在，五者眾具果報自在。彼菩薩摩訶薩若欲過一生證阿耨多羅三藐三菩提者，以彼三昧力故即便能得。若不樂速證無上菩提，能住無量阿僧祇劫度脫眾生。何以故？當知彼菩薩住於大乘，與諸菩薩常為導師，攝受一切諸餘菩薩。是大菩薩厭離諸趣，為眾生故亦復生於一切趣中，究竟一切菩薩所學，為般若波羅蜜之所攝受，具足一切巧方便力，知諸魔業得法究竟。彼諸菩薩承佛威神，於一切法皆得盡知。」

[0387c14] 爾時遍淨諸天即以偈頌讚世尊曰：

「我等一切遍淨天，　　於諸佛法皆盡知，
　頭面歸敬天人師，　　諸根寂靜知寂滅。
　解了諸義智所供，　　已度生死牟尼尊，
　我今讚歎大導師，　　能善導他非他導。
　諸法性相非究竟，　　亦復無有依住處，
　如來善知妄想事，　　猶如幻師知幻術。
　智人解了語言音，　　喻若深谷諸響聲，
　世尊如是善知見，　　一切世間天人等。
　無有眾生及以命，　　亦復無人無壽者，
　大智觀察一切想，　　了達眾想悉歸空。
　二足世尊慈無等，　　恒常行慈不暫捨，
　一切世間諸天人，　　不能測知如來智。
　導師演說緣眾生，　　所謂慈心是善修，
　了知一切諸眾生，　　無有眾生及命者。
　我等於此無垢濁，　　其心清淨離疑惑，
　是故於佛勝智慧，　　應受供者令供養。
　於其十方世界中，　　求苦畢竟不可得，
　如來無上天中天，　　說於眾生起慈心。
　斯即是其世尊教，　　我今得解亦如佛，
　是故我於世間解，　　今得供養應供者。
　既無眾生亦無苦，　　是故無有可救度，
　已得遣除心憂悶，　　便獲欣喜大踊悅。
　如是佛教不思議，　　我等已得如實知，
　是故我今供養佛，　　願得如來無上智。
　佛於諸趣不見苦，　　涅槃亦復不可得，
　增上棄捨於生死，　　以此饒益諸世間。
　無苦無趣無眾生，　　亦無涅槃而可依，
　如是得知佛法已，　　是故我等今供養。
　佛具慈悲及喜捨，　　轉為世間常演說，
　而復不見有眾生，　　得住於四無量心。
　不見有其放逸者，　　亦復不見不放逸，
　如是知佛教法已，　　我今供養大導師。
　於身離身無上士，　　觀身畢竟不可得，
　雖然亦非不有說，　　而說有念失念者。
　善逝常說修學念，　　所謂觀身正念處，
　我等如是知佛法，　　今得供養救度者。
　世尊觀受不可得，　　以受無有體性故，
　亦復觀察於受者，　　畢竟無其真實性。
　又復觀彼修念者，　　究竟亦復不可得，
　我等如是知佛性，　　今得供養天人師。
　觀心及以心數法，　　畢竟無體不可得，
　亦復不見有修念，　　及以正住念處者。
　佛說念與心和合，　　樂求解脫應修學，
　我等如是知佛教，　　今得供養正遍知。
　如來不見有諸法，　　亦復不見修法者，
　大聖所說修習念，　　彼念亦復性自空。
　復說念與法和合，　　欲求解脫應當修，
　我等如是知佛法，　　今得供養一切智。
　念處一尚不可得，　　何況而復有三四，
　所謂於彼念住處，　　彼諸念處皆悉無。
　是故真求不可得，　　畢竟無受苦樂者，
　我等如是知聖教，　　今得供養佛世尊。
　牟尼所說四正勤，　　若有比丘專修習，
　斯即能為解脫路，　　當得出於生死海。
　而無解脫無縛者，　　無佛無教及菩提，
　然復不壞假名用，　　是故我今供大聖。
　佛說四種如意足，　　勝妙安隱解脫道，
　寂靜諸根眾生輩，　　修行此道得涅槃。
　如意及足修行者，　　真實觀察不可得，
　而非斷絕示有作，　　智慧境界不可見。
　如是世尊教法中，　　我等於此皆悉知，
　其心清淨無垢穢，　　皆得遠離諸疑惑。
　以斯即為上供養，　　供養堪受勝供者，
　是故妙智無倫匹，　　我今悉得修供養。
　世間解者說五根，　　出世能趣解脫道，
　慎莫放逸常勤修，　　是為趣向涅槃路。
　無根及以修根者，　　亦無解脫及脫者，
　我等於此悉無疑，　　是故今得供養佛。
　導師所說五種力，　　非邪能趣涅槃城，
　此能盡滅煩惱縛，　　令諸縛者得解脫。
　彼諸力體性自空，　　煩惱及佛皆亦無，
　我等於此無疑慮，　　是故今得供如來。
　大仙所說七種善，　　菩提分法最勝道，
　能解一切眾生縛，　　趣向涅槃大正路。
　無有繫縛及解脫，　　亦無受縛得脫者，
　我等於斯無疑惑，　　是故今得供養佛。
　世尊說此八正路，　　顯示一切諸群生，
　是諸煩惱苦之本，　　修學聖道能斷除。
　斯等二法離對治，　　所謂聖路及煩惱，
　諸天於此悉無疑，　　故今供養應供者。
　修奢摩他及舍那，　　斯道能盡諸苦邊，
　令受諸苦習氣垢，　　世尊曠劫已蕩除。
　奢摩他及舍那果，　　是等一切皆悉空，
　天眾於此離疑網，　　是故我等今供養。
　佛說不淨治貪欲，　　慈心對治於瞋恚，
　毘婆舍那癡對治，　　如來顯示諸眾生。
　斯皆無作無暫停，　　是故無垢亦無淨，
　我等於是悉無疑，　　常樂供養大導師。
　如來所說十不善，　　斯等名之為業道，
　殺生偷盜及邪淫，　　妄語兩舌與惡口，
　綺語貪欲及瞋恚，　　最後第十名邪見，
　佛說此等為不善，　　是諸眾生惡業道。
　既無眾生亦無害，　　自餘九業亦如是，
　無有對治諸善惡，　　以彼自性空寂故。
　然復非無十力教，　　以其不壞法體性，
　我於佛慧亦不疑，　　是故今供無上智。
　若有修此如來法，　　是人即為真佛子，
　彼人處處皆受樂，　　恒常遠離諸苦惱。
　如是善逝勝智慧，　　安隱引導諸群生，
　我等於此離疑心，　　今悉供養應供者。」

[0388c29] 爾時遍淨諸天偈讚佛已，咸皆默然却住一面。爾時世尊見彼天眾默然而住，及知彼天深信心已而現微笑。爾時慧命馬勝以偈問曰：

「今佛世尊最勝智，　　為利世間現微笑，
　十力世雄超一切，　　而能化伏諸大眾。
　善解諸法大導師，　　所現微笑非無因，
　心無所乏世間解，　　唯願解說微笑義。
　此諸大眾皆一心，　　無其亂想住正念，
　喜心瞻仰功德山，　　唯樂聽聞恭敬住。
　於佛自在大論師，　　若得聞說必欣喜，
　善解諸法決定智，　　當得作佛導群生。
　若人於佛生淨信，　　必成大智世間最，
　測知微妙甘露句，　　是人能觀於十方。
　誰於未來世劫中，　　當得作佛愍世間？
　微妙言辭大導師，　　唯願說彼令眾喜。
　若於聖雄沙門所，　　生其敬信尊重心，
　亦住正法生信慧，　　一切諸魔不能動。
　若能生信得決定，　　即是佛子從心生，
　唯願世尊演說彼，　　以是大眾得除疑。
　若有於其眾生所，　　慈心普覆遍世間，
　智慧堅固當成佛，　　便得安住一切智。
　百福莊嚴無上士，　　唯願開演除疑網，
　誰欲受持世尊法，　　如來為其現微笑？
　願得聞佛善巧說，　　具八功德微妙音，
　先自得趣於善道，　　後能引導諸群生。
　如是善逝微妙法，　　佛子得住於彼中，
　世尊佛種不斷絕，　　必得久住於世間。」

[0389a28] 爾時世尊即以偈答慧命馬勝言：

「馬勝汝今問笑光，　　我為利益諸世間，
　汝獲福德稱其心，　　斯福無量不可盡。
　妙士乃能應時問，　　以是大利諸眾生，
　汝及一切大眾等，　　欣喜一心聽我說。
　斯等遍淨諸天眾，　　於我法中悉無疑，
　一切欣喜淨信心，　　以偈讚頌我功德。
　此天曾於過去世，　　供養千億那由佛，
　亦於彼佛問斯義，　　一切法中得無疑。
　由彼往昔因緣故，　　今以偈頌讚歎我，
　亦復淨心當讚歎，　　賢劫一切諸如來。
　當於優波羅劫中，　　成佛大力那羅延，
　教化不思那由眾，　　引導入於涅槃城。
　彼諸大仙成佛時，　　所得名稱甚微妙，
　我今為汝說彼佛，　　一心寂靜善諦聽。
　同其劫中悉作佛，　　號曰法幢等正覺，
　咸皆救度不思議，　　那由他眾入涅槃。
　彼諸如來滅度已，　　焚身廣布諸舍利，
　以此舍利皆起塔，　　遍滿佛剎如散花。
　爾時一切佛舍利，　　各各皆悉廣流布，
　彼佛一一涅槃後，　　咸皆饒益於世間。
　不思那由眾生輩，　　供養彼佛舍利已，
　當得甘露妙涅槃，　　三世諸佛之所讚。
　若有稱彼諸佛名，　　所獲微妙勝善根，
　當得成就有學道，　　值佛轉獲殊勝果。
　猶如無量難思眾，　　皆於我所種善根，
　欣喜信樂清淨心，　　當得值遇彌勒佛。
　如是彼佛聲聞眾，　　從佛復至諸佛所，
　常得值佛入眾會，　　皆由供養彼舍利。」
　得聞如斯佛語已，　　一切大眾生希有，
　勝妙功德有威神，　　遍淨諸天清信士，
　及諸大眾普欣喜，　　悉皆流注向菩提，
　得知如來大勢力，　　咸各頂禮世尊足。

大寶積經卷第六十八

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA