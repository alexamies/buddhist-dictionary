普達王經

失譯人今附西晉錄

[0794c06] 聞如是：

[0794c06] 一時，眾祐遊於聞物國祇氏之樹給孤獨聚，與千二百五十比丘俱。

[0794c07] 時有夫延國王，號名普達，典領諸國，四方貢獻。王身奉佛尊法，未甞偏抂，常有慈心，愍傷愚民不知三尊，每當齋戒，輒登高觀燒香，還頭面著地，稽首為禮。國中臣民怪王如此，自共議言：「王處萬民之尊，遠近敬伏，發言人從，有何請欲，毀辱威儀，頭面著地？」群臣數數共議，欲諫不敢。

[0794c14] 王勅臣下，使嚴當行，王即與吏民數千人，始出宮未遠，忽見一道人，王便下車却蓋，住其群從，頭面著地，為道人作禮，尋從而還，施設飯食，遂不成行。群臣於是乃諫言：「大王至尊！何宜於道路為此乞匃道人，頭面著地？天下尊貴唯有頭面，加為國主，不與他同。」

[0794c20] 王便勅臣下，令求死人頭及牛、馬、猪、羊頭。臣下即遍行求索，歷日乃得，還白王言：「前被教求死人頭及六畜頭，今悉已得。」

[0794c23] 王言：「於市賣之。」臣下即使人賣之，牛、馬、猪、羊頭皆已售，但當有人頭未售。

[0794c24] 王言：「賤貴賣之，趣使其售，如其不售，便以匃人。」如是歷日，賣既不售，匃人又無取者，頭皆膖脹臭處不可近。王便大怒，語臣下言：「卿曹前諫言：『人頭最貴，不可毀辱頭面著地禮道人。』今使賣六畜頭皆售，人頭何故匃人無取者？」

[0795a01] 王即勅臣下，嚴駕當出，到城外曠澤中有所問，群臣人民莫不振悚，未知王趣。王即導從出到城外，告群臣言：「卿寧識吾先君時，有小兒常執持蓋者不？」

[0795a04] 臣下對曰：「實識有之。」

[0795a05] 王言：「今此兒何所在？」對曰：「亡已久遠，乃歷十七年。」

[0795a06] 王言：「此兒為人善惡何如？」

[0795a07] 對言：「臣等常覩，其承事先王，齋戒恭肅，誠信自守，非法不言。」

[0795a08] 王告諸臣：「今若見此兒在時所著衣服，寧識之不？」諸臣對曰：「雖自久遠，臣故識之。」

[0795a10] 王顧使邊從，急還內藏，覓取前亡兒衣來，須臾衣至。王曰：「此寧是不？」臣下對曰：「實是其衣。」

[0795a12] 王曰：「今儻見兒身，為識之不？」臣下皆默然，良久對曰：「臣自懼蔽闇，卒覩不別。」

[0795a14] 王始欲說其本變，前所見道人來到，王大歡喜，起頭面著地，為道人作禮，臣下莫不歡喜。道人就座，王叉手白言：「吾前卒於道路見道人，旋從而還，並為臣民所見譏怪，諫言：『人頭面最為尊貴，加為國君萬姓之主，四方歸向。何所請欲，為乞匃道人，頭面作禮？』吾時勅令，六畜頭及與人頭，俱於市賣之，六畜頭皆售，有人頭無買者，匃人又不取，而是曹所珍貴，今故嚴出亦欲示其本末，有幸之，願道人屈威，願為此國臣民，開導愚癡，令知真法，導現橋梁。」

[0795a24] 道人即為臣下說王本變：「欲知王者，本是先王時執蓋小兒，常隨先王齋戒一日，奉行正法，清淨守意，不犯諸惡。其後過世，魂神還生，為王作子，今致尊貴，皆由宿行齋戒所致。」

[0795a28] 臣下大小，莫不僉然曰：「吾等幸遇得覩道人，願遂哀愍愚朦，乞為弟子。」

[0795b01] 道人告諸臣民：「吾有大師，當從受問。」

[0795b02] 諸臣報言：「願聞大師何所施行？皆盡年命，儻一親奉，受其法言。」

[0795b03] 道人告言：「我師號曰佛，身能飛行，頂有圓光，分身散體，變化萬端，奇相三十二，姿好八十章，典領天地萬有二千，獨步三界莫與齊倫，門徒清潔號為沙門，其所教授度脫不唐。」

[0795b08] 臣下即啟道人：「佛寧可得見不？」

[0795b08] 道人報言：「甚善！當往啟尊。」

[0795b09] 臣下問道人言：「佛今所在，去是幾何？」

[0795b10] 道人報言：「乃六千餘里。」語言須臾頃，道人便飛到舍衛國，具以啟佛：「彼國人民甚可愍傷，今皆誠心願欲見佛。唯垂大慈，開示真道。」

[0795b13] 佛則默然，呼告阿難：「勅諸比丘，明日當到夫延國。」

[0795b14] 阿難宣佛教，還白佛言：「明日行儀式云何？」

[0795b15] 佛言：「臨至當現威神到。」

[0795b15] 時，佛即與諸比丘俱，未到數十里，王及群臣皆隨道人，持華香出城迎佛，覩佛威靈，喜懼交并，五體投地，稽首為禮迎佛上殿就座。

[0795b19] 王前長跪叉手，白佛言：「勞屈世尊并及眾僧，遠來到此。」

[0795b20] 王及臣下恐懼不辦，佛知其意，即語阿難：「爾告王，莫憂不辦，佛所至到，豈有所乏？」

[0795b22] 王盡心供設，手自斟酌，飯食已行澡水。呪願畢訖，佛笑口中五色光出，阿難正衣服，為佛作禮，白佛言：「佛不妄笑，將有所說。」

[0795b25] 佛言：「欲知普達王及道人本末不？」

[0795b25] 阿難言：「願聞其事。」

[0795b26] 佛言：「乃昔摩訶文佛時，王為大姓家子，其父供養三尊，父命子傳香。時有一侍使，意中輕之，不與其香，罪福響應故獲其殃，雖暫為驅使，奉法不忘，今得為王，典領人民，當知是趣其所施設，慎勿不平。道人本是侍使，時不得香，雖不得香，其意無恨，即誓言：『若我得道，當度此人。』福願果合，今來度王并及人民。」

[0795c04] 王聞佛說其本末意解，即得須陀洹，國中人民聞經，皆受五戒十善，以為常法。

[0795c06] 是時，四輩弟子聞經歡喜，前為佛作禮而去。

普達王經

【經文資訊】大正藏第 14 冊 No. 0522 普達王經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA