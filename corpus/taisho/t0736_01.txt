佛說四自侵經


西晉三藏竺法護譯

[0538a06]  佛言：「夙夜不學，老不止婬，得財不施，不受佛  言，是四出心，還自侵身。往古豪富，傲尊自
恣，國王、帝主、世俗愚人，但知晝夜過疾，不覺  命盡，常欲瞋怒，強佷自用，婬憍貪富，今為  所在？不好經道，惡聞自侵，走心恣意，放逸無
禁，當爾之時，不覺飢渴，不能自惟九孔瘡  痍，臭處不淨，行止臥覺，百端諸事，種苦惱  根，慢於大法，不曉愛身。老病來時，姿顏則
變，五樂之欲，不可常得。病著床時，擾動不  安，死命忽至，身當敗壞，安得久乎？死生不  絕，惡道不休，己身壽命，亦與死生苦惱憂患，  皆由己矣。

[0538a17]  「以是觀之，何者是人？婬色戲樂，歌  舞倡伎，幾何間耶？若如呼吸。慧之明之，改其  志分，守身貞潔，世間所有一歸空無。假使歌
戲，人不歡樂，不以為快，歌者便恥。眾人迷  惑，常樂伎樂，疾病憂至，爾乃愁慼。安隱之  時，多事萬端，不為身計，已招萬罪，殃禍響
應，不能分別。所因致身，身若畫瓶，內滿不  淨，臭處膿血，猶如革囊，裹於不淨，不知內外  身當歸盡。常以彩色，脂粉莊嚴，自謂端正，顏
貌無雙，不察九孔瘡病流出，斯人之等，羅  網所纏，莫能觀身。

[0538a27]  「譬如幻化，慌惚不現，唯  有道士覩世俗人迷惑如此，常自計身，諦觀  一切擾擾紜紜，但諍咽喉不急之事，禍從
口出，千殃萬罪，還自纏繞。或相害傷，忿怒  成仇，皆由貪起，競諍利欲。群迷雷同，不識道  義之真、俗偽之惑，老死忽至，不得自由。仁賢
知者，若能曉了，財物非常，忽若風雨暴至，如  電如夢幻化野馬，無常對至，人所不喜，終始  連鎖，縛著相隨，不離五陰、六衰之獄。

[0538b06]  「不孝師  父，疏遠道慧，貪身骨肉，婬態不休，耳、目、鼻、口、  身、心六事，但種災患，多於天下草木之栽；恩
愛之心，既廣且長，喻於江海。從生至老，經  事萬端，雖有顏貌端正姝好，當以庠序觀察  非常、苦空、非身。而反迷惑，自見邪利，沈溺五
音，匿能在內，不能攝心，遊逸四方，造俗方  便，不在時節漏剋之念，不在行步吉祥之  間。願一伏心，盡力削除眾厄之患，莫若嬰兒  不別好醜，屎尿不淨矣！

[0538b15]  「勤修精進，棄惡無處  則可離惱，生老病死朽敗之患。自惟念之，  從三十三無思想天，都在三處，終始之難。發
心學道，識道不諦，貪身散意，還墮六情；當諦  思計，生死正心無復往來，終始乃斷。人著色  味，諸情不絕，反畏禁戒；眾疑不除，吸吸計
常，覩目前事。以是之故，五道不止，則復獲  身。除刈六情，  揃  去五陰，修行則安。見可貪  者，則自省己。不受六入，則無憂懼，已無所
懼，則入道場，得向慧門。學者猶豫心不專恒，  或進或退，故使迷惑，往來不絕。

[0538b25]  「假喻言之，曾  為怨家，後更和解，至重相親，前作士夫，後更  驚怯，意以向道，中復違失，還墮六入，此之謂
也。還墮五道生死之惱，飲苦食毒，更相吞沒，  不避親戚，不別宗門，不自覺知。巍巍佛聖，目  覩之耳，痛其失道，故垂四等慈悲喜護，愍傷
萬姓，萠類之兆，未見群類，苟懷一分志不  轉易。

[0538c03]  「假使有人，至心欲度，當諦思計，一心行  道，勿言我家宗親，恩愛之戀，當知無常，假借  是身，合會相偶，皆當別離。長有憂患，寄生
相因，萬物歸空，皆非我所。曉知無者，則度天  下十方人民。諸為業道者，不疑惠施，不懷忿  怒，捨貪愛心，因緣皆斷，道人觀察可否之事，
內自省身。譬如夢幻，喻如軍征，百萬之眾，恃  怙名將，以却怨敵。道人伏心制意，修法奉道，  順行戒禁，身意清白，布恩施德，除棄忿怒、憍
奢、諍訟，專精行道，無得為礙，志在軌迹。若將  帥眾也，先自正心，爾乃身行，身心俱正，則無  所失。已無所失，則無群侶，得道絕去，雄猛無  雙，乃知道尊。

[0538c15]  「猶如世人所行不同，有事天神、  地水火風、日月、山川、諸鬼神者，永無所益，故  在周旋生死之裏，不得脫出羅網牢獄，但願
長壽安樂自恣，獲百千歲，何足言乎！會當歸  死。行道一日，勝壽百年，不計無常，而反貪  愛，言有父母、兄弟妻子、中外親族，疾病忽至
困劣著床，曉語親屬，分取吾痛，皆言不能，疾  者乃覺也。

[0538c22]  「五種親戚，謂當益已，常坐汝等  勤勞治生，隨時給足，使身墮貪，自縛、自侵。  憂念九族，妨廢善行，壞亂道心，老病死來，
善惡苦樂，獨自當之，無有代者。未得道者，皆  有此念，不能施與，守道為德。能施與者，今世  後世，長得安隱。為生死糧，世世豪富，得致車
乘、象馬、舍宅、金銀財寶不可稱數，父母、兄弟、  妻子、知識皆蒙得安。有布施者，邊人助喜，得  福無量，況其施主！手自斟酌，後世所生，福隨
身報，若影隨形、響之應聲。

[0539a02]  「無陰蓋者，謂之泥  洹。其泥洹者，亦無五陰，日月星辰，風寒明  暝，不虛不實，無有歲年。除老病死，響之無
聞，不復陰身，以與道合。斯為長壽，常得安  隱，久存無極，快樂難量，非俗所明也。慧人了  是，分別說之，則可得佛真人之道。愚不行
道，但為身計，慕老病死。危害之業若干苦痛，  如種五穀，還自食之，善惡如是，各自受之。本  已種惱，不當畏之而復恐懼畏老病死。四大
之身，不免此難，水火、盜賊、怨家、債主、縣官、萬  端同復畏之，不覺是苦。本由此生，反求嗜欲，  人生在世，作是憂事，此非天與，非道使然，
從本所行，自然獲之。

[0539a14]  「夫人學道，求度世者，極  易不難亦不勞役，常自勤意精進求之，信受  聖教，雄猛伏意，而得明慧，寶英之報。譬如
師子威，眾獸靡不降伏；譬如世人不能了知  苦之為苦，猶猪處溷不知臭之為臭。又如飛  蛾入于燈火，顓愚之人從心所好，苟見邪
婬，投身愛獄，貪於生死，不知為生死之所惱，  自謂無憂高勝無上。虛天邪步廣視裂目，  不知天地日月之表，而可進退求生之術，但
欲紜紜，競稱尊貴，貪慕榮名，憍豪自恣，欲  令眾人為己歸伏，威加天地，令人畏之，望於  敬事，自以畢足於當世也。

[0539a25]  「佛見天下萬端之  事，皆處不肖，當法道化，類習先聖所棄污  辱之行，世人可傷，怔忪求利，欲益多有，貪
求快富，滋著五欲，宛轉俗道，不假自出；如  牢獄囚開鎖五木，安能自濟解脫？苦哉如  是之屬，志在生死。譬如車輪，無窮無竟。斷絕
是行，却除眾欲；若開獄戶，鳥脫羅網。夫學道  者，坐戀親戚妻子之屬，是以自迷，不至泥洹。」

[0539b04]  諸來  會  者，聞說如是，皆更一心離俗，遠著精  進，作禮而去。

佛說四自侵經

* * *

【經文資訊】大正藏第 17 冊 No. 0736 佛說四自侵經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
