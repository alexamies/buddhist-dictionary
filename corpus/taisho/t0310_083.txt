大寶積經卷第八十三

大唐三藏菩提流志奉　詔譯

無盡伏藏會第二十之一

[0480c06] 如是我聞：

[0480c06] 一時佛在王舍城耆闍崛山，與大比丘眾一千人俱，皆悉成就殊勝功德能師子吼。菩薩摩訶薩五百人，一切皆得陀羅尼門辯才無礙，證無生忍住不退轉，具諸三昧遊戲神通，善知眾生心行所趣，其名曰：日幢菩薩、月幢菩薩、普光菩薩、月王菩薩、照高峯菩薩、毘盧遮那菩薩、師子慧菩薩、功德寶光菩薩、一切義成菩薩、成就宿緣菩薩、成就願行菩薩、空慧菩薩、等心菩薩、喜愛菩薩、樂眾菩薩、戰勝菩薩、慧行菩薩、電得菩薩、勝辯菩薩、師子吼菩薩、妙言音菩薩、能警覺菩薩、巧轉行菩薩、寂滅行菩薩，如是等菩薩摩訶薩而為上首。復有釋提桓因、四大天王、娑婆世界主梵天王，及大威德諸天龍、夜叉、乾闥婆、阿修羅、迦樓羅、緊那羅、摩睺羅伽，如是等無量諸大眾俱。

[0480c21] 爾時電得菩薩見諸大眾寂然清淨，諸大龍象皆悉已集，即從座起，偏袒右肩右膝著地，合掌向佛白言：「世尊！我有少疑今欲諮問，唯願如來見垂聽許。」

[0480c25] 爾時世尊告電得菩薩言：「如來、應、正等覺恣汝所問，當為汝說。」

[0480c26] 電得菩薩白佛言：「世尊！菩薩摩訶薩成就何法，能滿眾生一切所欲，不為諸過之所染著，隨其根性方便引導，令彼眾生身壞命終不墮惡趣，決定當得證於平等，處世無染猶如蓮花，不動法界遊諸佛剎，常不離佛不見色身，住三解脫不入正位，隨眾生欲嚴淨佛土，於剎那頃速能成就阿耨多羅三藐三菩提？」

[0481a04] 爾時電得菩薩摩訶薩即於佛前以偈問曰：

「無上人中尊，　　無邊知見者，
　安住於共法，　　利益諸世間。
　等心視眾生，　　為世所依怙，
　示諸邪正道，　　令畢竟安樂。
　積集勝功德，　　猶如眾寶聚，
　世間智慧日，　　三界應供尊。
　願說最上乘，　　成就菩薩道，
　面相如滿月，　　具足奢摩他。
　開示寂靜法，　　能滅諸煩惱，
　願說菩薩行，　　饒益諸眾生。
　佛剎并壽命，　　色身與眷屬，
　三業及諸法，　　一切皆清淨。
　唯願如來說，　　清淨菩薩行，
　云何降伏魔？　　云何而說法？
　云何不忘失，　　唯願為宣說，
　云何勇進者，　　遍入於生死，
　安住一相中，　　於法常無動？
　云何諸佛所，　　親近而供養，
　常觀佛色身，　　畢竟離諸相？
　雖證三解脫，　　如鳥飛空界，
　未具諸功德，　　終不入涅槃？
　知諸根性欲，　　隨順無所畏，
　亦不生染著，　　成熟彼眾生？
　先施世間樂，　　後令發淨心，
　具足殊勝智，　　證無上菩提？
　如是深妙義，　　唯願如來說。」

[0481b03] 爾時世尊告電得菩薩摩訶薩言：「善哉善哉！善男子！乃能問佛如是之義，利益安樂無量眾生，攝受現在世間天人，及未來世諸菩薩等。是故電得！應當諦聽善思念之，當為汝說。」

[0481b07] 電得菩薩言：「唯然世尊！願樂欲聞。」

[0481b07] 佛告電得：「菩薩摩訶薩有五種伏藏，大伏藏、無盡伏藏、遍無盡伏藏、無邊伏藏，菩薩具足如是伏藏，永離貧窮，即能成就如上所說殊勝功德，以少功力速疾當得阿耨多羅三藐三菩提。云何為五？所謂貪行伏藏、瞋行伏藏、癡行伏藏、等分行伏藏、諸法伏藏。電得！云何名為菩薩摩訶薩貪行伏藏？謂諸眾生貪行相應顛倒繫縛，隨行諸相種種分別，於色聲香味觸法等諸境界中，執著堅固耽樂昏迷。菩薩於彼諸眾生等種種心行應如實知，彼諸眾生何所樂欲？於何境界染習增強？具足成就何等信解？往昔曾種何等善根？於何乘中當得發趣？所有善根久如成熟？菩薩為斷諸眾生等一切欲故，令彼善心常相續故，審諦觀察而為療治。電得當知，眾生根行差別難識，一切聲聞辟支佛所不能知，何況凡夫及諸外道。是故電得！或有眾生雖著諸欲，亦能成熟阿耨多羅三藐三菩提。或有眾生纔觸欲境，或以染心發於語言，便得成熟無上明脫。或有眾生覩諸妙色心生欲染，彼色變壞即便覺知，欲惱便息深念無常，則能成熟無上明脫。或有眾生雖見女人不生貪著，於後思念方起染心，想彼形容而生愛戀。或有眾生於其夢中見可意色，心生貪著繫念追求。或有眾生聞女人聲便生貪愛，有時暫見離貪染心，便得成熟無上明脫。是故電得！菩薩於是種種貪病及以貪藥善巧了知，而於法界無有二相，於此迷惑法界眾生起大悲心。電得！若貪瞋癡、若法界智，無有少法而可得者。菩薩作是念言：『如我所見，是諸眾生於此無相自性空寂假名安立和合法中，起於貪欲瞋恚愚癡。我當於此如實觀察，為彼迷惑貪欲眾生，住於大悲成滿昔願，不動法界以無功用智而成熟之。』若有丈夫於彼女人妄生淨想起重貪染，菩薩即便示現女身，端正殊妙色相具足，珍寶瓔珞種種莊嚴，猶如天女昔所未見，隨彼眾生令其愛著。極貪戀已量彼堪任，方便拔其貪欲毒箭。以自在力還變女身，現其人前而為說法，令彼眾生通達法界，便沒不現。若有女人於彼丈夫心生愛染，菩薩便為現丈夫身，乃至拔其貪欲毒箭，而為說法令入法界，便沒不現。電得！是諸貪行二萬一千，及彼諸行八萬四千，菩薩無功用智出生無量億千法門，開曉眾生悉令解脫，而亦不念我為眾生如是說法，亦無眾生得解脫者。電得！譬如無熱龍王以業力故於其宮內出四大河，為諸眾生水陸住者，夏時熱惱而作清涼，潤澤花果滋實五穀，令諸眾生安隱快樂。而彼龍王不作是念：『我今令此河水流出，已出、當出。』然於四河常自汎滿為眾生用。菩薩亦復如是成就昔願，以無功用智說四聖諦，滅除一切生死熱惱，普施人天聖解脫樂。而是菩薩亦不念言：『我今說法，已說、當說。』任運住於大悲之心，觀察眾生隨應說法。

[0482a05] 「復次電得！譬如帝釋有十二那由他諸天女等，以彼帝釋自在力故現其多身，令諸天女於彼欲樂皆得滿足，各自念言：『我今獨與帝釋歡娛。』而是帝釋實無所染。菩薩亦復如是，於諸眾生應可度者，隨其意樂而成熟之，然是菩薩亦無染著。復次電得！譬如日輪出山峯時，光明普遍照閻浮提，所照之處青黃赤白種種形色皆悉顯現，而彼日輪一色一光無差別相。菩薩亦復如是，智慧日輪照於法界，出彼眾生執著山峯，所緣一相隨其意樂而為說法，然於法界無有二相。電得！是名菩薩摩訶薩貪行伏藏。菩薩證得此伏藏已，或於一劫或過一劫，隨諸眾生種種意樂現無量身，以種種言詞而為說法，然於法界亦無二相。復次電得！譬如真金，由工巧力隨意所作種種瓔珞莊嚴之具，其相各異而彼金性無有差別。菩薩亦復如是，善觀法界，隨諸眾生種種意樂現無量身，以種種言詞而為說法，然於法界亦無二相，是為常入法界一相。菩薩獲得如是伏藏，能為眾生種種說法。彼聞法已，具足富有無盡聖財，生死貧窮悉皆永斷。

[0482a27] 「復次電得！云何名為菩薩摩訶薩瞋行伏藏？謂諸眾生憍慢相應，計我我所住自他相，從久遠來不修慈忍，瞋恚熱惱自壞其心，於佛法僧不生憶念，瞋毒所覆迷惑於法。菩薩於彼多瞋眾生終不起於損害傷惱，唯作是念：『奇哉眾生愚癡迷惑，乃於諸法本性寂靜無垢濁無和合無違諍遠離法中，顛倒相應妄生瞋恨。』如是念已，住大悲心常自懇惻，設有支解其身分者，為欲調伏瞋行眾生，安住忍辱。若彼無量瞋行眾生，互相違背心懷恚恨，是業成已當墮毒蛇惡趣之中。住忍菩薩以慈念力化此眾生，能令不受惡趣之報，決定當得證於平等。是名菩薩善巧方便，滅除眾生瞋恚之行。

[0482b12] 「復次電得！菩薩若見瞋惱眾生，作是念言：『一切諸法本性清淨，此諸眾生隨相而行妄生分別，於此平等無違法中而起瞋心。彼諸眾生於法界性不能了知。若此眾生見法性者，終不於他而生忿害，以不了知法界本性是故生瞋。』菩薩於彼多瞋眾生，倍增慈愍住於大悲，成滿昔願，以無功用智為壞眾生瞋恚行故，開示演說種種法門，而亦不念我為眾生除瞋說法。何以故？菩薩善觀法界相故。是為菩薩安住法界無差別相滅煩惱行。電得！譬如不除黑闇得現光明，亦非無能除黑闇者。如是黑闇及光明性，皆如虛空無有差別。菩薩亦復如是，依此法界無差別智，善巧說法摧滅種種瞋行眾生，不於法界而作差別。電得！譬如日輪所出光明，隨所照處皆日輪攝。菩薩亦復如是，為欲調伏滅除瞋行，所有言說皆是法輪，不於法界而作差別。如是瞋行二萬一千，及彼諸行八萬四千，菩薩成就無功用智，隨彼眾生種種瞋行而為說法，不作是念：『我為眾生今現說法，已說、當說。』是名菩薩摩訶薩瞋行伏藏。菩薩證得此伏藏已，若於一劫若過一劫，隨諸眾生種種意樂，以種種文字語言方便演說，不能得其瞋行邊際，而是菩薩智慧辯才亦不可盡。是名菩薩善說法界無差別相，獲得如是瞋行伏藏。

[0482c08] 「復次電得！云何名為菩薩摩訶薩癡行伏藏？電得！諸菩薩等如是之行甚為難事，謂諸眾生隨惑行者、惱害他者、無明胎[穀-禾+卵]所纏裹者、如蠶處繭自繫縛者、於法界中無方便者、不善觀察所應行者、著我見者、行邪道者、住鈍行者、難出離者，為如是等迷惑眾生，從初發心起大加行，不生疲苦亦無懈怠。如是思惟：『應以何緣、何等勝解、云何說法，令此眾生入菩薩行而得解脫？』菩薩往昔善觀法界，以無功用智住於大悲，知彼眾生迷法界已，隨力所堪而為說法，悉令調伏。亦不念言：『我今說法，已說、當說。』以彼往昔誓願力故，善觀緣起自然演出百千法門，斷除眾生無明業行令得解脫。電得！譬如良醫善療眾病，先善綜習醫方諸論，纔見病相皆悉了知，呪藥所施無不除愈。菩薩亦復如是，善觀法界以無功用智，為彼積集癡行眾生，隨其根性開示演說百千法門悉令明了。電得！是名菩薩摩訶薩癡行伏藏。菩薩證得此伏藏已，善觀緣起，為如是等癡行眾生，若於一劫若過一劫，隨其性欲以種種文字語言善巧演說，不能得其癡行邊際，而是菩薩智慧辯才亦不可盡。是名菩薩於一切法無差別相善巧宣說，獲得如是癡行伏藏。如是癡行二萬一千，及彼諸行八萬四千，菩薩為斷如是行故，開示演說百千法門。是名菩薩癡行伏藏。

[0483a05] 「復次電得！云何名為菩薩摩訶薩等分行伏藏？譬如四面鏡輪，清徹明淨無諸垢翳，懸於四衢，所對色像皆於中現無有增減。而此明鏡亦不念言：『我能現此種種色像。』然善磨瑩此鏡輪已，一切諸相自然而現。菩薩亦復如是，法界鏡輪善磨瑩已，住無功用三昧，隨諸眾生心行差別，開示演說百千法門，悉令了知皆得解脫，不起法相及眾生相。何以故？菩薩善觀法界相故，於此四行相應眾生如實了知，隨其根性而為說法，而於法界及眾生界，如實觀察無有二相。爾所法界及眾生界，明見無二無差別故。電得！譬如虛空，無有種種差別之相亦無建立。菩薩亦復如是，善觀法界，了一切法入於一相。亦由往昔誓願力故，隨眾生行種種說法，而於法界無有差別。電得！此等分行二萬一千，及彼諸行八萬四千，菩薩觀察悉皆明了。譬如良醫知病授藥，以無功用智種種說法，是名菩薩摩訶薩等分行伏藏。菩薩證得此伏藏已，為諸眾生若一劫若過一劫，隨其志樂以種種言詞善巧宣說，不能得其諸行邊際，菩薩智慧辯才亦不可盡。是名菩薩善說法界無差別相，獲得如是等分行伏藏。

大寶積經卷第八十三

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA