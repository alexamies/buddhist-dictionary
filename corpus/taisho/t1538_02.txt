施設論卷第二
西天譯經三藏朝散大夫試  光祿卿傳梵大師賜紫沙門  臣法護等奉　詔譯

對法大論中因施設門第四

[0517a13]  總說頌曰：

二瑞相出現，　　作護胎無染，  
完具無欲心，　　快樂及不坐。  
鹿皮以承接，　　七步觀四方，  
語言并二龍，　　及阿難往事。  
天花與天藥，　　床座捨莊嚴，  
受草見法衣，　　悲心現神化。

[0517a20]  又問：何因菩薩最初於兜率天宮歿已降母  胎時，一切大地皆悉振動？答：龍威力故。以  諸龍王得聞菩薩大士大威德者，兜率天宮
歿已降神母胎，乃從水中跳躍而出，心生  歡喜適悅慶快，乘空盤旋往返游泳，樂欲  瞻覩菩薩聖相。龍出水故水即大動，以水動
故大地振動。又復菩薩決定當成如來、應供、  正等正覺已，勤為眾生宣說出要離生善法，  是故上鼓於風、中搖於水、下振於地，此是  菩薩先現瑞相。

[0517a29]  又問：何因菩薩最初從兜率  天宮歿已，降母胎時，有大光明普照世界，  所有一切黑暗昏冥悉得明亮，日月威光映
蔽不現。是時所有一切眾生蒙光照已，互得  相見，咸作是言：「奇哉仁者！有異大士生此  界邪？」答：以菩薩大士大威德者，最初從彼兜
率天宮歿已降母胎時，有欲色界諸天子眾，  聞其菩薩大威德者從兜率天降神母胎，諸  天歡喜適悅慶快，乘空盤旋往返游泳，樂
欲瞻覩菩薩聖相。而彼諸天當往返時，有大  光明普照世界，黑暗昏冥悉使明亮，日月威  光映蔽不現。是時所有一切眾生蒙光照已，
互得相見，咸作是言：「奇哉仁者！有異大士生  此界邪？奇哉仁者！有異大士生此界邪？」又  復菩薩決定當成如來應供正等正覺已，出
現廣大勝慧光明普照世間，此是菩薩先現  瑞相。

[0517b17]  又問：何因菩薩最初從兜率天宮歿已降母  胎時，有四天子自四方來，隨方而住，為菩薩  母密作衛護

[0517b19]  答：以彼三十三天子眾，長時安  慰守護善法，咸作是言：「大哉世間無光明  者、無歸向者，如來、應供、正等正覺當出世間
悉為化度。」彼諸天子以利益誓願為勝緣故，  是故來為菩薩聖母密作衛護。

[0517b24]  又問：何因菩薩住母胎中而能不染胎藏  諸垢，無血肉垢、無雜穢垢，乃至餘諸不淨垢  等而悉不染？答：菩薩往昔修因其事廣大，謂
於父母知識及師尊所并餘沙門婆羅門眾  不生惱害，而復愛樂不惱害者，即以清淨事  用所攝，謂持清淨臥具、衣服飲食、塗香粖香，
及妙花鬘床座舍宇、燈明等物，廣行布施；以  清淨法普照眾生。由斯善業同分因故，住母  胎中不染諸垢。

[0517c04]  又問：何因菩薩住母胎中身相完具，母亦復  見清淨圓滿？答菩薩往昔修因其事廣大，謂  於父母知識及師尊所并餘沙門婆羅門眾
不生惱害，而復愛樂不惱害者，即以完具舍  宇衣服飲食受用等物完無缺者，內心清淨  廣行布施。由斯善業同分因故，在母胎中身  相完具。

[0517c11]  又問：何因菩薩在母胎時，而菩薩母不於  男子起彼欲染和合之意？答：菩薩往昔修因  其事廣大，謂自能持清淨梵行，無非法行、離
諸惡香、超越女人染污之法，自能精持諸梵  行已，復教他人如理修持。由斯善業同分因  故，而菩薩母無染欲意。

[0517c17]  又問：何因菩薩在母胎時，其菩薩母奉持五  戒，所謂乃至盡壽不殺、不盜、不染、不妄及  不飲酒。以不飲酒故，離諸放逸。答：菩薩往昔
修因其事廣大，謂自斷殺生離殺生業，復教  他人斷離亦然；自行不盜、不染、不妄及不飲  酒，復教他人斷離亦然。由斯善業同分因故，  而菩薩母奉戒清淨。

[0517c24]  又問：何因菩薩在母胎時，其菩薩母身無疲  倦、心得快樂？答：菩薩大士具大威德、有勝光  明，使菩薩母大種堅牢而無增損。以如是
因故，而菩薩母無倦快樂。

[0517c28]  又問：何因菩薩出母胎時大地振動？答：菩  薩大士具大威德，廣如前說。

[0518a01]  又問：何因菩薩出母胎時，有大光明普照世  界？答：廣如前說。

[0518a03]  又問：何因菩薩出母胎時，其菩薩母不坐不  臥安然而立，有剎帝利上族同時所生？答：菩  薩聖母少病少惱、作諸善業，勝妙果報現前
克成，故不坐臥離諸苦受。

[0518a07]  又問：何因菩薩出母胎時，有四天子自四方  來，以妙鹿皮承接菩薩？答：菩薩長時少病  少惱、作諸善業，勝妙果報現前克成，故使
天來承接菩薩，免致墮地離諸苦受。

[0518a11]  又問：何因菩薩初生即行七步？答：菩薩大士  於長時中，正念出離親近修習，廣多施作，  復善記說。又復菩薩決定當成如來應供正
等正覺已，廣為眾生說七覺支法。

[0518a15]  又問：何因菩薩初生觀察四方？答：菩薩長時  與毘鉢舍那所俱正念親近修習，廣多施作，  復善記說。又復菩薩決定當成如來應供正
等正覺已，觀察四聖諦法，廣為眾生開示演  說，此是菩薩先現瑞相。

[0518a20]  又問：何因菩薩初生即作是言：「今我此身，是  最後有、是邊際生。」答：菩薩在母胎中，常生悲  惱念救眾生。既出胎已，乃作是言：「今我此
身，是最後有、是邊際生。」又復菩薩決定當  成如來應供正等正覺已，廣為眾生說法化  度，此是菩薩先現瑞相。

[0518a26]  又問：何因菩薩初生，於虛空中天降二水  一冷一暖，用沐菩薩無垢之身？答：龍威力故，  以彼天龍於其菩薩深生淨信，故現斯相。

[0518a29]  又問：何因菩薩初生，於聖母前大水涌現，隨  菩薩母所欲受用？答：龍威力故，以彼諸龍於  菩薩母深生淨信，故現斯相。

[0518b03]  又問：何因菩薩初生，空中自然奏天音樂？答：  天威力故，以彼諸天於其菩薩深生淨信。又  復菩薩決定當成如來應供正等正覺已，聲
聞十方，此是菩薩先現瑞相。

[0518b07]  又問：何因菩薩初生，空中自然天雨眾花，所  謂優鉢羅花、鉢納摩花、奔拏利伽花、俱母那  花、曼陀羅花等。又復雨彼眾妙沈水、薰陸、旃
檀香粖，及散天中殊妙之衣？答：天威力故，以  彼諸天於其菩薩深生淨信。又復菩薩決定  當成如來應供正等正覺已，具大福力，一切
衣服飲食床座病緣醫藥并餘受用皆悉豐  足，此是菩薩先現瑞相。

[0518b15]  又問：何因菩薩生後始經七日，其菩薩母  即趣命終？答菩薩大士大威德者降母胎時，  三十三天子眾於其菩薩極大尊重，即以天
勝威光授菩薩母。其後菩薩出母胎已，母不  復有天之威光，但具人中威光色相，眾妙飲  膳隨宜資養，故菩薩母速趣命終。

[0518b21]  如經所說，菩薩能知入胎住胎出胎等事。云  何是為菩薩能知入胎住胎出胎等事？答：菩  薩昔於迦葉如來、應供、正等正覺法中，最初
為菩提故，勤修梵行、正念具足、親近修習、廣  多施作，發大誓願：「願我當成如來、應供、正等  正覺已，所有世間癡暗眾生、無救護者、無歸
向者，廣為化度。」以是因故，我於迦葉如來法  中最初為菩提故，修梵行已，得生兜率陀天。  生彼天已，乃作是念：「我當得成如來、應供、正
等正覺已，正念具足、親近修習、廣多施作。」以  是因故生彼天中，未久之間即得彼天三事  所攝：一、天壽命；二、天色相；三、天名稱。菩薩作
是念時，兜率陀天諸天子眾悉知菩薩決定  當成如來、應供、正等正覺。以是緣故，皆生恭  敬尊重供養，正念具足、親近修習、廣多施作。
乃至菩薩隨彼天子壽量而住，正念具足、親  近修習、廣多施作，菩薩即能了知入母胎事。  又作是念：「我當得成如來、應供、正等正覺已，
正念具足、親近修習、廣多施作。」菩薩即能了  知出母胎事。住胎亦然。

[0518c12]  如經所說，佛告尊者阿難言：「我念往昔，於彼  迦葉如來、應供、正等正覺法中，最初為菩提  故，勤修梵行、正念具足、親近修習、廣多施作，
發大誓願：『願我當成如來、應供、正等正覺已，  所有世間癡暗眾生、無救護者、無歸向者，廣  為化度。』以是因故，我於迦葉如來法中，最初
為菩提故，修梵行已，得生兜率陀天。生彼天  已，乃至得彼天中三事所攝，即作是念：『我當  成正覺已，正念具足、修習施作。』以是因故，作
是念時，彼天子眾悉知菩薩當成正覺，皆生  恭敬尊重供養，正念具足、修習施作。以是緣  故，乃至菩薩隨彼天子壽量而住，修習施作，
菩薩即能了知從兜率天宮歿已入母胎事。  又作是念：『我當成正覺已，正念具足、修習施  作。』菩薩即能了知住母胎事。菩薩又作是念：
『我當成正覺已，正念具足、修習施作。』即能了  知出母胎事。

[0518c29]  「復次阿難！我以正念具足、修習施作故，未久  之間出母胎藏即行七步。

[0519a02]  「阿難當知！此如是等，一一皆是我昔思念，  當成如來、應供、正等正覺已，廣為眾生宣說  七覺支法。此是菩薩先現瑞相。」

施設論卷第二

* * *

【經文資訊】大正藏第 26 冊 No. 1538 施設論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
