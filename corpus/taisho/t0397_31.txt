大方等大集經卷第三十一

北涼天竺三藏曇無讖譯

日密分中護法品第一

[0213b29] 爾時，世尊故在欲色二界中間大寶坊中，與大菩薩其數無量，為諸大眾說虛空目出息入息甘露門已，默然而住。一切大眾亦復如是，各作是念：「如來今日深知我心欲法無厭，必當降注甘露法雨。」作是念已，合掌恭敬樂瞻如來，猶如篤病樂見良醫，處闇之者樂覩光明，如沒水者樂至彼岸，如受苦者樂得歸依，一切大眾亦復如是。

[0213c07] 是時，眾中有一菩薩，名蓮華光功德大梵，已於無量無邊佛所種諸功德善根增長，於阿耨多羅三藐三菩提心不退轉，成就具足法緣之慈，從坐而起合掌恭敬，長跪白佛言：「世尊！一切眾生心所緣處，無有邊際，駿速無形，其性本淨。於諸有中無能障礙，欲得通達知真實故，精勤修集四無量心，因修集故獲得盡智。世尊！若使三界性本淨者，何故修集如是盡智？惟願如來為諸菩薩敷揚散說，令退轉者得不退故，摧滅無量煩惱界故，斷破無邊諸苦聚故。惟願如來垂心憐愍說未曾聞，眾生聞是未曾聞已，度生死海摧折愛樹。何以故？一切煩惱愛為根本。惟願垂哀分別演說愛之過咎，如來能淨眾生六根，重願演說清淨法聚。」

[0213c22] 佛言：「善哉，善哉！善男子！若有能行六波羅蜜，即能自知心所行處，是人終不念聲聞乘，雖復修行無量諸行未得其邊，亦不怖畏退墮聲聞、辟支佛地。若諸菩薩不能修集四無量者，如是菩薩於菩提道則為有退，是名不得清淨六根，是名於法有貪有慳。如是名為行於他行不行自行，是名不能成就七財、不能度脫一切眾生於生死海，是故我說如是行者，即是聲聞、辟支佛行。我初演說四聖諦行，後復續說諸菩薩行。」

[0214a02] 爾時，一切大眾咸作是念：「如來將欲說聲聞乘，不說大乘耶？將非如來不樂如是菩薩眾耶？如來不欲斷三寶種性耶？何故不說大乘妙法，為諸天人得信心故，未發菩提心者為發心故，已發心者得增長故，為諸眾生得信心故。如來若說大乘法者，無量眾生當得發起菩提之心，因得修行不共之法，成就具足法陀羅尼。」

[0214a09] 「善男子！聲聞乘者即是大乘，大乘者即聲聞乘，如是二乘無有差別。」

[0214a11] 爾時，眾中諸住十住諸菩薩等作如是言：「世尊！我等已得無生法忍，我已能行如來十八不共法行，我已解了諸聲聞乘及以大乘，如是眾中無量眾生不能得解小乘大乘。」

[0214a15] 「諸善男子！汝等當修不退禪定。」時諸菩薩即便修入。入已或有身放光明猶一燈炬，如釋梵身光，如日月光，如三日光，如四日光，如八日光，如十日光，如億日光。如是遍照娑婆世界。是光能令無量眾生身心寂靜。在三惡者離諸苦惱，邪見之人遠離惡見，永離貪欲瞋恚癡怖飢渴等患。爾時，此佛世界眾生皆共供養佛法僧寶增長善法。

[0214a23] 爾時此佛世界并及十方恒河沙等無量世界，若空不空及淨不淨，光悉遍照十方佛界，所有菩薩能行聖行菩提道者，於一念頃悉來聚集大寶坊中，頭面禮佛却坐一面。

[0214a27] 爾時，世尊告聲聞眾：「汝等比丘頗見如是善神足不？如是神足能壞一切惡魔境界及諸有處，能護法界，能行一切諸佛境界，分別聲聞辟支佛界，出勝一切所有神通。

[0214b01] 「善男子！一切菩薩所以示現大神通者，為增眾生諸善根故，為不斷絕三寶性故，為未信者得信心故，為已信者得增長故，為令眾生受五樂故，為欲長養大乘法故，為令身得常樂我淨故，以如是等諸因緣故，示諸眾生如是神通。

[0214b07] 「善男子！隨如是等菩薩行處，是中佛法即得增長。若現在未來久住不滅，所有眾生修立塔廟供養眾僧，求無盡身無苦惱身，所作供養皆作生身法身，生身供養者即是塔像，法身供養者書寫讀誦十二部經，如是勝以七寶、香華、伎樂、幡蓋、瓔珞供養。

[0214b12] 「善男子！我於爾時心亦受之。由如是施，如是眾生具足當得三乘果報心不退轉。若諸眾生具造屋室及經行處，我即受用。若樹林華園講堂精舍，及供養我所有弟子飲食臥具病藥房舍，我亦受用。若諸法師高座說法，我於是時亦至心聽。若施法師衣食、臥具、病藥、房舍、園林、服乘、田宅、奴婢，我亦受之，是名法供養。

[0214b19] 「如是之人能淨身心莊嚴身心，亦能莊嚴阿耨多羅三藐三菩提，能得無上微妙快樂。能一切物施、一切人施、一切時施，能一切果受、一切人受、一切時受，是名成就惠施之福，是人終不到三惡道、得不墮法。如意所求不轉三乘，是人常得具足二種，所謂財、法，所求之物隨意即得，常為十方諸佛所念，能壞一切魔之境界。若有信者以其所有奉施法師，若有破戒受如是物，乃至一葉一華一果，如是癡人，以是因緣得大不善報。現在即得四大惡果：一者、惡名遠聞；二者、所親師友悉皆遠離；三者、得大重病苦惡而死，所謂死時不下飲食覩見惡色，以是因緣口不能語臥失糞穢；四者、所有六物及餘財貨不至僧中，或為火燒惡賊所劫，後世復受四種惡報，所謂地獄、餓鬼、畜生，若得人身身無手足。若受餓鬼，無量歲中不見水漿不聞其名；受畜生身常食泥土；若得為人，處在空土無三寶處五滓之世，盲無眼目常遇重病食諸糞穢。捨是身已還墮地獄。何以故？以受法師所得物故。是惡比丘能壞能滅能斷三寶，是故獲得如是惡果。」

[0214c12] 爾時，眾中有一大德比丘名伽耶迦葉，白佛言：「世尊！如是人者可名人不？我今思惟非是人也。何以故？是人深為利養心故受持禁戒，故名非人。」

[0214c15] 佛言：「善哉，善哉！迦葉！寧受地獄等身，終不受取如是等物。善男子！人身難得已得，佛法難遇已遇，禁戒難受已受，而不趣向聖行梵行，是名喪失大利益事。如是惡人，貪食心故受持禁戒非為法心。如是癡人以多聞力，及以國王大臣力故，受如是物，即便當得大惡業果。」

[0214c21] 爾時，頻婆娑羅王白佛言：「世尊！出家之人受如是物得如是果，在家人受，其罪云何？」

[0214c23] 佛言：「大王！汝今不應問如是事。」

[0214c24] 王言：「世尊！我修聖行終不受取如是等物，為未來世諸惡王等問如是事耳。」

[0214c25] 佛言：「大王！我若宣說未來惡王所得果業，有不信者得大罪報，是故我今置之不說。」

[0214c27] 王言：「世尊！惟願如來為未來世剎利、婆羅門、毘舍、首陀有信敬者，奉持佛法守護法師及財物者，具分別說。」

[0215a01] 佛言：「善哉，善哉！大王！若未來世諸惡王等，侵奪法師如是等物，當知是王現世獲得二十種惡：一者、天不衛護；二者、惡名遠聞；三者、親友遠離；四者、怨敵增長；五者、財物損耗；六者、心多散亂；七者、身不具足；八者、不得睡眠；九者、常患飢饉；十者、所服飲食變成惡毒；十一者、民不愛敬；十二者、隣國數侵；十三者、所有眷屬不受其教；十四者、祕密之事謀臣顯露；十五者、所有財物水火侵奪；十六者、常有重病；十七者、湯藥不行；十八者、醫藥不療；十九者、漿水不下；二十者、常念不淨，是名二十。捨是身已尋復當生阿鼻地獄一劫受苦，過是劫已得餓鬼身處大空野，不聞漿水飲食之名，諸根殘缺身不具足，無量歲中受大苦惱；受是果已生大海中受大獸身，無量由旬如大肉團，常為眾生之所唼食受大苦惱。若得人身，生無佛處五滓之世，耳目不具。大王！未來惡王得如是等諸大惡報。」

[0215a19] 王言：「世尊！我今寧受地獄之身，終不受是惡王身也。」

[0215a20] 佛言：「大王！今以是法、法師、財物付囑汝等有信諸王。何以故？夫法師者，即是如來法身之藏。」

[0215a22] 王言：「世尊！若諸剎利、婆羅門、毘舍、首陀有能護持如是法財，其人當得何等功德？」

[0215a24] 佛言：「大王！如是人者，勝於一切聲聞緣覺。大王！譬如有人能斷一切十方眾生所有壽命，奪其眼目截其手足。大王！如是人者所得罪報為多少耶？」頻婆娑羅王默然不答。

[0215a28] 佛言：「大王！何故默然？」

[0215a29] 王言：「世尊！是人所得惡業果報，不可稱量不可計數。世尊！若於一人造此惡業罪尚難計，況一切人！」

[0215b02] 「大王！若佛在世及滅度後，若有惡王、剎利、婆羅門、毘舍、首陀，侵奪法師如是等物，所得罪報分為百分，上所得罪不及其一。」

[0215b05] 頻婆娑羅王言：「世尊！如法治國是王難得。若不放逸則能護法，若放逸者則不能護，世尊！能護法者得何功德？」

[0215b07] 「大王！譬如有人能與如上眾生壽命眼目手足，是人得福寧為多不？」

[0215b09] 「世尊！能與一人命目手足，其福尚多，況爾所人！」

[0215b10] 「大王！若有護法所得功德分為百分，先所得福不及其一。」

[0215b11] 王言：「世尊！若有受取一法師物，是得罪不？若有擁護一法師者，復得福不？」

[0215b13] 「大王！若有受取一法師物至五法師，護一法師及五法師，所得罪福正等無別。

[0215b15] 「大王！若一廟寺、若一村落、若一樹林住五法師。若鳴揵搥集四方僧，客僧集已次第賦給房舍、飲食、臥具、醫藥，無悋惜心。初夜後夜讀誦講論，厭患生死專樂涅槃，不自讚身不訟彼短，少欲知足常樂讚歎，少欲知足勤心精進，志樂寂靜修於念定，憐愍眾生。大王！是名眾僧如法而住。護戒精進持佛密藏，讀誦書寫分別教詔，是名眾僧憐愍眾生利益眾生，能持如來十二部經，亦能奉持寂靜禁戒，具足慚愧賢聖功德。大王！是名眾僧大功德海，為天人師能大利益無量眾生，能斷一切眾生苦惱，能施一切眾生解脫，是五比丘猶名眾僧，何況無量！

[0215b27] 「大王！若無量僧悉破禁戒，但令五人清淨如法。若有施者得福無量，不可稱量不可計數。何以故？以有護持佛法者故，憐愍一切諸眾生故，其心平等無二相故。」

[0215c02] 王言：「世尊！破戒比丘可得處眾受信施不？」

[0215c03] 「大王！如王國內有一罪人未及擯駈，王若給施剎利、婆羅門、毘舍、首陀，是人頗得受樂不耶？」

[0215c05] 「不也。世尊！」

[0215c05] 「大王！破戒比丘亦復如是，雖在眾中受取信施不得安樂。何以故？破禁戒故，不如法故。大王！如是人者，一切十方無量諸佛所不護念，雖名比丘不在僧數。何以故？入魔界故。持禁戒者，即佛弟子；毀禁戒者，即魔弟子。又持戒者，即出世道；破禁戒者，即入世道。我都不聽毀戒之人受人信施如葶藶子。何以故？是人遠離如來法故。」

[0215c13] 王言：「世尊！言破戒者有何等相？可得知不？」

[0215c14] 「大王！有智能知。大王！若有不能恭敬三寶，不生信心無有慚愧，於師和尚耆老長宿同師同學不生恭敬，摧滅聖幢不修梵行，增長慳貪樂在居家，不能清淨口四種業，常修食心遠離法心，樂說世間無益之事，是名比丘初破戒相，未名具足毀禁戒也。若如是等受畜奴婢、象馬、牛羊、駝驢、雞猪，乃至八種不淨之物，是名具足毀禁戒也。如是名為沙門中滓、沙門中曲、沙門中幻、沙門中賊、沙門中醉、沙門中旃陀羅也。如是比丘不應共住不共和合，不應共作九十九羯磨，是名喪失比丘事業墮在貪處。

[0215c25] 「大王！寧與旃陀羅人而共同止，不與如是惡比丘住。何以故？如是比丘燒滅善根，斷三世善慈愍之心，是惡比丘。即是圊廁增生死法，即是人天諸惡種子。何以故？是人欺誑自他人天。如是比丘滅解脫燈能摧法幢，能涸法海破說法者，能誑施主破和合僧。若有惡王若剎利、婆羅門、毘舍、首陀，擁護如是諸惡比丘，是王便當增三惡道，種殖天人諸惡種子。

[0216a04] 「大王！若惡比丘呵罵責數如法住者，敬信諸王應當擯駈，若駈擯者王多得福。若王無信如法比丘不應與彼惡比丘住，如法比丘有智慧者，應先往王所作如是言：『大王！今者能持法不？』王若答言：『大德！我能如法護持佛法。』智者爾時便應默然。若彼大王有貪心者，語比丘言：『大德！是寺廟中多有大眾，我當云何為五比丘駈遣多人？』智者聞已不應復往，便當捨去至寂靜處。」

[0216a13] 王言：「世尊！若有惡王隨順如是惡比丘語，而是大地云何能載是王？從此過於無量恒河沙劫，終不能得復受人身，無量眾生得解脫已，是王猶故未能得斷三惡道業。」

[0216a17] 「大王！若未來世有信諸王，若剎利、婆羅門、毘舍、首陀，能護法師造立塔像，供養眾僧種種所須，治惡比丘，為護法故能捨身命，寧護如法比丘一人，不護無量諸惡比丘，是王捨身生淨佛土常值三寶，不久當得阿耨多羅三藐三菩提。

[0216a22] 「大王！我今不聽一人受畜八不淨物，惟聽大眾得受畜用。大王！若有人能護持法者，當知是人乃是十方諸佛世尊大檀越也，護持大法。

[0216a25] 「大王！僧物難掌，我今惟聽二人掌護：一者、羅漢比丘具八解脫；二者、須陀洹人。大王！除是二人更無有人掌護僧物。」

大方等大集經日密分中四方菩薩集品第二之一

[0216b02] 爾時，世尊為頻婆娑羅王說是法已。東方有國名曰無量，彼中有佛名五功德，常說妙法教化眾生。有一菩薩名曰日密，至心聽法仰瞻虛空，見有無量無邊菩薩從東方來，趣向西方，即白佛言：「世尊！我見東方無量菩薩趣向西方，以何因緣，捨淨妙國趣向穢土？」

[0216b07] 「善男子！西方過此無量無邊恒河沙等諸佛世界，彼有世界名曰娑婆，五滓具足、弊惡眾生充滿其土。釋迦如來於中宣說三乘之法，為欲增長佛正法故，為不斷絕三寶種故，為破魔界竪法幢故，為法久住不滅盡故。彼佛世界有無量佛無量菩薩，宣說寶髻陀羅尼法。既說法已，釋迦如來復說三乘四無礙智四種梵行及四攝法，無量眾生聞是法時心無疲厭，樂甘露故，以彼如來本願力故，四方無量諸佛菩薩悉集其土。佛說法時，諸菩薩眾悉入禪定，既入定已身放光明，如一燈炬至億日光。

[0216b19] 「善男子！若欲護法可從定起詣娑婆世界。善男子！彼佛世界所有眾生，煩惱堅牢繫縛深重，其形醜穢多起憍慢，惡口兩舌遠離實語，其實愚癡現智慧相，多起慳貪現捨離相，多有諂曲現質直相，心多濁亂現清淨相，多有嫉妬現柔軟相，樂離別人現和合相，多起邪見現正見相。彼國眾人隨女人語，以隨語故，斷絕善根增三惡道。

[0216b26] 「善男子！汝今頗能為我作使至彼國不？我欲與欲，令彼如來善說法要。所言欲者，謂真陀羅尼，是陀羅尼成就具足無量功德，能斷欲貪、色無色貪、憍慢、我慢、一切取貪、一切五蓋。一切我見、斷見、戒取見、取見、常見、眾生見、士夫見、作者見、受者見、人見、天見、色見聲見香見味見觸見、四大見、出見生見、滅見住見，是名隨如真忍。是陀羅尼能真實知色，乃至識眼乃至意陰入界諸入，解脫法界無上妙樂。

[0216c06] 「善男子！彼界眾生如生聾生盲生啞貪欲狂醉，是故與欲，隨如真實陀羅尼法一切法藏不可思議諸法之門，能壞一切諸魔伴黨及魔境界。

[0216c09] 「善男子！是陀羅尼亦能調伏一切魔眾，能怖一切諸惡毒龍，能使惡鬼生知足想，能化一切阿修羅眾，能調一切大金翅鳥、怖緊那羅。令諸羅剎、剎利、婆羅門、毘舍、首陀生於敬信，能壞一切貪女身者。令多聞者生愛樂心，習禪之人心得寂靜，善療一切諸惡重病，能除一切國土惡相，所謂惡賊惡鳥惡獸惡風惡雨惡寒惡熱。

[0216c16] 「善男子！若有人能誦如是陀羅尼者，則能得見無量諸佛。

[0216c17] 「善男子！汝持是呪至彼國土，向彼四眾具足宣說。」

[0216c19] 爾時，世尊即說是陀羅尼：

[0216c20] 「婆移婆蛇波利婆呤(一)　婆醯婆訶波利婆呤(二)　卑利癡比卑利癡波利婆呤(三)　阿脾阿婆波利婆呤(四)　汦祇汦闍波利婆呤(五)　摩呤摩羅波利婆呤(六)　呿岐却伽波利婆呤(七)　阿路翅阿路迦波利婆呤(八)　哆咩哆(九)　摩波利婆呤(十)　思呤思羅波利婆呤(十一)　伽咩伽摩波利婆呤(十二)　阿步[(口*皮)/女]阿步婆波利婆呤(十三)　羅摩(十四)　羅摩(十五)　羅摩(十六)　羅咩(十七)　羅摩(十八)　邏羅(十九)　邏羅(二十)　邏羅(二十一)　摩比挫若那(二十二)　復多其醯復多其力摩波利婆呤(二十三)　遮颼其力醯遮颼其力摩波利婆呤(二十四)　輸路多其力醯輸路多其力摩波利婆呤(二十五)　其浪那其力醯其浪那其力摩波利婆呤(二十六)　時貺其力醯時貺其浪摩波利婆呤(二十七)　迦蛇其力醯迦蛇其力摩波利婆呤(二十八)　摩那其力醯摩那其力摩波利婆呤(二十九)　撥陀其力醯撥陀其力摩波利婆呤(三十)　脾陀那其力醯脾陀那其力摩波利婆呤(三十一)　窒囊其力醯窒囊其力摩波利婆呤(三十二)　優波陀其力醯優波陀其力摩波利婆呤(三十三)　婆婆其力醯婆婆其力摩波利婆呤(三十四)　闍提其力醯闍提其力摩波利婆呤(三十五)　闍邏摩那羅其力醯闍邏摩那羅其力摩波利婆呤(三十六)　[口*或]呿薩多波其力醯[口*或]呿薩多波其力摩波利婆呤(三十七)　阿邏波邏膇闍其力醯阿邏波邏膇闍其力摩波利婆呤(三十八)　阿拔多(三十九)　比跋多寫(四十)　阿婆邏牟波摩薩寫比伽(四十一)　比尼跋多(四十二)　阿陀利也賴咩(四十三)　散比伽扇提(四十四)　莎呵(四十五)」

[0217a18] 爾時，日密菩薩摩訶薩白佛言：「世尊！我能向彼宣說是呪，但於彼土生怖畏想。何以故？如來向者為我宣說，彼土眾生多諸弊惡，猶如生聾生盲生啞隨女人意。世尊！若有隨順女人意者，當知是人永斷善根。」

[0217a22] 佛言：「善男子！汝今不為現利後利，當為饒益一切眾生，但往宣說勿生疑慮。善男子！汝非彼土維摩詰耶，何故生怖？」日密菩薩默然不對。

[0217a26] 「善男子！何故默然？」

[0217a26] 日密言：「世尊！彼維摩詰即我身也。世尊！我於彼土現白衣像，為諸眾生宣說法要。或時示現婆羅門像，或剎利像，或毘舍像，或首陀像、自在天像，或帝釋像，或梵天像，或龍王像、阿修羅王像、迦樓羅王像、緊那羅王像、辟支佛像、聲聞像、長者像、女人像、童男像、童女像、畜生像、餓鬼像、地獄像，為調眾生故。」

[0217b04] 是時，眾中有諸菩薩其數八萬，同一三昧出入共俱。復有無量無邊菩薩，其心掉動至心繫念：「欲得親近親見禮拜釋迦如來及諸大眾，并欲聽受微妙大典。如是大眾皆共同心欲往彼界，我為是輩欲說大事。何以故？是等大眾其心未定，若往彼界或生顛倒近惡知識。」

[0217b10] 爾時，彼佛告日密言：「善男子！汝今不應生怖畏想。何以故？我今當施汝等菩薩不共法行、無想行、調伏行、解脫行、分別生死行、不斷三寶行、大慈大悲行、一切智解脫行、破壞四魔惡邪論行、盡智無生智行、畢竟入涅槃行，是名蓮華陀羅尼，令諸菩薩不樂三界，證無相解脫門，入無行解脫門。

[0217b17] 「善男子！若有信者能至心聽是蓮華持，是人能薄一切貪欲一切煩惱，捨身七世常得生天識知宿命，雖處欲界不為欲污常樂出家，一切人天樂與供養。

[0217b21] 「善男子！若有人能至心七日及聽是持者，終不墮墜三惡道中。善男子！若有人天聽是持者，遠離欲法修集禪定。若有人能於王、剎利、婆羅門、毘舍、首陀耳中，宣說是陀羅尼，聞者尋發出家之心。若有女人能至心聽是陀羅尼受持讀誦，即轉女身得男子身，於阿耨多羅三藐三菩提無有退轉，乃至證得大般涅槃，終不更受女人之身，除自發願。

[0217b29] 「善男子！若有人以是總持呪餘藥草，持塗鼓貝，若打、若吹、若有聞者，邪見蠱道諸弊惡病無能加之。善男子！是陀羅尼成就如是無量福德。」

[0217c03] 爾時，世尊即說是陀羅尼句：

[0217c05] 「思陀摩提(一)　比路迦摩提(二)　伊梨翅汦利蓰(三)　流遮修流遮(四)　佛提比佛提(五)　摩訶佛提(六)　溫摩提溫摩多波羅提蓰陀濘(七)　羅伽婆羅迦陀羅波利提蓰陀濘(八)　頻豆頻豆摩提(九)　至吒至吒波羅提蓰陀濘(十)　遏翅戰陀豆(十一)　呵呵至置(十二)　呵多尼咩(十三)　呵多迦摩比岐(十四)　比摩多佛題(十五)　呵多蛇其攡(十六)　呵多比三摩其攡(十七)　呵多三牟陀闍脾(十八)　呵多比摩多邏祇(十九)　呵多希醯(二十)　呵多遮知(二十一)　呵多達波羅闍(二十二)　呵多婆休羅闍(二十三)　呵多婆闍摩提(二十四)　呵多留伽摩提(二十五)　呵多烏伽賴咩(二十六)　呵多陀摩密提(二十七)　呵多薩婆優波陀那(二十八)　若若若(二十九)　比闍若若(三十)　比婆闍若若(三十一)　婆邏末力伽若若(三十二)　伊沙安兜邏伽豆[口*企](三十三)　莎呵(三十四)」

[0217c19] 爾時，世尊告日密菩薩言：「善男子！是蓮華持能斷四流，汝當至心受持是持向彼世界。何以故？彼佛世界有百億魔眾，能壞眾生所有善法。善男子！汝等若誦是陀羅尼，則不為彼惡魔所侵。」

[0217c23] 爾時，日密與無量億諸菩薩俱，無數人天白佛言：「世尊！如來智慧不可思議，我等昔來初未曾聞是陀羅尼。」爾時，彼佛世界女人八萬四千，聞是持已，尋轉女身得男子形。

[0217c27] 時彼佛以瞻婆華鬘，告日密言：「善男子！汝持此鬘并陀羅尼，往娑婆世界，供養彼佛釋迦牟尼。」爾時日密從彼如來默然而受。

[0217c29] 是時，會中八萬菩薩俱白佛言：「世尊！我等亦欲往彼世界。」

[0218a02] 佛言：「善男子！善哉，善哉！汝等若往，一切當現梵天之像。」

[0218a03] 爾時，大眾即便化為梵天之身，往娑婆界釋迦如來所。到已，即於此娑婆界雨瞻婆華，頭面禮敬釋迦如來，右遶三匝即坐一面。

[0218a06] 時佛故為頻婆娑羅王宣說法行。

[0218a08] 爾時，南方過一由旬滿城沙數諸佛世界，有一世界名袈裟幢。其中眾生具足五滓，其土有佛，名山王如來、應供、正遍知、明行足、善逝、世間解、無上士、調御丈夫、天人師、佛、世尊，今現在，為諸眾生宣說法要。彼佛世界有一菩薩名香象王，仰瞻虛空，見無量菩薩從南方來趣向北方。見已，白佛言：「世尊！如是菩薩摩訶薩等何因緣故，從南方來趣於北方？」

[0218a16] 佛言：「善男子！北方過一由旬城沙世界，有國名娑婆，釋迦如來在中宣說大集妙典分別三乘，為不斷絕三寶種故不斷法行，破魔界故竪法幢故。一切十方諸佛世尊悉於彼土宣說敷演寶幢陀羅尼，說已各各還本住處，釋迦牟尼為諸菩薩及聲聞眾宣說法要。

[0218a22] 「善男子！汝等頗欲詣彼世界聽受法不？我今亦欲與彼佛欲，所謂斷業陀羅尼隨順空門，斷於色貪、憍慢、慢慢、我慢，乃至為得盡智無生智故。」

[0218a25] 爾時，世尊即說此陀羅尼句：

[0218a26] 「豆幕提(一)　豆幕提(二)　奧叉豆幕提(三)　波羅婆裟豆幕提(四)　薩婆阿迦舍豆摩(五)　阿鞞呿伽(六)　鞞咩多呿伽(七)　阿鞞叉呿伽(八)　阿婆慕阿却伽(九)　阿那若却伽(十)　脾也佛提却伽(十一)　婆路遮却伽(十二)　式[口*仚]却伽(十三)　比堤彌邏却伽(十四)　烏數摩却伽(十五)　烏羅却伽(十六)　阿叉却伽(十七)　蛇婆摩那却伽(十八)　溼波却伽蛇婆比若那却伽(十九)　遮颼陀兜却伽(二十)　蛇婆摩那比若那陀兜却伽(二十一)　卑利癡比陀兜却伽(二十二)　蛇婆比若那陀兜却伽(二十三)　折挫利蜜兜波那却伽(二十四)　蛇婆阿脾陀尼迦却伽(二十五)　豆呿却伽(二十六)　蛇婆末力却伽(二十七)　比婆娑那(二十八)　阿比叉婆(二十九)　阿婆那那(三十)　比那那(三十一)　婆牟陀那那(三十二)　薩婆迦邏那那(三十三)　薩婆散哆那比具波那那(三十四)　阿冀之那那(三十五)　叉婆(三十六)　叉婆(三十七)　伊利(三十八)　蜜利(三十九)　伊伊利(四十)　伊伊蘭彌利(四十一)　莎呵(四十二)」

[0218b13] 爾時，世尊告香象王菩薩言：「善男子！是名隨空三昧陀羅尼也。永斷一切欲貪色貪及無色貪，乃至斷除一切煩惱。善男子！汝當一心受持讀誦是陀羅尼，往彼世界教化眾生。」

[0218b17] 香象王菩薩言：「世尊！我已至心受誦是持，今欲往彼，然生畏想。何以故？我曾從佛聞彼世界眾生弊惡多貪瞋癡。」

[0218b19] 時，山王佛告香象王言：「善男子！汝常化作婆羅門像教化眾生，或摩醯首羅像，或帝釋像，或那羅延像，或鬼像、天像、龍像、阿修羅像、轉輪王像，婆羅門、剎利、毘舍、首陀像，大臣長者像、聲聞像、男女等像，教化眾生。云何方言於彼世界生怖畏耶？

[0218b25] 「善男子！我當施汝大法行法，一切智慧能知諸行、破四魔行、能調一切眾生行、能喜一切眾生行、不斷三寶行、能調一切惡龍行、能壞一切眾生惡業行、大慈大悲行、破三惡道行、救眾生行、破惡見行、能壞女業行、一切法無盡行、能破一切慳貪行、能得一切三昧神通行、能令眾生歡喜行，乃至能得菩提道行。

[0218c03] 「善男子！若有眾生聞是等行，當知是人能得破壞恒河沙等惡業因緣，斷絕三障，惟除五逆、謗方等經、毀呰聖人。

[0218c05] 「善男子！若有人能信心聽受如是等行，是人隨意獲得三乘，不離十方諸佛菩薩阿羅漢等，常淨三業隨眾生意，當知是人能一切捨乃至頭目，一切諸惡不能加害。是人若行尸波羅蜜，得具忍戒、聖所樂戒、聖所念戒、大寂靜戒、調伏梵釋四天王戒、調伏婆羅門剎利毘舍首陀戒。是人終不自讚己身毀呰他身，心常呵責世中利養，臥安悟安身無病苦，易得飲食，一切眾生之所樂見。是人臨死則得覩見諸佛菩薩，諸佛讚言：『善哉，善哉！』

[0218c15] 「善男子！善持禁戒精進無懈，當生我國。我能令汝住十住位，既見佛已心生歡喜，以是因緣，捨身則得往生淨國，位階十住乃至得阿耨多羅三藐三菩提。是人若行毘梨耶波羅蜜，成就大力身心無病，健行布施戒波羅蜜，人、天、龍、鬼、阿修羅等悉來供養禮拜是人，乃至得阿耨多羅三藐三菩提。是人若行羼提波羅蜜時得法緣忍，不覺不見一切眾生。是人若為一切眾生之所割剝，終不生於一念惡心，乃至得阿耨多羅三藐三菩提，常為人天之所供養。是人若行禪波羅蜜，獲得法緣禪定解脫，十方諸佛無時不念，乃至得阿耨多羅三藐三菩提，常為人天之所供養。是人若行般若波羅蜜時，常為諸佛菩薩所護，樂於寂靜調伏心界，了了通達一切法界，心無疑閡，人天不能沮壞其心，乃至得阿耨多羅三藐三菩提，常為人天之所供養。

[0219a03] 「善男子！受是行已，往娑婆世界不應生怖。

[0219a04] 「善男子！若淨世界所擯之人悉在彼土，所謂五逆、謗方等經、毀呰聖人、犯四重禁，如是人等多共污辱，娑婆世界釋迦如來，本願因緣於彼現身。

[0219a08] 「善男子！若彼世界所有惡人聞是行已，七年之中修慈悲心，離口四過修集六念，善男子！是人復當淨自洗浴著鮮潔衣，向於東方至心作禮，誦如是等行陀羅尼，乃至七年，所有諸惡皆悉除滅。若有女人能如是行，即轉女身得男子身，乃至得阿耨多羅三藐三菩提。」

[0219a14] 爾時，世尊即說此陀羅尼：

[0219a15] 「舍羅那脾蛇(一)　式叉脾蛇(二)　蜜提脾蛇(三)　波羅呵那脾蛇(四)　律提脾蛇(五)　因提利蛇脾蛇(六)　婆羅脾蛇(七)　蒲澄伽脾蛇(八)　三摩提脾蛇(九)　陀羅尼脾蛇(十)　叉提脾蛇(十一)　長那脾蛇(十二)　阿留波脾蛇(十三)　阿尼闍脾蛇(十四)　末力伽脾蛇(十五)　阿邲若脾蛇(十六)　波羅提散比陀脾蛇(十七)　復彌脾蛇(十八)　邲陀脾蛇(十九)　摩訶咩羅脾蛇(二十)　摩訶伽留那脾蛇(二十一)　卑利癡比脾蛇(二十二)　薩埵脾蛇(二十三)　陀摩脾蛇(二十四)　多摩脾蛇(二十五)　阿路迦脾蛇(二十六)　波羅提婆娑脾蛇(二十七)　波羅提首六迦脾蛇(二十八)　伽伽那脾蛇(二十九)　摩留多脾蛇(三十)　首若咃脾蛇(三十一)　波羅提多脾蛇(三十二)　阿尼蜜多脾蛇(三十三)　具沙脾蛇(三十四)　靳遮那蛇(三十五)　阿比婆娑(三十六)　阿[少/兔]那(三十七)　阿[少/兔]那(三十八)　阿婆訶遮遮(三十九)　遮遮羅比牟(四十)　叉蛇比牟(四十一)　阿摩脾蛇比牟(四十二)　阿三牟陀遮羅比牟(四十三)　車陀比比牟(四十四)　阿迦舍比牟(四十五)　蒲波舍摩比牟(四十六)　阿那婆娑比牟(四十七)　阿訶訶比牟(四十八)　阿羅波邏比牟(四十九)　郁波舍摩娑利羅比牟(五十)　莎呵(五十一)」

[0219b05] 爾時，香象王菩薩白佛言：「世尊！我當受持讀寫大行陀羅尼已往娑婆世界。」

[0219b06] 是時，彼土多有無量菩薩摩訶薩，俱從定起共白佛言：「世尊！我亦欲往娑婆世界覲見禮拜釋迦如來，聽受諮啟大集經典。」

[0219b09] 佛言：「善哉，善哉！善男子！欲往隨意今正是時。善男子！汝等可化作帝釋像。」

[0219b11] 時香象王菩薩摩訶薩及其大眾悉皆變身為帝釋像，俱共發來詣娑婆界。到已即於娑婆世界雨散諸香，所謂牛頭栴檀、匈堅鞭香、多摩羅拔沈水諸香、多伽羅香，以用供養釋迦如來。

[0219b15] 爾時，香象王菩薩與其大眾從空而下，頭面禮佛，右遶三匝，却坐一面。

大方等大集經卷第三十一

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA