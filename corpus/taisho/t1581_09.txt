菩薩地持經卷第九
北涼中印度三藏  曇無讖於姑臧譯

◎菩薩地持次法方便處淨心品第三

[0939a22]  菩薩於諸眾生有七種憐愍。名第一真實。一  者無畏。二者巧便。三者不厭。四者不求。五  者不貪。六者廣大。七者平等。菩薩不以畏故。
於諸眾生起憐愍心。修身口意業安樂眾生。  是名無畏。菩薩以巧便慧。於諸眾生起憐愍  心。非法非律非真諦不教非處。是名巧便。菩
薩於諸眾生。一切方便而不疲厭是名不厭。  菩薩於諸眾生起憐愍心。無所怖求是名不  求。菩薩於諸眾生起憐愍心。不求恩報是名
不貪。菩薩於諸眾生起憐愍心不限眾生。於  眾生所得饒益不饒益悉不棄捨。是名廣大。  菩薩於諸眾生起憐愍心。等眾生界無有方
限是名平等。菩薩成就如是七種憐愍。是名  第一真實。菩薩於佛法僧。方便觀察得決定  解。是名淨心。略說有十五種。一者無上心。二
者戒心。三者波羅蜜心。四者真實義心。五者  神力心。六者安心。七者樂心。八者解脫心。九  者堅固心。十者不虛心。十一者不淨心。十二
者淨心。十三者快淨心。十四者調伏心。十  五者俱生心。專樂佛法僧寶淨心。是名無上。  受菩薩戒律淨心。是名為戒。行施忍精進禪
定智慧淨心。是名波羅蜜。人無我法無我人  法無我第一義法甚深淨心。是名真實義。諸  佛菩薩不思議神通力俱生力淨心。是名神
方。於諸眾生欲以善法饒益。是名為安。於  諸眾生欲以攝取饒益。是名為樂。於諸眾生  離於貪心及與受報。是名解脫。於無上菩提
其心堅固。是名堅固。利眾生方便開覺方便  不顛倒智俱解脫。是名不虛。解行地菩薩心。  是名不淨。淨心地乃至決定行地菩薩心。是
名為淨。究竟地菩薩心。是名快淨。彼不淨心  是名調伏。淨心快淨心思惟。是名俱生。性自  真實身心清淨故名俱生。是名十五淨心。此
十五淨心。隨一切地略說作十事。無上心。淨  修三寶惠一切種行。修一切菩提具第一真  實。戒心。受菩薩戒律乃至捨命終不毀犯。若
有所犯即能除滅。波羅蜜心。諸善根法常勤  修習不放逸住。真實義心。以不染心為眾  生故。受於生死不捨涅槃解脫淨心。神力心。
淳厚淨信開覺。及修生死想念。多住聞思知  量知足。安心樂心解脫心。一切種利益眾生  而不疲厭。堅固心。熾然精進廣大精進。平等
方便不緩方便不斷方便。不虛心。疾得神通  彼彼善法不以少心下心而生足想。調伏心  生俱生心。俱生心疾得阿耨多羅三藐三菩
提。利益安樂諸天世人。調伏心攝不淨心。俱  生心攝淨心快淨心。若世尊說菩薩淨心。施  設顯示一切。皆是十五淨心所攝。過去未來
現在菩薩。得無上菩提已得當得今得。一切  皆是十五淨心無餘無上。如是十五淨心有  大果福利。依是得無上菩提。

菩薩地持次法方便處住品第四

[0939c16]  已說菩薩種性乃至菩薩所學。而學菩薩相  菩薩翼菩薩淨心今當略說。菩薩十二住攝  一切住一切菩薩行。第十三如來住無上住。
云何菩薩十二住。一者種性住。二者解行住。  三者歡喜住。四者增上戒住。五者增上意住。  六者增上慧住。增上慧住有三種。一者菩提
分法相應。二者諦相應。三者緣起生滅相應。  菩薩真實觀真實智。謂知眾生生苦滅苦。是  故菩薩於三門三種慧三種住。九者有行有
開發無相住。十者無行無開發無相住。十一  者無礙住。十二者最上菩薩住。如是十二住  攝一切住一切菩薩行。如來住者。過一切菩
薩住。阿惟三佛住如來住。後安立品廣說。十  二住菩薩所建立今當說。云何種性住。是菩  薩性自賢善。性自能行功德善法。性賢善故
率意方便。諸善法生不待思惟。然後能得  種性菩薩。是一切佛法種子。一切佛法種子  在於身中離麁煩惱。種性住菩薩雖起上煩
惱纏。終不能行五無間業。及斷善根種性義  如種性品說。是名種性住。

[0940a07]  云何解行住。是菩薩初發心未得淨心地。未  得淨心地菩薩所有諸行。是名解行住。種性  住菩薩於餘菩薩住及如來住。生因攝因非
方便。亦非得亦非清淨。何況如來住。解行住  菩薩於餘菩薩住及如來住。是方便而非得  亦非清淨。唯得解行及清淨向。解行住菩
薩淨修歡喜住。得前方便及清淨向。歡喜住  菩薩淨修增上戒住。得前方便及清淨向。如  是廣說乃至最上菩薩住當如是知。最上菩
薩住次第淨修如來住前方便如來住。頓得  及清淨。是為菩薩住如來住差別。云何歡喜  住。菩薩淨心住是名歡喜住。云何增上戒住。
菩薩因淨心性戒具足住。云何增上意住。菩  薩因增上戒淨世俗禪三昧正受住。云何菩  提分法相應慧住。菩薩因世俗淨智真實三
昧真諦覺。正念處等三十七菩提分法觀察  住。云何諦相應慧住。菩薩因菩提分法。觀察  真諦慧住云何緣起生滅相應慧住。菩薩真
諦覺為增上已。有因緣苦生有因緣苦滅觀  察性住。云何有行有開發無相住。菩薩三種  增上慧為增上已。有行有開發不斷無間一
切法如。離諸妄想修慧俱住。云何無行無開  發無相住。即此無相住多修淳至不斷無間  增長道隨順住。云何無礙住。菩薩依快淨不
動智慧三昧。於佛所說無上方廣章句義辭  分別觀察住。云何最上菩薩住。菩薩住究竟  菩薩道。得阿耨多羅三藐三菩提。大法灌頂
一生相續。若最後身於此住次第。得無上菩  提作一切佛事住。

[0940b07]  解行住菩薩。修少行斷行不定行所得有退  轉。歡喜住乃至三種慧住菩薩修廣行不斷  行決定行所得不退轉。有行有開發無相住。
乃至最上菩薩住菩薩。修無量行不斷行決  定行所得不退轉。

[0940b12]  解行住菩薩無相修方便。歡喜住乃至增上  慧住菩薩。得無相修。第一無相住第二無相  住菩薩。無相修淨。無礙住最上菩薩住菩薩。
無相修果。

[0940b16]  解行住菩薩行解行時有何行相。解行住菩  薩行解行時。以思惟力菩薩所作方便思惟  修習。不能性自真實堅固不退。不得菩薩不
退轉修如修。如是修果種種無礙神通解脫  三昧正受悉皆不得。亦未離五恐畏。所謂不  活畏。惡名畏。死畏。惡道畏。大眾畏。思惟修
習利益眾生。不能自性哀愍。或時起邪身口  意業。有時貪著五欲境界。有時慳惜所有眾  具。由佛菩薩生於淨信。不能自起真實智慧。
所謂三寶功德真實義。諸佛菩薩神通力。若  因若果若得義若得方便若境界。少聞少思  智慧成就不能無量。或時忘失成就菩薩遲
苦之道。不能專精行大菩提。熾然方便深樂  淨信。於可喜不可喜色聲香味觸法。或顛倒  受生二身中間。或時受誦持法久作久修。
於此三事忘失正念。或時黠慧受持正法善  解其義。或時不解或不善知隨順調伏。或復  不知自生佛法。率意說法教授教誡。以率意
故不如實知。或時虛說如闇中射或中不中。  或時退捨大菩提心。或時受菩薩戒還復毀  犯。或時能作利益眾生方便。或時厭惓。是故
於方便退樂於自樂。或時思惟知樂眾生。缺  減而不能斷。或有除斷而數數缺減。或時  能說菩薩法藏。或時聞說深妙之法。而生恐
怖動搖疑問。於一切眾生遠離大悲。少能安  樂不能廣大。不能如上所說學菩薩所學。滿  足菩薩相菩薩翼菩薩淨心。去阿耨多羅三
藐三菩提遠。不能淨心深樂涅槃。捨離生死  不動善根。菩提分法悉不成就。如是等是名  解行住菩薩行相。解行住菩薩行下忍時。如
上所說行相增。行中忍時中。行上忍時下。如  是行上忍時斷此行相。次第入歡喜住。方便  得歡喜住。彼一切法悉無復有住。解行住所
說相違一切不染污分法成就名淨心住。解  行住菩薩有軟中上方便。展轉淨解脫非無  罪清淨。何以故彼解脫有種種煩惱上纏生
故。歡喜住菩薩解脫煩惱上纏。斷離煩惱清  淨解脫生。

[0940c25]  云何歡喜住菩薩行相。是菩薩於解行住入  歡喜住。先善入無上菩提。願善入菩提方便  修習決定。決定有六種一者。能自修習起菩
提願。超餘一切淨願。二者無等不共果。超餘  一切世間境界。三者隨度諸眾生苦。不共一  切聲聞緣覺。四者發一念願性自然樂無量
淨法及無厭行。五者得無盡願常不退轉。六  者增長勝分究竟大菩提。是名真願。真願菩  薩有四事。一者何等人發心。二者緣何發心。
三者發心有何相。四者發心有何福利。解行  住菩薩修習一切種善根。出生菩提正行而  發心。是名略說人發心。於未來世疾滿足一
切種菩提具。滿足菩薩利益眾生事。滿足無  上菩提一切行。滿足一切佛事而發心。是名  略說緣發心。菩薩發心疾滿足一切種菩提
具。菩薩利益眾生事。無上菩提一切行。一切  佛事。過凡夫地入菩薩位生如來家。名為佛  子。決定究竟無上菩提。得不壞淨生歡喜心。
離非律儀貪恚等心。一切種利益眾生一切  種菩提具。佛法佛事神力滿足。淨心攀緣意  解次第。自見彼法疾行隨順。生歡喜心持諸
善根。出家饒益平等離欲。身心攝受歡喜熾  然。善法成就近無上菩提清淨淨心。於大菩  提生歡喜心。菩薩決定心。生離五恐畏。修無
我智我想不生。云何當有我愛眾具愛。是故  離不活畏。不於他人有所求欲。常欲饒益一  切眾生。是故離惡名畏。離於我見我想不生。
是故離死畏。此身命終於未來世。必與諸佛  菩薩共會。是故離惡道畏。觀於世間無與等  者。況復過上。是故離大眾畏。如是離五恐畏
已。亦得遠離聞深法畏。憍慢貢高他不饒益。  恚恨貪喜皆悉遠離不染污不雜行一切善法  一切種精進。方便淨信現在修行。於未來事
生十大願。十大願如前菩提分品說。此歡喜  住淨修生。一者以清淨心常願供養一切諸  佛。二者受持守護諸佛正法。三者勸請諸佛
轉未曾有法。四者順行菩薩正行。五者一切  器具足成熟。六者一切世界悉能現生。七者  自淨佛土。八者一切菩薩同一方便以大乘
化。九者利益眾生一切不空。十者一切世界  得阿耨多羅三藐三菩提。作一切佛事。如是  大願能生無量百千大願。不離眾生界不離
順世間。此諸大願生生常行終不忘失。現法  方便精進修淨。住十法歡喜住淨修生。一者  一切佛法不壞信。二者方便觀緣起苦陰眾
生生大悲心。三者觀苦眾生令得解脫生大  慈心。四者以大慈悲。欲度一切受苦眾生。自  捨己身不捨眾生。捨內外物而行布施。五者
為度眾生故。勤求世間出世間法心不厭惓。  六者心不厭惓故知一切論。七者知一切論  故。知軟中上眾生隨其所應知世間。八者
隨所應已。知時知量生慚愧心。九者如是方  便得勇健力。十者得世財利供養如來。如是  十法淨歡喜住。所謂信悲慈施不厭。知論知
世間慚愧勇健。供養如來。菩薩修此十法。於  餘九住增上戒住等。觀察一切種道功德過  惡。求佛菩薩所有神通樂不壞道。善攝行得
依過一切住。得大菩提為大導師。度脫生死  曠野眾生。教令入行。入行已得。得已果福利  成。名為依住。此住者有二因緣。見無量佛聞
菩薩藏說。則能解知。知十方無量世界種種  佛名。名麁淨信見。乃至得真實見是名一因  緣。復作是願。彼佛出世我當生彼隨願往生。
如是麁淨信見以願力故。見諸如來一切種  供養。樂具饒益隨其所能。隨其力供養法僧。  於如來所聽受正法。聞已受持法次法向。以
四攝事成熟眾生。一切善根迴向菩提。以三  種清淨故。彼諸善根轉復清淨。如來法僧供  養攝受。以四攝事成熟眾生。一切善根迴向
菩提。無量億百千劫淨於身心。譬如真金如  是如是著於火中。工師鍊治轉增明淨。菩  薩善根轉增清淨亦復如是。若更受生為轉
輪王。王閻浮提隨意自在。遠離慳貪亦化眾  生離於慳垢。以四攝事攝取眾生普令眾生  得第一義。若欲精進捨家財物。於佛正法出
家學道。於一念頃能具菩薩百三昧。能以三  昧見百佛世界。以神通智力能動百佛世界。  身亦能過光明。普遍能化一身為百。成熟眾
生能住壽百劫。能知過去百劫事。能知陰界  入各百法門。化百菩薩以為眷屬。若以願力  神力所作。則有無量億百千劫不可數知。是
名略說歡喜住。所謂決定四事大願出生。方  便精進出生。修淨住法彼彼住淨修。見佛善  根受生神力。廣說如修多羅十地歡喜地說。
修多羅說十地。即此菩薩藏。摩得勒伽說十  住。攝受眾生故說地。自受行住故說住。云何  增上戒住菩薩行相。是菩薩於歡喜住得十
種淨心。一者一切種供養尊重福田先語問  訊心。二者同法菩薩親近樂住心。三者勝一  切煩惱諸纏魔業心。四者見一切行過惡心。
五者見涅槃福利心。六者常修菩提分法善  根心。七者隨順修菩提空閑淨處心。八者  不念世間貪愛貢高利養心。九者離聲聞乘
向大乘心。十者一切種利益眾生心。如是十  種心生名得淨心。如是淨心滿足。次第入增  上戒住。入增上戒住已。性戒具足轉邪業
迹。所攝惡戒一切不行。況復中上。如是性戒  具足染污不染污業。善趣惡趣業迹。因處果  處如實知。報果依果及彼業如實知。自斷十
惡行十善業。復以此法教授眾生。毒業過患  惡眾生界等無差別。善業惡業第一義苦種  種眾難。得廣大哀愍。見佛善根清淨如前說。
譬如真金得加私藥。著於火中轉增明淨。菩  薩善根清淨亦復如是。此住清淨心成就受  生。作轉輪王王四天下。以自在力令諸眾生
離諸惡戒行善業迹。神力十事如修多羅說。  是名略說增上戒住。所謂淨心性戒具足。離  一切惡戒離一切業迹。一切因果如實知。分
別四種業教授眾生。眾生界善惡業生苦眾  難。得廣大哀愍見佛善根清淨受生神力。廣  說如修多羅十地離垢地說。離惡戒垢故名
離垢。彼離垢地即是增上戒住。云何增上  意住菩薩行相。是菩薩於增上戒住得十種  思惟。十種思惟滿具足已。過增上戒住入增
上意住。一者淨十種淨心。二者離十種不淨  心。三者一切有漏法能生厭離。四者知修對  治法。五者修對治法不退轉。六者堅固對治
勝一切有漏一切魔業。七者於諸佛法無有  退弱。八者於諸苦行不以為難。九者信解大  乘不樂小乘。十者一切種利益眾生。增上
意住菩薩。觀一切行無量過惡生。於厭離觀  佛智慧功德福利。生於正念淳淨信心。觀眾  生界種種苦行。悲念眾生而依於義。於有為
行不為放逸。於大菩提熾然精進。於諸眾生  生大悲心。令諸眾生究竟脫苦。觀察一切煩  惱障礙解脫正智。觀察法界一切妄想。煩惱
所起對治智慧。成就智慧三昧等觀。聞菩薩  藏以為方便。因聞方便勤修精進。聞正法故  不惜身命。無內外物而不布施。無有尊重而
不恭敬。無有正教而不奉行。無有身苦而不  求法。以愛念心聞一四句偈。勝於愛念三千  大千世界大珍寶聚。若聞一偈正向佛道。淨
修菩薩行。勝得一切轉輪聖王護世帝釋魔  梵諸王。若有人言我有此法正向佛道淨修  菩薩行。若能投大火坑受大苦者。當為汝說。
菩薩聞已歡喜樂受作是念。若聞正法正向  佛道淨修菩薩行。正使三千大千世界大火  熾然。乃至梵天尚入其中。況復小火。經地獄
苦尚求佛法。況復小苦。如是精進方便思惟。  求法如法次法向隨順佛法。不以文字音聲  清淨。作是念已。因聞正緣法相。離欲惡不善
法。得世俗四禪四無色四無量五神通捨諸  禪三昧正受。以願力故來生欲界。觀彼眾生  能滿菩提分法者。而生彼處。離欲故欲縛斷
捨。諸禪正受故有縛斷解行住先如是法如  解脫見縛斷耶。貪恚癡畢竟不行。見佛善根  清淨如前說。譬如真金數被鍊治離垢明淨。
菩薩善根轉增清淨亦復如是。若更受生得  帝釋身。以離欲善法調伏眾生。神力勝前諸  住百千萬倍。是名略說增上意住。所謂十種
思惟成就。入一切行眾生界大菩提正分別  真實苦。解脫方便正求大恭敬求法法次法  向。巧便出生諸禪三昧。正受神通捨於諸禪。
以願力故隨所欲生。見佛善根清淨受生神  力。廣說如修多羅十地明地說。聞行法。行法  明照。三昧明照故名明地。內心清淨故名增  上意住。彼明地即此增上意住。

[0942c08]  云何菩薩菩提分法相應增上慧住。是菩薩  於增上意住。得十法明增上滿足已。入初增  上慧住。十法明如修多羅說。謂平等第一義。
若煩惱惱若清淨淨煩惱繫惱無上清淨淨。  是名略說法明義。住此住者十智成熟不壞  淨為首。如修多羅說。十智成熟生如來家。逮
得自在十智觀察。為增上已修念處等三十  七菩提分法。如修多羅說。修集彼法故身見  等離陰界入。微細愛著畢竟不生。如來不稱
歎業一切不行。所稱歎者一切隨順。如如真  實心轉柔和。修種種行其心快淨。知恩報恩  隨順功德。種種淨法皆悉成就。修上地業得
大精進。因彼精進淨心深心信解滿足。因彼  正法外道魔怨不能傾動。見佛善根清淨如  前說。譬如真金為莊嚴具餘金不及。菩薩善
根亦復如是。勝餘下地菩薩功德。如育多摩  尼光明清淨餘珠不及。一切風雨所不能滅。  如是菩薩下地菩薩聲聞緣覺智慧光明所不
能及魔怨煩惱皆不能壞。若更受生作焰摩  天王。以諸善法教化眾生。破身見等神通力。  勝於前住百千萬倍。是名略說菩提分法增
上慧住。所謂十法明成就。入十種成熟修菩  提分法身見等。一切著斷制業聽業。若離若  修因彼心轉柔和。隨順功德皆悉成就。修上
地業得大精進。因彼精進淨心深心信解清  淨。因彼正法魔怨不動。見佛善根清淨受生  神力。廣說如修多羅十地焰地說。彼地菩提
分法智焰種。正說法智明照世間。是故彼地  名為焰。彼焰地即此菩提分法相應增上慧  住。

[0943a09]  云何菩薩諦相應增上慧住。是菩薩於初增  上慧住。得十平等淨心。增上滿足已。入第二  增上慧住。十平等淨心。如修多羅說。謂無等
等覺。超餘眾生於法如等。是名略說平等淨  心義。住此住者智慧增進。於四聖諦有十種  如實知。如修多羅說。若緣他若自知若俱知
如修多羅毘尼摩得勒伽說。現在苦苦因苦  因滅苦因滅方便道。是名略說十種四聖諦。  知是諦方便。破壞一切有為行。於諸眾生大
悲增長。前際後際於四真諦。愚惑邪向令入  解脫功德智慧眾具。成熟修行正願正念。正  智正說等種種真實功德。增長無餘思惟一
切種。成熟方便成熟眾生。攝眾生故修世俗  書論。如修多羅說。以工巧業一切。出生悲心  誘進安立菩提。隨順世間方便惠施。四大錯
亂非人所持令得休息。無罪戲樂眾具饒益。  因此饒益引令樂法。以住止眾具而為饒益。  王賊所惱度令安隱。處非處方便若聽若制
吉非吉事惠施成就。現法展轉清淨饒益。諸  顛倒者為說正道。是名攝受眾生世俗工巧  平等義。見佛善根清淨如前說。譬如真金眾
寶廁填。光明清淨勝於餘金。如是菩薩智慧  方便。勝餘菩薩聲聞緣覺。譬如日月宮殿一  切風輪不能令失。如是菩薩智慧。方便。不為
世法之所毀壞。若更受生為兜率天王。以  諸善法破壞一切外道邪法神通力。勝於前  住億百千倍。是名略說諦相應增上慧住。所
謂平等淨心成就。入諦觀增長破壞諸行。於  諸眾生大悲增長。功德智慧眾具成熟。正願  正念正智正說等。功德增長無餘。思惟一切
種成熟方便。成就眾生工巧出生。見佛善根  清淨受生神力。廣說如修多羅十地難勝地  說。決定智慧難勝。是故彼地名為難勝。彼難  勝地即此諦相應增上慧住。

[0943b14]  云何菩薩緣起相應增上慧住。是菩薩於諦  相應增上慧住。得十平等法。增上滿足已。入  第六住。一者一切法第一義自性平等。二者
無言說行無相平等。三者無生平等。四者因  緣不起平等。五者畢竟寂滅平等。六者離諸  虛偽平等。七者一切行無取無捨平等。八者
一切法離平等。九者妄想境界如幻如化平  等。十者妄想境界有無無二平等。是名略說  十平等法。住此住者於諸眾生。大悲增長專
樂菩提。知諸世間合散生滅。緣起正行了知  依緣出生智慧。及三解脫門空無相無願。依  三三昧離我我所。知者作者有性無性相。如
是第一義方便。思惟眾生煩惱結縛。因緣和  合有為危脆。著我我所生諸過惡。離煩惱結  縛因緣。和合自護故。不滅一切有為。攝眾生
故。如是智慧慈悲隨順。住無障礙解脫般若  波羅蜜。住無礙智解脫已。於一切世間行無  礙。如是住者名第七地菩薩。方便行忍隨順
忍所攝。住無障礙解脫般若波羅蜜。修菩提  因緣不退轉。世俗有為一切不住。亦不住彼  休息寂滅。如是方便智慧隨順入空三昧門。
百萬空三昧門現在前。如空三昧。無相無願  三昧門亦如是。此諸三昧門現前已得不壞  心。一切種佛法殊勝。外道魔怨所不能壞。餘
如前說。譬如真金眾寶廁填勝於餘金。如是  菩薩善根清淨。勝於一切。譬如月光除眾生  惱。一切風輪不能障蔽。菩薩智慧光明。為諸
眾生息煩惱火。一切魔怨不能斷絕。若更受  生為善化自在天王。常以善法滅除眾生一切  憍慢神通力。勝前億百千倍。是名略說緣起
相應增上慧住。所謂平等法成就。入覺諸緣  起生解脫門。離諸邪想方便攝受。住無障礙  解脫般若波羅蜜。得無量三昧得不壞心。佛
法殊勝。見佛善根清淨受生神力。廣說如修  多羅十地現前地說。無礙智現前。是故彼地  名為現前。即此地名為緣起相應增上慧住。

[0943c21]  云何菩薩有行有開發無相住。是菩薩於緣  起相應增上慧住。具足十方便慧。次第出生  世間共不共勝進道。增上滿足已。入第七住。
十方便慧如修多羅說。謂出生世間善法。攝  受福德安樂眾生。福德眾具菩提分法悉得  增長。不共一切聲聞緣覺。知眾生界法界世
界如來身口意。是名略說方便慧出生道。如  是功德次第勝進。入無量無數如來境界所  起處無開發無相想。見無量佛境界所起處。
無間無斷修習一切威儀。行住思惟不離一  切處道。於念念中具足十波羅蜜及一切菩  提分法。非如餘住。第一歡喜住修習正願。第
二住離惡戒垢。第三住願轉增長得法光明。  第四住入道。第五住入世間所作。第六住入  甚深法門。此第七住起一切佛法滿足助菩
提法。是菩薩方便行滿攝受住智神通清淨  行。菩薩於此住。次第入清淨第八住。住第八  住者一向清淨。第七住雜淨方便。入不染污
名不染污行。此第七住貪等煩惱斷故。不名  有煩惱。不得佛智慧。如實心清淨故。不名離  煩惱。此第七住成就無量身口意業。如佛所
歎業。如前說五住所得。世間工業智自然滿  足。為三千大千世界大師。唯除上地菩薩及  如來。餘無及者。一切禪定菩提分法。皆現前  修而不受報。

[0944a17]  菩薩於此住。思惟方便入善伏三昧。生百萬  三昧。超過一切聲聞緣覺三昧境界。遠離煩  惱諸妄想行。隨順甚深身口意業。不捨方便
勝進之道。顧念眾生滿足菩提。離一切相無  量身口意業。生淨修無生法忍。於此住超過  自覺境界。餘六住佛法攀緣。第六住菩薩能
入寂滅。今住此地念念寂滅。而不證寂滅。得  未曾有身口意業不思議實際。而不證實際。  如是方便智生。為增上已。行共一切眾生行。
照明世間餘如修多羅說。取要言之。為功德  事親屬想攝受。修習勝進住三解脫。求下乘  者方便調伏。受五欲者求殊勝欲。轉諸邪見
隨順正念。於諸大會皆悉隨順。餘如前說。  譬如真金一切摩尼眾寶廁填。勝閻浮檀金。  菩薩善根清淨。勝於一切聲聞緣覺及餘離
垢菩薩。譬如日光照閻浮提。一切濕穢皆令  乾消。勝於餘光。是菩薩智慧光明。能令眾生  煩惱乾消。勝於一切聲聞緣覺及餘菩薩智
慧光明。若更受生。作他化自在天王。以智慧  饒益一切神力。勝前億百千倍。是名略說有  行有開發無相住。所謂方便慧勝進道成就。
入入如來境界所起處。無間方便。於念念中  具菩提分法。染污不染污建立方便行。滿足  攝受淨身口意業。一切世間工巧業滿足。得
無量三昧。不共一切聲聞緣覺。念念寂滅行  於一切共世間行。見佛善根清淨受生神力。  廣說如修多羅十地遠行地說。方便行滿足。
是故彼地名為遠行。即此地名為有行有開  發無相住。云何菩薩無行無開發無相住。是  菩薩於初無相住。得十種入一切法第一義
智。如修多羅說。謂三世法如所應。無生無起  無相無成。第一義離言說。自性不知言說。行  自性相生無智邪見計著知離言說事。初中
後一切時。煩惱平等入離妄想平等。一切煩  惱悉皆遠離。是名略說入第一義智。此十  種智增上滿足已。入第八清淨住。是名得快
淨第一無生法忍菩薩。復有四種求。求一切  法四種如實知。知一切法。以求知故離一切  妄想計著。現法一切煩惱不起。來世一切究
竟不生妄想計著。四種求四種如實知。如前  真實品說。從解行住。乃至有行有開發無相  住。未得快淨。於此住乃得快淨。是故名第一
無生法忍。得無生法忍已。得甚深行。離初無  相住四種惱患。一者有行有開發。二者淨地  勤方便。三者一切眾生利益堪能勤方便。四
者微細想行。是故此住名為快淨。於甚深法  門法流水中。如來勸發出生無量門智慧神  通諸業饒益。以勸發故。無量尊身智慧出
生。得十自在。如修多羅說。得自在故欲久近  住隨意即能。諸禪解脫隨意所欲資生眾具。  世工巧業悉得隨意。一切生處一切受生隨
意往生。一切神力一切誓願隨意能得。變一  切物成於金寶隨意能成。欲知法界名身句  身味身於一切法建立巧便即能知之。如是
自在力果報福利。如修多羅說。於念念中。常  等見佛。善根清淨受生神力金光明喻。如修  多羅說。是名略說無行無開發無相住。所謂
第一義智成就。入得不起法忍惱亂悉離。得  快淨住甚深法門。諸佛勸發出生無量智慧  神通諸業饒益。無量尊身智慧出生。得大勢
力得大自在力。福利果報善根清淨受生神  力。廣說如修多羅十地不動地說。離有行有  開發乘不動勝進道。是故彼地名為不動。即  此地名為無行無開發無相住。

[0944c23]  云何菩薩無礙住。是菩薩樂深解脫上勝進  智。知佛法藏菩薩一切種行。為人廣說。於所  說法所可為說悉如實知。所可說法煩惱清
淨。誰惱誰淨悉如實知。如是善說法名大法  師。得無量陀羅尼。善諸音聲辯才無盡法陀  羅尼。攝受堪能成就。乃至出生菩薩無礙智。
坐於法座。所可說法眾生樂受堪能成熟。如  修多羅說。善根清淨受生神力。如修多羅說。  是名略說菩薩無礙住。所謂樂深解脫說法
行智不思議大法師。善根清淨受生神力。廣  說如修多羅十地善慧地說。安樂一切眾生。  淨修菩薩無礙廣說大法。是故彼地名為善  慧。即此地名為無礙住。

[0945a07]  云何最上菩薩住。是菩薩於無礙住。淨修一  切種法王所應灌頂法。得離垢等無量三昧。  作所應作。最後益一切智灌頂三昧現在前。
得一切佛同坐身。蓮華眷屬光明普照。得一  切種一切智灌頂。一切剛強悉調伏。得解脫  方便佛所住智。無量解脫總持神通。得大念
智言辭部分。及大神通善根清淨受生神力。  是名略說最上菩薩住。廣說如修多羅十地  法雲地說。法雲地菩薩滿足菩薩道。滿足菩
提眾具。得菩薩勝慧興大法雲。以正覺自覺  雨諸眾生。煩惱垢穢悉令休息。種種善根增  長成熟。是故彼地名為法雲。即此地名為最  上菩薩住。

[0945a20]  如上說展轉上功德前地所無。彼一一住。若  中上根者。一一經億百千大劫。多有成就軟  根者。不在數中。彼一切住。要經三阿僧祇大
劫。初阿僧祇大劫解行住。過得歡喜住五行  勝進第二阿僧祇大劫歡喜住。乃至有開發  無相住。過得無開發無相住。此即決定淨心
菩薩決定勝進。第三阿僧祇大劫。無開發無  相住。及無礙智住。過得最上菩薩住。劫有二  種。一者日月晝夜時節歲數無量故名阿僧
祇。二者大劫無量故名阿僧祇。彼歲數阿僧  祇劫。是前阿僧祇菩薩所過。後三阿僧祇大  劫無有過。若菩薩增上精進。能轉中劫不能  轉大劫。

[0945b04]  如是十二住菩薩。三阿僧祇大劫。煩惱障分  染污。智障分染污。斷彼三住煩惱障分染污。  斷歡喜住惡趣煩惱分。斷增上中煩惱分。一
切不行。無開發無相住。無生法忍清淨相續。  煩惱染污分一切不行。最上菩薩住一切煩  惱習使障斷入如來住。智障染污分有三種。
一者皮二者膚三者骨。歡喜住斷皮障。無開  發無相住斷膚障。如來住斷骨障。一切障清  淨。於此三住智障斷。餘住隨其次第真實莊
嚴。如是十三住。有十一種淨。第一種性淨。第  二解行淨。第三淨心淨。第四戒淨。第五意淨。  第六第七第八正見淨。第九方便行滿足淨。
第十真實智神通出生淨。第十一正義無盡  說無礙淨。第十二隨順一切種一切所知智  淨。第十三如來住一切煩惱障習使智障習
使淨。如前菩薩功德品說八法。攝一切摩訶  衍菩薩藏所攝。此十三住攝第一第二住信  心生解行住。於菩薩藏得聞慧思慧。第三
住得淨心及初修慧行。第四住乃至第九有  行有開發無相住修惠廣。第十第十一第十  二住。淨修慧行所攝修慧果。成如來住畢竟
出離。聲聞住法亦有十二。如菩薩次第當知。  一者聲聞自種性住。二者入正未越次取證  方便住。三者越次取證住。四者得不壞淨未
聖戒轉上漏盡住。五者依增上戒增上意學  出生住。第六第七第八得真諦智增上慧學  住。九者觀察生死無相三昧方便住。十者究
竟無相住。十一者解脫覺處住。十二者一切  種阿羅漢住。

菩薩地持經卷第九

◎次法方便處淨心品第三

[0945c06]  菩薩有七種愛念眾生。若成就此愛念者。  名真實心第一真實心。一者無畏。二者巧  便。三者不厭。四者不求。五者不貪。六者廣
大。七者平等。菩薩未曾恐畏故於諸眾生  起愛念心身口意業隨順行愛念安樂。是  名無畏。菩薩未曾無巧便而行愛念。所謂  非法非律非真諦。行教授非處。是名巧便。
菩薩愛念為諸眾生。一切所作而不疲厭。  是名不厭。菩薩無請而愛念眾生。是名無  求。菩薩以無貪心而行愛念不求恩報及  未來愛果。是名無貪愛念。菩薩於諸眾生
廣大愛念不限眾生。於眾生所得饒益不  饒益悉不棄捨。寧自苦身不苦眾生。是名  廣大。又彼相成就愛念眾生。是名平等。  愛念不限眾生界。是名平等愛念。菩薩成
就如是七種愛念。是名真實心第一真實  心。菩薩方便觀佛法僧。若意解正向決  定。是名極淨心。又彼極淨心略說有十五  種。一者無上心。二者隨轉心。三者波羅蜜
心。四者真實義心。五者神力心。六者安  心。七者樂心。八者解脫心。九者堅固心。十  者不虛偽心。十一者不淨心。十二者淨心。
十三者快淨心。十四者調伏心。十五者俱  生心。菩薩於佛法僧寶極淨心。是名無上  心。受菩薩戒於受持律儀極淨心。是名隨  轉心。於行施忍精進禪定智慧極淨心。是
名波羅蜜心。人法無我第一義真實甚深  極淨心。是名真實義心。於諸佛菩薩不思  議神通力俱生力極淨心。是名神力心。於  諸眾生欲以善法饒益。是名安心。於諸眾
生欲以攝取饒益。是名樂心。於諸眾生捨  離貪心及與受報。是名解脫心。於無上菩  提起一向心。是名堅固心。利眾生方便。菩
提方便。不顛倒智。俱生解脫。是名不虛偽  心。一切解行地菩薩極淨心。是名不淨心。  從淨心地乃至決定行地菩薩極淨心。是
名淨心。究竟地菩薩極淨心。是名快淨心。  彼不淨心。是名調伏心。思量計數。是名降  伏心。淨心快淨心極淨心。是名俱生心。性
自清淨於身安立。故名俱生心。是名十五  極淨心。是名十五真實淨心。隨一切地略  說作十事。謂無上心。一切種供養三寶一
切菩提。眾具無上真實。隨轉心。受菩薩戒  律儀。乃至捨命終不故犯。若有所犯即能  除滅。波羅蜜心。勤修善根住不放逸真實
義心。以不染污心為眾生故。久住生死終  不悕望涅槃。解脫神力心。顯示正教令起  淨信及得修慧。多住生死想非少聞思知
足。安心樂心。解脫心。一切種種利益眾生。  而不疲厭。堅固心。熾然精進。廣大精進。  平等方便。不緩方便。不斷方便。不虛偽
心。疾得神通。生彼彼善根。不以少心下心。  勝劣善根而生足想。降伏心起俱生心。俱  生心。疾得阿耨多羅三藐三菩提。利益安
樂諸天世人。降伏心攝不淨心。俱生心攝  淨心快淨心。若世尊說菩薩淨心。施設顯  示。一切皆是十五淨心所攝。是故過去未
來現在菩薩。得無上菩提。已得當得今得。  一切皆是十五淨心。無餘無上。如是十五  淨心有大果福利。依是得無上菩提。

次法方便處住品第四

[0946b09]  如是從種性起。如所說菩薩學菩薩相。現  菩薩翼。方便成就。菩薩極悕望淨。今當略  說菩薩十二住。此菩薩住攝一切菩薩行。
第十三是阿耨多羅三藐三菩提無上住。  云何菩薩十二住。一者種性住。二者解行  住。三者歡喜住。四者增上戒住。五者增上  意住。六者菩提分法相應增上慧住。七
者諦相應增上慧住。八者緣起生滅相應  增上慧住。若菩薩真實觀觀真實。若不觀  真實則眾苦增。若觀真實則眾苦滅。菩薩於  三門行智慧為三增上慧住。九者有行有
開發不斷道向無相住。十者無行無開發  道向無相住。十一者無礙住。十二者最上  究竟住。如是十二住攝一切菩薩住一切  菩薩行。如來住者。過一切菩薩住。阿惟三
佛菩提住。彼最後如來住。建立品廣說菩  薩十二住。隨其建立今當說。云何種性住。  謂菩薩種性住者。菩薩功德菩薩所應善
法。成就及行性賢善故。率意方便。諸善法  生不待思惟率然自得。種性住為一切佛  法種子。持一切佛法種子。悉在身中離麁  煩惱。種性住菩薩。終不復起煩惱上纏行
五無間業及斷善根。種性義如前種性品  廣說。是名種性住。云何解行住。謂菩薩從  初發心。不淨心及淨心菩薩所行。是名解  行住。種性住菩薩。於餘一切菩薩十一住
及如來住。為因轉為因攝受。於餘菩薩非  方便亦非得亦非淨。彼何況如來住。解行  住菩薩。於一切菩薩住及如來住。是方便  而非得亦非清淨。唯得解行住及清淨向。
解行住淨已得歡喜住。前方便及即彼淨  向。歡喜住淨已得增上戒住。前方便及即  彼淨向。如是廣說。乃至最上菩薩住。當  如是知。最上菩薩住淨已次第得如來住。
前方便頓得及淨。是為菩薩住如來住差  別。云何歡喜住。菩薩極淨心住。是名歡  喜住。云何增上戒住。菩薩因極淨心性戒  具足住。云何增上意住。菩薩因增上戒
淨。得世俗禪三昧正受住。云何菩提分法  相應增上慧住。菩薩依世俗禪三摩提。淨  覺了真諦正念處等三十七菩提分法觀察  住。云何諦相應增上慧住。菩薩因依菩提
分。觀察如實覺了真諦住。云何緣起生滅  相應增上慧住。菩薩以真諦覺為增上已。  以智觀察有因苦有因苦滅智住。云何有  行有開發無相住。菩薩以三種增上慧。為
增上已。有行有開發不斷無間。一切法如  離諸妄想。修慧俱住云何無行無開發無  相住。即此無相住。多修淳至不斷無間。升  進道隨順住。云何無礙住菩薩即依彼快
淨。不動智慧三昧。得智慧增廣為人說法。  無上方便於法義辭。分別觀住。云何最上  菩薩住。菩薩住彼究竟菩薩道阿耨多羅
三藐三菩提。大法灌頂。一生相續。若最後  身。於此住。次第得無上菩提。作一切佛事。  住解行住。菩薩於菩薩修少行斷行不決
定修行。所得有退轉。歡喜住乃至三種增  上慧住。於菩薩修廣行不斷行決定行。所  得不退轉。有行有開發無相住。乃至最上  菩薩住。於菩薩修無量行不斷行決定行。
所得不退轉。解行住菩薩。無相修方便。歡  喜住乃至增上慧住菩薩行無相。修第一  無相住。升進第二無相住。菩薩無相修淨
無礙住。最上菩薩住。菩薩無相修果。解行  住菩薩。行解行時有何行何狀貌何相。解  行住菩薩。行解行時。以思惟力。菩薩所作
方便。思惟慧修習。不能性自真實堅固不  動不退。不得菩薩不退轉修。如修如是修  果。種種無礙。神通解脫。三昧正受。悉皆不
得。亦未離五恐畏。所謂不活畏。惡名畏。死  畏。惡道畏。大眾畏。思惟修習。利益眾生。  不能性自哀愍。或時起邪身口意業。有時
貪著五欲境界。有時慳惜所有眾具。由佛  菩薩生於淨信。不能自起真實智慧。所謂  三寶功德真實義。諸佛菩薩神通力。若因
若果。若得義若得方便。若境界少聞少思。  智慧成就。不能無量。或時失念成就菩薩  遲喜之道。不能專心求大菩提。熾然精進
深樂淨信。或於三處忘失正念。所謂於可  喜不可喜色聲香味觸法。或時顛倒受生。  彼身中間或受誦持法。久作久說。以此因  緣忘失正念。或時黠慧受持正法。善解
其義。或時不爾。或不善知。隨宜調伏方便。  或復不知自生佛法方便率意說法。教授  教誡。以率意故。不如實知。或時虛說。不時
不中如暗中射。或中不中。或時退捨大菩  提心。或時起菩提心而復退捨。或時受菩  薩戒而復還捨。或時能作利益眾生成就。
而復厭倦。是故利益方便退。常樂自樂。思  惟然後欲樂眾生。自知缺減而不能斷。令  無有餘更數缺減。或時於菩薩法藏信受他
語。或時聞說深妙之法。而生恐怖動搖疑  問。或時於一切眾生遠離大悲。少能安樂  利益眾生不能廣大。不能如上所說學菩  薩所學。不能滿足菩薩相菩薩翼方便菩
薩真淨。去阿耨多羅三藐三菩提遠。不能  淨心深樂涅槃捨離生死。不動善根菩提  分法。悉不成就。如是等行相名解行住菩  薩行相。解行住菩薩行下忍時。如上所說
行相。增行中忍時中行上忍時下如是。行  上忍時斷此行相。次第入歡喜住。方便得  歡喜住。彼一切法悉無復有住解行住所  說相違。一切不染污分法成就名淨心住。
解行住菩薩。有軟中上方便。展轉淨解脫。  非無罪清淨。何以故。彼解脫有種種上煩  惱生故。歡喜菩薩。解脫上煩惱斷離煩惱。
清淨解脫生。云何歡喜住菩薩行相。是菩  薩於解行住當入歡喜住。是菩薩先善入  無上菩提願。善入菩提方便修習決定。若  復緣他而進捨不決定。未習得六種善決
定緣自力修慧菩薩願生。一者超餘一切  淨願。無等不共。二者亦是世間亦出世間  一切境界。三者隨度諸眾生苦。不共一切  聲聞緣覺。四者發一念願。法性自然無量
淨果不動轉。五者不變異無盡願。終無能  令退轉變異。六者勝進分究竟大菩提願。  是名菩薩決定願。又彼菩薩發心當知四  種。初何等眾生發心。緣何發心。發心有何
相。發心有何福利。此四種發心當知彼解  行住菩薩。一切種善修習善根。略說正菩  提行出生而發心。是名略說眾生發心。於  未來世等速疾菩提眾具滿足。一切菩薩
所作滿足。無上菩提一切佛法滿足。所作  佛事滿足。是名略說。緣發心正速疾一切  種一切菩提眾具。隨順菩薩於眾生一切  種菩薩所作隨順。無上菩提得自覺知隨
順一切佛事。隨順而發心。彼發心過一切  億眾菩薩及凡夫地入菩薩。超昇離生。生  如來家。為如來子。決定向無上菩提。決定
紹如來種。得如來不壞淨。常多歡喜心。不  多瞋暴。一切種菩薩所作一切種菩提具。  佛法佛事神力皆悉滿足。淨心攀緣意解。
增進自見得法。生歡喜心。遵習善根到于  出離遠離貪著。無比無等攝養身心。歡喜  熾然善法成就。近無上菩提。我於大菩提  悕望清淨。我已遠離一切恐畏。作如是念
生歡喜心。謂彼菩薩決定心生離五恐畏  善根無我智。我想不生。云何當有我愛眾  具愛。是故離不活畏。不於他人有所求欲。  常欲饒益一切眾生。是故離惡名畏。離於
我見我想不生。是故離死畏。此身命終於  未來世。必與諸佛菩薩共會。是故離惡道  畏。觀於世間無與等者。況復過上。是故離
大眾畏。如是離五恐畏已。亦得遠離聞深  法畏。憍慢貢高他不饒益。恚恨貪喜皆悉  遠離。不染污故無垢。熾然精進故無凡悕  望。於現法中一切種菩薩精進。方便修習
上信前行。於未來事生十大願。十大願如  前菩提分品說。於此歡喜住生。一者以清  淨心常願供養一切諸佛。二者受持守護  諸佛正法。三者勸請諸佛轉未曾有法。四
者順行菩薩正行。五者為成熟眾生器。六  者遊諸佛剎見諸如來親近聞法。七者自  淨佛土。八者一切菩薩同一方便以大乘  化。九者利益眾生一切不空。十者一切世
界得阿耨多羅三藐三菩提作一切佛事。  如是大願及餘求親眾生界無有斷絕。此  諸大願生生常行終不忘失。如是建立前  願在前後願在後。是名為願。菩薩如是大
願作門已能生無量百千諸願。如是未來  諸願現法方便精進。十住淨修法歡喜住  淨修生。一者一切佛法不壞信緣起方便。  二者觀純苦眾生是悲心。三者我當度眾
生苦陰是慈心。四者欲度一切苦不顧自  身。不顧自身已捨內外物而行布施。五者  為度眾生故。勤求世間出世間法心不厭  倦。六者心不厭倦故知一切論。七者知一
切論故。知軟中上眾生隨其所應。八者隨  所應已。知時知量生慚愧心。九者如是方  便得勇健力。十者得世財利供養如來。如  是十法淨歡喜住。所謂信悲慈施不厭知
論隨眾生慚愧勇健供養如來。菩薩修此  十法。於餘九住增上戒住等。觀察一切種  道功德過惡。求佛菩薩所有神通樂不壞  道。善攝行得依相過一切住。得大菩提為
大導師。度生死曠野教令入行。入行已得。  得已果福利成。名為依住。此住者有二因  緣。見無量佛聞菩薩藏說。則能解知十方
無量世界名種種佛名。麁淨信必俱見。乃  至得真實見。是名一因緣。復作是願。彼佛  出世我當生彼。隨願往生。如是麁淨信見
及願力故。見諸如來。一切種共養樂具饒  益。隨其所能隨其力供養法僧。於如來所  聽受正法。聞已受持起法次法向。以四攝  事成熟眾生。以一切善根迴向菩提。以三
種清淨故。彼諸善根轉復清淨。謂如來法  僧供養攝受。以四攝事成熟眾生。一切善  根迴向菩提。無量億百千劫淨於身心。譬  如真金如是如是著於火中工師鍊治轉
增明淨。菩薩善根轉增清淨亦復如是。若  更受生為轉輪王王閻浮提。隨意自在遠  離慳貪。亦化眾生離於慳垢。以四攝事攝  取眾生。普令眾生。得第一義。若欲精進捨
家財物。於佛正法出家學道。於一念頃能  入百三昧。能以天眼見百佛世界。神通智  力能動百世界。身亦能過。光明普遍能示
他人。能化一身為百。成熟眾生。能住壽百  劫。能知過去百劫事。能知陰界入各百法  門。化百菩薩以為眷屬。若以願力神力所
作。則有無量億百千劫不可數知。是名略  說歡喜住。所謂決定四種發心正願方便  精進。出生修淨住法。彼彼住淨修。見佛善  根受生神力。廣說如修多羅十地歡喜地
說。修多羅說十地。即此菩薩藏。摩德勒伽  說十住。攝受眾生故說他。自受行住故說  住。

[0948c12]  云何增上戒住菩薩行相。是菩薩於歡喜  住得十種淨心。一者一切種供養尊重福  田先語問訊心。二者同法菩薩親近樂住
心。三者勝一切煩惱煩惱魔業自在心。四  者見一切行過惡心。五者見涅槃福利心。  六者常修菩提分法善根心。七者隨順修  菩提空閑靜處心。八者不念世間貪愛貢
高利養心。九者離下劣乘專向大乘心。十  者一切種利益眾生心。如是十種正心生  名得淨心。如是淨心增上滿足。次第入增  上戒住。入增上戒住已。性戒具足。軟邪業
迹所攝惡戒。一切不行。況復中上十業迹  滿足性戒。成就如是自性戒慧染污不染  污業迹。善趣惡趣道業行。因處果處如實  知。報果依果及彼業如實知。自斷十惡行
十善業。復以此法教授眾生。毒業過患  惡眾生界等無差別。善業惡業。第一義苦  種種眾難。得廣大哀愍。於此增上戒住  見佛善根清淨如前說。譬如真金得迦私
藥著於火中轉增明淨。菩薩善根清淨亦  復如是。於此住入清淨心悕望成就。受生  作轉輪王王四天下。以自在力令諸眾生  離諸惡戒行善業迹。神力十倍勝前。是名
略說增上戒住。所謂淨心性戒具足。離一  切種惡戒垢。一切業迹一切因果如實知。  分別四種業教授眾生。得廣大哀愍觀眾  生界業生苦種種眾難。見佛善根清淨受
生神力。廣說如修多羅十地離垢地說。離  惡戒垢故名離垢。彼離垢地即此增上戒  住。

[0949a13]  云何增上意住菩薩行相。是諸菩薩先於  增上戒住得十種淨悕望思惟具足已。復  有十種心悕望思惟增上滿足已。過增上
戒住入增上意住。一者思惟我尸淨十種  心悕望。二者思惟我於此十種淨悕望終  不復退。三者思惟我於一切漏有漏法心  終不著厭離心住。四者思惟我於彼對治
修識住。五者思惟我於彼對治法終不退  轉。六者思惟我於堅固對治終不為一切  魔所勝。七者思惟我於諸佛法終不生懈  倦。八者思惟我於諸苦行終不畏難。九者
思惟我一向信解大乘不樂小乘。十者思  惟我常樂一切眾生一切種利益。是為入  十種心悕望增上意住。菩薩於一切行以  患厭行種種對治。觀佛智慧功德福利種
種福利行而生愛樂淳厚心。欲觀眾生果  苦種種苦行顧念眾生。心依於義於一切  有為行不為放逸。於大菩提熾然精進。於  諸眾生廣生大悲心。云何令此眾生究竟
脫苦。即時觀察知住無礙解脫智者乃可  得。此是無礙智不離通達法界如實智慧。  是如實智慧不離禪定解脫三昧正受。是  諸禪定不離多聞決定智慧。復作是念。無
礙解脫一切佛法以何為本。不離聞為本。  作是念已轉加精進求法無厭。為聞正法  故不惜身命。無內外物而不布施。無有尊  重而不求法。以愛念心聞一四句偈。勝於
愛念三千大千世界大珍寶聚。若聞一偈  如來所說。正向佛道。淨修菩薩行。勝得一  切轉輪聖王護世帝釋魔梵諸王。若有人  言我有此法如來所說。正向佛道淨修菩
薩行。若能投大火坑受大苦者。當為汝說。  菩薩聞已歡喜樂受作是念。若聞正法正  向佛道淨修菩薩行。正使三千大千世界  大火熾然乃至梵天。尚入其中。況復小火。
經地獄苦尚求佛法。況復小苦。如是精進  方便思惟求法如法次法向隨順佛法。不  以文字音聲清淨。作是念已。依於聞法正  緣法相離欲惡不善法。得世俗四禪四無
色四無量五神通。捨諸禪三昧正受。以願  力故觀察欲界。彼眾生能滿菩提分法者  而生彼處。離欲故欲縛斷。捨諸禪正受故  有縛。如是解行住先如是法如解見所起
縛斷。邪貪恚癡畢竟不行。見佛善根清  淨如前說。譬如真金數被鍊治盡諸垢穢  稱量不減離垢明淨。菩薩善根轉增清淨  亦復如是。若更受生得帝釋身。以離欲善
法調伏眾生神力。如前住千倍。是中諸住  百千萬倍。是名略說增上意住。所謂心思  惟成就入一切行眾生界大菩提正分別真  實苦解脫。方便正求大恭敬求法法次法
向。巧便出生諸禪三昧正受神通。捨於諸  禪。以願力故隨所欲生。見佛善根清淨受  生神力。廣說如修多羅十地明地說。聞行  法行法明照三昧明照修習。是故此地故
名明地。內心清淨故名增上意住。彼明地  即此增上意住。云何菩薩菩提分法相應  增上慧住行相。是菩薩先於增上意住得  入十種法明。求多聞為增上滿足已。過增
上意住入初增上慧住。彼入十種法明如  修多羅說。謂所可建立建立建立處第一  義等。若煩惱若清淨淨。煩惱繫惱無上清  淨淨。是名略說法明義住。此住者。不懷悕
望為首。如修多羅說十智成熟法成就生  如來家。逮得自法一切種觀為增上已修  念處等三十七菩提分法如修多羅說修集  彼法故離身見等。隨界入微細愛著畢竟
不行。如來不稱歎業一切不行。所稱歎者。  一切隨順如如真實。心轉柔軟修種種行。  其心快淨。知恩報恩等隨順功德種種淨
法。皆悉成就。求淨上地業得大精進。因彼  精進淨心深心信解滿足。因彼正法外道  魔怨不能傾動。見佛善根清淨如前說。譬  如真金為莊嚴具餘金不及。菩薩善根亦
復如是。勝餘下地菩薩功德。如育多摩尼  光明清淨餘珠不及。一切風雨所不能滅。  如是菩薩下地菩薩聲聞緣覺智慧光明所  不能及。魔怨煩惱皆不能壞。若更受生作
焰摩天王。以諸善法教化眾生。破身見等  神通力勝於前住百千萬倍。此住億倍。是  名略說菩提分法增上慧住。所謂入法明  智成熟修菩提分法。身見等一切著斷。制
業聽業若離若修。因彼心轉柔和隨順功  德皆悉成就。求淨上地業得大精進。因彼  精進淨心深心信解清淨。因彼正法魔怨  不動。見佛善根清淨受生神力。此則略說。
廣說如修多羅十地焰地說。彼地菩提分  法彼地智焰種平等說法。以智慧光照明  世間。是故彼地名為焰。彼焰地即此菩提  分法相應增上慧住。

[0950a16]  云何菩薩諦相應第二增上慧住行相。是  菩薩先於初增上慧住得十平等淨心。增  上滿足。已入第二增上慧住十平等心。如
修多羅說。謂無等。覺覺無等。超餘一切眾  生界法如等。是名略說心平等義住。此住  者更求智慧勝進智慧時。於四聖諦有十  種如實知。如修多羅說。若教他若自知若
俱知。若說修多羅毘尼摩德勒伽方便。若  說現在苦因生未來苦因滅彼滅不起彼滅  方便勝進。是名略說十種四聖諦。當知如  是真諦善以智慧壞一切有為。行於眾生
界大悲增長前際後際愚惑四諦起於邪趣  菩薩正知解脫彼故攝功德智慧眾具具足  攝持彼悕望度起正念正智精進為首等。  種種真實功德增長。無餘思惟成熟方便。
成熟眾生。攝眾生故。修習一切世俗書論。  如修多羅說。如是功巧業一切出生。悲念  眾生漸次誘進安立菩提。隨順世俗必定  善方便破諸貧窮。四大錯亂非人所惱令
得休息。無罪戲樂眾具饒益。因此饒益引  樂令法。以住止眾具而為饒益。王賊所  惱度令安隱。處非處方便若聽若制吉非  吉物。應施不施令得所宜。現法展轉無有
違諍。乃至後世亦無怨結。諸顛倒者為說  正道。是名攝受眾生世俗工巧及平等義。  見佛善根清淨如前說。譬如成鍊真金瑩  以硨磲光明清淨勝於餘金。如是菩薩智
慧方便勝餘菩薩聲聞緣覺。譬如日月宮  殿一切風輪不能令失。如是菩薩智慧方  便不為一切世法所勝。若更受生為兜率  天王。以諸善法破壞一切外道邪法神通
力勝於前住百億倍。是名略說諦相應增  上慧住。所謂淨心平等成就。入諦觀增長  破壞諸行。於諸眾生大悲增長。功德智慧  眾具成熟。正願方便正念正智正說等功
德增長。無餘思惟。一切種成熟。方便成熟。  眾生世俗工巧出生。善根清淨受生神力。  廣說如修多羅十地難勝地說。於真諦決
定智慧難勝。是故彼地名為難勝。彼難勝  地即此義名為諦相應增上慧住。

[0950b27]  云何菩薩緣起相應增上慧住行相。是菩  薩先於諦相應增上慧住。得十平等法。如  修多羅說。彼增上滿足已入於此住。一切
法第一義自性無相平等。無言說行照曜  無相平等。即彼無相故自無生平等。因不  起平等。自因不起故畢竟寂滅平等。離攝  受虛偽平等。無取無捨離行平等。妄想爾
焰自性如幻如化平等。離妄想智境界自  性有無無二平等。是名略說十平等分別  義。住此住者。於諸眾生大悲增長。於大菩  提殷勤欲樂。知諸世間若生若滅一切種
緣起。正觀了知因緣起智。入三解脫門知  空無相無願。依彼故離我我所若有若無  想。如是第一義善思惟。眾生煩惱結縛因  緣和合有為性劣。離我我所生諸過惡。非
離煩惱因緣和合。我當斷彼煩惱因緣和  合。自護故不滅一切有為。護眾生故如是  智悲隨行於此住。名向無礙智般若波羅  蜜住現在前。一切世間所不能染。如是住
者若利第七地。方便行究竟菩薩忍彼隨  順忍所攝。是向無礙智般若波羅蜜。修集  具足取菩提因緣。不住世俗有為。示現寂  滅而不住寂滅。如是方便智慧隨順。入空
三昧門。向百萬三昧門。如空三昧無相無  願三昧門亦如是。如是向諸三昧已名為  不壞心。一切種佛法轉增殊勝。外道魔怨  所不能壞。餘如前說。譬如真金以瑠璃莊
嚴勝於餘金。如是菩薩善根清淨勝於一  切。譬如月光除眾生惱。四方風輪不能障  蔽。菩薩智慧光明亦復如是。為諸眾生息  煩惱火。一切魔怨不能斷絕。若更受生為
善化自在天王。常以諸善法滅除眾生一  切憍慢。神力勝前億千倍。是名略說緣起  相應增上慧住。所謂平等法成就入覺諸  緣起生解脫門。離諸邪想方便攝受。住向
無礙智般若波羅蜜。得向無量三昧。得不  壞心。佛法殊勝。善根清淨受生神力。廣說  如修多羅十地現前地說。無礙智向。是故  彼地名為現前。即此義名為緣起相應增
上慧住。

[0951a09]  云何菩薩有行有開發無相住行相。是菩  薩於緣起相應增上慧住。次第十方便慧  生。一切眾生不共世俗及得一切世間不共
道方便昇進增上滿足已入第七住。彼諸  方便慧。如修多羅說。謂出生世間善法攝  受功德故。於諸眾生安心樂心。福德眾具  菩提分法。漸次增進故。不共聲聞故。不共
緣覺故。知眾生法界故。知世界故。知如來  身口意故。如是等方便慧生道。次第方便  昇進義故。略說當知。如是具足無量無數  如來境界各別智彼起無開發無相想無想
觀無量佛境界起處不斷無開轉修習一切  威儀行住思惟。於彼一切處終不離道。於  念念中具足十波羅蜜及一切菩提分法。  非如餘住。第一歡喜住修習正願。第二住
離惡戒垢。第三住願轉增長得法光明。第  四住入道。第五住入世間所作。第六住入  甚深法門。此第七住起一切佛法滿足菩  提分。菩薩方便行滿足攝受。於此住智慧
神通行清淨入第八住。住第八住者。一向  清淨。此第七住雜清淨住前行故得不染  污。名不染污行。此第七住一切貪等煩惱  斷故。不名有煩惱。不名離煩惱不行。亦樂
佛法如實心清淨故。不名離煩惱。此第七  住成就無量清淨身口意業。如佛所歎業  如前說。五住所得世間工業智自然滿足。  為三千大千世界大師。唯除上地菩薩及
如來。餘無及者。一切禪定菩提分法。皆現  前修而不受報。菩薩於此住思惟方便入  善擇三昧門。生百萬三昧。超過一切聲聞  緣覺三昧境界。遠離煩惱諸妄想行。隨順
甚深身口意業。不捨方便勝進之道。顧念  眾生滿足菩提。離一切相無量身口意業。  生淨修無生法忍。於此住超過自覺境界。  餘六住佛法攀緣。第六住菩薩能入寂滅。
今住此地。念念寂滅得未曾有身口意業  不思議。雖行實際而不證實際。如是方便  智生為增上已。行共一切眾生行照明世  間。餘如修多羅說。取要言之。為功德事親
屬想攝受。方便勝進住三解脫。求下乘者  方便調伏。受五欲者令求勝欲。轉諸邪見  隨順他心。於諸大會皆悉隨順。餘如前  說。譬如成鍊真金以摩尼珠寶莊嚴勝閻
浮檀金。菩薩善根清淨勝於一切聲聞緣  覺及餘離垢菩薩。譬如日光照閻浮提一  切泥水皆悉乾消勝於餘光。是菩薩智慧  光明能令眾生煩惱乾消。勝於一切聲聞
緣覺及餘菩薩智慧光明。若更受生作他  化自在天王。以智慧饒益聲聞緣覺。一切  神力勝前億百千倍。是名略說有行有開  發無相住。所謂方便慧生道方便勝進入
知如來境界所起處。無間方便。於念念  中集菩提分。染污不染污處方便行滿足。  攝受淨心業生故一切世間工巧業滿足。  得無量三昧。不共一切聲聞緣覺。念念寂
滅行於一切共世間行。善根清淨受生神  力。廣說如修多羅十地遠行地說。方便行  滿足。是故彼地名為遠行。即此義名為有  行有開發無相住。云何菩薩無行無開發
無相住行相。是菩薩於初無相住次第得  十種入一切法第一義智。如修多羅說。謂  三世如所應本來不起不生無相故無餘。  因性故第一義離言說自性事言說行顯示
自性相因性無有。彼如是不生故。於彼無  知邪計著因於彼無所有事離言說初中後  一切時煩惱等。入正離妄想平等。斷彼煩  惱故十種智增上滿足。滿足已入第八清
淨住。於彼不起法得快淨第一無生法忍。  彼云何謂四種求求一切法。四種如實知  知一切法。以求知故。離一切妄想計。著一  切法現法。中一切煩惱無生。隨順觀來世
一切無餘無生。觀如等前妄想計著因起  法。四種求四種如實知。如前真實品說。從  解行住起乃至有行有開發無相住。未得  快淨。於此住乃得快淨。是故名第一無生
法忍。得無生法忍已得甚深法。離初無相  住四種過患。一者有行有開發。二者上地  勤求。三者一切種利益眾生堪能勤求。四  者微細想行。是故此住名為快淨。於甚深
法門法流水中。如來勸發出生無量門智  慧神通諸業饒益。以勸發故出生無量尊  身變化智慧得十自在。如修多羅說。得自  在故欲久近住隨意即能。諸禪解脫隨意
所欲。資生眾具世工巧業悉得隨意。一切  住處一切受生隨意往生。一切神力一切  誓願隨意能得。變一切物成於金寶隨意  能成。欲知法界名身句身味身。於一切法
建立巧便。即能知之。如是自在力果報福  利。如修多羅說。於念念中常等見佛善根。  清淨受生神力金光明喻。如修多羅說。是  名略說無行無開發無相住。所謂入第一
義智成就。入得不起法忍。過患悉離得快  淨住甚深法門諸佛勸發出生無量智慧神  通諸業饒益。無量尊身出生智慧出生。得  大勢力得大自在力。福利果報善根清淨
受生神力。廣說如修多羅十地不動地說。  離有行有開發乘不動勝進道。是故彼地  名為不動。即此地名為無行無開發無相  住。

[0952a21]  云何菩薩無礙住行相。是菩薩於此甚深  住不以為足。勤修隨順上地勝進知法之  行一切種為人廣說。隨所應說悉如實知
所可說法。煩惱清淨。誰惱誰淨悉如實知。  如是善說法名大法師。得無量陀羅尼善  諸音聲辯才。無盡法陀羅尼如所持法攝  受成就。以菩薩無礙智。出生言說。坐於法
座如應說法。隨其法示喜成如修多羅說。  善根清淨受生神力。勝進如修多羅說。是  名略說菩薩無礙住。所謂樂深解脫說法  行智不思議大法師。善根清淨受生神力。
廣說如修多羅十地善慧地說。安樂一切  眾生。淨修菩薩無礙。廣說大法。是故彼地  名為善慧。即此義名為無礙住。云何最上  菩薩住行相。是菩薩於無礙住。淨修一切
種淨法王所應灌頂正受。得離垢等無量  三昧。作所應作已一切智殊勝灌頂最後  三昧現前。得一切佛同坐身。蓮華眷屬光  明所照。得一切種一切智灌頂已。受調伏
解脫方便知一切佛事。得無量解脫總持  神通。彼增上故大念智慧生辯才建立大  神通。出生善根清淨受正神力勝進。是名  略說最上菩薩住。廣說如修多羅十地法
雲地說。法雲地菩薩滿足菩薩道。滿足菩  提眾具。得菩薩勝慧。興大法雲。以正覺自  覺。而諸眾生煩惱垢穢悉令休息。種種善
根增長成熟。是故彼地名為法雲。即此義  名為最上菩薩住。

[0952b20]  如上說展轉上功德前地所無以軟根者不  在數。諸中上者上地所得具足建立。彼一  一住經億百千大劫。或復無量。然後具足
彼一切住。經三阿僧祇大劫。然後得初阿  僧祇大劫解行住。過得歡喜住五行勝進。  第二阿僧祇大劫。從歡喜住乃至有開發  無相住。過得無開發無相住。彼即此決定。
謂淨心菩薩決定勝進。第三阿僧祇大劫  無開發無相住及無礙智住。過得最上菩  薩住。有二阿僧祇劫。若大劫晝夜月分數  成時無量故。名阿僧祇。若彼諸大劫數成
一劫數過數名阿僧祇。前阿僧祇劫。菩提  非少劫阿僧祇得。後三阿僧祇大劫不增。  若彼上上精進方便能成超眾多中劫。或  復超大劫。無超阿僧祇者。如是十二住菩
薩。三阿僧祇煩惱障分染污。及智障分染  污斷。彼三住煩惱障分染污斷。歡喜住惡  趣煩惱分。增上中煩惱分一切不行。無開  發無相住無生法忍清淨相續。煩惱分一
切染污斷不行一切煩惱。最上菩薩住一  切煩惱習使障斷。入如來住智障分。染污  有三種。一者皮。二者膚。三者骨。歡喜住  皮障斷。無開發無相住膚障斷。如來住骨
障斷。一切障清淨。於此三住智障斷。餘住  隨其次第真實眾具。如是十三住有十一  種淨。第一種性淨。第二解行淨。第三淨心
淨。第四戒淨。第五意淨。第六第七第八正  智方便淨。第九方便行滿足淨。第十真實  智神通出生淨。第十一說正義無礙淨。第  十二隨順入一切種一切所知智淨。第十
三如來住習氣一切煩惱智障淨。如前菩  薩功德品說。八法攝一切摩訶衍菩薩藏  所說。此十三住攝初第一住信心生解於  菩薩藏得聞慧思慧。第三住淨心及初修
慧行。第四住乃至第九有行有開發無相  住修慧廣。第十第十一第十二住淨修慧  行所攝修慧果成如來住。畢竟出離聲聞  住所有法。此等十二菩薩住。次第當知。一
者如聲聞自種性住。此亦當知。如超昇離  生方便住。第二住亦如是。如超昇離生信。  第三住亦如是。如得不壞淨聖愛增上戒  住上漏盡第四住亦如是。如依增上戒增
上意學出生住。第五住亦如是。如得真諦  智增上慧學住。第六第七第八住亦如是。  如善觀察住無相三昧方便。第九住亦如  是。如究竟無相住。第十住亦如是。如禪定
起解脫覺住。第十一住亦如是。如一切種  阿羅漢住。第十二住亦如是  (起解脫入住者起謂從定覺也五解  脫入如雜心說)  。

菩薩地持經卷第七

* * *

【經文資訊】大正藏第 30 冊 No. 1581 菩薩地持經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供之高麗藏 CD 經文，維習安大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
