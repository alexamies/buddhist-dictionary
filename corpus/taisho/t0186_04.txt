普曜經卷第四

西晉月氏三藏竺法護譯

◎出家品第十二

[0504c15] 「爾時菩薩普觀眷屬，視眾伎女猶如木人；百節空中，譬如芭蕉中無有實；亂頭倚鼓，委擔伏琴，更相扶枕，臂脚委地，鼻涕目淚口中流涎，琴瑟箏笛樂器縱橫；鵁鶄鴛鴦驚怖之輩，皆悉淳眠而臥。菩薩遍觀顧視其妻，具見形體，髮爪腦髓，骨齒髑髏，皮膚肌肉，筋脉肪血，心肺脾腎，肝膽腸胃，屎尿涕唾，外是革囊中有臭處，無一可奇，強熏以香飾以華綵，猶假借當還，亦不得久計；百年之命臥消其半，又多憂患其樂無幾，淫泆敗德令人愚癡，非彼諸佛緣覺真人所稱譽也。故曰：『貪婬致老，瞋恚致病，愚癡致死，除此三者乃可得道。一切所有皆如幻化，三界無怙，唯道可恃。』於是頌曰：

「『見彼興慈愍，　　歎息發大哀；
　　是世毒痛難，　　何因樂愛欲。
　　懷憂憐愚冥，　　欲苦反謂安；
　　捨貪樂智慧，　　不捨不得安。』

[0505a04] 「於是菩薩以斯法門察於後宮，興發大哀而為雨淚，心甚愍之；癡人有三十二，害於眾生；愚者迷惑，為此所害生於八難，所見惡染猶如畫瓶毒滿其中，愚者不解謂之甘露，愚者或中，駛水漂象；愚者樂之如飲毒水，愚人處是如犬咬骨，愚人墮此如人入烟，愚人貪惡如墨塗衣，愚人厄此如鳥墮網，愚人見勉如屠枻畜，愚人近此不見來難，愚人沒此如老牛溺泥，愚人投此猶若破船沒於大海，愚人墮此如盲投谷，愚人不得限如淵無底，愚人燋此劫燒天地，愚人迷此如輪無際，愚宛轉此生盲入山，愚馳逸此若狗縛頭，愚人消此冬燒草木，愚人日損如月十五日後，愚人服此如諸小龍遭金翅鳥，愚人遭此如摩竭魚吞於大舟，愚人惱此如賈遇賊，愚人懼此如大樹被斫，愚人憂此如遇毒蛇，愚人樂此如蜜塗刀與兒舐之，愚人惑此火燒枯樹，愚人遇此嬰兒挊矢，愚人為此轉如鉤撾象，愚盡德本如博失財功祚消化，愚人見棄如放逸賈墮於婬鬼，是為三十二事。觀於後宮，察諸婇女不淨之想，自罵己身，坐身患害勿復貪身，莫念是意，入於空淨，心無所著。於是頌曰：

「『從頭觀至足，　　察之無一淨；
　　勿得貪其身，　　是為罪福田。
　　以故當遠身，　　淚涕唾惡露；
　　由此莫戀之，　　行淨如蓮華。
　　棄若干不淨，　　興平等調定；
　　以知諸毛孔，　　如蟲不可慕。
　　其身猶如象，　　骨髓肉血合；
　　筋脉皮裹之，　　髮毛諸爪齒。
　　有八萬種蟲，　　夙夜食其體；
　　若有明智者，　　終不計有身。』」

[0505b10] 佛告比丘：「菩薩觀身心思若斯。諸欲界天住於虛空，皆見菩薩所可思惟。法行天子遙白菩薩：『唯然大聖，何以稽遲？時已到矣。』於時菩薩察於後宮，見其心意諸根無常，知身不久猶如流水逝而不返，俗人所行計有吾我，何有吾我？執取深奧無極道眼乃為第一，觀正境界慕樂聖安，計吾我者自謂尊貴，心無所倚乃應行道。法行天子又復白言：『不以是行得成至佛，現在行道所修甚難，當察己身等之山谷，是則究竟菩薩大士一生補處。』

[0505b21] 「爾時菩薩——所作暢達其心堅住，覺意已了思惟心悅，咸來奉事，捨眾垢塵，永無恭恪，其順道訓念念安隱，淡若淨水——即從座起，心中悅豫觀察前眾，則以右手披寶交露帳，上講堂上叉其十指，念十方佛而遙禮之。觀虛空中諸天百千，皆來圍繞散華燒香，雜香[打-丁+鳥]香，衣服幡綵手執幢蓋諸供養具，曲躬作禮；見四天王、鬼神、羅剎、健沓惒等、諸龍王眾皆被鎧甲，棄不吉祥，淨諸惡行，垂珠瓔珞，稽首菩薩；日月宮殿諸天子等，住其左右，各執華香幡綵幢蓋，夜已向半。

[0505c04] 「爾時菩薩告車匿曰：『車匿！速起嚴被白馬，今日人尊宜吉祥時，應當出去。』車匿聞之心懷憂慼，淚下如雨：『所行平等光明清淨，猶若師子，今欲若行願見告示。』面色端正如秋月滿，顏貌和悅無有瑕短，所覺清淨猶如蓮華，音聲和雅明珠火光，眾曜晃煜寶瓔珞身。心如虛空如鹿中王，行如鴈王獨步無難，眾皆從之今欲若行。於是菩薩復告車匿：『欲得白馬，宿本所行當致上尊；妻子恩愛，財寶重業，則是牢獄；古來遠之身所不樂，惟欲護戒、奉行忍辱，修精進力、禪定、智慧，是心所樂；從無央數億百千劫，所可奉行，志慕成道，斷生死源，智慧巍巍開化眾生，從是已來不樂榮祿，惟志大道。』

[0505c19] 「爾時車匿聞大聖言：『初生之時，天帝釋梵上帝自下，示現稽首。即時決此，王問云何？阿夷答曰：「今是太子一相百福，威神光明無能逮者；若在家者為轉輪王，主四天下；若不樂世棄捐國土，作沙門者則成佛道，斷生老死，以法教化無有放逸。」』車匿白曰：『唯如聖教，爾時寧聞五欲樂乎？』答曰：『不也！從天尊意造無量行，我生愚冥無所識知，畜養鬚髮為身作患，增益罪蓋強忍勤苦。』菩薩告曰：『諸天世人皆持香華，現在目前悉來集會，立神足力以用侍吾。』

[0505c29] 「車匿白曰：『今此園觀常生花實，若干品鳥相和而鳴；其浴池中青蓮芙蓉，蓮華清淨街路平正；諸寶樹木修治莊嚴，八行交道寶交露帳，夏月快樂遊戲其中，奇巧異樂歌戲相娛，悉奉禁戒所言至誠，從太子生常順其意，不越其教；年既幼少面色光澤，頭髮正黑能可人意，惟當樂此。生世如是，何為捨去？』於是菩薩復告車匿：『車匿且止，是欲無常不可久保，如是別離猶如川流逝而不返；不可久保是誑惑業，猶如空拳欺於嬰孩；羸弱無固，猶如泥坏不可恃怙，如空中電須臾已滅。又此境界無有真實；愚冥之士以此為安，而見侵欺，如水上泡適起便滅；處在顛倒，亦如聚沫幻化臥夢；五樂無足，猶海吞流渴飲鹹水增其疾患；欲之無常，惟智能覺，愚人不解猶盲投谷。車匿當知！欲泥無淨，餓鬼、畜生由不善行，失清白品增魔境界；怨結鬪諍憂惱苦患與婬鬼會，覺者捨斷，明者遠之，達者消之；無智習之，如雜毒食，諸佛所毀，智習聖教。』於是頌曰：

「『捨如棄惡瘡，　　刈之如去糞；
　　見斯故興欲，　　棄捨常快安。』

告車匿被馬品第十三

[0506a24] 「於是車匿白菩薩曰：『雖曉了是不貪世榮，尚可顧意，慕念瓔珞諸寶交飾，濟脫自在不復觀察，名德遠照，絲竹衣樹音聲和雅，箜篌數千鼓眾伎樂；好施危厄，音如哀鸞，降如真陀，須曼青蓮及思夷華，馨香甘美；燒諸名香雜香塗香，甚快微妙飲食餚饌，蘇蜜石蜜百味之供，云何欲捨五樂之欲？是吾所欲猶如天上，常在永安為釋尊位。』菩薩告曰：『從無數劫棄捨此事，愛欲之本，色聲香味細滑之法；數數往返天上世間，厭樂豪貴，為轉輪王，千子七寶遊四天下，榮位無常如夢所見；處後宮中婇女之間，以用不甘，還上諸天及兜術宮，不果吾志；故捨彼來，況此弊欲而貪之乎？今自察之，住在苦惱生死眾難不淨之中，所行無度而有眾患，生老病死酷毒恐怖；積累功德每生自責，建立法船，布施、持戒、忍辱、精進、一心、智慧，心如金剛，已成大舟矣。以度生老病死四瀆之難，愁念眾生迷於貪欲欲令永安，不與欲貪使無罪害；濟諸有漏將護一切，眾邪異見令得悉度，救諸下劣使住彼岸無生老病死。』

[0506b17] 「爾時車匿益悲，白菩薩言：『故當住此決了進退。』菩薩告曰：『聽我決了，愍傷眾生欲度脫故，其心堅住如須彌山而不可傾。』車匿又問：『正士云何？』菩薩答曰：『強如金剛，所行清淨，懃修顯曜，假使大棒破壞我頂，終不退還慕於世榮。』應時諸天在於其宮，聞此言教舉聲歎曰：『善哉！善哉！』而雨天華，第一最上得勝，為眾船師人中之尊，心無所著亦無恐懼，消除闇冥塵勞烟熏，無邪境界也，其心永安若堅牢船必度彼岸。」

[0506b26] 佛告比丘：「寂意天子、耀淨天子，虛空中住，城中男女聞菩薩決疑如是，悉共悅豫，歎曰：『善哉！』皆自還去。

[0506c01] 「爾時菩薩見城中人皆悉眠寐，察欲夜半即便起立，沸星適現知時可出，即勅車匿：『起被白馬揵陟。』菩薩適宣說此言，即時四天王聞菩薩教，尋時便至迦維羅衛大城中庭住，供養菩薩。提頭賴吒與無數億百千揵沓和，稽首被甲冑，從東方來，住東方界，稽首菩薩，鼓眾伎樂在於虛空。毘留勒叉天王與無數億百千鳩刀，皆被鎧甲，從南方來，住南方界，稽首菩薩，鼓眾伎樂在於虛空。毘留羅叉天王與無數億百千龍俱，各垂寶瓔，從西方來，住西方界，稽首菩薩。北方毘沙門天王與無數億百千閱叉，手執焰光明珠威耀晃晃，身被甲冑，從北方來，住北方界，稽首菩薩。天帝釋梵與無數億百千諸天，手執華香雜香[打-丁+鳥]香華蓋幢幡，來住虛空，稽首菩薩。

[0506c17] 「爾時車匿聞菩薩言，流涕交面白菩薩曰：『惟賢聖子知時識義，今夜非時也。』菩薩告言：『今正是時。所以者何？吾從久遠長夜求願，為諸眾生顯示道跡，今可樂時當度眾生，適得閑靜。』於時頌曰：

「『天王住虛空，　　天帝釋亦然；
　　炎天及兜術，　　無慢化自在。
　　和輪耶斯龍，　　海龍阿耨達；
　　咸來欲供養，　　見佛時出家。
　　色界諸天人，　　修寂常行禪；
　　是等來供養，　　三界普自歸。
　　開士十方來，　　等昔以造行；
　　欲見勝出家，　　隨時而奉事。
　　無極大功勳，　　金剛常住空；
　　被鎧力精進，　　心堅動海水。
　　日月諸天子，　　善住其左右；
　　覩寂然出家，　　叉十指為禮。
　　勸喻諸天子，　　其大精進興；
　　察眾苦惱法，　　當演清和音。
　　諸吉皆諧偶，　　懃恭時已到；
　　吾亦與尊俱，　　無礙必善住。
　　沸星已出現，　　已化微妙體；
　　力勢眾住前，　　皆欲共侍從。』

[0507a11] 「菩薩從座起，則住空中猶如鴈王；城中男女皆疲極寐；鳧雁鴛鴦孔雀赤觜，異類眾鳥亦疲極寐；不見眾色，象馬騎步諸釋族姓，兵仗宿衛諸師寮屬，亦皆熟寐。

[0507a15] 「爾時梵聲其音柔軟，響若哀鸞；夜已至半，重告車匿言：『善哉，車匿！疾被揵陟，敬奉吾身勿復稽留。』車匿重悲淚下如雨：『今人中尊為欲所至，門關下鑰誰能開者？』天帝念知即時開門。車匿見之心歡悅豫：『乍悲乍喜誰為我伴？當作何計？復如何行？』於時四神即捧馬足，其四部兵力勢難當。『嗚呼大王！太子已去，何以不覺？明日俱夷當復辛苦，吉祥微妙今不現矣。』

[0507a24] 「爾時菩薩思其本宿，謂車匿言：『善哉，車匿！』已被白馬，箜篌樂器俱時而作。車匿觀空，離垢諸天來無央數，諸菩薩眾而供養之；察天帝釋，自然開門；覩諸鬼神及阿須倫、真陀羅、摩休勒，自然開門。車匿聞諸天語，即報天言：『今見菩薩衣毛為竪，猶如師子體紫金色，當將功勳等如江海。此諸天力禪思未久，以見勸許即當出去，是其本願所與吉祥，施安眾生成已道義。』

[0507b04] 「爾時其地六反震動，面滿如月從空坐起，道德名稱解心清淨；天帝毘沙門天王而在前導，放大淨光明普照天地，滅眾惡趣眾生安隱，消諸塵欲而雨眾華，億百千樂諸天[口*咨]嗟，前後導從。有天名最上淨，在大聖前叉手自歸，舉蓮華目而啟談言：『哀度眾生，甚為巍巍，本性明冥，悉以空虛，吾無所樂多所哀念。眷屬後宮不復重聞吉祥之音，其無量音今已逝矣。不覩天眾，不察最勝，不復聞香。皆以消愛欲棄塵勞山，無復眾垢，逮得究竟。本無宮殿今無欲想，奉行慈心，離眾罪蓋，無復殃舋。懷抱精神一切具足，不慕眾香，今日光光身心平等，妙如神仙。言說本來，在家聖王，令弱者強，顯真名稱，斷是王種而復亡失。無極釋姓消大福祚，願今我尊在所至趣，離垢無塵愍慈行哀，觀見宮殿妙音已逝，不復還入迦維羅衛。無有放逸，盡生死源不復坐起。經行國中惟詣佛樹，無老病死，至甘露道。』於是菩薩既出家去，為眾生故又無所行，亦無所住，不慕婇女，為得大勝，是大福田為功祚地，當行慧藥，無數億劫積累德行，布施持戒博學廣聞；菩薩慈行禁戒清淨，行無所犯，不志愛欲，忍辱仁和叚段解身不以懷恨；愍哀眾生精進無懈，無數億劫積集道業；祠祀百千，恒修禪定，心意寂然消眾塵垢，自伏其心慧無罣礙，而無想念。其心解脫濟脫億載，行慈愍哀已度無極；奉行清淨分別喜護，是為真正天中之天，應奉事之。清淨無垢，心如明珠擁護怨難，天眼無極，厄者受歸，病者為醫，在諸國生為大法王，千眼中帝照諸迷惑，身意休息興道威燿。捨心怨結，勇消眾塵，在眾最勝無能逮者；如師子步而無所畏，如龍調心降雨以時，導眾如牛以棄怨結，如月盛滿光明遠照，如日始出，猶如大炬消滅眾冥，喻如蓮華不著泥水，德香微妙不動如山，道眾瞋恨，降伏身魔、死魔、天魔；為大導師，迷失路者說八正道，不久成佛斷生老病死，度諸闇冥，療眾惡瘡，嗟歎正真不可限量，顏色光澤建立功勳，所嗟歎德令我如佛。

[0507c17] 「於是菩薩稍進前行，覩五道神名曰奔識，住五道頭，帶劍執持弓箭，見菩薩來，釋弓投箭解劍退住，尋時稽首菩薩足下，白菩薩曰：『梵天之際天王見勅，守五道路不知如之，愚不敏達惟告意旨。』菩薩告曰：『雖主五道不知所歸；源所從來，五戒為人，十善生天，慳墮餓鬼，𧤲突畜生，十惡地獄，無五趣行便歸人本；不慕五趣，以無五陰三毒六衰，則是泥洹。不處生死不住泥洹，便不退轉受菩薩決。無所從生靡所不生，於諸所生悉無所生。卿持俗刀，五兵宿衛，吾執智慧無極大劍，斷五趣生死皆至本無，無終無始永安無形，奔識心解逮不退轉。』無限天神皆發道心。

[0508a01] 「於是菩薩勇猛捨家，適出城門，迦維羅衛一切群眾知太子去，各各共談而歡悅喜。俱夷明日從寐起已，遙聞眾言，覺知已去；聽大聲響即察求之，不見菩薩。宣大音響，及馬車匿。王心感絕自投於地，舉聲稱怨：『嗚呼！一子勸化宮中，大小歡悅。捨無數眾，今為所到永絕我望，何所恃怙？四域天下當何所依？』俱夷從床宛轉在地，自搣頭髮，斷身寶瓔：『何以痛哉！是我導師依怙如天，而棄我去，用復活為？恩愛未久便復別離。』淚下如雨不能自勝，嗟歎太子顏貌殊妙，心淨無垢清如深淵，內外明好莫不敬重，訓教真正靡不吉祥；咸同歸命，今捨我去為何所至？未曾放逸，不為馳騁，為天地主執正真道。釋其沐浴莊嚴天服，遠近慕路興立行業，不見菩薩無不懷慼。國中樹木尋時虧落，無諸華實。諸清淨地悉生塵垢無復眾好，仁尊所見，眾音伎樂柔軟聲響象馬車乘，其虛空中，莊嚴香瓶華香伎樂繒綵幡蓋，至德已逝，悉不復現。柔軟至誠第一難遇，俱夷歎息淚下交集。人中之尊，宿世積德悉達本末，欲度眾生生老病死。又彼大聖修百千德，慧不可喻。

[0508a24] 「於時車匿夜送菩薩，菩薩脫身寶瓔奇珍以付車匿：『持是還國，啟白父王及以舍妻，吾身棄國不慕世榮，不好天地惟道是本。若成正覺當復來還，宣是經典以法相度，使心寂靜，不慕世榮。』車匿聞之淚下如雨，稽首作禮：『人中聖慧願以告我。』白馬跪地舐菩薩足。車匿白言：『王及妃問，將大功勳為何所至？當報云何？』菩薩答曰：『是卿所覩復何所問。』與車匿辭，菩薩悅豫，與恩愛別，辯慧無量。遂進前行逢兩獵師，心自念之：『吾已出家不與俗同。』脫身所服貿鹿皮衣，著之而去。

[0508b07] 「車匿取衣及寶瓔珞，牽白馬還；至遊觀園，園監見之悲喜交集，不覩辯才寂然之故。今此車匿取太子衣眾寶瓔珞及白馬還，不當復憂。其王聞之與諸群臣，眷屬圍繞行至園觀，亦懷悲喜。瞿夷心望菩薩當還，不覩行來，心疑不信菩薩當去。聞車匿言，菩薩啟王及以舍妻，得佛道已乃還相見。王覩寶衣車匿白馬而獨來還，不見太子自投墮地：『嗚呼，阿子！明曉經典，眾奇異術無不博達，今為所至棄國萬民。車匿說之，我子菩薩為何所遊？誰為開門？其諸天人供養云何？』車匿白曰：『惟王聽之！我在常處晏然臥寐，城門已閉。於時菩薩以柔軟音，告我言：「車匿！疾被白馬。」城中萬民時皆眠寐，悉不聞語；我時悲泣，被馬牽授。天帝開門，其四天王告勅四神，捧其馬足，諸天百千天帝釋梵以侍送之，嚴治道路校飾莊嚴，演大光明散華燒香；諸天伎樂同時俱作，踊在虛空，諸天圍繞以侍送之。去是極遠，脫衣寶瓔，及白馬遣我還國，啟王謝妃，必至成佛乃還相見，勿令愁憂。』

[0508b28] 「於是瞿夷聞車匿言，益用悲哀抱白馬頭，以哀歎曰：『太子乘汝出，何以獨來還？念前娛樂百種嗟歎，懷慼歎言，嗚呼痛哉，莫不離別，勢力堅強顏貌殊妙，在於眾中如月盛滿，相好莊嚴威神巍巍，須臾相仰便復別去。聖無等倫云何相捨？功勳難量名稱普至，咸共奉敬。聖住如山，伏諸怨敵，音聲柔軟猶如哀鸞過於梵天，積功累德無能喻者。遠近嗟歎，聖眾神仙莫不悲戀，生憐鞞樹為第一上。口演甘露音聞十方，雖在眾欲無所染著，猶如虛空，所施清淨柔軟如乳，白毫天中聖體滑澤，淳和安隱手足柔軟，嚴好巍巍猶如金色。以德嚴身莫不奉敬，在於中宮妓樂盈音。華香飲食不以為悅，心無增減。嗚呼車匿無有仁慈，將至所在而獨來還。』

[0508c14] 「瞿夷一口獨歎菩薩，無數千言重歎菩薩：『導化一切云何獨去？誰復將行出此國土？何故與諸天俱？我獨辛苦。車匿無狀，挑我兩目令孤盲冥。車匿當知，一切諸佛決報父母，尚捨親近，況我賤室婇女樂乎？毒哉恩愛何一速疾，不能久在須臾間耳，慌惚不現猶如聚沫，思想所縛墮眾見網，雖依人間奄不知處；本曾說之，現行不真，安須臾間苦多無量，所願使果早成佛道。』

[0508c23] 「王勸瞿夷：『人生有終合會有離，四時忽變，天地日月皆不常在。太子初生天地為動，行至七步，口自宣言：「天上世間我為最尊，當度三界生老病死，令至無為。」天帝來下稽首供養，四王接身置金机上，九龍浴體；未生之時豫現瑞應三十有二，阿夷相之：「若在家者為轉輪王，捨家為佛所知博達，力勢無限，三界特尊無不稽顙，必當成佛度脫十方。」來還不久，且自寬思勿復憂愁。』王雖說是，心中隔塞，悲哀歎言。

[0509a05] 「爾時車匿，見王瞿夷所說辛苦，益悲流淚沾襟衣裳，諫言：『善哉！瞿夷！願聽我言，勿得復悲。我於中夜見一城中，男女大小悉淳眠寐，百福至聖與我談語，欲使被馬。適聞其言，心中隔塞遙視尊妃，極復淳熟寐，稱揚大音而舉聲呼：「速起！速起！聖尊欲去。」天接音聲令沒不聞，舉脚蹹地，拍手撾鼓，無聞聲者。爾時虛空日月光光，無數億千釋梵四天，諸大尊神稽首為禮，叉十自歸供養至尊。諸鬼神、龍、閱叉、揵沓和、魃魅害鬼，其四天王神足勅鬼，奉舉馬足，散青蓮華芙蓉莖華，清淨無垢，聖百福相威光巍巍，雨眾天華地六反震動，華遍佛國。但聞天言：「促促開門。」門自然開，無數億天前後圍繞，咸共供養不自舉身，忽已過去。世護所說：「兄弟妻子諸天部黨上及天王，志好所趣令歸佛道，不念眾惡默然不言，以能咨嗟菩薩大德。」揵陟有力施暢音聲，天護軟響，揵陟負載世之大聖，速疾勿動，無有恐怖惡趣之難。世護乘汝，一心歡喜捨畜生身，不毀導師。導師光明光為一切故，汝必得度勿得展轉。復有色處，百千億天宛轉足下，見揵陟馬在於虛空乘負菩薩，嚴治塗路極好無限，作寶欄楯若干品事，燒天名香。揵陟本福，忉利諸天圍旋太子在邊，天樂自娛。瞿夷勿愁安心欣然，覩之不久，人中之上當成佛道，諸天圍遶，於夜所告皆應道法，今勿復悲。百福威曜超絕群眾，察是歡喜不當懷憂。夙夜七日歎其功勳，不能究竟。尊人出時諸天共進不可盡極，妃今利義不可稱載，曾奉事斯光顯至真聖，於是移成無極道念，妃不久亦當復成人中之上。』

[0509b08] 「王念菩薩不捨心懷，適欲請還，念：『阿夷相之：「在家為轉輪聖王，七寶自然，主四天下，千子勇猛；若復出家學道，必成正覺無上大聖，以七覺意寶，訓化十方三界愚冥，悟諸不覺。」必不肯還。當遣侍衛供養護人。』普召大臣諸明智眾：『卿等在家長子抱孫共相娛樂，不念吾憂；吾有一子奇相聖達，十方超異，當居四天下。一旦別離入名山谷絕無人處，苦厄寒暑飢渴窮危，無能知者。擇取卿等大臣子弟五人，追而侍之，若中來還滅汝五族。』

[0509b18] 「既奉王教，入山求侍之。菩薩遂進深入名山，五人追之不能及逮，心自念言：『是為逸人，行不擇路，何道之有也？若欲還歸，必滅我種，不如住此。』五人所止，甘果美泉悉具滋茂，樹木豐盛悉無所乏者。

[0509b23] 「菩薩捨國威聖無限，心自念言：『欲作沙門志在寂靜，威儀禮節遊行至山水邊定止。』天王知心，飛天奉刀來，帝釋受髮則成沙門。肉髻在家不知，菩薩嚴飾衣被第一顯現；手執應器，思惟無念，入羅閱祇欲行分衛，容色光光猶紫金曜，巨身丈六相三十二，萬民咸來觀之面像，目視無厭，所行周旋，眾隨逐之——往古以來未曾見聞如是聖達至真神人，光曜普照，天人興念思其本末布施餚饍——不知菩薩不樂居家若干品業，眾人惟察人中之尊與天不異。往告瓶沙王：『大王欣慶今獲善利，梵天自下詣國分衛。』或復言曰：『是天帝釋。』或復說曰：『是焰天王。』或復說言：『兜術陀天，無憍樂天。』或言：『化自在天王。』或復說曰：『是日月王，維摩神王。』王聞是言，歡喜無量，即遣使者觀於菩薩何所至趣？

[0509c11] 「無供養者不得分衛，即便出城。使者追察坐山水邊，威神吉祥如紫金山。使者尋還啟瓶沙王曰：『坐山水邊。』時王聞之勅外嚴駕，與諸群臣詣山水邊；遙見菩薩威神光，光喻於日明，尋便下車，恭恪叉十稽首禮足，觀菩薩形猶如須彌，結加趺坐加敬歸命，遜辭下意而與言談。王曰：『太子！生多奇異形相炳著，德喻乾坤，當王四天下為轉輪王，四海顒顒冀神寶至，何棄天位自放山藪？假令太子不樂本國，願以鄙邦貢上處焉；訓誨黎庶各得其所，五樂自娛唯當納受，不距至懷。』

[0509c23] 「菩薩答曰：『吾久達此一切無常，棄天地位無可慕樂，是故出家行作沙門；觀諸幼少皆歸老耄，顏色損落面皺皮緩；國土財寶一切如化，情欲多難猶如雜毒，墮入地獄餓鬼畜生，智者所惡愚者所貪，吾除貪欲如棄涕唾；身如樹果不久則墮，亦如浮雲須臾則滅，微不覺之，忽然已過，有毀壞憂，不得久安。夫人樂欲以自燒身，貪欲無厭，若飲鹹水從致苦患，愚人不解自以為樂；明智觀察欲如聚沫，聖賢無漏唯樂法念，充於智慧乃厭愛欲。貪習俗者不見本際，不了本淨。王觀此身無有堅固，所至到處常自迷惑，不能分別，身無吾我。我身棄捐百千玉女，心無所貪，不慕世榮，第一思惟欲成佛道。希有好德如好色者，唯有聖達視色如糞，察道真實，雖有父母君子梵志長者居士及與妻息，身有重疾，不能分取令無苦患；國士高位金銀七寶，何益於己？日照天下，不益盲者。吾觀三界一切無常，樂少苦多，身非我有，世間猶寄難可久居。吾見若茲，是故出家，而為比丘不慕世榮。迦維羅衛者，邦土第一轉輪王處也，風雨順時萬民滋茂，最和安隱，吾不慕樂，捨家為道。』

[0510a17] 「王曰：『善哉！我得善利乃見至聖，吾志於俗不識至義，因欲相請於無欲人。假使得佛惟見愍念，以為法主當見度脫。我遇十力宿有餘慶，得覩大聖投身自歸。』前禮菩薩足，右繞三匝，與群臣俱，嚴駕還國。

普曜經卷第四

【經文資訊】大正藏第 03 冊 No. 0186 普曜經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA