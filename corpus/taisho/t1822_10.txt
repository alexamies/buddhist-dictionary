俱舍論疏卷第十
沙門法寶撰

分別世品第三之三

[0604c28]  論。無明何義。自此已下大門第二釋十二支  名義　就中有四。一釋無明。二釋名色。三  釋觸支。四釋受支。自餘八支指餘文釋
就初有二。一正釋其名。二別證有體。就前  文中先問後答此則問也。

[0605a03]  論。謂體非  明。此則答也。答中有三。前二不正答。後一  舉頌正答　就不正中有二。一以非明  故名曰無明。二以明無故名曰無明。此是
前答。所以名無明者。以非明故。

[0605a07]  論若  爾無明應是眼等。難也。若體非明名曰無  明。眼等六根。色等六境。除無漏明竝體非  明應名無明。

[0605a10]  論。既爾此義應謂明無。  第二轉釋。以明無故名曰無明。

[0605a11]  論。若  爾無明體應非有。破也。若明無故名曰無明。  無明即應明無為性。無明若以明無為  性。無明即應體非有也。

[0605a14]  論。為顯有體  義不濫餘。已下第三頌正釋也　為顯有體。  異明無也　義不濫餘。異非明也。

[0605a16]  論  曰至非親友無。舉喻顯也就中有三。一舉  親．非親喻。二舉實．非實喻。三舉等言等  餘非法等喻。此即是初親．非親也。此非親友
唯取所對怨敵名非親友。非是體非親友。  異親友故名非親友。不是親友無故名非  親友。

[0605a22]  論。諦語名實至亦非實無。舉第  二也。

[0605a23]  論。等言為顯至非異非無。舉第  三也。

[0605a24]  非法。謂不善法　非義。謂不善義  非事。謂不善事等　是彼法．義．事敵對故不  是異法等法無等也。

[0605a26]  論。如是無明至非  異非無。此合釋無明也。

[0605a28]  論。云何知然。問也　自此已下第二別證有  體。所以知體非異於明。及是明無。

[0605b01]  論。說行緣故。答也。答中有二。一略答。二廣  答。此略答也。說行緣故既是行緣。明知非  是異明餘一切法。亦非無體是明無也。

[0605b04]  論。復有誠證。此下一行頌廣釋也。

[0605b05]  論曰至說名無明。釋頌文也。就中有三。一  證非是異明無。二證非是惡慧攝。三證  不是非見慧。此文初也。無明既是九結中
一結。三縛中一縛。十隨眠中一隨眠攝。三  漏中一漏。四軛．四瀑流等中是一軛．一瀑  流。故知非是異明眼等餘法。亦非全無猶
如菟角。而可說為結等事故。故有別法說  名無明。

[0605b12]  論。如惡妻子至應名無明。此  第二證非惡慧也。先問後答。此則問也。

[0605b14]  論。彼非無明至故非無明。答也。惡慧之  中有一分慧是五見故。既非九結等有見  結．無明結等別。故知是見不是無明。

[0605b17]  論。若爾非見慧應許是無明。此第三也。就  中。先問．後答。此即問也。

[0605b18]  論。不爾無明  至共相應故。答也。答中有二。一以無明見  相應故。二以無明能染慧故。此是初也。

[0605b21]  論。又說無明至異慧能染。此第二也。貪  能染心貪既非心。故知無明染慧非即慧  也。

[0605b23]  論。如何不許至何理相違。經部救也。  經言無明染慧非定相應。諸染污慧間雜  善慧令不清淨名之為染。何理相違。如
貪染心令不能解脫。豈必現起與心相應  方說能染。貪既不定。故知無明亦非相應  間雜善慧故名染慧也。

[0605b28]  論。雖復能遮  至此說為善。論主評取有部義也　准此。  論主不定執一宗。理長即取。

[0605c01]  論。又執  煩惱皆是無明。述異計也。此師意說。一切  煩惱皆不了境竝是無明。

[0605c03]  論。此亦應同  至無明染心。准前遮遣者。若諸煩惱皆是無  明者。一結．縛．隨眠．漏．軛等中不應別說無
明結等。二亦不應與見．貪．嗔等相應。見等  即是無明。不應自相應故。三或亦應說無  明染心。

[0605c08]  論。若謂此中就差別說。牒外  救也。外救一切煩惱總名無明。別名為  貪．嗔．慢等。經說貪染心不說無明能染  心者。說差別名不說總也。

[0605c11]  論。應於  染慧不說總名。反難也　難云。若貪染心  說差別名云貪染心。因何染慧即說總  名云無明染慧。

[0605c14]  論。既許無明至其相  云何。外人問也。

[0605c15]  論。謂不了知諦寶業  果。論主答也。

[0605c16]  論。未測何相至如無明  說。外人出過。

[0605c17]  論。此謂了知所治別法。  論主答也。

[0605c18]  論。此復難測其相是何。外人  未了問也。

[0605c19]  論。此類法爾至唯可辨用。論  主重釋。

[0605c20]  論。大德法救至恃我類性。述  異說也。此大德說無明既即是餘經所說  恃我類性。

[0605c22]  論。異於我慢類體是何。論主  問大德也。恃我慢類即是九慢類。此即我  慢之差別也。異於我慢類．性是何。

[0605c24]  論。  經言我今至異於我慢。引經例釋　如是知  已如是見已。此是佛自說言如是知四諦  已。如是見四諦已。即是三無漏中已知根
也。或具知根　諸所有愛  (謂一切貪也)  。諸所有見  (謂五見也)  。諸所有類性  (謂無明也)  。諸我我所執  (正理論云。  以過重故故重說也)
。我慢執  (正理論云。攝一切慢)  。隨眠  (正理論云。此攝  疑．嗔二隨眠)  。斷遍知故  (得一切結盡遍知)  。無影  (謂無煩惱得也。
如空行影故)  。寂滅  (得有餘涅槃也。佛未無餘涅槃故也)  。故知類性異  於我慢  (已與我慢別說故也)  。

[0606a04]  論。寧知類性即是無  明。論主徵也。雖知別說不是我慢。寧知  類性即是無明也。

[0606a06]  論。不可說為餘煩惱  故。貪慢見等經雖已別說．疑．恚惑等復  非是類。已說在彼隨眠之中。十隨眠中唯  有無明未說只可說為無明。不可說為
餘煩惱故。

[0606a10]  論。豈不可說至故應且止。論  主難也。貪．見．我慢以經別說。不可說為  貪．見．我慢。餘慢．疑．恚經既不說。寧知不  是餘慢等也
等謂等取疑．恚二惑。此是  異師意也。論主敘而為難。所以得知。正理  論云。有說餘慢是類性攝。彼說不然。諸言  流至我慢中故。我慢執言攝諸慢盡
(此意諸言流  至我慢。即言諸慢。既言諸慢故知攝盡)  。應如愛等各盡無遺  (諸言流至  愛等中故)  然於此中勝者別說。我我所執。是諸見
根。故於見中別顯二種  (此諸言流至見中。理合攝一切見盡。以我我  所見諸見根本勝故重說之)  。為攝疑．恚說隨眠言  (疑．恚雖不名顯隨眠  中攝)
。勝煩惱中無明未說。為別顯彼說類性  言。遍與惑俱  (隨種種惑相不同故名之為類)  。遍往諸趣故名  類性。類是行義。是類之體得類性名　今
評正理此釋自是一家之別無決定證。如  說隨眠如何即知定攝疑．恚不攝無明。  言諸遍流即謂我慢攝餘六慢。若謂我慢  攝餘慢者應但言慢。經不應以我慢標
別。如說其愛。若謂以我慢勝利標別我  名。故知說我不攝餘慢。如我我所見此見  言下不攝四見。進退推尋不能通釋論主  之難。

[0606b03]  論。名色何義至今應辨名。已下一句。第二釋  名。行．識二支如別處說。故今越次釋名  色也。

[0606b05]  論曰至何故稱名。問也。何故四蘊  實非是名而稱名也。

[0606b06]  論。隨所立名至  故說為名。答也　答中有二。先總答。後別  釋。此總答也　隨所立名於義轉變故說為  名者。正舉名也
隨根．境勢力於義轉變  故說為名者。四蘊似名故稱名也。正理  論云。佛說無色四蘊名名。何故名名。能  表召故。謂能表召種種所緣。若爾不應全
攝無色。不相應法無所緣故。不爾表召唯  在無色。如釋色名所說無過。佛說變礙故  名為色。去．來．無表．及諸極微。雖無變礙  而得名色。以無色中無變礙故變礙名
色非不極成　准正理論亦以四蘊表  召同名故標名稱。此論以四蘊轉變而緣。  同名轉變詮表故標名稱。

[0606b19]  論。云何隨  名至色味等名。別釋名也。

[0606b20]  論。此復何緣  至轉變而緣。此釋無色四蘊轉變同故標名  稱也。

[0606b22]  論。又類似名。與名同無色聚故。  婆沙十五云。所以四蘊名名。答佛於有  為總分二分。謂色．非色。色是色蘊。非色即
是受等四蘊。非色聚中有能顯了一切法  名。故非色聚總說為名。

[0606b26]  論。隨名顯故。四  蘊微細難知。隨名顯也。婆沙云。色法麁顯  即說名色。非色微隱由名顯故說之為名。

[0606b29]  論。有餘師說至故標名稱。述異釋也。  正理論云。又於一切界．地．趣．生能遍趣求  故立名稱。非無漏無色不得名名。雖非
此所明而似此故。又於無色隨說者情總  說為名。不勞徵詰。

[0606c05]  論。觸何為義。此下第三明觸支也。六處如  前已說故此不明。越次明觸。此中有三。  一明六觸。二明二觸。三明八觸。此下  第一明六觸也。

[0606c08]  論曰至乃至意觸。此  就所依根分六觸也。

[0606c09]  論。此復是何。  問也。此觸是何為體。

[0606c10]  論。三和所生  至有別觸生。答也。觸體難辨寄因以說。

[0606c12]  論。且五觸生至如何和合。難也。俱  在現在可說和合。三世各異如何和  合。

[0606c14]  論。此即名和合至同順生觸故。答  也。即意在過去。法在未來。識現在緣。此名  和合。一以因果義故。二以同一果故。謂根．
境．識三同順生一觸。此是因果義。成同一  果也。此因果義成同一果義名為和合。婆  沙一百九十七云。答此和合有二種。一俱起  不相離名和合。二不相違同辨一事名
為和合。五識相應觸由二和合故名和合  (已上論文)  言不相離者。即以同世為不相離。  非謂同聚。以眼．耳等見色聞聲不同處  故。

[0606c24]  論。諸師於此覺慧不同。維經部師  說。即三和合名觸。薩婆多部別有觸生。

[0606c26]  論。有說三和至說名為觸。述經部計。彼  以經說如是三法聚集和合說名為觸不  說別生。故知三外無別觸也。

[0607a02]  論。有說  別法至故觸別有。述有部計。彼以六六經  中說六根．六境外別說六觸。故知六觸  不是根．境。別有觸也。

[0607a05]  論。說即三和至  非法處攝。述經部師通有部引六六經也。  勿以說六根．境已更別說六觸。即謂六觸  別有實體。勿受．及愛。說法處已更別說
有六愛．六處。即謂受．愛非法處攝別  有體也。

[0607a10]  論。無如是失至差別而說。有部  救也。無有如是重說法處之失。法處有多  種故。有是受．愛．及觸。復更有餘不相應
等眾多法處。經說六外處者。說餘法處。經  說六受說受。經說六愛說愛。經說六觸  說觸。由此說法處已。更說六受．六愛．六  觸汝宗離觸無別有三。可觸及三差別而
說。

[0607a17]  論。雖有根境至便成無用。此破外  救也。經部救云。根之與境若發識時名為  三和。不發識時名為六根．六境。遮彼云。
雖有根．境不發於識可三和外別說根．  境。識若起時定託根．境。若有識起即是三  和。如何說三和外更說六觸。

[0607a22]  論。有  餘救言至總立為觸。有餘經部救也。此師意  說。根．境有不生識即非識因。識有不託  根．境非根．境果　今詳此釋。若未來實有
此義可然。若法現在即無斯理。雖復有處  無識。無有識不依處。識生必託根．境起  故。此以是未來．彼同分。不生與根合識  也。是不正義。

[0607a29]  論。說離三和至出現樂  等。此有部通經也。有兩釋。第一釋云。我部  所誦經文異此。不言三法聚集和合名為
觸也。第二云。三法聚集和合是生觸因。令  說此名觸。是因取果名。如說諸佛出世能  生樂故名樂。

[0607b05]  論。如是展轉至說有別  觸。結前有部也。

[0607b07]  論。即前六觸復合為二。已下第二明二觸  也。

[0607b08]  論曰至就所緣立。此釋二觸也。有  對觸名從所依立。以所依根是有對故。增  語觸名從所緣立。所緣境中異於五識不
唯緣義。意兼緣名故名為增語。增語謂名。  五不緣名。意增名故名為長境。此從所  緣長境為名　了是青者。了青名也。即是  意識遍緣名．義。

[0607b14]  論。有說意識至就  相應立。述異說也。此師說。意識緣境因語  為增上故方能緣境。此即意識名為增語。
觸與增語相應故名增語。此從相應名增  語觸。

[0607b19]  論。即前六觸至復成八種。已下第三明八觸  也　就中有三。一明等相應觸。二愛．恚相  應觸。三受相應觸。

[0607b21]  論曰至無覆無記。此  明第一明．無明．非二相應三觸也。

[0607b22]  論。  無明觸中至共相應故。此明第二愛．恚觸  也。一切染觸名無明觸。一切染中愛．恚數  行。故於染中別標此二。

[0607b25]  論。總攝一切  至不樂受觸。此明第三順受觸。

[0607b26]  論此  三能引至名為順受。釋順受也　此有三  釋。一能引受故。因於觸境若違．順故。二  以是樂等受所領故。三以能為受行相依
故。受起行相依於觸故。

[0607c01]  論。如何觸為  受所領行相依。重問後二。

[0607c02]  論。行相極  似觸依觸而生故。答也　行相極似觸。釋上  樂等受所領故　依觸而生故。釋上能為受  行相依。

[0607c05]  論。如是合成十六種觸。總結  上也。

[0607c07]  論。受何為義。已下第四釋受支也。於中  有三。一正釋受支。二明意近行。三義門分  別。此下第一正釋受也。

[0607c09]  論曰至但依心  故。此從六觸分六受也。復就所依合  其六受為二受也。

[0607c11]  論。受生與觸為後  為俱。經部問也。

[0607c12]  論。毘婆沙師至俱有  因故。有部答也。

[0607c13]  論。云何二法至義可成  立。經部責也。生既同時於俱有法如何有  力。受若未生。觸亦未有。如何生受。觸若
已生。受亦已生。已生之法有何功能觸生  於受。

[0607c17]  論。如何不立。有部反問經部師  也。

[0607c18]  論。無功能故。經部師出不立因也。

[0607c19]  論。於已生法至重說何用。有部責經部  因與宗同也。如說聲是無常。以生滅故。  生滅。無常。義意無別。如何非因證無常
宗。汝言二法俱時而生。宗即是二法相望無  功能義。我今問汝不立所因。還重答言無  功能故。與前何別。重說無用。

[0607c24]  論。若爾  便有互相生失。經部轉破也。二法同時而生  如何互為因果。因即是果。果即是因。不應  道理。

[0607c27]  論。許故非失至亦互為果。有部答  也。我宗許二互為因果　今詳。此答與本  文不順。本諍觸生受義。此即不是二互
相生。與俱有因。義意有別。何因有部作  此釋耶。今釋此疑。雖本問觸生受義。而  今我便別諍同時因果。有部許有。經部不  許。故有部以俱有因答。

[0608a04]  論。仁雖許爾  至受所生觸。自此已下經部出過。一違教  失。二違理失。此即是初違教失也。

[0608a06]  論。  又此義非理至先意後識等。此第二出違理  失也。

[0608a08]  論。先後因果至有所造色。有部救  也。因果有二。有同時。有異時。如所引  教理即是異時因果。我宗亦許有極成同時
因果。如眼根．色境．與識同時。而根．境生識。  非識生根．境。四大．造色如影與芽豈非俱  有。而芽．大種生影．造色。非影．造色生芽．  大種。此亦有教理也
今詳。此釋與本文  相順也。

[0608a15]  論。此中亦許至何理能遮。經  部通也。四大造色。五識依根。亦許前後  何理能遮。

[0608a17]  論。如影與芽豈非俱有。有部  不能遮前教理引出同時因果法也。

[0608a19]  論有說觸後至緣觸生受。述經部宗上坐釋  也。此師意說。後念識依前念根．境生。第  一念根．境第二念識生。即於此時三和合
觸。此觸即用三和為體更無別法。至第  三念方生受也。

[0608a23]  論。若爾應識至非皆是  觸。有部出過　若爾應識非皆有受者。三  和時識未生受故　諸識亦應非皆是觸  者。受位中識非是觸故。

[0608a26]  論。無如是失  至無非是觸。經部救也。觸時之識有前位受  故非無受也。受位時識是後位觸故無非  是觸。

[0608a29]  論。此不應理。有部非也。

[0608a29]  論。  何理相違。經部問也。

[0608b01]  論。謂或有時至同  緣一境。有部出違理也。謂或有時違．順二  觸不同。前後復色．聲境別。因前違境受位
緣色觸。生後順境緣聲觸位受。此即違順  不同。色．聲境別。欣．戚性殊。如何相生　或  應許受此心相應非與此心同緣一境者。
從前違境及緣色境觸。生後順境．及緣聲  境觸位受時。心既三和名後位觸。應同後  念受境不與前念受同一境。若許此理  壞相應義。

[0608b10]  論。既爾若許至斯有何過。  經部轉計。若境別者許成觸識不與受俱。  許受俱識而體非觸。緣差故然。斯有何  過。

[0608b13]  論。若爾便壞至心品恒俱。有部出  過。觸之與受是大地法。彼定一切心品恒  俱。如何說言有心無觸有心無受。

[0608b15]  論。  彼定恒俱依何教立。經部問也。

[0608b16]  論。依  本論立。有部答也。

[0608b17]  論。我等但以至當依  經量。經部救也。就中有二。一不信本論。二  釋本論文。此即初也。

[0608b19]  論。或大地法義非  要遍諸心。此第二釋本論文。本論中言受等  諸法大地法者。非謂要遍一切心也。

[0608b22]  論。若爾何名大地法義。有部責也。如我所  釋遍一切心名大地法。若不要遍一切  心者。何得名為大地法也。

[0608b24]  論。謂有三  地至名大地法。經部答也。有三種三地。若法  遍此三種三地名大地法。非是要遍一切  心品。

[0608b27]  論。若法唯於至非本所誦。乘  便明善大地等。大不善地是今所增非本  論先有。

[0608b29]  論。若於觸後至俱起受想思。  有部以經部不信本論。與出違經過也。經  言三和俱起受．想．思。如何說觸．受時別也。

[0608c03]  論。但言俱起至何違須釋。經部通經。就  中有二。一總非言不違經。二為通釋。此  即初也。經但言俱起受．想．思不言觸俱。
此即通前念觸俱時起後念受．想．思也。故  經非證。

[0608c07]  論。又於無間至故彼非證。第二  通釋經也。縱汝觸起受．想．思是觸與受  等俱義者。俱有二種。有同時俱。有無間
起。亦名為俱。如經說慈俱行修念覺支。慈  是有漏心。覺支是無漏心。慈．覺支俱。故知  前後非同時也。觸．受說俱義亦如是。

[0608c13]  論。若爾何故至離於受等。有部重引經證。  既言相雜。明知同時。

[0608c14]  論。今應審思至作  如是說。經部不定問也。經通二釋。同一剎  那。同緣一境。竝得言雜。此云相雜。為是  何雜。

[0608c17]  論。於壽與煖至定約剎那。有部引  例證是剎那。於中有二。一引例證。二責  違經。此即初也。壽與煖俱既說相雜。故  知此雜亦是剎那。

[0608c20]  論又契經言至而不  名觸。此是第二責違經也。經言三和。如何  觸．受位識非三和合。受位三和而不名  觸。

[0608c23]  論。故應定許至受等俱生。總結有  部宗也。

[0608c25]  論。傍論已終應辨正義。已下半頌。第二分一  心受以為十八意近行也。

[0608c26]  論曰至顯乘  前起後　頌云　此復成十八者。乘前分為  六受及分二受。此復分成十八故是乘前  起後。

[0608c29]  論。此意近行十八云何。問也。

[0609a01]  論。謂喜憂捨各六近行。答。此三受各緣六  境分為六近行合為十八也。

[0609a02]  論。此  復何緣至為所緣故。此責分成十八所以。  就此之中有三問也。若由自性但應有  三。若由相應應唯有一。若由所緣應唯  有六。

[0609a06]  論。此成十八具足由三。答也。由  自性故分為三受。由唯意相應故。唯取喜．  憂．捨三不取苦．樂。由所緣故各分六種。
由此十八不增減也。

[0609a09]  論。於中十五至  皆通二種。明雜．不雜緣也。喜等各別緣境  故名不雜緣。若別緣法境亦名不雜緣法  意近行。若兩合緣乃至五．六合緣皆名雜
緣法意近行。

[0609a13]  論。意近行名為目何義。問  也。

[0609a14]  論。傳說喜等至數遊行故。答也　傳說  喜等意為近緣於諸境中數遊行故者。即是  意與喜等以為近緣。喜等於境數遊行故。
喜等名為意近行也。

[0609a17]  論。有說喜等至  數遊行故。述異說也。此是喜等與意為近  緣故。令意於境數遊行故名意近行也。婆  娑一百四十九有三釋。二釋同此論　第
三釋云。又依意故近境而行名意近行  又云。於境捷利樂數分別故名為行　正理  論云。喜等有力能為近緣。令意於境數遊  行故。若說喜等意為近緣。於境數行名意
近行。則應想等亦得此名。與意相應由意  行故。

[0609a26]  論。如何身受非意近行。問也。

[0609a27]  論。非唯依意至故亦非行。答也。准此答文  以依意故名近。分別故名行也。

[0609a28]  論。  第三靜慮至何故不攝。問。第三定樂唯依  意故應名為近。在意分別應名為行。何  故不名意近行也。

[0609b02]  論。傳說初界至意  近行故。答也。有兩釋也。一以初界無故。二  以無對苦根意近行故。

[0609b04]  論。若唯意地  至廣說如經。此作違經難也。

[0609b05]  論。依五  識身至唯意地攝。已下通經。於中有三。  此第一釋。如文可解。

[0609b07]  論。又彼經言至  故不應難。第二經自簡也。經言眼見色已。  故知在意不應為難。

[0609b09]  論。若雖非見至  隨明了說。第三明經說有餘也。於中有二。  一據明了也。總不見．聞等亦起色等近
行。二見色已亦容起聲等近行。此是初也。  隨明了說言見色已起緣色意近行。非  謂起緣色等意近行。皆因見．聞等也。若  不爾要須見．聞等後起者在欲界中不
見色界色。不聞色界聲。不觸色界觸。應  無緣彼三意近行。在色界中無鼻．舌．識。  雖有身識不能緣下觸。應無緣欲界香．  味．觸等意近行也。

[0609b19]  論。見已等言至根  境定故。此是第二據不雜亂。

[0609b20]  論。為有  色等至一近行不。問也。有唯一色唯生喜  受。或唯生憂。或唯捨不。

[0609b22]  論。有就相續  非約所緣。答也。就人有異。謂人於境違．順  不同。於此起喜不起憂等。若約所緣即  通三也。婆沙四十九云。問頗有色等決定
順喜。乃至決定順捨耶。答依所緣故無。  依相續故有。謂有色等或時可意。或不可  意。或於彼可意。於此不可意。於餘非可意
非不可意。有說。色等於親品順喜。於怨  品順憂。於中品順捨　正理論云。續生．  命終。唯捨近行。非憂與喜。捨任運得故。及  順彼位故  (順命終也)
。唯有雜緣諸捨近行能正離  染。以意近行但有漏故  (若通無漏即有緣滅不雜緣法念住斷惑也)  。  唯捨非餘  (有漏無閒。及前八解脫。在未至定故也)
。諸加行道中亦  有喜近行。非無閒．解脫．根本定攝故。最後  解脫道容有喜近行  (入根本者有喜意近行也)  。

[0609c08]  論。諸意近行中幾欲界繫。已下。第三義門分  別。於中有二。一界地體緣門。二有漏．無漏  門。此兩行半頌第一門也。

[0609c10]  論曰至五所  緣故。釋欲界意近行．及緣三界多少。欲界  具三受故。具有十八意近行也。具有六境  緣欲界境亦具十八也。欲界意識三受。俱
能別緣色界四境故具十二也。以色界中  無香．味故無香．味各三也。欲界三受。俱  容得緣無色法處。所以有三。以無色界無  五境故闕十五也。

[0609c17]  論。說欲界繫至謂  法近行。述色界初．二定體．緣。此地有喜．捨  二受故。欲界具六境故。緣欲界境具十
二也。色界無香．味故緣色唯八也。無色  界中唯法處故。唯有喜．捨二法近行。

[0609c22]  論。三四靜慮至謂法近行。述三．四定。於此  定此地意唯捨受。容緣欲界故唯六也。若  緣色界即唯有四。謂除香．味。無色界唯有
一。捨法近行也。

[0609c25]  論。說色界繫至唯一謂  法。述無色界空處近分意近行也。此有二  說。一許別緣下。二不許別緣。若許別緣
通有四捨意近行也。若不別緣唯一雜法  捨近行也。

[0609c29]  論。四根本地至如後當辨。述  四無色根本．及上三邊同也。

[0610a02]  論。此意近行通無漏耶。此下第二半頌漏．  無漏門。於長行中便明成就多少門也。

[0610a04]  論曰至唯是有漏。此述唯有漏也。正理釋  云。所以者何。長養有故。無漏諸法與此相  違。有說。近行有情皆有。無漏不然。故非近
行。有說。聖道任運而轉故。順無相界故。非  近行體。近行與此體相違故。

[0610a08]  論。誰成  就幾意近行耶。已下明成就也。於中有  三。一問。二答。三破有部。此即初也。

[0610a10]  論。  謂生欲界至唯染污故。答也。此明生欲界  者未得色界善心。即是未得未至定等。  此於欲界具成十八具成善．染。若成
上者唯是染污。成上惑故。染不緣下。由  此初．二定唯八喜捨。緣自地四境故。三．  四定四唯捨。緣四境故。四無色一唯捨。緣  一法故
皆不緣下唯染污故。釋所以也。

[0610a18]  論。若已獲得至如應當知。謂已獲得  色界善心。初定有十。謂捨六喜四。未離  欲貪具憂根故欲成一切。上地多少數如
前說。正理欲界等中。皆得緣不繫也。

[0610a22]  論。若生色界至謂通果心俱。明色界成欲  一也。生無色界定不成下故略不論。成  色多少准前可知。故不重述。

[0610a24]  論。有說  如是至經義有殊。第三論主假為異說破有  部也。

[0610a26]  論。所以者何。有部更問。

[0610a26]  論。  非於此地至是意近行。論主答也。唯染污受  可意相牽數行境界名意近行。善．無記者。  不能引意相牽數行境故。非意近行。

[0610b01]  論。云何與意相牽數行。問也。

[0610b01]  論。或愛或  憎或不擇捨。答也。

[0610b02]  論。為對治彼至知  法亦爾。此引證也。既六恒住對彼喜．憂．捨  三。故知此三唯染污。與意相牽數行境故治  彼名住。

[0610b05]  論。非阿羅漢至故作是說。證  唯染也。既說羅漢有六恒住。無數行  境。故知羅漢善喜．捨非意近行也。

[0610b08]  論。又即喜等至謂諸善受。重引經證言。  喜等者等取憂．捨。此三若染污者緣色等  六成十八耽嗜。此三若善緣色等六為
十八出離。合為三十六也。此是大師所說  非餘能說。故言大師句也。善受既非耽嗜。  明非與意相牽數行境也。婆娑四十六明
六恒住。一百二十九。一百九十。明耽嗜受。  正理救云。如何定知於諸境界或愛或憎  或不擇捨方是近行。非如先說諸離欲者。  或阿羅漢。於有漏事雖全分斷而有有漏
喜等現行。不名近行此有何理。又以何緣。  唯六恒住遠分所治貪等相應雜染喜等方  名近行。非餘有漏善喜等受。又彼自說差
別言故。非染近行定有極成。謂彼自言但為  遮止雜染近行故作是說。即以許有非  染近行非六恒住正所遮遣故。毘婆沙所  說近行非與正理契經相違。又諸有漏皆
名雜染。既許雜染皆名近行。與此宗義  有何相違　婆沙一百三十九云。若生初  定成就欲界一法捨意近行。即通果俱。總  緣色等為境故。有說成就三。謂色．聲．法
捨意近行。此心若緣所起身表。即有緣色  捨意近行。此心若緣所起語表即有緣聲  捨意近行。此心若緣所變化事。以總緣故。  即有緣法捨意近行。有說。成就六捨意近
行。即通果心俱。此心容有總別緣故　今  詳。三解據義各別不相違也。第一師據化  事心唯法捨近行。此心不唯緣一境故。第
二師說。據化事心．及發身．語業心。唯緣  色．聲故。第三師說。通六近行。通取化事．發  業及餘通果心。亦容別緣六境界故　有
人云。初師為正。初師意發業心亦兼緣能造  觸故者。非也。若能造觸亦心緣。起善．惡二  業例亦應然。應同所造通其善．惡。

[0610c13]  論。如是所說至無量差別。略說受支如上  所說。若廣分別無量不同。

[0610c15]  論。何緣不說所餘有支。自此已下餘指別  文。

[0610c16]  論曰至隨眠品當說。指餘文也。

[0610c17]  論。此諸緣起略立為三。自此已下有兩  行頌舉喻顯也。

[0610c18]  論曰至煩惱業事。此中  煩惱總有五喻。此文即是第一喻也。

[0610c19]  論。  如龍鎮池至相續無窮。第二喻也。

[0610c20]  論。  如草根未拔至趣滅滅還起。第三喻也。

[0610c22]  論。如從樹莖至數起惑業事。第四喻。

[0610c23]  論。如糠裹米至應如是知。第五喻也。

[0610c23]  論。  如米有糠至能感異熟。此中明業總有三  喻。此所舉文第一喻也。

[0610c25]  論。如諸草藥  至更不招異熟。第二喻也。

[0610c26]  論。如花於果  至應如是知。第三喻也。

[0610c27]  論。如熟飲食至  應如是知。喻異熟果也。竝如文可解。

[0610c29]  論。如是緣起煩惱業事。已下一頌。大文第九  明四有餘義。

[0611a01]  論曰至無潤功能。此明  生有唯染污也。然通一切。若生欲界即三  十六。色無色界各三十一。皆能結生。不簡  上緣．無漏緣等。

[0611a04]  論。然諸結生至現  起纏垢。明除隨眠餘纏．垢等不能結生。

[0611a06]  論。雖此位中至煩惱現起。明結生位心  雖昧劣。由數習力邪見等惑皆能現起。

[0611a08]  論。應知中有至猶如生有。此明中有結  生剎那同生有也。

[0611a09]  論。然餘三有至善染  無記。明餘三有通三性也。

[0611a10]  論。於無色  界至可立中有。明無色界無中有所以也。

[0611a12]  論。頌中不說至許具四有。釋頌意  也。

[0611a14]  論。有情緣起已廣分別。已下三行頌大文第  二明四食也。

[0611a15]  論曰至由食而住。此明  四食是佛說也。

[0611a16]  論。何等為食。問。

[0611a17]  論。食有四種至四識。列四名也。

[0611a17]  論。段  有二種至翻此為麁。此釋段食。於中有三。  一問細麁。二明界繫。三明體性兼釋名。  此文初也　污蟲者。謂因津污濕氣而生。
即細濕生蟲。餘文可解。

[0611a21]  論。如是段食  至生上界故。此文第二界繫分別。正理論云。  非上界身依外緣住。色界雖有能益大種。  而非段食。如非妙欲。如色界中雖有微
妙色．聲．觸．境。而不引生增上貪故不名妙  欲。如是雖有最勝微妙能攝益觸。而畢竟  無分段吞噉故非段食。雖非段食攝。而
非無食義。如喜雖非四食中攝。而經說為  食。以有食義故。如契經言。我食喜食。由  喜食久住如極光淨天。若爾欲界亦應唯  口分段吞噉方名段食。不爾。欲界吞噉為
門。餘可相從立此名故。非於色界小有  吞噉。可令餘觸從彼為名。是故二界無相  類失。若人生在北俱盧洲離段吞噉壽  豈斷壞。雖不斷壞。而所依身形色疲損
苦為存活。若爾何故彼由食住。香等為食  非要吞噉。彼定常嗅如意妙香。或觸可愛  風等妙觸。又彼身中有能益煖。或非欲界皆
資段食。亦非段食定唯欲界。從多。就勝。故  作是言。下有。上無。不應為難。

[0611b11]  論。唯  欲界繫至分分受之。第三出體兼釋名也。

[0611b13]  論。光影炎涼如何成食。問。若欲界繫香．  味．觸三皆是段食。復言口．鼻分分受之。  光．影．炎．涼既無口．鼻分分受義。如何成食
言不簡也。

[0611b16]  論。傳說此語至如塗洗等。  有兩釋。如文可解。正理論云。然段食體事  別十三。以處總收唯有三種。謂唯欲界香．
味．觸三。一切皆為段食自體。可成段別而  吞噉故。乃至。又諸飲等亦名段食。皆可段  別而受用故。豈不求食為除飢．渴。如何
飢．渴亦名為食。由此二種亦於根．大能增  益故。如按摩等。又於飲食無希欲心身便  疲損故二名食。又有飢．渴方名無病。故  為食事此二勝餘
(十三事者。十一種觸。香．味二境也)  。

[0611b25]  論。  色亦可成至何緣非食。此問色非食所以。

[0611b27]  論。此不能益至境各別故。答也。聞香  等時能益自根。見色時不能益眼故非  是食。先益自根後及餘身可名為食。當
不能益自根．大種。況能及餘　言解脫  故者。謂已離欲者。

[0611c02]  論。有時見色至而  無益故。通釋伏難。正理論云。色處何緣不  名為食。是不至取根所行故。以契經說。段
食非在手中．器中可成食事。要入鼻．口  牙齒咀嚼。津液浸潤。進度喉咽墮生藏  中。漸漸消化味勢熟德。流諸脈中攝益諸  蟲乃名為食。爾時方得成食事故。若在
手．器以當為名。如天授名那落迦等。雖  彼分段總得食名。而成食時唯香．味．觸。爾  時唯此為根境故。若總分段皆名食者。聲．
不相應亦應是食。非聲等物在彼段中。可  如香等亦名為食。以不相續無形段故。  非無形段不相續物。能住持身可成食  事。又如何知色處非食。身內攝益根．大功
能。如香．味．觸不別見故。爾時不生彼境．  識故　云云乃至　若爾何故於契經中。稱  讚段食具色香．味。為令欣樂兼讚助緣。
如亦讚言恭敬施與。豈即恭敬亦名段食。  具正．助緣。如有讚花林具花．果．影．水。  豈影與水亦即是林　云云乃至　又舉色
相表香．味．觸亦妙可欣故作是說。經何不  讚食具觸耶。讚具色等已說觸故。非有  惡觸具妙色等。故有妙觸不說自成。又唯
觸處是真食體。讚此食體有色．香．味。故經  說食體無缺減。

[0611c26]  論。觸謂三和至通三  界皆有。明後三食體．及界繫等。

[0611c27]  論。如  何食體不通無漏。問所以也。

[0611c28]  論。毘婆  沙師至為滅諸有。舉婆沙師答。

[0611c29]  論。  又契經說至故非食體。舉體答也。

[0612a01]  論。  言部多者至為何所目。問。

[0612a02]  論。此目中有  至說中有故。答也　求生。是中有五名中一  名。

[0612a04]  論。何等為五。問五名也。

[0612a04]  論。一  者意成至暫時起故。答五名也。

[0612a05]  論。如  契經說至起謂中有。此引經說中有名起  有壞自體起者。謂死有壞本有自體中  有起也　有壞世間生者。謂無情法因滅果  生。

[0612a09]  論。又經說有至為第四句。重引經  證。此之二經皆證中有名為起也。正理論  云。如是四食體總有十六事　十六事者。
觸為十一。香．味為二。觸．思．識三。又正理  說思食唯與意識相應。唯後三食說有漏  言。顯香等三不濫無漏。何緣無漏觸等非
食。食謂能牽能資諸有。可厭可斷愛生長  處。無漏雖資他所牽有。而自無有牽有功  能。非可厭．斷愛生長處。故不建立在四食
中。即由此因望他界．地。雖有漏法亦非  食體。他界地法雖亦為因能資現有。而不  能作牽後有因故不名食。諸無漏法現  在前時。雖能為因資根．大種。而不能作
牽後有因。雖暫為因資根．大種。而但為  欲成已勝依速趣涅槃永滅諸有。自地有  漏現在前時。資現令增能招後有。由此已  釋段食為因招後有義。謂觸等食牽後有
時。亦牽當來內法香等。現內香等資觸等  因令牽當有。亦能自取當來香等為等流  果。是故段食與後有因同一果故。亦能牽
有故名為食。然香．味．觸體類有三。謂異熟  生．等流．長養。由外香等覺發身中內香．味．  觸令成食事。故所說食其理定成。

[0612b02]  論。  又部多者至說名求生。述異釋也。

[0612b03]  論。  幾食能令至求生有情。問。此四食中幾食能  令阿羅漢增長。幾食能令餘有情增長。

[0612b06]  論。毘婆沙師說至老死緣故。已下明  二種皆因四食住。諸有愛者亦由段食資  當有故。引世尊說。四食皆為老死緣故。此
中意證段食亦引當有。如前引正理釋。  此明段食資現亦資當也。

[0612b10]  論。亦見思  食至望絕便死。已下明思食正牽當有亦兼  資現。已下引兩事證。如文可解。

[0612b12]  論  集異門足至卵即敗亡。引集異門證其思  食於現有資。

[0612b14]  論。此不應然至忘則命  終。此是論主正本文也。今詳。此文若證思  食義則不應。若各別論不思議力用義即  無違。

[0612b17]  論。起念母思在於觸位。述起思  時。謂十二支觸支時也。

[0612b18]  論。諸有漏法至  說食唯四。問廢立所以。

[0612b19]  論。雖爾就勝  至能起當有。此略答也。段食．觸食能益現  勝。思．識二食引當勝故。故唯說四。

[0612b21]  論。  言所依者至業為勝。釋前二食也。

[0612b23]  論。言當有者至最為勝故。釋後二食也。

[0612b24]  論。故雖有漏至唯說四食。總結上也。

[0612b25]  論。前二如養母至生未生故。舉喻顯也。

[0612b26]  論。諸所有段皆是食耶。問。能資身者有食  用。無能資身無食用故不名食也。

[0612b28]  論。有段非食至皆有四句。此答。唯其段食。  餘三亦有四句。可知。

[0612b29]  論。頗有觸等至  無漏觸等。此明資益而非食。前說有食而  非益也。且就不益不名為食。理實不益亦  是食攝。

[0612c03]  論。諸有食已至資根及大。此明  有損亦名食也。但於二時隨有一益即  名為食。

[0612c05]  論何趣何生至皆具四食。明  四生．五趣皆具四食。

[0612c06]  論。如何地獄有  段食耶。問。

[0612c07]  論。鐵丸洋銅豈非段食。答  也。

[0612c08]  論。若能為害至識食亦爾。難也。就  中有二。一違前四句。二違品類足。此二皆  說為緣資益方名食故。如何乃言洋銅．鐵  丸亦是食耶。

[0612c11]  論。彼說且依至皆有四食。  答也。前四句中及品類足且說資身。毘婆  沙說據得食相。由斯故說鐵丸．洋銅  得食相故亦名為食。孤獨地獄亦有
唯益無損段食。如人中食。故說五趣皆具  四食　准此論文八地獄中無益身食。

[0612c17]  論。世尊所說至林中異生。因明四食問  施食得果不同人也。論有作是釋至諸有  腹者。述異釋也　論彼釋非理至挍量  難勝。論主破
就中有二。一違文故。謂  經說施贍部林中一異生故。今言所有一切  住贍部洲非是一故。二一切贍部異生理  勝一百外道仙。何足為奇挍量歎勝。

[0612c24]  論。有言彼是近佛菩薩。述第二異釋。

[0612c25]  論。理亦不然至阿羅漢故。論主破也。施近佛  地菩薩得福勝施俱胝阿羅漢。如何此中  對外道仙挍量勝劣也。

[0612c27]  論。毘婆沙  者至順決釋分。此述婆沙一百三十評家釋  也。

[0612c29]  論。此名與義至自所分別。論主破。  得順決擇分名贍部異生無所憑據。既無  文證即是婆沙自所分別。婆沙一百三十引
經與此有少異引經雖別大意皆同。然釋  贍部洲異生有異。

[0613a04]  論。後身菩薩至此說  應理。論主自評取此釋。與第二釋近佛菩  薩有何別者。近佛菩薩非決定在贍部洲
中。後身菩薩決定即在贍部洲中。然前有  難。彼獲施福勝施俱胝阿羅漢故。

[0613a09]  論。爾時菩薩至且言勝百。通前難也。

[0613a10]  論。理必應然至對預流向。重審定也。所以  得知理決定爾。以彼經中先將外仙對彼  異生挍量勝劣。後重將彼離欲外仙。對預
流向挍量勝劣。故知異生勝預流向失挍  量法。先多後少故。若謂異生是順決擇分  等者。即應將彼異生對預流向。挍量勝  劣云施異生劣預流也。

[0613a17]  論。已說有情至有死生等。自此已下兩行半  頌。大文第三明死生受識等。正理論云。今  應思擇。於前所說中等四有。死．生二有唯
一剎那。於此時中何識現起。此識復與何受  相應。定心．無心得死生不。住何性識得  入涅槃。於命終時識何處滅。斷末摩者其  體是何　此論略故舉前二問等後問也。

[0613a24]  論曰至初結中有。答第一問。舉其六  位唯有意識以釋死．生唯意識也。所說生  言應知亦攝初結中有。此位亦唯是意識  等。故與生有同亦名生
中有初心亦名  中有不名生有。既是中有。憑何文證亦  得名生　正理論云。本論亦有以生聲說  結中有位。有欲界繫見．修所斷二部諸結
一時獲者。謂上界沒欲界生時。此等生言  說中有始　由此頌說生言兼攝中有。

[0613b04]  論。死生唯許至不順死生。答第二問。正理  論云。以死．生時必昧劣故。由此故說下  三靜慮唯近分心有死生理。以根本地無  捨受故。

[0613b07]  論。又此二時至必非無心。略  答第三．第四問也。謂死．生位非是在定亦  非無心。

[0613b09]  論。非在定心至能攝益故。別  以三因證在定心無死．生也　地界別者。  謂身在欲界等入上界．地定等。不可異地
心而命終受生。縱令界．地同者定是加行起  故。亦不可說命終等也。又定亦是能攝益  故。正理論云。而非在定心有死．生理。非
界．地別有死．生故。設界．地同極明利故。由  勝加行所引發故。又在定心能攝益故。必  由損害方得命終。諸在定心非染污故。
必由染污方得受生。異地染心亦攝益故。  加行起故無命終理。異地染心必勝地攝。  何容樂往劣地受生。故彼亦無能受生  理。一切異地淨無記心。加行起故無命終理。
非染污故無受生理。

[0613b22]  論。亦非無心至  無受生故。別明無心無死．生也。正理論  云。又非無心有命終義。理相違故。死有二
種。或他所害。或任運終。無心位中他不能  害。有殊勝法住持身故。處無心位不任運  終。入心定能引出心故。謂入心作等無間
緣。取依此身心等果法。必無有別法能礙  令不生。若所依身將欲變壞。必定還起屬  此身心方得命終。更無餘理。又有契經。證
無心不命終。故契經說。無想有情由想起  已從彼處沒。非無心位可得受生  (云云多釋)  。

[0613c04]  論。雖說死有至而無異熟。唯無記涅槃。  答第五問也。

[0613c05]  論何故唯無記得入涅  槃。問所以。

[0613c06]  論。無記勢力微順心斷故。  答所以也。正理論云。劣善何故不入涅槃。  以彼善心有異熟故。諸阿羅漢厭背未來
諸異熟果入涅槃故。若爾住異熟應不  入涅槃。不爾。已簡言厭背未來故。何不  厭背現在異熟。知依現異熟永斷諸有  故。依現異熟證無學果。知彼有恩不深厭
患。諸阿羅漢深厭當生。故命終時避彼因  善。唯二無記勢力劣故。順於昧劣相續斷  心。故入涅槃唯二無記。

[0613c15]  論。於命終位  至識最後滅。答第六問。寄問起也。

[0613c16]  論。  頓命終者至亦心處滅。答也。阿羅漢人無  所往後有故於心處滅。

[0613c18]  論。有餘師說  彼滅在頂。述異師說。此師意說。涅槃最勝  故於頂滅。

[0613c20]  論。正命終時至一處都盡。  釋上識滅處也。識無方所不可辨處。隨  身根滅處言識滅處也。

[0613c22]  論。有漸命終  者至是謂末摩。答第七問。即以身中有異  支節名為末摩。無異物也。正理論云。謂於
身中有別處所。風．熱．淡盛所逼切時。極苦  受生即便致死。得末摩稱。

[0613c26]  論。若水火  風至故得斷名。釋斷名也。風．水．火等能觸  便命斷名斷末摩。非謂如斬薪等分  為二分名之為斷。正理論云。好發語言
譏刺於彼隨實．不實傷切人心。由此當  招斷末摩苦。

[0614a02]  論。地界何緣至隨所應  起。釋地不能為斷末摩所以。

[0614a03]  論。  有說此似外器三災。述意說也。

[0614a04]  論。此斷  末摩天中非有。明斷末摩有．無處也。

[0614a06]  論。然諸天子至非定當死。此明天中小衰相  也。

[0614a07]  論。復有五種至必定當死。此明天中  有大衰相。正理論云。此五相現決定命終。設  遇強緣亦不轉故。非此五相諸天皆有。亦
非此五一一皆具。總集而說故言有五。如  何得知非一切有。由教．理故。教謂經言。  三十三天有時集坐善法堂上。共受法樂中
有天子福壽俱終。即天眾中不起于坐俄然  殞沒都不覺知。經說諸天五衰相現經五晝  夜然後命終。寧不覺知不起于坐。理謂衰  相皆是不善圓滿業果。非一切天皆同集
此不善業故。

[0614a18]  論。世尊於此至何謂三聚。自此已下大文第  四明三聚眾生也。

[0614a19]  論曰至三不定性聚。  列三聚名也。

[0614a20]  論。何名正性。問。

[0614a20]  論。  謂契經言至是名正性。答正性也。此無餘斷  即是有餘．無餘涅槃。即此涅槃名為正性。  正理論云。何故唯斷說名正性。謂此永盡邪
偽法故。又體是善常。智者定愛。故世尊亦  說聖道名正性。經說趣入正性離生故。

[0614a26]  論。定者謂聖至故名正定。釋正定也。此  謂得無漏斷得不越七生得涅槃故。

[0614a28]  論。諸已獲得至何非正定。問也。若以定得  涅槃名正定者。得順解脫分善定得涅槃。  何不從此名為正定唯取聖人。

[0614b01]  論。彼  後或隨至不名正定。答也。此有四釋。一或後  時墮邪定故。二得涅槃時未定故。三非  如預流．極七返有等。四彼未能捨邪性故。

[0614b05]  論。何名邪性。問也。

[0614b05]  論。謂諸地獄至  是名邪性。答也。謂三惡趣名為邪性。正理論  云。何名邪性。謂有三種。一趣邪性。二業邪
性。三見邪性。即是惡趣．五無間業．五不正見  如次為體。

[0614b09]  論。定謂無間至故名邪定。  釋邪性也。即是定墮地獄故名邪定。

[0614b11]  論。正邪定餘至可成二故。此釋第三不定  聚也。非定屬一得不定名。住增上忍．及  第一時時少不說。及未捨見邪性故。

俱舍論疏卷第十

[0614b15]  霜月七日夜半點了

[0614b16]  闇眼彌疲燈下。

[0614b17]  覺樹記

[0614b18]  以興福寺慈恩院本一交了乘忍法師

* * *

【經文資訊】大正藏第 41 冊 No. 1822 俱舍論疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
