佛本行集經卷第十四

隋天竺三藏闍那崛多譯

常飾納妃品下
[0715a06] 爾時，世尊於後最初得成道已，時優陀夷即白佛言：「未審世尊！往昔之時與瞿多彌釋種之女，有何因緣？乃能令彼捨餘童子，直取如來，用以為夫，而心娛樂。云何得爾？」

[0715a09] 時佛告彼優陀夷言：「汝優陀夷！至心諦聽。其瞿多彌釋種之女，非但今世嫌餘釋童而樂於我，過去世時亦復如是，不用彼等諸釋童子，取我為夫。」

[0715a13] 時，優陀夷即白佛言：「唯然世尊！願為我說。此事云何？我今樂聞。」

[0715a15] 爾時，佛告優陀夷言：「我念往昔，雪山之下，多有雜類無量無邊諸獸群遊，各各相隨，任取所食。時彼獸中有一牸虎，端正少雙，於諸獸中無比類者。彼虎如是，毛色光鮮，為於無量諸獸求覓欲取為對，各各皆言：『汝屬我來！汝屬我來！』復有諸獸，自相謂言：『汝等且待！莫共相爭，聽彼牸虎自選取誰，即為作偶，彼獸即是我等之王。』時，諸獸中有一牛王，向於牸虎而說偈言：

「『世人皆取我之糞，　　持用塗地為清淨，
　　是故端正賢牸虎，　　應當取我以為夫。』

[0715a26] 「是時，牸虎向彼牛王說偈答言：

「『汝項斛領甚高大，　　止堪駕車及挽犁，
　　云何將是醜身形，　　怱欲為我作夫主。』

[0715a29] 「是時，復有一大白象向於牸虎而說偈言：

「『我是雪山大象王，　　戰鬪用我無不勝，
　　我既有是大威力，　　汝今何不作我妻？』

[0715b03] 「是時，牸虎復以偈答彼白象言：

「『汝若見聞師子王，　　膽懾驚怖馳奔走，
　　遺失屎尿狼藉去，　　云何堪得為我夫？』

[0715b06] 「爾時，彼中有一師子諸獸之王，向彼牸虎而說偈言：

「『汝今觀我此形容，　　前分闊大後纖細，
　　在於山中自恣活，　　復能存恤餘眾生。
　　我是一切諸獸王，　　無有更能勝我者，
　　若有見我及聞聲，　　諸獸悉皆奔不住。
　　我今如是力猛壯，　　威神甚大不可論，
　　是故賢虎汝當知，　　乃可為我作於婦。』

[0715b14] 「時，彼牸虎向師子王而說偈言：

「『大力勇猛及威神，　　身體形容極端正，
　　如是我今得夫已，　　必當頂戴而奉承。』」

[0715b17] 爾時，佛告優陀夷言：「汝優陀夷！應當悟解，彼時師子諸獸王者，即我身是；時彼牸虎，今瞿多彌釋女是也；時彼諸獸，現今五百釋童子是。當於彼時，其瞿多彌已嫌諸獸，意不願樂，聞我說偈，即作我妻。今日亦然，捨諸釋種五百童子，既嫌薄已，取我為夫。

[0715b23] 「時，淨飯王為其太子立三等宮，以擬安置於太子故，第一宮內，所有婇女，當於初夜，侍衛太子。第二宮內，其諸婇女，於夜半時，供承太子。第三宮內，諸婇女輩，於後夜時，侍奉太子。其第一宮，耶輸陀羅最為上首，二萬婇女，圍繞侍立。

[0715b29] 「第二宮中，摩奴陀羅(隋言意持)而為上首。

[0715b29] 「（諸師復言：『此意持妃，唯聞其名，不見現在及往緣事。』）

[0715c02] 「第三宮內，即瞿多彌而為上首。如是次第，侍御太子，諸婇女等，合有六萬。

[0715c04] 「（復有師言：『侍太子者，諸婇女等，合有十萬，以為三宮；二萬悉是釋剎利種，所餘八萬並是眾雜異姓諸女。』）

[0715c07] 「時，淨飯王念阿私陀仙人所說，故於宮內復更別造一大好殿，猶如秋雲靉靆光潤，作事微妙實難思議，順一切時而受快樂，鈎蘭閣道一切正等，無有偏頗。何以故？恐畏太子處處遊行，見諸濁穢。復教宮內，色別置立諸雜音聲，各各千數，其中所謂一千箜篌，一千具箏，一千五絃，一千小鼓，一千具筑，一千張琴，一千琵琶，一千細鼓，一千大鼓，一千具笛，一千具笙，一千銅鈸，一千具簫，一千篳篥，一千具箎，一千具螺，諸如是等，一切音聲，種別一千，一千種歌，一千種舞，其手及聲，常於宮內晝夜不絕，猶大雲內，出於隱隱甚深之聲。如是太子在於最妙最勝婇女百千之中，前後圍繞，受諸快樂，恭敬侍養，一切皆以種種瓔珞，莊嚴其身。復以金釧七寶璩環串於手臂，而作音聲，猶如帝釋，受諸玉女，娛樂歌舞，最勝最妙，語言姿媚，相囑相笑，相抱相嗚，相觀相眄。或傾側顧，或斜項看，工解顰眉，巧閑頓[目*夾]，五色綺靡，四目[女*便]娟，能令太子歡娛受樂，不須遠涉出宮外遊，如帝釋天玉女娛樂。如是如是，太子在於女寶之中，受諸歡樂，乃至其中諸婇女等，巧解五慾，常能沃弱，令太子歡，不聽更出至於宮外。

[0716a02] 「時，淨飯王為增太子諸功德故，建立苦行，斷於一切諸邪惡法，行一切善，布施諸物，造眾福業，備行苦行，以此善根迴資太子，為令增長諸功德故，願莫出家。是故偈言：

「『大王增長太子故，　　復以私陀授記因，
　　苦行調伏捨諸非，　　恒共智臣坐思念。』

[0716a08] 「如是次第，太子在於父王宮內，唯獨一人具足五慾，娛樂逍遙，嬉戲自恣，足滿十年，不曾外出。

[0716a11] 「爾時，南方摩伽陀國，有一大王，姓羶連尼，名頻婆娑羅，畏懼怨敵，心內恒愁，集聚群臣，常相議論，作如是語：『汝等諸臣！出入去來，觀境內外，莫使更有一人勝我，若勝我者，恐彼人來，奪我王位。』時諸臣等即差兩人，令巡境界。時彼二人聞王勅已，歷自境內及隣界首，周匝欲還，聞有人言：『從此已北，有一最大高峻雪山，彼山麓下有別種姓，稱為釋迦。族內初新產一童子，其人端正，善得生地，兼彼姓氏，第一特尊，眷屬豪強，眾事具足，身有三十二丈夫相，亦復備於八十種好。彼生之日，有諸解相婆羅門等，以授其記：「今此童子，身體具有三十二相八十種好，炳著分明。其若在家，必定得作轉輪聖王，統四天下，十善化民，七寶充備，不用兵仗，自然歸降；若捨出家，當得作佛、多陀阿伽度、阿羅訶、三藐三佛陀，十號具足，乃至說於清淨梵行。」』

[0716a28] 「時彼使人履涉迴還，即向其王頻婆娑羅，白於是事，乃至梵行，如上所說。『是故大王！及其幼年，速當起兵滅彼童子，莫令於後來奪我等大王之位。』作是語已，摩伽陀王頻婆娑羅，即告於彼二使人言：『卿等二人莫作是說！何以故？若如汝言，脫彼童子必定得作轉輪聖王，如法治化，我當敬奉伏接隨從，依彼威神，我等受樂，安隱治化；若彼捨家得作佛者，慈悲憐愍，度脫眾生，我等為其作於聲聞受法弟子。今觀如是二種果報福德因緣，不可興心加害於彼。』

[0716b10] 「時，淨飯王於其太子所住宮院，周匝別更造立子城，唯置一門名為野獸，彼門下關安施機發，開閉之時，有五百人扶持擁衛，方得開闔，其門聲動聞半由旬。次第二重中院宮閤，亦開一門，其關鍵鑰，皆安機發，開閉之時有三百人，其聲聞徹一拘盧奢。次至內宮太子坐殿，復有一門，鍵鑰累關亦安機發，開閉擎接有二百人，禦備轉嚴，非人間比，其聲聞及半拘盧奢。彼之三門，內外悉羅壯士防守，身著鎧甲精銳牢強，手並執持種種戎具，所謂弓箭、鉞斧長刀、劍戟三叉、鐵搥鐵棒、鬪輪槊矛，禁衛宮闈。如是警嚴，恐畏太子捨離椒房，踰越出家逃竄山藪。

佛本行集經空聲勸厭品第十五

[0716b24] 「爾時，虛空有一天子，名曰作瓶，彼天見是太子，十年在於宮內受五慾樂，作是思惟：『此之護明菩薩大士，縱極多時在彼宮內受諸五慾，莫為貪著是五慾故，心醉荒迷情放盈溢。百年迅速，時不待人，護明菩薩今須覺察，早應捐棄捨俗出家。我若不先為彼作於厭離之相，則彼耽湎，未有醒寤發出家心。我今應當讚助其事，為成就故。』作瓶天子，即於夜半，而說偈言：

「『身自被縛欲解他，　　譬若盲人引群瞽，
　　己身解脫乃免彼，　　猶如有目能導人。
　　善哉仁今年盛時，　　宜速出家令願滿，
　　應當利益天人等。　　五欲行者不可厭，
　　沒溺六塵境捨難，　　唯有出世行大智，
　　乃能厭離此五慾，　　是故仁今可捐棄。
　　眾生多有煩惱患，　　仁當為作大醫師，
　　說妙種種法藥王，　　速疾將向涅槃岸。
　　無明黑暗所障蔽，　　諸見羅網種種纏，
　　速然智慧大燈明，　　早使天人得淨眼。』

[0716c14] 「爾時，空中作瓶天子說此偈已，威神感動發勸因緣，復以太子宿世善根福德力故，令彼宮內婇女伎兒所作音聲歌曲，不順五慾之事，唯傳涅槃住持信解微妙之聲，自然而述說於偈言：

「『世間事無常，　　猶如雲出電，
　　尊者今時至，　　應捨家出家。
　　一切行無常，　　如瓦坏瓶器，
　　如借他物用，　　如積乾土城，
　　不久便破壞，　　猶如夏泥壁，
　　如河兩岸沙，　　緣生不能久。
　　猶如燈出炎，　　生已速還滅，
　　如風無暫住，　　急疾不曾停。
　　恒常無真實，　　猶如芭蕉心，
　　幻化誑人意，　　空拳誘小兒。
　　一切諸行者，　　皆悉因緣生，
　　各各有緣因，　　愚癡輩不覺。
　　猶如人索繩，　　手木成因緣，
　　如因子生芽，　　離子芽不生。
　　二相離不成，　　復非常無常，
　　諸行因癡生，　　彼不住無明。
　　無明亦非彼，　　本性來空寂，
　　生滅無體故，　　如印成印文。
　　非彼非離彼，　　諸行亦如是，
　　眼不離於色，　　識眼色因生。
　　此三不相離，　　三亦不真實，
　　空淨不淨法，　　眼等分別生，
　　此顛倒分別，　　皆悉由識生。
　　若有巧智人，　　推求識所生，
　　知彼無去來，　　知我如幻化，
　　如兩木出火，　　第三因於手，
　　若無此三因，　　則不得火用。
　　若智推求者，　　彼亦無去來，
　　諸方尋求已，　　不見火來去。
　　陰入諸界等，　　因貪癡業生，
　　和合因眾生，　　真如無眾生。
　　咽喉脣口舌，　　而出諸文字，
　　字非是咽喉，　　亦非離彼等，
　　彼等和合故，　　出語隨於智。
　　語言不在智，　　亦復無色形，
　　生處及滅處，　　智人求不得。
　　所觀悉空寂，　　語言如響聲，
　　因木因諸絃，　　人智三合故，
　　箜篌而出聲，　　彼聲三處無。
　　若有智慧人，　　求彼聲來去，
　　諸方求覓已，　　去來不可得，
　　因及有緣者，　　諸行如是生。
　　有諦了之人，　　空觀應如是，
　　陰入及諸界，　　內外悉皆寂。
　　求一切處我，　　如虛空無形，
　　如是諸法相，　　仁於定光佛，
　　往昔已證知，　　今為天人說。
　　顛倒分別故，　　欲等火焚燒，
　　應起慈悲雲，　　施甘露法雨。
　　仁昔於億劫，　　念施及持戒，
　　我得無上道，　　聖財分諸世。
　　尊者念往昔，　　聖財施貧窮，
　　以將聖財攝，　　調御莫慳惜。
　　仁昔持淨戒，　　窮急不偷財，
　　願開甘露門，　　為諸眾生說。
　　憶念往昔行，　　當閉地獄門，
　　善開解脫路，　　戒行心願成。
　　往昔修忍辱，　　聞他毀罵等，
　　建立忍辱故，　　觀諸行悉空。
　　念此往行故，　　世間瞋恚多，
　　教住於忍辱，　　莫捨彼願力。
　　仁者行精進，　　當得我淨智，
　　在於煩惱海，　　度眾到彼岸。
　　念於往昔願，　　拔眾四苦河，
　　出大精進力，　　度脫厄難等。
　　往昔修習禪，　　為斷諸煩惱，
　　諸根不調者，　　教令調伏故。
　　仁念於往昔，　　愍眾在煩惱，
　　寂靜諸慧等，　　調伏彼諸根。
　　仁昔修智慧，　　願破煩惱暗，
　　愍眾在無明，　　開示真如眼。
　　仁念於往昔，　　眾生煩惱瞑，
　　開無濁穢明，　　仁最勝智慧，
　　應愍諸眾生，　　方便教令出。
　　三界生老病火熾，　　飢渴熱炎不曾休，
　　應當為世作大橋，　　濟渡令歸到彼岸。
　　眾生流轉煩惱海，　　猶如蜂在竹孔間，
　　三有循復若秋雲，　　上下往還無止息。
　　亦如戲場諸幻化，　　又似山川逝水流，
　　眾生老病死亦然，　　或生天人三惡道。
　　諸有慾癡不自在，　　展轉五道無覺知，
　　猶如陶師旋火輪，　　處處五欲自纏縛，
　　猶如飛鳥犯羅網，　　亦如獵師布黐膠，
　　貪他財寶無厭足，　　如魚吞餌遇釣鈎。
　　諍競忿怒結怨讐，　　煩惱染著受諸苦，
　　五慾過患如利刀，　　亦如妙器盛毒藥，
　　應當棄捨如糞穢。　　貪著愛戀失正心，
　　是因諸有相續生，　　增長欲垢不曾斷，
　　六塵境界炎熾盛，　　猶如乾草猛火燒，
　　速起捨離早出家。　　智人觀察諸慾境，
　　可畏猶如猛火坑，　　亦如魁膾屠刀机，
　　亦如深泥忽溺人，　　利刃蜜塗將舌舐，
　　如觸蛇頭及攪屏。　　聖人觀慾亦復然，
　　如箭如槊如劍戟，　　如毒射肉難可食。
　　一切怨讐慾為首，　　五慾功德如水月，
　　如影亦如山谷響，　　亦如戲場眾幻師，
　　猶如夢裏見喜事。　　智人見欲亦復然，
　　境界諸塵悉空誑，　　怖畏不能得自在，
　　譬如陽炎無有實，　　亦如水上聚浮漚，
　　此事皆從分別生，　　智人應觀如是等。
　　凡人處世年少時，　　端正可喜著諸慾，
　　及至年老頭鬚白，　　為眾棄薄如枯河。
　　富貴饒財多放逸，　　如是之人多樂慾，
　　於後失財貧窮苦，　　以不自在捨於慾。
　　如樹多饒華果故，　　眾人競來慾採摘，
　　人喜布施亦復然，　　為他歸投無厭足，
　　其人財盡年老至，　　從他乞求不喜見，
　　色美財多氣力充，　　人喜愛見聚集樂，
　　財盡行乞人不喜，　　年過膢脊手執杖，
　　如雹折樹無人愛。　　如是可畏衰老法，
　　汝當速出求正覺，　　自證已後為人說。
　　老病瘦損諸人輩，　　如摩樓迦繞大樹，
　　衰老身力無精進，　　乾枯猶如朽爛木。
　　老奪好色生惡色，　　怡悅顏面皮膚皺，
　　老壞華色為悴色，　　欲樂奪樂令無樂，
　　老奪威勢到命終，　　眾病至如鹿投穽，
　　汝見世間百病已，　　速說解脫方便處。
　　猶如冬天風雪雨，　　摧折樹木軟枝柯，
　　世間老病多種至，　　諸根損瘦亦復然。
　　老至令人盡倉庫，　　世間欺苦莫過老。
　　死命鬼奪人氣去，　　如日沒山不復現，
　　死命令人恩愛離，　　使人憎嫉不喜會，
　　欲共恩愛之人合，　　忽失如葉墮大水。
　　死至令人不自由，　　命去如水漂一草，
　　人到彼世無有伴，　　隨其業緣而受有。
　　死命鬼飲無量眾，　　猶如摩竭吞海舟，
　　若金翅鳥噉大龍，　　如猛火燒乾草澤。
　　如是苦惱逼切已，　　大士往昔起弘誓，
　　念彼願力今時至，　　捨慾應當速出家。
　　憶往昔行檀，　　戒忍及精進，
　　寂靜禪智等，　　為他不為自。
　　時至今願滿，　　速出復脫他，
　　仁昔施諸珍，　　金銀及瓔珞。
　　恒立無遮會，　　隨他所須願，
　　乞子與其子，　　索孫即與孫。
　　求女與他女，　　乞位捨王位，
　　乞資財不違。　　仁昔作一王，
　　名為大聞德，　　復一大德王，
　　名尼民陀羅，　　復名阿私陀，
　　復名為師子，　　此等諸王輩，
　　布施千種財。　　昔復有大王，
　　名常思諸法，　　復一大德王，
　　名為真實行，　　此等思惟法。
　　往昔有大王，　　精進名聞月，
　　復有一王子，　　名曰福業光，
　　庶幾大威德，　　得至知恩義。
　　仁昔一大王，　　名為月色仙，
　　復名健猛將，　　次名實增長，
　　次名求善言，　　次名有善意，
　　次名調伏根，　　如是等諸王，
　　法行大精進，　　仁往昔作來。
　　仁昔作大王，　　名為月光者，
　　其次名勝行，　　其次名連兔，
　　其次名方主，　　其次名健施，
　　次名迦尸王，　　次名寶髻王，
　　如是諸大王，　　即仁是非異。
　　種種珍寶貨，　　來乞皆隨與，
　　仁彼世財施，　　今勸捨法財。
　　仁昔於過去，　　見佛如恒沙，
　　彼諸佛世尊，　　仁悉曾供養。
　　無量供養具，　　布施無慳悋，
　　求道不休息，　　眾生解脫故。
　　今正是其時，　　速出莫住家。
　　仁昔初覩佛，　　名曰不空見，
　　持毘奢迦華，　　喜心供養彼。
　　往昔有一佛，　　名毘盧遮那，
　　一時歡喜視。　　往昔有一佛，
　　名曰微妙音，　　將一呵梨勒，
　　供養彼世尊。　　往昔有一佛。
　　名曰白栴檀，　　立於彼佛前，
　　暗然一草莖。　　往昔有一佛，
　　名曰連兔者，　　欲入大城時，
　　一掬末香散。　　次佛名法主，
　　說法唱善哉，　　聞法言快談，
　　仁稱說無量，　　尊應當供養。
　　其次覩一佛，　　名曰普示現，
　　仁見讚歎彼。　　其次有一佛，
　　名曰熾盛分，　　仁以歡喜故，
　　觀察彼佛身，　　又將金華鬘，
　　供養於彼佛。　　今可憶念彼，
　　勿令心忘失。　　其次有一佛，
　　名曰光相憧，　　持一掬小豆，
　　用供養彼佛。　　往昔有一佛，
　　號名曰智憧，　　仁持輸迦華，
　　以供養彼佛。　　次復有一佛，
　　名曰調伏車，　　仁見彼佛已，
　　於前立讚歎。　　次佛名寶勝，
　　前然無量燈，　　施妙無量樂。
　　佛名一切勝，　　曾施真珠瓔。
　　次見大海佛，　　布施諸蓮華。
　　至蓮花藏佛，　　布施大帳蓋。
　　師子兩佛邊，　　曾施軟草鋪。
　　於娑羅王佛，　　布施諸所須。
　　到敷華佛前，　　布施微妙乳。
　　耶輸陀佛所，　　施拘陀羅華。
　　實見佛覩已，　　歡喜布施食。
　　昔佛名智山，　　屈身禮彼佛。
　　有佛名龍德，　　施彼佛己子。
　　高飛空行佛，　　曾施旃檀末。
　　次佛名帝沙，　　珠寶及赤花，
　　曾供養彼佛。　　見大莊嚴佛，
　　持瞻蔔香華，　　而供養彼佛。
　　曾見光王佛，　　持眾寶供養。
　　昔見釋迦文，　　持妙多銀花，
　　而供養彼佛。　　其次帝釋相，
　　見已喜讚歎。　　昔有佛名曰，
　　廣大日天面，　　多持眾花嚴，
　　供養彼世尊。　　其次復有佛，
　　號名為勝尊，　　持妙多銀華，
　　莊嚴彼佛上。　　往昔有如來，
　　名曰龍勝者，　　然燈照彼佛。
　　富沙如來邊，　　曾施白[疊*毛]敷。
　　藥師王佛邊，　　持寶蓋供養。
　　佛名大牟尼，　　復有師子相，
　　世尊勝功德，　　持寶網供養。
　　有佛名迦葉，　　雜音聲供養。
　　昔佛名解脫，　　供養雜末香。
　　寶相佛世尊，　　天華而供養。
　　阿芻婆諸佛，　　勸請坐像輿。
　　世間王尊佛，　　供養以華鬘。
　　尸棄佛世尊，　　捨王位布施。
　　有佛名難降，　　一切香供養。
　　大然尊佛邊，　　布施自身體。
　　蓮花上佛前，　　布施諸瓔珞。
　　法憧如來上，　　散諸妙花香。
　　然燈世尊邊，　　五青蓮奉施。
　　如是等諸佛，　　自餘無有量，
　　難說不思議，　　往昔諸世中，
　　仁並曾供養，　　復持無量種，
　　最妙供養具，　　供彼過去佛，
　　無有疲惓心。　　今念彼供養，
　　思惟往諸佛，　　為諸眾生輩，
　　生慈解脫故，　　覺悟莫戀家。
　　尊於過世時，　　在然燈佛所，
　　供養彼佛已，　　逮得上無生，
　　及獲五神通，　　復證順法忍。
　　於後仁尊者，　　供養佛勝前，
　　僧祇數僧祇，　　如是諸劫數，
　　彼諸劫皆盡，　　諸佛亦滅度。
　　仁往昔諸身，　　彼世中所受，
　　種族及名字，　　亦皆悉滅無。
　　諸行法非常，　　世間相不定，
　　速捨空誑境，　　疾宜早出城。
　　生老病死隨，　　難當甚可畏，
　　猶如劫火起，　　炎熾燒世間。
　　無常火亦然，　　燒盡一切世，
　　如是諸苦逼，　　云何可暫停？
　　應觀諸眾生，　　沒在煩惱暗，
　　愚癡無慧眼，　　不能自覺知。
　　發大精進心，　　令功德圓滿，
　　為諸眾生輩，　　速出莫住家。』

[0719c09] 「時彼宮內諸婇女等，作音聲時，其音聲內，皆出如是諸法之聲，欲令太子厭離世間心生覺悟。

佛本行集經出逢老人品第十六

[0719c13] 「爾時，作瓶天子欲令太子出向園林，觀看好惡發厭心故，漸教捨離於彼宮中。是時宮中，所有婇女，作諸音聲歌唱，疲極自然次第，更復讚歎園林功德，其音稱言：『聖子諦聽！園林之地，甚可愛樂，所謂其地，布青軟草，樹木可喜，枝葉扶踈，華果敷榮，蓊欝滋茂。復有諸鳥，所謂種種鴻鶴孔雀、鸚鵡鸜鵒，及拘翅羅鴛鴦等鳥，出於如是微妙之聲。』

[0719c21] 「爾時太子聞是聲已，發出遊心，即喚馭者而謂之言：『汝善馭者！今可速疾嚴飾莊挍賢直好車，我今欲向於彼園林觀看善地。』是時馭者聞此語已，白太子言：『謹依命教，不敢有違。』是時馭者，速疾即奏淨飯王言：『大王！當知，太子今欲出向園林觀看善地。』時淨飯王出勅，宣令迦毘羅城一切內外，悉遣灑掃，清淨莊嚴，除却土堆砂礫瓦石，穢濁糞聚皆使端平，以妙香湯灑散地上滅諸塵埃，又以香泥用塗其地；復持種種香華，散上於諸街巷，處處皆燒雜妙好香。其諸街巷，四衢道頭，置滿瓶水，安諸雜華，以芭蕉樹，處處莊嚴。於諸樹間，懸雜色幡。復於樹上，或以寶物，或以繒綵，作蓋作幢，用莊嚴樹。樹間復懸真珠瓔珞七寶羅網而覆其上，其羅網目節節復懸金銀寶鈴，和風吹動出微妙聲。或以七寶，作日月像及諸天形，各持瓔珞，廁羅網間。於羅網間，又復更懸白猫牛尾及雜毦等。時淨飯王如是教勅，雜妙莊嚴迦毘羅城，精麗猶如乾闥婆城，一種無異。莊嚴城已，復飾園林，除却沙石及諸糞穢，乃至交珞懸眾寶鈴，如上所說。其諸樹中，有男名者，以男瓔珞而莊嚴之，若女名者，以女瓔珞而莊嚴之。復教打鼓振鈴，遍告城內人言：『汝等悉皆除却道上，或老或病，或復死亡、盲聾瘖瘂、六根殘缺不具足者，悉令駈逐。但是心意所不好喜，及非吉祥，並令除擗，勿使太子於路見之。』是時馭者莊飾車乘，駕善調馬，悉嚴備已，白太子言：『聖子當知！今已駕被車馬訖了，正是行時，可乘而出觀看善地。』

[0720a23] 「爾時，太子從座而起，至輦乘所，登上寶車上已，秉持大王威神，巍巍勢力，從城東門，引導而出，欲向園林觀看福地。是時作瓶天子於街巷前，正當太子，變身化作一老弊人，傴僂低頭，口齒疎缺，鬚鬢如霜，形容黑皺，膚色黧黮，曲脊傍行，唯骨與皮，無有肌肉，咽下寬緩，如牛垂[古*頁]，身體萎摧。唯仰杖力，上氣苦嗽，喘息聲麤，喉內吼鳴，猶如挽鋸，四支戰挑，行步不安，或倒或扶，取杖為正，如是相貌，在太子前，順路而行。太子見彼老人身體如是戰慄，不祥衰相如上所說，於太子先，困苦匍匐。太子見已，即問馭者：『此是何人？身體皺赧，肉少皮寬，眼赤涕流，極大醜陋獨爾鄙惡，不似餘人，兼其頭顱，髮稀脫落；如我所見，餘人不然。又復眼深，與眾特異，口齒缺破，無可觀瞻。』即向馭者，而說偈言：

「『善馭駕乘汝今聽，　　此是何人在我前？
　　身體不正頭髮稀，　　為生來然為老至？』

[0720b12] 「爾時馭者因被作瓶天子神力，白太子言：『大聖太子！如此人者，世名為老。』太子復問於馭者言：『世間之中，何者名老？』馭者即事報太子言：『凡名老者，此人為於衰耄所逼，諸根漸敗，無所覺知，氣力綿微，身體羸瘦，既到苦處，被親族駈無所能故，不知依怙；兼且此人，亦不能久，非朝即夕，其命將終。以是因緣故名老壞。』即為太子，而說偈言：

「『此老名為大苦惱，　　劫奪美色及娛樂，
　　諸根毀壞失所念，　　支節舉動不隨心。』

[0720b22] 「爾時太子聞此偈已，問馭者言：『此人為是獨一家法使其如是？為當一切諸世間相悉皆如斯？』是時馭者報太子言：『聖子！當知，此人非獨自一家法使其如斯，但是一切世間眾生，皆有是法。』太子復問彼馭者言：『我今此身，亦當如是受老法耶？』馭者答言：『如是如是，大聖太子！貴賤雖殊，凡是有生，悉皆未過如是老法，即今人身具有如是老弊之相，但未現耳。』太子復問於馭者言：『若我此身，不離是老老法，未過有是醜陋衰惡相者，我今不假向彼園林遨遊戲笑，宜速迴駕還入宮中，我當思惟作何方便得免斯苦。』是時馭者答太子言：『如聖子勅，我不敢違。』即迴車乘，還入於城。是時太子至其宮內，坐本座上，正念思惟：『我亦當老，老法未過；云何縱逸，自放身心？』

[0720c09] 「時淨飯王問馭者言：『汝善馭者！今從太子，從宮內出，至於園中，遊戲觀看，恣情極目，歡樂以不？』其馭者跪報於王言：『大王！當知太子出遊，至於半道，勒駕迴還，不到園苑。』時淨飯王問馭者言：『太子何故不至園林，中道而返？』馭者答言：『大王！當知太子欲向園林遊戲，始至半路，忽於道傍，見一老人，乃至身體，戰慄拄杖，或倒或起，不能正行。太子如是見彼人已，即勅迴車，還入宮內，加趺而坐，正念思惟。』時，淨飯王即心念言：『希有希有！此之形相，阿私陀仙授記語言，必定真實，決恐太子捨家出家。我今宜應更為太子增益五慾，若其廣見五慾之事，充足心眼，染著情迷，不捨出家，稱適我意。』時，淨飯王即為悉達，加足種種五慾諸事，悉令增廣，使太子心，著於愛樂，不聽出家。而有偈說：

「『彼宮內中多受樂，　　欲出遊戲見老人，
　　還入宮內心憂愁，　　嗚呼我未脫此老。
　　父王聞此語言已，　　心思畏子捨出家，
　　增益五慾及宮人，　　令著恩愛紹王位。』

[0720c29] 「爾時，太子在於宮內，充足五慾娛樂遊戲，無有疑難，尊重貴勝，唯獨一人。

佛本行集經卷第十四

【經文資訊】大正藏第 03 冊 No. 0190 佛本行集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA