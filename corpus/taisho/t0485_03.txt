無所有菩薩經卷第三

隋天竺三藏闍那崛多等譯

[0685c26] 爾時，世尊即便微笑，有金色光從佛口出，上至梵世遍照三千大千世界，遶佛三匝還從頂入。爾時，眾中有一菩薩名曰不染，從坐而起整理衣服，偏袒右邊右膝著地，合掌向佛白言：「世尊！以何因緣今現微笑？諸佛如來若微笑者非無因緣，唯願解說令眾歡喜。」

[0686a02] 爾時，佛告不染菩薩：「善男子！是難調怨讐殺害人者，於未來世過八十九百千阿僧祇劫已後，當得作佛，號曰利上功德如來、阿羅訶、三藐三佛陀，當出於世，明行足、善逝、世間解、無上士、調御丈夫、天人師、佛、世尊。善男子！而此難調惡心怨讐前害人者，於此命終已後，當生兜率天上彌勒菩薩所，隨彼住壽。彌勒菩薩當下生時，彼於爾時作大長者，財福無量，一切果報悉皆開現，即於二十晝夜，供養彌勒世尊及聲聞眾。

[0686a12] 「彼見彌勒世尊佛剎莊嚴之事，即生願求，為欲成就莊嚴佛剎故，與諸眷屬請彼彌勒如來世尊，及聲聞眾前後圍遶，以諸供養一切樂具，三月奉獻恭敬尊重承事供養，即以素衣長八十肘，用畫彌勒如來形像，及彼佛剎莊嚴之相。既圖畫已，奉彼彌勒如來世尊，即發願言：『藉此功德，願我當得如是佛剎莊嚴之事，亦如今者彌勒世尊、阿羅訶、三藐三佛陀所有具足莊嚴之相，願我佛剎諸聲聞眾智慧具足，願我佛剎諸菩薩等，無量智慧皆悉具足。』作是願已，以金銀華散於彌勒如來世尊，復作是言：『我等當作如是精進，亦當成就如是佛剎莊嚴之事，如昔釋迦牟尼世尊釋種勝王，為我示現光明顯照，而於彼時成熟無量多數眾生於菩提中，亦如彌勒如來世尊多菩薩眾。』彼利上功德如來，於初會時菩薩無量，於授記中皆悉得忍。於第二會，諸菩薩眾復倍無量。於第三會復倍無量，如是方便。彼利上功德如來、阿羅訶、三藐三佛陀，當有如是諸菩薩眾，而彼利上功德如來，示教利喜諸菩薩眾令行誓願。得初心已，皆令成就於一切智乃至菩提。

[0686b04] 「善男子！此難調怨讐先害人者，值彌勒佛出世已後，一切生處壽命無量，唯除一生補處時中壽二十歲，而於彼處於一日中，自身具受一切惡業無量苦惱。從是已後乃至菩提，當更修習覺菩提已壽命無量。佛滅度後，正法住世於無量時，無有惡世。如我今日諂惡眾生，有惡口者、無智慧者、難入道者、魔所持者，我今於中說法教化，此等眾生難解難入；此善男子，無有如是諸患難事。善男子！彼佛剎中無有諸魔及魔事者。所有利根通敏眾生皆集於彼，是故彼佛利上功德如來說法，少用功力而得開解。」

[0686b17] 爾時，眾中有菩薩名無障淨月，即從坐起整理衣服，右膝著地，合掌向佛欲自決疑，及為此眾令斷疑故，即以偈頌問世尊曰：

「我問世間燈，　　智聚無礙者，
　為欲自斷疑，　　及於此眾故。
　何緣此眾見，　　然今利根者，
　於先殺害人，　　復得記菩提？
　大龍願為說，　　彼往昔行業，
　既為億數劫，　　常作惡趣地，
　多劫數積聚，　　為癡盲覆故，
　於多百億劫，　　常受多種苦。
　流轉生死中，　　地獄火熾然，
　大呼阿毘支，　　觀彼業如是，
　復倍生死中，　　受惡毒蛇身，
　見即能殺害，　　多百億生死。
　受多種苦已，　　多百億數劫，
　得生人道中，　　復作殺害人。
　今得見世尊，　　即生於利根，
　速斷諸煩惱，　　發意向菩提。
　蒙佛為授記，　　於阿僧祇劫，
　當成世間燈，　　名利上功德。
　彼往昔之事，　　人上為解說，
　如是作業事，　　苦惡之果報。
　以是億數劫，　　已受多種苦，
　若所有善業，　　教師亦為說，
　昔所行諸行，　　惡業與不善，
　世燈悉照知，　　唯願為我說。
　斷疑大丈夫，　　為我及眾生，
　及與未來等，　　能聞此教者，
　若有懷疑惑，　　於此法有疑，
　教師今為斷。　　現在兩足尊，
　攝受眾生故，　　於是善男子，
　如此往昔行，　　大名稱願說。」

[0686c21] 爾時，佛告無障淨月菩薩言：「善哉！善哉！善男子！汝今欲為一切大眾斷除疑故，能問如來如是之義。汝善男子！諦聽！諦聽！善思念之，當為汝說。彼善男子！如彼往昔所作諸業，如此多數經於百千那由他劫受諸苦惱，汝等聞已，當信如來勿生恐怖，一向奉持如教而說。」

[0686c28] 爾時，無障淨月菩薩而白佛言：「唯願世尊，為我解說。」

[0686c29] 佛言：「善男子！我念往昔，然燈如來、阿羅訶、三藐三佛陀滅度之後，過九十億那由他劫，有佛出世，名曰法意喜王如來、應供、正遍知、明行足，乃至佛、世尊。彼佛壽命六十八千歲，初會聲聞眾有六十二俱致百千，菩薩摩訶薩其數復倍。彼佛世界名曰梵主，劫名淨意，彼法意喜王如來生於彼劫。

[0687a06] 「何故彼劫名清淨意？彼劫常有如來出世及諸菩薩，是故彼劫名清淨意。善男子！於彼法意喜王如來住世劫中，此難調怨讐善男子，爾時為王名曰降怨，請彼如來及比丘僧諸菩薩眾，以一切樂具，三月供養於彼如來，從其聞法，發阿耨多羅三藐三菩提心。彼殖善根，復得值遇十千諸佛，於一切處常修梵行，常得多聞，發勤精進得四禪定。由此善根復值如來，名金剛焰光，於彼佛所，出家修道，行於梵行，發勤精進行頭陀法，常在蘭若空閑之處。誦修多羅滿十千部，皆是大乘，亦得四禪及五神通四無色定。

[0687a18] 「善男子！彼金剛焰如來、阿羅訶、三藐三佛陀，有十俱致諸比丘眾，皆阿羅漢。復有八十四俱致那由他百千諸菩薩眾，常隨世尊，皆得等忍及陀羅尼，轉不退輪善解深法，已入無邊陀羅尼門，已能巧入無邊法界海印三昧，遊戲神通心得決定，顯現諸佛住持身體，於諸眾生常行慈悲。

[0687a24] 「善男子！爾時彼佛菩薩眾中，有一菩薩比丘上首法師，名利益上，善說法義示教利喜，令諸菩薩得不思議具足功德，為彼世尊而作侍者恒隨遊止，猶如今日阿難比丘，皆能受持諸修多羅。

[0687a29] 「善男子！如是彼利益上菩薩，於自在王如來所說那由他百千修多羅悉能受持，能為彼諸那由他等百千菩薩解說其義。善男子！爾時自在王如來、阿羅訶、三藐三佛陀，於二萬歲為諸菩薩、諸聲聞眾及諸眾生，說法教化滿二萬歲，然後乃於一切菩薩，及比丘眾、諸天魔梵、沙門婆羅門等大眾之中，告彼利益上菩薩言：『善男子！汝當受持此不思議那由他等百千俱致所修阿耨多羅三藐三菩提法，於後末世，為諸天人增長善根護持此法，光顯如來菩提教法，令久住故受持解說。善男子！是夜過半諸佛如來當般涅槃。』

[0687b12] 「爾時，彼利益上菩薩，聞佛涅槃悲泣雨淚，從坐而起，整理衣服，偏袒右邊，右膝著地，合掌向佛，而說偈言：

「『願兩足尊住一劫，　　利益世間天人等，
　　我今勸請世間眼，　　願說妙法以教示。
　　深智無惱之導師，　　勝行住於諸功德，
　　普眼調伏天人者，　　大神通尊願久住。
　　若聞導師入涅槃，　　諸天人等心憂惱，
　　導師願愍彼等故，　　唯願住世見教示。
　　我及百千諸眾生，　　眾苦逼切生憂惱，
　　皆由導師唱滅度，　　世親今欲入涅槃。
　　能調於人調御者，　　唯願普眼尊久住，
　　利益世間天人故，　　我今勸請佛世尊。』

[0687b25] 「爾時，世尊為欲利益諸天世人，以偈報彼利益上菩薩言：

「『我已為世作利益，　　說如是等諸法教，
　　我已充滿諸菩薩，　　令住諸佛無漏中。
　　即於此夜後分時，　　我當入般於涅槃，
　　我今付汝此法教，　　世尊滅後令久住。』
　　彼眾聞作是語已，　　彼諸菩薩皆合掌，
　　咸共瞻仰彼如來，　　悲泣雨淚作是言：
『唯願兩足尊慰喻，　　我及百千眾生等，
　　尊滅度後誰作佛？　　世尊於諸世間上。』
　　哀愍軟語而告言，　　慰喻世間天人等：
　『我滅比丘莫懷怖，　　我後復當佛出世。
　　有菩薩名功德分，　　修行得至無漏智，
　　於未來世當作佛，　　名曰智焰兩足尊。
　　我今勸請汝當知，　　為欲攝持此法故，
　　如此法教廣開顯，　　為於世間天人等。』
　　聞於世尊如是說，　　即時安慰復發言：
　『大神通力此甚難，　　無攝受法攝受故，
　　我為導師尊重故，　　我今攝受於正法。
　　我當廣宣此法教，　　我當捨身及壽命，
　　不護己身壽命等，　　乃可守護如來法。
　　若不甞愛己身者，　　彼即能護教師法。』

[0687c18] 「善男子！爾時彼佛慰喻彼諸一切大眾令歡喜已，說法教誨與威力已，於夜後分入於涅槃。善男子！彼時世尊入涅槃後，彼菩薩說滿足八十千數法門，如是隨順成就眾生，多那由他百千眾生，當得成熟於阿耨多羅三藐三菩提中，況復住於聲聞乘者、辟支佛乘者，況復流轉於生死中種善根者？

[0687c24] 「善男子！彼佛如來般涅槃後，正法滅已，於像法中多有比丘，說有可得說有可滅，彼等於是諸修多羅不樂受持復生誹謗。善男子！於彼時中此閻浮提，有一人王名勇健力，果報廣大。爾時彼利益上菩薩比丘，至彼王所為說佛法，說於如來祕密之教。彼王聞已，即於上利益比丘生敬重心，即發阿耨多羅三藐三菩提心供養比丘。而彼比丘，欲教化彼諸眾生故，於一切處受諸供養，不生厭悔不生倦心。

[0688a04] 「彼王供養彼比丘已，滿足三月，及於八萬四千采女，各自莊嚴持諸香華，及諸音樂眾寶瓔珞塗香衣服，如是等事供養比丘，及彼比丘所有門徒，八千五百常相隨順，一切皆得不退轉於阿耨多羅三藐三菩提。

[0688a09] 「善男子！於彼之時，難調怨讐殺害人者而為比丘，名曰寂定威儀，善說法要多聞總持，滿足十千修多羅等，誦持通利，能廣分別諸修多羅，常說少欲知足法義。而彼比丘已得四禪，復得五通四無色定，而彼寂定威儀比丘多有徒眾，其數五百共相隨逐，亦有如是威儀勝行。

[0688a16] 「爾時，寂定威儀比丘，見彼利益上菩薩比丘，不憙不悅生於惡心，發瞋恚意現於惡色，在眾人前說如是言：『如此比丘！何處有於菩提之行？何處有於諸佛之法？如是雜行，於世間行威儀尚無，況復當有證於勝智？』而彼眾人一向唯信利益上菩薩比丘，無能壞者。爾時寂定威儀比丘，復增瞋恨轉更增上，從彼地方背面而去：『我不復憙見是惡事，若此比丘行於邪見，令諸人眾皆行顛倒。』至蘭若處欲入三昧，以有瞋恨彼彼三昧不能順入，況復能定？彼有如是強力行故，所有禪定三摩拔提，及五神通一切皆失，彼以如是恚惡心，故得大重病。

[0688a28] 「爾時，彼利益上菩薩比丘，作如是念：『希有乃至如此比丘，生大不善瞋恚濁意，我於今者應生憐愍，為作利益聞深法故。』

[0688b02] 「爾時利益上菩薩比丘，及五千菩薩諸眷屬眾，飛騰虛空於彼住已，而說偈言：

「『居家自性說菩提，　　欲無分別無破壞，
　　若覺此行演說者，　　彼覺菩提無上安。
　　瞋行自性如菩提，　　世師智者已為說，
　　若覺如是法行者，　　彼覺菩提二足上。
　　愚癡示現菩提等，　　菩提愚癡無異性，
　　此示現癡以一行，　　當覺菩提無上道。
　　若有已說諸見行，　　及彼菩提勝上覺，
　　於此二行中說者，　　見行不得於菩提。
　　諸佛之法甚深妙，　　不以有得能知見，
　　離於分別有所依，　　善巧智者覺菩提。
　　若能捨離諸分別，　　及以持戒我慢見，
　　依恃多聞而自矜，　　捨是等已覺菩提。
　　寧處居家樂貪欲，　　若聞此法不驚疑，
　　信解導師所說法，　　能於一行廣演說。
　　不用此教中出家，　　有所得見在閑處，
　　於我想中常繫著，　　起念我當證菩提。
　　所有動念所演說，　　彼等皆是魔羅網，
　　若知諸法如虛空，　　彼則無有於動念。
　　諸如來有如是法，　　諸普眼等說一行，
　　煩惱菩提二無二，　　不得煩惱及菩提。
　　若不分別欲及瞋，　　亦不分別於癡等，
　　捨離彼此於二者，　　彼覺菩提諸導師。
　　若不住於有所得，　　亦不有念及不動，
　　不起我想無依處，　　彼覺菩提無上安。
　　若捨分別於分別，　　諂曲幻偽與嫉妬，
　　樂行頭陀戒福德，　　彼覺菩提無量眼。
　　若聞此法無所捨，　　於廣說時亦不疑，
　　彼當速成兩足尊，　　世間無上智自在。
　　甚深諸法最妙勝，　　不可思量寂無流，
　　若不開發我見者，　　難覺於多俱致劫。』

[0688c05] 「善男子！爾時，彼利益上菩薩比丘說此偈時，於上空中，六十六那由他諸天得無生法忍。復有六十二千眾生，發阿耨多羅三藐三菩提心。

[0688c08] 「爾時寂定威儀比丘，聞是偈已無喜樂意，心生熱惱遍身皆腫。於是人所反生慈心，思惟於此一慈心故餘皆瞋恨。於彼時間大地開裂，彼現身墮阿鼻地獄，住於彼中億那由他百千歲數受大極苦。於彼命終即受生於見毒蛇中，如是次第經於多億那由他等百千生中，二惡處行，大阿鼻獄、大叫喚獄。還復生彼見毒蛇中，以彼如是不善根故，滿足經於六十二億那由他等百千劫數。以彼往昔於上利益菩薩，生一慈心以眼觀視，以彼善根從彼處終得受人身，由彼慈心有熏習故。又復以彼見毒蛇母，而於彼所起慈心故，復聞如是深妙法故，今得如是利智神通。

[0688c21] 「善男子！於意云何？彼時寂定威儀比丘，豈異人乎？今此難調怨讐是也，此於往昔有是業障。善男子！於意云何？彼時利益上菩薩比丘者，莫作異見，我身是也。諸善男子！彼時有王勇健力者，今無所有菩薩是也。諸善男子！此由往昔於菩薩邊生如是等瞋恨心故，受如是等難知可畏業障惱患。諸善男子！以如是故，若有菩薩當欲淨於諸業障者，於諸菩薩恭敬尊重如教師想。諸善男子！若當欲得不害自身住菩提者，應如是學。」

[0689a01] 說此往昔出法品時，有九十二那由他等百千眾生，得無生忍，三十六億那由他等諸菩薩，得淨業障。

[0689a04] 爾時，難調怨讐先害人者，聞佛授記歡喜踊躍，飛住虛空高七多羅樹，而說偈言：

「若欲住淨土，　　應如導師說，
　應信於諸佛，　　最上大神通。
　覺佛神通已，　　知無分別處，
　於世間無有，　　而難可得者。
　若聞無所有，　　所問經法者，
　能信能觸證，　　則供養諸佛。
　若學此經已，　　能除諸有想，
　得捨已作惡，　　當見諸導師。
　若學於此經，　　是則見諸佛，
　親侍諸如來，　　如此經廣說，
　此則是施度，　　淨戒所依住，
　忍辱及精進，　　智慧等本處。
　若無有所得，　　是處不說著，
　如世尊所說，　　學如是調伏。
　若聞於此經，　　令諸義示現，
　種種諸供養，　　力盡無能報。
　不可數多劫，　　闇面無所見，
　若聞此經者，　　得到諸佛地。
　彼寤於愚癡，　　以破無明闇，
　以得一切空，　　由聞此經故，
　多種煩惱盡，　　少有未盡者。
　猶如於大海，　　取於一滴水，
　成熟眾生故，　　煩惱滴不盡，
　悲愍眾生故，　　不盡彼煩惱，
　為清淨佛剎，　　不滿於一切。
　彼成熟眾生，　　彼彼處不滅，
　亦可彼滿時，　　如授記菩提，
　是故諸水滴，　　於瓶中不盡。
　若一切開現，　　彼當有佛剎，
　彼即當滿足，　　無有餘熏習。
　如是如是處，　　聞有如是經，
　能善解說者，　　諸功德具足。」

[0689b09] 爾時，彼難調怨讐說此偈已，從空而下住於佛前，頂禮佛足合掌而住。爾時，世尊而歎彼言：「善哉！善哉！汝善男子！快說此偈合於義理，無有虛妄無有別異。如是如來神通威力，一切菩薩於中當學，如是學已得眾生空。」

[0689b13] 爾時，難調怨讐善男子，如是思念：「今者世尊稱我善哉！我今稱慶，當以何事供養世尊？」彼即聞於空中聲曰：「汝可以身供養世尊。」即問空言：「云何供養？」復聞空聲：「汝善男子！汝今宜可飛騰虛空，令此大眾皆悉知見，住於虛空說如是偈：

「『所有諸慳著，　　皆由住自身，
　　我已捨一切，　　今供養導師。』」

[0689b22] 爾時，彼善男子聞此偈已生歡喜心，以佛神力飛騰虛空一多羅樹，而說此偈，即自捨身供養如來。於虛空中自捨身已，有千數華柔軟香潔未曾見聞，光明香氣滿一由旬猶如日光，或經一時，或經半時。彼諸華等遶佛三匝而供養已，佛神力故於虛空中而成華蓋，而於彼中說如是偈：

「我已捨自身，　　供養諸教師，
　我不知自身，　　亦不知世尊。」

[0689c02] 彼於彼時於一切處，不知身心不知如來，不知眾生不知住處，彼於彼時涅槃平等，亦無是念：「我已得證。」

[0689c04] 於彼時中有一化佛，自然現身而作是言：「汝善男子！汝已成就佛剎種子一切開現。」

[0689c06] 於彼佛前合掌而住，心生歡喜踊躍無量，禮敬彼佛而作是言：「我今禮佛大神通已，令各種相生善根已，還住涅槃平等法中，離罪福德如是不住近於善根，諸佛法中彼能親近無所乏短，勸請令住於菩提中。」復說偈言：

「眾生覺如是，　　當脫於大苦，
　生死大險道，　　所有苦眾生，
　彼亦不成就，　　所有言苦者，
　彼亦受彼苦，　　不覺此教故。」

[0689c16] 說此偈已，默然而住。

[0689c17] 爾時，無名菩薩告彼善男子言：「善男子！汝今已能行一切施。若持自身供養於佛，善男子！汝更不得言我自在，汝以此身已用施佛。善男子！譬如有人施他財已，後不得言：『還是我物。』彼於彼財不得自在。如是，善男子！汝今以身已施於佛，汝今既作如是之言：『我當來世當得作佛得忍授記。』善男子！汝於今者更欲何作？」彼聞此已即生疑念：「我今云何？我今云何？」如是思念。彼時即復聞無所有菩薩聲言：「善男子！汝今莫作。善男子！汝應還念諸佛神通，如汝信解。」應如是報，彼向無名菩薩所問，聞此言聲即生辯才。明見前來無有身心，無言無說，無施無戒，無忍無進，無禪無智，無斷無常，無聲聞無菩薩，無發菩提心，無如來無如來法，無涅槃無涅槃聲。無有信者，無有所住，無有所取，無有所言，無有縛者，無有所聞。無所聞者，無有所有。無所有者，無所承攬，無所承望，一切勝相皆悉具足，教化眾生開現具足，成就佛剎與涅槃等，平等無二無有名說。如無可說亦不欲生，如無言中如如是住，如是如如亦無所行，彼於諸佛大神通中無復疑惑。

[0690a10] 爾時，無名菩薩讚彼善男子言：「善哉！善哉！善男子！汝今善住佛大神通，汝今如是辯才成就，辯說如是。」

[0690a12] 彼即答言：「善男子！我亦不住佛神通中，其佛神通無能作者，一切諸法真體無名，不可得故。彼無可入，無可出處，無可知處，如是信已無有住處，其佛神通無住處故。彼無有人能說名字，但無名中我今問汝莫生疲倦，其有智者難可承事。」

[0690a17] 彼即答言：「善男子！汝今但問，我所知者當為解釋。」

[0690a18] 彼難調言：「摩訶薩埵！汝今何故名為無名？」

[0690a19] 彼即答言：「我於是處不得言說，亦如汝所名字示現。」

[0690a21] 彼即答言：「善哉！善哉！汝善男子！汝今以度佛大神通，離於名字。」

[0690a22] 彼無名言：「善男子！於平等中無法可離，無有可斷無可建立，無去無來無平等相。善男子！若一切法彼平等者無有別離，其平等處亦無處所。云何斷離？若平等法而別有者，乃可斷離。」

[0690a27] 爾時，眾中有一菩薩名不自在，而白佛言：「世尊！何因何緣，是無所有菩薩名為無所有？」

[0690a29] 佛告彼言：「善男子！汝應還問是無所有菩薩因緣，彼當報汝。」

[0690b01] 爾時，不自在菩薩摩訶薩問無所有菩薩摩訶薩言：「善男子！汝今云何名無所有？」

[0690b03] 彼即答言：「善男子！我今不見自身能為一切眾生作利安故，能問如來如是等處。」

[0690b05] 彼不自在菩薩問言：「彼所問處與身合耶？為不合耶？」

[0690b06] 無所有言：「我所問處不與身合。」

[0690b06] 彼復問言：「善男子！汝今云何不與身合，成就所問？」

[0690b08] 無所有言：「善男子！我以三處發問如來。何等為三？謂身、口、意，此等三處，我問如來。善男子！是身口意無和合義。」

[0690b10] 彼復問言：「善男子！汝見何意而不現身。」

[0690b11] 彼則答言：「我今亦汝當信我言，我為安樂諸眾生故而不現身。」

[0690b12] 彼菩薩言：「我以肉眼故不能見。」

[0690b13] 無所有言：「以天眼看。」

[0690b14] 彼言：「天眼亦復不見。」

[0690b14] 無所有言：「以法眼看。」

[0690b14] 彼菩薩言：「善男子！所有法行彼亦不離於一切眼，於彼處中無法可見。」

[0690b16] 無所有言：「汝云何聞？」

[0690b17] 彼復答言：「彼處無有和合可聞。善男子！我見如如。」

[0690b18] 無所有言：「善男子！於如如中無有三眼。」不自在言：「汝云何見？」時無所有默然而住。

[0690b19] 不自在言：「善男子！於無能見一切法中何故默住？其於虛空豈無容受？虛空悉能容受諸法，無所染著所入無礙，於一切法無有假借，彼處不著應有解說。善男子！汝以何緣默無有說？」

[0690b24] 彼即答言：「我今求彼所有語言，能解釋處皆不可得，我以是故默而不答。然，善男子！汝聽我說，以何因緣名不自在？善男子！我念億劫，已曾知為諸眾生等離無益語，為諸眾生所作利益，柔軟生樂皆悉美妙，歡喜踊躍無有麁澁，依時利益不生瞋恨，說如是言：『無有眾生怨恨於我。』善男子！以是因緣我得無畏。善男子！一切眾生無有所畏。所以者何？諸有語言無有自在。善男子！汝今觀是諸語言法無有自在，我今所說此語言中有成就者，彼於三界所不容受。所有一切眾生言說：『若合若散，有益無益。若雜不雜，若念若起，若為眾生令淨煩惱令捨煩惱。』我見彼等皆悉平等，若智若愚皆得一名。」

[0690c08] 彼言：「善哉！善哉！善男子！如汝往昔曾供諸佛，得是合實語言解釋。善男子！汝見何利而不現身？」

[0690c10] 彼即答言：「汝今應當問於世尊。」

[0690c12] 爾時，無畏菩薩而白佛言：「世尊！是無所有菩薩，見何等利而不現身？」

[0690c13] 佛告彼言：「善男子！唯除我身，於此三界無有眾生，如是身相與其等者，唯除神通所化勝身，成就如是業果報故。勿令一切諸婦人見，必於此處染著亂意，不能聽法不作諸事，棄捨本夫飲食無歡，染愛迷著多受苦惱。是無所有！見如是等諸過患故，而不現身。」

[0690c20] 爾時，無畏菩薩及彼大眾，皆生疑惑咸作是念：「是無所有菩薩身相何如，而今世尊作如是說？」

[0690c23] 爾時，眾中有諸女人：一名解染、二名寶瓔、三名解華、四名寶華、五名普香、六名香自在、七名金華、八名作愛、九名不染、十名善住意、十一名作光明、十二名甜味、十三名阿那羅梨耶、十四名住持、十五名無垢、十六名海、十七名功德上、十八名無過夫、十九名調順、二十名諸天供養、二十一名壞上、二十二名普照明、二十三名不背、二十四名善住持精進、二十五名善住、二十六名安樂、二十七名王、二十八名悲。

[0691a04] 如是等類二十八女，與姊妹俱從坐而起，脫身瓔珞供養世尊，右膝著地皆共合掌，而白佛言：「世尊！所說無所有菩薩功德如是，願於我等承佛威神得見其身，成就如是實業果報，莫以別身而示我等，我今欲見菩薩實身。」

[0691a09] 爾時，佛告善女人等：「汝今欲見無所有菩薩成就色身，今欲見耶？」

[0691a10] 彼等答言：「唯然，世尊！我等有疑，願為開解。」

[0691a11] 佛言：「諸女！汝等今者，見彼身已有何利益？汝今勿有還家之意，當捨眷屬，若見彼身安住具足一切功德。」

[0691a13] 彼諸女言：「我等今者一切能捨，決定當見彼菩薩身。」

[0691a15] 爾時，世尊告彼菩薩無所有言：「汝無所有！此等諸女欲見汝身。」

[0691a16] 彼言：「世尊已言，許可彼姊妹等示現我身？」

[0691a17] 佛言：「善男子！我已許之。多人意喜欲見汝身，當有利益，得勝身心，得妙身心，得淨身心。若見汝身，即當決定於阿耨多羅三藐三菩提，得轉女身成丈夫身。汝今已有如是淨願，於多諸佛以百千身種諸善根，住是願中於三界中，願我當得最勝佛身。所有眾生見我身者，彼等決定住於菩提，所有女人悉轉女身。若於我所種善根已，思惟如是甚深法已得忍本性，願當入於真如法中，願當具足諸菩薩法，開現親近於諸佛法。」

[0691a27] 彼無所有菩薩，聞佛此說，作如是言：「如是，世尊！如世尊教。」即於手中一一指端皆放光明，一一光明至王舍城，於彼人家皆悉出現，彼諸光明有諸眾生，見於彼等從地踊出，化成諸華縱廣一尺，昔所未見色香具足。

無所有菩薩經卷第三

【經文資訊】大正藏第 14 冊 No. 0485 無所有菩薩經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA