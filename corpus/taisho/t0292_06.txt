度世品經卷第六

西晉元康元年月氏沙門竺法護譯

[0650c15] 「菩薩住胎有十事。何謂為十？

[0650c15] 「欲得開化志住小乘、懷怯羸劣眾生之等，菩薩悉見此輩心念，故現入胎。或恐此等心發念言：『菩薩化生德本自然，不可學得。』故現入胎，是為一事。

[0650c19] 「菩薩悉為父母、親屬、往古宿世同學徒類及餘黎庶俱殖德本，欲度此黨故現入胎。或復有人宿世積德，因其胎中應受開化，是為二事。

[0650c22] 「菩薩大士心未曾妄，安隱庠序而意常定，是為三事。

[0650c23] 「菩薩若現在母胎時，講法聖眾未曾斷絕，十方世界諸菩薩、釋、梵、四天王俱來聚會，示現無數不可稱計無際聖慧。在於胎中顯其辯才，而有殊特就度脫之，是為四事。

[0650c27] 「菩薩若在母胎中時，合大眾會，及諸開士悉欲來集，因本所誓欲度脫之，故為說法皆使得濟，是為五事。

[0650c29] 「又，欲開化世間人民成最正覺、皆備眾德、莊嚴道場故，以示現生於人間，是為六事。

[0651a02] 「菩薩雖處在母胎中，普身示在三千大千世界，猶如明鏡見其面像。其志微妙，大乘學士、諸天、龍、神、揵沓和、阿須倫、迦留羅、甄陀羅、摩睺勒、諸人及與非人，各心念言：『我往稽首、歸命、供養菩薩。』是為七事。

[0651a07] 「菩薩在於母胎中時，有大法門名曰大慧藏，遊到他方異佛國土最後究竟，在胎菩薩俱共論講。由是之故，使其菩薩現入母胎，是為八事。

[0651a10] 「菩薩現入母胎中時，有三昧名離垢藏，承定意成，不近母胎。在兜術天入於清淨，住母胎中亦無所入，是為九事。

[0651a12] 「又，如來、至真有大功德名離垢藏華，而見奉敬供養如來之業。是諸覺佛在母胎時，菩薩聖旨皆遍十方以真大聖。諸菩薩眾有行名曰法界藏，為講此教入無極慧。菩薩因是現十善，微妙遊居而立大安。

[0651a18] 「菩薩有十事現其安詳。何謂為十？於是，菩薩入母胎時，從初發意乃至現於阿惟顏法成具佛業；若入母胎，續復自示在兜術天；或復來下現入母胎；已復出生，故在母胎或示幼僮；不捨母胎，示現在於宮采女中；顯母胎中，復示出生；固在母胎，示於精進勤苦之行，現詣道場，坐於樹下，得佛正覺；復現在胎而轉法輪；在於胎中現取滅度；遊母胎中，庠序勸進入乎大道，在彼胎止而普示現諸菩薩行，建立如來無極大道、懷來道門。是為菩薩現於十事庠序之行。

[0651a29] 「菩薩修生有十事。何謂為十？菩薩悉明其意安然，現生清和；演大光明，周遍三千大千世界；最後究竟，不復更生而現所生——無起不滅故曰為生——思惟三界所生受者猶如幻化；現身出生十方世界；其身顯示致一切智；如來、至真皆演威耀，告勅一切諸有身者；積累大慧，三昧正受，然後乃生；菩薩適生，動諸佛國，令眾生類心懷歡然；消諸惡趣、蔽眾魔事，各各驚言：『今者菩薩從某處來。』是為菩薩十修所生。

[0651b10] 「菩薩忻笑有十事。何謂為十？

[0651b10] 「察其世俗縛在貪欲而自纏綿，無能拔者，『獨吾身力乃能堪任潰於斯黨。』是故而發笑耳。

[0651b12] 「俗人多為塵勞之所迷惑，自謂智慧無能逮者，是故菩薩而發忻笑。

[0651b14] 「自大遊逸，我身名號如此無上，如來便以法身顯示大要，遍於三世，令各生意求欲致是。

[0651b16] 「諸菩薩眼無所罣礙，從十方土至梵天宮，乃復至於大神妙天，皆觀本末，便自念言：『是眾生黨乃爾瑕穢，菩薩智力悉覩見之。』

[0651b19] 「又，見人民宿積德本還復墮落、見殖少福望無量報，覩平等覺正真之道無有侵欺。

[0651b21] 「觀古親友、本時同學志菩薩道，各各修淨，未具佛法，己己為達。

[0651b22] 「察本所居諸天人民及在愚地不解正法，心不動搖，不以為勞。

[0651b23] 「如來、至真有演光明——名大搖安——放此大耀。是為菩薩十事忻笑。

[0651b26] 「菩薩行七步有十事。何謂為十？菩薩爾時自現幼僮，舉足七步示有七財。顯有殊異。欲使地神所願具足。自示其德超於三界，獨步無侶。遊如龍王、住若象王、舉動進止如師子步。諸有往反、所至到處，菩薩行步、周旋、舉動皆越一切。當時天地變為金剛。其餘凡地不動，堪任載持菩薩、撫育一切諸地眾生。是故，菩薩舉足七步。又，一切人不解道義，故復菩薩舉足七步——應七覺意——覺諸不覺，以逮正法，無所依仰。吾於世尊豪無有上，口自發言：『天上、天下，吾當度之。』是為菩薩十事行步。

[0651c09] 「菩薩現幼僮地復有十事。何謂為十？

[0651c09] 「悉知書疏、算術、計校、所當應宜、答報言辭，無所不通，故以是事顯示眾人。

[0651c11] 「又復示現上馬騙象、乘車往反、神仙呪術與眾超異，摴蒱、博掩、伎樂、歌戲，超群越眾。

[0651c13] 「其身、口、意示有罪福而無殃釁，以無憍慢。

[0651c14] 「三昧正受，遍於無量諸佛世界，現在眾生而開化之。

[0651c15] 「菩薩顯德，其慧過於天、龍、鬼神、阿須輪、迦留羅、甄陀羅、摩睺勒、釋、梵、四天王，咸來歸命。

[0651c17] 「又復自示釋梵四王色貌形像。

[0651c18] 「復以菩薩容貌自示，顯其道業。

[0651c19] 「菩薩現於人民各異，若有貪樂愛欲調戲、或復愁憂憒亂眾生為現歡悅，令愛樂法。「常以法會有所長益，奉敬如來。

[0651c21] 「遍見十方，以法光明、如來威神現其安詳，清和默然因化眾生。是菩薩現其幼僮，在於後宮多所救濟，菩薩現在中宮處采女中。

[0651c25] 「復有十事。何謂為十？

[0651c25] 「與其宿世俱共同學，菩薩因欲化此眾生、顯示德本，故在後宮。

[0651c26] 「菩薩又以殖德本者應當勉濟，故現後宮。

[0651c27] 「諸天人民憍豪自恣、富貴自綺，因此菩薩現大豪貴尊因而降化。

[0651c29] 「在五濁世隨時誘進，化度佛土。

[0652a01] 「雖在中宮，不廢三昧，勢力無雙。

[0652a01] 「往古眾生興立誓願，菩薩欲使如意悉得，故現後宮。「欲令父母、家室、親屬本願備悉。

[0652a03] 「以大法音、伎樂、歌頌、箜篌、樂器奉敬供養如來、至真，僉令効之。

[0652a05] 「于時菩薩在於後宮了成佛道，定意不動，從初至終成最正覺，而轉法輪至大滅度。

[0652a07] 「所以示現以法護之，救濟危厄，使入大道。是為菩薩現在後宮最末究竟，棄國捐王，入山得道。

[0652a10] 「菩薩捨國復有十事。何謂為十？示厭塵欲，故現出家；見於世俗多所染著，欲使眾人不猗瑕疵，顯現賢聖正真履跡柔順之義；菩薩居業，欲暢道化、歎出家德，以權方便現於二際；墮在諸疑六十二見，拔之令出；眾生貪欲勤勤為安，為顯眾難，使棄所猗安樂之想；為著三界馳逸眾類示現先應，故出家耳；其意興盛，無所依仰，猗不可計，故現出家；又示逮得如來十力、四無所畏，隨時而教；最後究竟，臨當成佛法應當然；是為菩薩十事棄國捐王。

[0652a21] 「菩薩現勤苦行復有十事。何謂為十？欲得開化小學之士，故現六年進一麻米；又欲勗勉猗著、諸邪六十二見；為諸失德眾生之黨，指示其業、罪福之報；亦為雜穢迷惑世界隨時勸導，現己勞患；能伏情欲，示二等業；緣是之故，受真諦法；諸貪受欲重自安己，馳逸眾生令淨其心；又復示現菩薩精進，勤苦志道；最於後世臨欲成佛示不更生；用精進故，諸天人民——根不純淑——及外異學使從訓誨；是為菩薩示十苦行。

[0652b02] 「菩薩詣道場復有十事。何謂為十？

[0652b02] 「演大光明照於十方，使眾知之，故詣樹下。

[0652b03] 「亦欲感動諸佛國土，顯示己身，使普佛土皆共見之。

[0652b04] 「又復暢示諸菩薩等及諸眾生前世所行，悉來從斯稽首受學。

[0652b06] 「現其道場，所坐樹下莊嚴清淨。

[0652b07] 「隨眾人本，應時現身威儀禮節。

[0652b07] 「佛樹靜然，使諸世界如來、至真各自現身——諸可經行、舉足、下足。

[0652b09] 「常修三昧，不離定意。

[0652b09] 「覺了聖道，不犯須臾。

[0652b10] 「諸天、龍王、揵沓和、阿須倫、迦留羅、甄陀羅、摩睺勒、釋梵四王現來奉敬，眾人見之莫不發意。

[0652b12] 「大慧無礙，菩薩所行普觀十方、念諸如來，曉了方面，在諸國土現成正覺。是為菩薩現詣佛樹。

[0652b15] 「菩薩坐佛樹下復有十事。何謂為十？以無數事動諸佛國，故坐樹下；皆欲照耀十方世界；而悉消除一切惡趣；亦復建立一切境土咸為金剛；觀諸如來處師子床，心所思念等如虛空；現身威儀，咸以隨時；歸趣金剛道場三昧；其諸如來所止之處受於清淨；自承勢力以趣德本；勸立一切群生之類；是為十事坐佛樹下。

[0652b23] 「菩薩坐尊樹下有十致未曾有。何謂為十？

[0652b23] 「坐佛樹時，致未曾有自然之法。十方世界諸如來、至真、等正覺各現面像，伸其右掌，各自讚歎：『當使導師得勝。』得勝則是第一未曾有法。「菩薩若復坐佛樹時，一切諸佛皆共念之，遣威神往，是為二事。

[0652b28] 「坐佛樹時，古昔同學、諸菩薩等僉俱來至，周匝宿衛，住定意門，以若干物而供養之，是為三事。

[0652c01] 「在樹下時，十方世界草木、華實及諸藥樹——雖無神識，自然屈形——悉共曲躬，向於佛樹而稽首禮，是為四事。

[0652c04] 「有大定意，號積法界，超越一切諸菩薩行。假使逮得此定意時，其功德明越眾開士，是為五事。

[0652c06] 「于時菩薩立身海藏離垢光曜總持之場，使諸如來闡大法雨，是為六事。則以柔軟頂之度去供養如來。

[0652c08] 「菩薩坐於樹下，普遊諸國無所不遍，是為七事。

[0652c09] 「菩薩若坐佛樹下時，其行亦如慧上開士，普見一切眾生根本心念所奏，是為八事。

[0652c11] 「坐佛樹時，自然善致佛聖覺定。適得斯定，普周無量三世之事，猶如虛空，是為九事。

[0652c13] 「坐佛樹時，則以己身明識三世，其大聖慧而無等倫，演離垢光，是為十事未曾有法。

[0652c16] 「菩薩何謂降魔官？有十事降魔官屬。何謂為十？眾生同塵著於世俗生死之患，不樂戰鬪，是故菩薩現大勢力降魔官屬；諸天人民貢高求名，欲為除斷自大之難；佛欲開化魔及兵眾，諸天人民僉共娛樂，俱來聚會；因是化之，菩薩力勢無有雙比；亦復顯現，欲使人知、亦欲勸悅一切眾生；顯其利議，亦欲愍傷將來世人；在佛樹下降魔官時，悉已越度諸魔境界；無有塵欲，無力、不力，見諸薄力而現德本；示慈心力，降魔官屬；隨時勸悅愛欲、塵勞、貪欲之世，化以道法。觀此十義，是故菩薩降魔官屬。

[0652c28] 「菩薩成最正覺示如來力亦有十事。何謂為十？能伏諸魔業、塵勞之穢，具菩薩行；樂諸菩薩一切定意而以自娛，上眾開士聖慧之堂；究竟成就諸清白法、一切行義；為諸世間善思惟行；其身普遍十方世界，演其音嚮；等心眾生，皆暢威神而建立之；過去、當來、今現在佛、如來、至真，身、口、心等無所望想；一時之間普達三世；有三昧名善覺覺意，得是定時入佛十力；以能興此，處處有力至漏盡慧。是為菩薩如來十力成最正覺。住是力時，諸佛普至，故曰如來已成正覺。

[0653a10] 「如來、至真則以十品而轉法輪。何謂為十？致四無畏，入清淨慧而暢慧音；四分別辯，又善曉了越於四諦；遊居無礙正覺脫門；曠意愍念一切群生；消除不順、侵枉、苦惱、悒慼之患、不閑之難；不違往昔無蓋之哀；清淨和辭周十方界；無央數劫頒宣經法，不以勞懈；善分別解根、力、覺意；一心悅門禪定正受；是為十品成正覺時以無量義而轉法輪。

[0653a17] 「已成如來、至真、等正覺轉於法輪，十清白法觀眾生心憒憒無閑，歡悅其志，令得亘然。何謂為十？前世宿命所願力勢之所致也不違本誓、威神建立無極大哀、不捨眾生而救濟之、興顯聖慧而為說法、隨時建立而宣傳之、應時令解使無缺漏、明識解了三世之慧、其身所行永無所造、其意所宣無有形想、所暢慧者隨音輒解，是為十事清白之法而轉法輪。

[0653a27] 「如來、至真以作佛事觀見十義，現大滅度。何謂為十？常為示現審諦非常；一切有為顯如呼噏；普詣安處無為之真，除諸恐懼；諸天人民著於色身，故現色身如是無常、法身常存，而為分別；合有別離，諸所有為彈指已過，豪無堅強；一切三界猶如幻化；眾想危脆，無為最堅；為現道法無有毀壞、諸習離別悉無所成，為示碎散，法自應然；諸佛、世尊所作佛事皆已具足，善轉法輪決狐疑；令隨律教，授菩薩決，無有進退，修大滅度；是十觀義，如來、至真取滅度矣，無有沒化。」

[0653b09] 普賢復白：「是為，佛子！名菩薩行淨大法道門。吾今所演法門之要粗舉都較，如來、至真所頒宣義不可限量，悅眾明智。

[0653b11] 「諸菩薩行皆承大願，未曾斷絕。假使人聞歡喜信者，心以懷信則習奉行、成就此義，皆當疾成無上正真之道為最正覺。所以者何？計菩薩道以行為要，未曾離行。是故，菩薩大士當住於行。以能行此菩薩功勳——入分別義，好如蓮華——輒能得入一切法門無極聖室、度世徑路，離於聲聞、一切緣覺之徑路也。化諸眾生，無所懷俠，照一切法經、法門勸諸群黎，使得長益。度世法門當至心聽，度世法品受持、諷誦、一心思惟，修道目門，奉遵所願。行如是已，菩薩所求終不難得，疾成無上正真之道。」

[0653b22] 說是經時——宣說法門，演度世法品——十方無量不可計會諸佛世界為大震動——皆佛威神之所興化。

[0653b24] 宣致此法得是經典，一切佛土自然動者，而大光明靡所不耀。十方諸佛皆各現身，而遙讚歎普賢菩薩：「善哉，善哉。最勝之子！隨時講說菩薩大士功勳之德、分別正義，一何快乎。開闡班宣度世法品，如汝佛子本學真諦解達斯法。今者善說，承經威德，光明清淨經典之要我等悉解；諸佛亦然，吾等亦共稱譽此經。於今現在十方諸佛，為諸當來諸菩薩、學未聞者施慈恩廣大，乃如是乎。」

[0653c05] 於是，普賢菩薩大士承佛聖旨、十方眾聖之所接護，觀於十方、察諸眾會、普瞻法界而說頌曰：

「修千億兆劫，　　勤奉難限量，
　歸千載姟佛，　　因生諸法子。
　開化於眾生，　　立道無崖底，
　咸共一心聽，　　歎佛無等倫。
　供佛不可限，　　已不著佛道；
　解群黎庶欲，　　不想計有人。
　見佛之功德，　　不依其名勳，
　嗟歎彼尊行，　　歡悅世巍巍。
　已除罪塵魔，　　普現於三世，
　其德超眾聖，　　顯殊異力行。
　燒盡癡愛行，　　志性存寂寞，
　現行眾齊限，　　今當歎功勳。
　最聖所過度，　　眾生趣如幻，
　為示若干變，　　令人除自大。
　適發心之頃，　　普能悉曉了，
　今歎彼功勳，　　眾生所奉敬。
　覩苦惱眾生，　　五徑生老患、
　終亡憂慼危，　　愛欲所傷害。
　愍欲度此等，　　故建廣尊慧，
　當歎此功勳，　　且共一心聽。
　施、戒、忍、精進、　　一心以自娛、
　權慧度無極，　　施以無極慈。
　悲喜樂於法，　　百千劫護行，
　今當歎此行，　　聽所說功德。
　以求佛道故，　　消千億姟身，
　不貪惜軀命，　　是為殊道真。
　精勤為眾生，　　常覆欲安己，
　歎能仁超行，　　志懷愍哀慈，
　無數千億載，　　劫數歎名稱。
　以一毛取水，　　尚可盡大海，
　所行精進德，　　過是不可喻。
　且聽佛境界，　　所現愍群庶，
　為眾生之故，　　長清白德本。
　志性不卒暴、　　不厭道法樂，
　建立眾生處，　　慧江淵智樹。
　世尊如天地，　　群黎常戴仰，
　慈濡愍為根、　　護禁仁為莖、
　尊勳慧華葉，　　戒香甚清淨。
　悟諸不覺意，　　眾生愛敬行，
　無著等蓮華，　　眾生見歸命。
　解脫為種稷，　　身本性懷慈，
　智慧善權術，　　五枝度彼岸。
　禪葉、神通華、　　一切智慧實、
　神足尊法樹，　　弘覆於三界。
　本修清淨跡，　　長育廣慧義，
　師子頸頤念，　　智慧淨繒首。
　空慧義第一，　　慈愍度世明，
　無我如師子，　　能吼降眾魔。
　得越生死曠，　　眾民邪塵欲，
　度所有家業，　　奉要行除愚。
　迷惑示正路，　　顯佛無上道，
　立志無恐畏，　　為殊勝導師。
　眾生婬、怒、癡、　　冥塵若干弊，
　長夜隨有為，　　苦父母所惱。
　見群黎出生，　　以哀療愛欲，
　講八萬四千，　　用治棄眾病。
　此降伏魔塵，　　以法訓眾生，
　棄惡無所習，　　求嚴淨佛德。
　解法兩足帝、　　一切智慧尊，
　以賢聖之財，　　實廣覺冥眾。
　戒、三昧自娛，　　以聖淨智慧，
　用明達刀刃，　　度塵無恐懼。
　作變於法幻，　　因轉最法輪，
　亦不退迴還，　　一切異學意。
　曉了深盡慧，　　普生其法味，
　覺意寶神足，　　開難化民庶。
　住千通慧力，　　嚴淨三為君，
　斯為大慧海，　　無雙說無盡。
　以越度世俗，　　不著三處眾；
　以成禪神通，　　慧如山不動。
　其有比清淨，　　無及智慧明，
　德聖超須彌，　　愍住眾生仰；
　性強若金剛，　　所修皆要固，
　其心不可毀，　　重法奉普智。
　遊眾魔塵欲，　　在世住無畏，
　消恩愛然熾，　　總攝俗群黎。
　普布於慈雨，　　演愍哀光[火*僉]；
　四神足雷鳴，　　能仁寂暢音。
　雨四分別辨、　　清和八品道，
　以此大陰雨，　　清滅眾塵勞。
　智垣牆恥塹，　　[立*寺]法幢為幡，
　聖如牆解門，　　意念守門者。
　四諦成徑路，　　淨神足嚴跡，
　法幻為城郭，　　主三界降魔。
　樹心一切智，　　堅住足飛行，
　如鳥獨遊行，　　慈愍為明曜。
　教化如鳳凰，　　眾生無能逮，
　拔度生死海，　　立志上泥洹。
　以戒、定道場，　　興慧華鬘淨，
　以明消塵勞，　　枯竭恩愛流。
　增長藥根力，　　淨眾佛上道，
　則奮法日光，　　以照眾生界。
　法境場等淨，　　不捨等眾生，
　一切照諸學、　　聲聞、緣覺乘。
　心普見三世，　　消念所增損，
　意聖慧超異，　　暢眾生如空。
　於法得自在，　　在眾嚴德像，
　興明執金剛，　　常立在法地。
　身相若干好，　　清淨超諸世，
　為眾積經典，　　群黎最尊法。
　以越於三世，　　愛網、眾塵勞，
　慈愍諸世俗，　　樂法作慈護。
　現身於三界，　　法音告一切，
　清淨猶如梵，　　濟邪見無樂。
　清淨度生死，　　境界法豪尊，
　不復重退還，　　大意攝蠕動。
　法尊超於世，　　以慧懷來眾，
　一切功勳最，　　大稱普流世。
　自然如虛空，　　除一切顛倒，
　在眾造超異，　　永不著諸界。
　普入清淨行，　　亦建立眾生，
　其智極玄妙，　　斯慧淨復淨。
　權便曠如地，　　普遍五眾生；
　其慈猶如水，　　洗除眾塵欲。
　以慧消愛欲，　　拔濟眾穿漏，
　世尊無崖底，　　遊三界如風。
　斯黨猶如寶，　　濟諸貧乏道；
　如金剛無侶，　　棄三處諸見。
　其音若干品，　　普德嚴三界，
　尊如夜明珠，　　其行立首頂。
　功勳如眾華，　　覺意以自娛，
　斯等如華鬘，　　超世誓正願。
　其戒香清淨，　　完具無缺漏，
　以淨塗法香，　　慧布於三處；
　其行如高蓋，　　覆去塵勞欲，
　以跱立慧幢，　　執意無二跡；
　以行雜幡綵，　　修慧而懸智，
　諦羞恥衣服，　　以德覆眾生。
　無量界居乘，　　馳遊於三世，
　調定如龍象，　　其心常堅住。
　神足遊三世，　　越度大重擔，
　亦如大龍王，　　所布雲法水；
　亦如靈瑞華，　　眾人所難遇。
　斯等如勇好，　　降魔拔塵勞，
　亦如無轉輪，　　導師所頒宣。
　現群黎終始，　　如冥中火炬；
　其德如江河，　　順路如流水。
　斯等如橋梁，　　常執載一切；
　如嚴淨舟船，　　以慧願度淵；
　亦復如船師，　　住眾明地最。
　遊觀夜娛樂，　　為眾顯真樂，
　以慧法脫門，　　嚴慧淨宮殿。
　亦復如眾藥，　　消除塵勞病；
　如雪山雜藥，　　妙慧為屋宅。
　其行如正覺，　　慧寤諸睡寐；
　其道平等覺，　　等心了眾生。
　斯所從來處，　　如勝行誠信，
　猶若一切智，　　入普門慧室。
　斯等多所化，　　濟若干眾生，
　以自在佛慧，　　遊一切智界。
　其力不可量，　　一切莫能當；
　其慧無所畏，　　解慧曉眾生，
　一切民庶像、　　顏貌、名無濟。
　諸色皆平等，　　字類、諸音聲，
　悉度眾色像，　　離名音能現。
　一切眾生類，　　不任宣德耀，
　其修此功勳，　　捨非建立法。
　現在為慧父，　　以遠有無際，
　則為一切智，　　於慧第一明。
　嗟入無著行，　　遵敬歡悅世，
　解了諸法門，　　如幻常空寂。
　往古願行哀，　　亦承佛聖旨，
　離慢顯惠門，　　而現若干變。
　皆共一心聽，　　菩薩之功勳，
　則以一身形，　　廣現無數德、
　無心意境界，　　眾生不見心。
　演出一音聲，　　越諸辭境界，
　隨一切群黎，　　言語而班宣。
　以捨眾生身，　　欲報所行體，
　解音無所有，　　而暢眾聲教。
　心寂寞顯耀，　　覺諦如虛空，
　黎庶世各異，　　亦為示若干。
　究竟無有身，　　尚復現有形？
　隨眾之所生，　　得立報應果。
　皆入諸所生，　　不着於所生，
　己身如虛空，　　不想若干人。
　其身不可量，　　明智悉能現，
　奉敬天人尊，　　歸世一切智。
　華香、雜擣香、　　妓樂、繒幡蓋、
　身命自投地，　　供養上聖尊。
　住一最勝下，　　皆立諸佛前，
　覩見諸眾舍，　　常問無等倫。
　聞法逮三昧，　　一臺無量門，
　從本所學住，　　意勇現無量。
　善權智慧業，　　以度于彼岸，
　曉眾生如幻，　　自致得佛道。
　遍見別異心、　　無量色音聲，
　入於求望想，　　無著普現眾。
　或復現第一，　　為眾生顯心；
　或有行道者，　　見無量黎庶。
　布施、戒、忍辱、　　精進、禪、智惠，
　或受梵跡行、　　或現上妙行、
　或有行成滿，　　得忍示瞋恚。
　一及生究竟，　　或阿惟顏佛、
　或顯聲聞像、　　或復為緣覺，
　億載國現滅、　　亦復不滅度；
　或斯刀利、釋、　　須倫、梵天王、
　玉女、諸眷屬；　　或復獨遊步，
　比丘心寂寞；　　或復為國主，
　入法網慧界；　　或顯妙色像，
　從天而沒來；　　或現女人像，
　所度於無極；　　或現在露精；
　或在廣欲禪。　　若積忍辱業，
　曉逮真諦地，　　現目見心行：
　或示入胞胎，　　於胎成正覺，
　而復轉法輪；　　或生顯滅度、
　或復學伎術、　　女人中三昧。
　眾業已備悉，　　現棄國捐王；
　或復佛樹下，　　逮成最正覺；
　或現轉法輪，　　顯現若干品；
　或佛化眾生，　　遍億千國土，
　示現不退行。　　佛亦無寂業，
　入想度無極，　　遊於億千劫。
　一心所顯現，　　境界百千劫，
　諸想、無有想，　　為眾現劫數。
　無疑、無所說，　　而現有周旋，
　見有作寂業，　　普降於眾生。
　皆由降伏勝，　　彼處為澹泊，
　佛國眾生界，　　入諸法報應。
　究竟百億劫，　　所宣不可窮，
　入眾生如是，　　廣智曉黎庶。
　則以一人身，　　執無量變形；
　亦以一幻術，　　常悉周一切。
　此說度無極，　　教諸不學者，
　解諸根通利，　　中間調定本；
　諸根得自在，　　眾生無有業。
　一根入諸根，　　各各懷貪猗，
　禪滅甚微妙，　　所住諸入根。
　是脫信施性，　　不止塵欲行，
　過去、當來心、　　現在亦如是。
　眾生度彼岸，　　無去亦無來，
　盡曉真諦行，　　為眾演上法。
　心如此若干，　　心行塵無漏，
　一心入正道，　　甚解一切智。
　心在佛無心，　　住第一上慧，
　一發心之頃，　　解別自然慧。
　神足度無極，　　識別一切聖；
　神通發念頃，　　至無量載國，
　普遊亦如是。　　億百那術劫，
　宣智不可量，　　不動普徹力。
　幻師求財業，　　眾中見諸像、
　無色見諸色，　　幻者無所有；
　權慧亦如是，　　入於廣法幻，
　現若干種變，　　普遍於世間。
　如日在虛空，　　清淨無微瞖；
　猶如清淨水，　　見底之所有。
　法界場淨然，　　慧明為遠照，
　見人界清淨，　　心不住邪見。
　如夢種種思，　　覺則無所有，
　無數億載歲，　　長夜不可盡。
　自然法等然，　　普現一切義，
　竟住百千劫，　　一時須盡慧。
　處世間方俗，　　如山頂門閫，
　一切所暢音，　　不想己說慧。
　菩薩曉了此，　　諸法自然爾，
　隨眾生言嚮，　　現法音無想。
　譬如春夏日，　　野馬人起想，
　馳走謂有水，　　虛渴益更甚；
　眾生欲興如，　　志求立解脫，
　得慧無人想，　　慈愍益更興。
　佛說色如沫、　　痛痒如水泡、
　想悉如野馬、　　行者譬芭蕉。
　其心猶如幻，　　識現若干變，
　演五陰如此，　　達者無所著。
　諸入空自然，　　隨己有所作，
　以等於法界，　　現離眾生土。
　六事寂真諦，　　說若干不定，
　是為分別解。　　諸法所猗著，
　無來、無去處，　　亦無常住處。
　恩愛之報應，　　罪福轉三世，
　分別因緣生，　　無住而拔者。
　至成求本末，　　依猗無所有，
　了三世一等，　　一時現若干。
　在欲、無色界，　　普能顯境土，
　從行致三護，　　濟脫於三處。
　諮嗟宣三乘，　　歸一一切智，
　剖判法處處，　　令度諸根原。
　已解塵勞界，　　自在普遊居，
　識念過去事，　　明眼滅塵勞。
　曠慧佛十力，　　亦不得諸力，
　覺一切空意，　　現觀眾生法。
　無愛欲穿漏、　　亦不得盡儻，
　入於諸所生，　　慧廣不失眾。
　勝子勇住此，　　善施撰釋行，
　不缺、不動道，　　其意不忽忘。
　好精進定意，　　智慧消諸穢，
　悉造慧法護，　　今現於三世。
　慈法眾生侶，　　無為、無所得，
　其行此法門，　　逮致宣揚德。
　粗舉其功勳，　　莊嚴諸至義；
　嗟歎其所行，　　億載劫無盡；
　粗舉其要惠，　　如取地一塵。
　依猗佛聖慧，　　住未曾想念，
　精進堅慈心，　　超遵一切業。
　勸眾而教化，　　禪、戒不可動，
　逮得正決行，　　皆號為佛子。
　通入佛功勳，　　念國眾生行，
　入於無二想，　　惠超無厭難。
　得辨力總持，　　度以真諦義，
　讚無等倫心，　　逮成最正覺。
　普思賢功稱，　　誓願尊妙行；
　愍哀緣修慈，　　近尊淨妙道。
　解淨度無極，　　究竟權滅度；
　識別得勢力，　　逮成最上道；
　解致普等惠，　　頒宣最上法。
　超德執聖鎧，　　在道遵法位，
　究竟住聖旨，　　等心除雷音。
　御慧化慢跡，　　得致和佛道，
　智建立無想，　　致撫育之堂。
　住深猗勇猛，　　蠲除眾生疑，
　思慧次第法，　　善報度無極。
　下入平等跡，　　慧部覺普智，
　以度雜碎智，　　神通自娛樂。
　明照脫塵勞，　　為眾生苑囿，
　清淨行宮殿，　　現若干妙行。
　示眾無所淨，　　其心不動搖，
　究暢志性明，　　善說度無極。
　嚴淨道見中，　　奮慧光明曜，
　無雙、無怯弱，　　其意如太山。
　德行至無極，　　智如海無盡；
　若寶室金剛，　　堅住大德鎧。
　所設極廣大，　　善解莫能壞，
　授決當至道，　　由住廣大心。
　得佛無盡藏，　　覺成一切智，
　常護慧自在，　　曉了現變化。
　眾生國法界，　　住慧顯權變，
　身願建遊行；　　慧變亦如是，
　現億載無量。　　以悅樂黎庶，
　顯力神通飛，　　究暢娛樂力，
　逮致覺境界。　　難化眾生類，
　勇猛無所畏、　　嚴智無言辭。
　一切為佛子，　　其身大清淨；
　體業甚廣長，　　口言亦清淨。
　樂建慧至成，　　最勝造十業，
　心心發其心，　　顯遍最為上。
　定意教諸根，　　勝諸原堅住，
　清淨除諛諂。　　性行常質直，
　以致入解脫，　　現眾若干變。
　棄捐所止處，　　執懷上品業，
　成其所當善，　　解達一切智。
　不捨住寂然，　　住於上澹泊，
　出生號功勳，　　善學於大道。
　求心無量業，　　奉行無所著，
　現道庶流淵，　　堅立入眾生。
　所行以為手，　　腹強慧最上，
　其意如金剛，　　愍鎧聖淨狀。
　智慧首觀法，　　識道行博聞，
　戒香為清淨，　　動靜為最上；
　身心遊言辨，　　心慧為最勝。
　所行至佛道，　　坐於師子床，
　梵行迹臥寐，　　最空行無為。
　明為往安界，　　光所照若斯，
　觀察知眾生，　　行若干頻伸。
　布施離慳貪、　　不輕慢禁戒、
　忍辱捨瞋恚、　　精進最第一、
　禪智得自在、　　慈心等眾生。
　愍哀無厭法，　　清淨盡塵勞；
　義寂順道法，　　以福施眾生。
　聖慧利如犀，　　明智照廣遠，
　博聞無厭足，　　無畏拔妄想。
　制己立在行，　　得脫魔徑路，
　所修佛慧業，　　志性稽首奉。
　棄捐于貢高，　　常遵為道義，
　勗勉魔所困，　　從佛之威神。
　大意隨法教，　　總義至無上，
　所作後追身，　　趣嚴度無極。
　所生現豪尊，　　初生行七步，
　普顯諸伎術，　　示現處後宮。
　棄家無所慕，　　修道至止本，
　近空光明耀，　　習廣至誠業。
　降魔逮上道，　　轉法輪之跡，
　示在佛道地，　　大師無等倫。
　此行無崖底、　　粗現或廣遠，
　積行億載劫，　　以是為娛樂。
　億百千眾生，　　精修住佛德，
　法者無有人、　　及著一切行，
　此行合慧義，　　神通以自娛。
　億千諸國土，　　萬百千載劫，
　手掌擎周行，　　億載國不勞，
　尋能還復處，　　不逼惱眾生。
　諸佛國嚴淨，　　現之如有限，
　皆令眾生類，　　入於一毛孔。
　使其四大海，　　在于一毛孔，
　不增亦不減，　　益眾無迫惱。
　掌捉大鐵圍，　　億姟如一塵，
　移億江沙土，　　還復著故處。
　取國并其土，　　或有破壞者，
　以無心降伏，　　所入不可盡。
　假令百千日、　　一切月照眾，
　明珠大炎光、　　及諸天須倫；
　演一毛之光，　　其耀超億載，
　演無上法已，　　皆消世惡趣。
　若干種言音，　　眾生無餘辭，
　暢一音教已，　　皆周入諸訓。
　得聞柔軟音，　　巨億眾忻然，
　佛所講法音，　　咸共悉聽之。
　計其過去劫，　　而覩當來事；
　若當來、現在，　　為顯過去行。
　示限諸佛土，　　危壞復還復，
　以諸眾生億，　　悉具入一毛。
　十方佛威神，　　建立得越度，
　皆己身真現，　　感動現變化。
　明者住無慢，　　曉了眾生心，
　隨其身示現，　　離垢不貪己。
　一切諸人身、　　口言所歸趣，
　釋梵四天王、　　諸天及世人、
　聲聞、緣覺乘，　　皆從佛身出。
　示奉行佛道，　　至於一切智，
　皆入思想罔，　　清淨中瑕穢。
　建立於普智，　　常現佛道國，
　念分別思想，　　總世自在智。
　從其本行道，　　國為現所修，
　所感動如此，　　善廣極現上。
　世俗所不及，　　為現如斯教，
　所現無所現，　　復能有過者。
　因黎庶性行，　　為顯真諦業，
　其身等如空，　　其名聞三世。
　戒香衣自勳，　　寂然德莊嚴，
　被法離垢繒，　　普智如意珠。
　明智已備悉，　　功勳住普智，
　逮度無極輪，　　常施最神通。
　慧神足無礙，　　至智上明珠，
　其行淨妙女，　　殊勝攝四恩。
　唱導以善權，　　德善本法輪，
　居空定意尊。　　慈愍鎧為城、
　弓弩智惠意、　　諸根明為箭、
　建立為世蓋，　　聖慧[立*寺]幢幡。
　因降諸魔勢，　　伏以忍辱力，
　土地攝總持，　　行慧淵智樹。
　覺意華三昧，　　神足嚴娛樂，
　解空為浴池，　　脫門要淨妻，
　曉法甘露食，　　樂戲以三乘。
　是行為最尊，　　殊妙不過此，
　億姟百千劫，　　未曾興懈惓。
　恭敬聖淨土，　　曉眾樂無住，
　立慧諸妙樂，　　具足一切智。
　勇猛計諸國，　　天雨消諸穢，
　眾妙尚可盡，　　虛空亦可度。
　須臾一時間，　　可曉眾心念，
　嗟歎諸佛子，　　百千劫無盡。
　欲致淨功勳，　　慧無能過者，
　濟度眾苦患，　　令立於永安。
　至無盡平等，　　安住身、口、意，
　當堅固其心，　　造行如金剛。」

[0658c17] 普賢菩薩說是語時，三千大千世界六反震動，其大光明普照十方，箜篌、樂器不鼓自鳴。諸天人民莫不欣慶，聲聞弟子皆來歸命，諸菩薩等皆言其誠，一切眾會皆共歡然，悉發無上正真道意。

[0658c22] 普智菩薩復白佛言：「道從有言、無言致乎？」

[0658c22] 佛言：「亦從有言、亦從無言。墮在五趣生死之難、五陰六衰、所見羈絆、十二因緣、六十二見、擾擾不安、或十二海、不度彼岸，此諸事業、百千種病，故佛設教施以法藥——戒定慧解、度知見品、四等、四恩、三十七品、六度無極、十二部經、空無想願、四諦三脫及以三寶——以用療治此諸穢病。藥為病施，無病、無藥，三毒眾穢皆為重病，至正真慧而曰不病。因緣所縛不解道者，故佛為暢曉喻文，說聚沫水泡、芭蕉、野馬、影、嚮、幻化、夢、月、荒忽，以解其意。此事皆虛，因或而生。不貪世俗，習道法藥——六度、四等、四恩眾事——奉行此業得至於道。解諸言教本皆無言，或有佛土無有五陰、六衰、三毒、因緣之縛，故無文說。無身、無言，虛靜寂寞解無三界，不住有為、不處無為、不處中間，是為名曰從無言致。」

[0659a10] 普智復問：「今者眾會來集於此，或有深解諸根明徹、或有中人可進可退、或有下士不智所趣。達者無疑，中間、下士皆懷猶豫。所以者何？聞吾向者問二百事，普賢菩薩答以二千，各心念言：『事物煩閙，不知何事可奉、可捨？』願佛分別開解其意。以何等故，事有二百答以二千？」

[0659a16] 佛言：「善哉，善哉。所問一何快乎，決將來疑，令諸學者不挾經罔。」

[0659a17] 佛言：「諦聽，善思念之，當為汝說是義所趣。」

[0659a18] 答言：「受教。」

[0659a18] 佛言：「用有二故，故問二百。何謂為二？有神貪身，計有吾我，有內、有外，在有、在無，故問二百。」又復問曰：「用有此計，故有生死。何故復鄭重問二百事？」

[0659a22] 世尊告曰：「其二百事所諮問，皆除吾我、內外、有無，則以權慧開化無際，不得內外乃得至道，開化一切。」

[0659a25] 普智復問普賢菩薩：「何故復重二千事答？」

[0659a25] 世尊告曰：「十方一切皆來集會，其心各異、意行不同。達者聞要則以至道；不能達者，為演多辭，曉喻文說，牽攀義旨，目所覩形以喻其意乃得解慧。如衣多垢，以淳灰浣，若干反數乃得淨耳，然後染之其色乃鮮。譬如有人欲起屋宅，其地高下不能平正，多有溷廁、蛇虺、毒虫。高下平之、徙去不淨、擯棄蛇虺、築牆園基，乃起屋宅。菩薩如是，除去五陰、六衰、十二因緣、吾我諸蓋，行大慈哀、智慧善權，為眾法舍、為世間護、為世間臺。」

[0659b06] 普智復問：「何謂法舍？」

[0659b07] 世尊告曰：「教化一切皆入空慧，無增、無愛，心無妄想，度脫眾生，是為法舍。」

[0659b08] 普智復問：「何謂為臺？」

[0659b09] 世尊告曰：「以六神通徹視覩見十方心念，徹聽有形、亦察無形。身遍十方，無有去來，道心覩見一切根原本無處所。見已本際，不處有無、不處生死、不住滅度，開心一切皆至大道，是曰為臺。」

[0659b13] 「何謂為護？」

[0659b13] 世尊告曰：「隨時開化，入於五道而淨五眼。何謂為五？一曰、肉眼，處於世間現四大身，因此開化度脫眾生。何謂天眼？諸在天上及在世間未識至道，示以三乘各令得所。何謂慧眼？其不能解智度無極皆開化之，使入大慧。何謂法眼？其在褊局不能恢泰悉開化之，解法身一無去、來、今，平等三世。何謂佛眼？其迷或者不識正真，陰蓋所覆譬如睡眠。示以四等、四恩之行、布施、持戒、忍辱、精進、一心、智慧，善權方便，隨時而化，進退隨宜不失一切，各令得所、皆發無上正真道意。」

[0659b25] 普智復問：「何謂此經名『度世品』？」

[0659b25] 佛言：「一切眾生閉在世間。何謂為閉？五陰、六衰之所覆蓋，纏綿生死，不能自拔。以權方便智度無極，消去五陰、捐棄六衰、不計吾我、不在生死、不住滅度。譬如日月晝夜演光。權慧如是，忽然無迹；德如虛空，無有譬喻。是故號曰『度世品』。」

[0659c03] 佛說如是，普智菩薩、普賢菩薩，諸來會者——天、龍、鬼、神、阿須輪——聞佛所說莫不歡喜，為佛作禮。

度世品經卷第六

【經文資訊】大正藏第 10 冊 No. 0292 度世品經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA