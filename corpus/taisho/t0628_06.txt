佛說未曾有正法經卷第六


西天譯經三藏朝奉大夫試鴻臚卿  傳教大師臣法天奉　詔譯

[0445c17]  爾時，尊者舍利子見造殺業人歸佛出家得  證聖果如是希有事已，前白佛言：「希有，世尊！  如來大慈，善巧方便宣說正法。所有造殺業
者罪根深重，如來於剎那間善為救度，令得  解脫，斯乃諸佛、如來方便之力。其所說法皆  是諸佛境界，唯妙吉祥大士及諸菩薩被精
進鎧者而善了知，非是我等聲聞、緣覺境界。  何以故？諸聲聞人智慧狹劣，尚不能分別眾  生機宜，豈能解了方便之法？」

[0445c25]  佛言：「如是，如是。  舍利子！諸佛境界，唯諸菩薩得忍法具足者  而能趣入。汝聲聞人雖離補特伽羅之見，唯
樂趣求自利涅盤；雖復修習頭陀功德，亦唯  樂求戒、定、慧具足，不樂修學諸佛之法。諸所  施作有相、有礙，是故，於佛境界莫能思議。

[0446a01]  「舍  利子！汝今當知：適所化度造殺業者，此人已  曾於五百佛所恭敬供養種諸善根，亦曾得  聞如是之法。是故，此人今於我前聞說正法，
以宿善根力得見諸法真實之理，如法解脫。

[0446a06]  「復次，舍利子！若人於此正法得聞一四句偈  者，是人不墮惡趣，離苦解脫，決定成佛一切  智。何況受持、讀誦、如法修行？是人所獲功德
無量無邊。」

[0446a10]  爾時，妙吉祥菩薩與諸菩薩摩訶薩眾，及迦  葉等諸大聲聞，摩伽陀國王并其官屬，同時  還詣鷲峯山中釋迦牟尼佛會。到佛會已，各
禮佛足退住一面。

[0446a14]  爾時，尊者舍利子即謂摩伽陀王言：「汝所愛  樂大乘希有之法，妙吉祥菩薩已廣為汝開  示演說。汝於是法實了解不？」

[0446a16]  王言：「尊者！我  已解了希有之法。」

[0446a17]  舍利子言：「汝當如何作了  解耶？」

[0446a18]  答曰：「如我意者，於一切法離諸染著，無  得、無失，非取、非捨，非心境界，無所得相，是真  實法。如是了知，疑惑永滅，一切障累無所從
生。」

[0446a22]  爾時，舍利子白佛言：「世尊！此摩伽陀王善根  成熟，愛樂大乘甚深法味。見法無生，盡諸業
障，為實滅盡？為有餘耶？是事云何？願佛為說。」

[0446a25]  佛言：「舍利子！此王所有業障皆悉滅盡，無  餘可得。舍利子！譬如芥子，其量微小，須彌山  王能摧滅不？汝今當知：王之業障猶如芥子，
我所宣說甚深之法如彼山王。是故，此王聞  甚深法，豈有障累不滅盡耶？」

[0446a29]  舍利子言：「希有，  世尊！此王利根明達而能聞法解了，滅盡諸  障。如佛所言，誠不虛耳。」

[0446b02]  佛言：「舍利子！此王  曾於過去七十二俱胝佛所恭敬供養、種諸  善根，於彼佛所已聞正法，由是善根當來決  定得證阿耨多羅三藐三菩提。」

[0446b06]  復次，佛告舍利子：「汝見此妙吉祥菩薩不？」

[0446b06]  答  曰：「已見。」

[0446b07]  佛言：「今此摩伽陀王與妙吉祥菩薩  有大因緣。舍利子！過去有劫名為無垢，有佛  出世，號曰妙臂。於彼劫中復有三俱胝佛出
現於世，如是諸佛皆因妙吉祥菩薩開發道  心。彼諸如來壽命長遠，轉大法輪利益眾生。  此摩伽陀王於彼劫中已得值遇妙吉祥菩
薩教化，發於阿耨多羅三藐三菩提心。王發  心已，於如是等佛、世尊所種諸善根，聽受大  乘希有之法。以是因緣，善根深厚。

[0446b15]  「舍利子！汝  今當知：摩伽陀王此命終後，於上方界過四  百佛剎，有佛剎名曰莊嚴，其佛號寶聚如來、
應供、正等正覺。此王生於彼中，亦見妙吉祥  菩薩，聽受甚深之法，聞已解了，證無生法忍。  乃至當來慈氏菩薩於此娑婆世界成正覺
已，此摩伽陀王從彼莊嚴佛剎而來生此，於  慈氏如來法中得為菩薩，號曰無動，是時亦  得見妙吉祥菩薩。爾時，慈氏如來為無動菩
薩如其過去所聞之法重宣說已，告彼眾言：  『汝等見無動菩薩不？此菩薩者豈異人乎？即  過去釋迦牟尼佛法中摩伽陀國王是。此
人於彼妙吉祥菩薩所聽受正法，獲得無生  法忍。』」

[0446b29]  佛告舍利子：「彼慈氏如來為無動菩薩說妙  法時，會中有八千菩薩得無生法忍，二萬四  千諸小菩薩進入初地。

[0446c02]  「舍利子！彼無動菩薩  從是已後於八百阿僧祇劫中修行，淨諸佛  剎，教化眾生令趣聲聞、緣覺、菩薩之地，令諸
眾生滅一切障，解悟正法，不生疑惑。

[0446c05]  「彼無動  菩薩過是八百阿僧祇劫已，即於無染世界  證阿耨多羅三藐三菩提，號曰清淨境界如  來、應供、正等正覺，十號具足。其佛壽命四中
劫，正法住世一俱胝歲，有七十萬聲聞之眾，  皆悉具足三明六通、得八解脫，有十二俱胝  大菩薩眾而悉具足智慧方便，彼土所有眾
生皆悉愛樂甚深之法。彼佛、如來廣為宣說，  而諸眾生聞法悟解，離諸煩惱，身心清淨，各  各不起我見之想。」

[0446c15]  爾時，釋迦牟尼佛為舍利子說摩伽陀王當  成佛事。時會中有三萬二千天子發阿耨多  羅三藐三菩提心，皆發願言：「願我當得生彼
無染世界，見彼清淨境界如來成正覺道。」

[0446c18]  釋  迦牟尼佛即記之曰：「汝等當得生彼世界，見  彼如來成正覺道。」

[0446c21]  爾時，摩伽陀王有一太子名月吉祥，年始八  歲，先隨父王至於佛會。聞說法已，即自解頸  真珠、瓔珞持以奉佛，作是願言：「我今以此供
佛善根迴向阿耨多羅三藐三菩提，願我當  來生彼清淨境界如來剎中為金輪王。乃至命  盡，以其四事供養彼佛及苾芻眾。至彼佛滅
後，我當收其舍利恭敬供養。願我相繼即於  彼剎證得阿耨多羅三藐三菩提。」

[0446c28]  是時月吉  祥太子發誓願已，由佛威神力故，所獻瓔珞  住虛空中，在彼佛上變成七寶樓閣，中有七
寶之座，其上有佛結跏趺坐，相好具足、種種  莊嚴。

[0447a04]  爾時，世尊從其面門放眾色光——所謂青、黃、赤、  白、紅、紫、碧、綠——如是光明普照無邊世界，上至
梵世，光明晃曜，暎日月光而悉不現。其光復  還，繞佛三匝，從佛、世尊頂門而入。

[0447a08]  爾時，尊者阿難從座而起，偏袒右肩，右膝著  地，向佛合掌說伽陀曰：

「已到彼岸大牟尼，　　具足一切勝功德，  
天人世間共所尊，　　一切智者離諸著。  
眾生心行及根性，　　如來一一皆了知，  
宣說妙法利群生，　　一切世間為最勝。  
所放希有大光明，　　普照十方一切剎，  
俱胝那由他眾生，　　蒙光照者獲安隱。  
善逝已具於十力，　　念慧圓滿出世間，  
善別眾生心所行，　　說法斷疑無與等。  
所有梵王并帝釋、　　日月星辰及諸天，  
聞佛宣說妙法門，　　離諸煩惱得安隱。  
如來一切眾中尊，　　眾生有疑悉開決，  
今日何緣放是光？　　願佛慈悲為我說。」

[0447a22]  爾時，世尊告阿難言：「汝見此月吉祥太子不？」

[0447a23]  阿難白佛言：「唯然，已見。」

[0447a23]  佛言：「阿難！今此太子  於過去世中已修菩薩之行、供養於我，深種  善根。由是機緣而已成熟，今於我前發阿耨
多羅三藐三菩提心，起大誓願。以是緣故，放  斯光明。

[0447a27]  「阿難！此太子當來生於無染世界清  淨境界如來法中為金輪王，供養彼佛及苾  芻眾。至彼佛滅後，收其舍利恭敬供養。是人
於彼命終已後生兜率天，至滿一劫生無染  世界，證於阿耨多羅三藐三菩提，名為日幢  如來、應供、正等正覺，十號具足。彼佛、世尊及
菩薩、聲聞之眾，所有壽量皆悉同等。」

[0447b05]  爾時，他方來會諸菩薩眾聞授月吉祥太子  記已，俱白佛言：「世尊！今釋迦牟尼佛與妙吉  祥菩薩於一切方處作大佛事，利益眾生無
有空過。何以故？佛及菩薩以大悲心起諸方  便，於國城、郡邑乃至聚落，處處為諸眾生說  法教化，令諸眾生聞法解脫，離諸怖畏，斷除
一切煩惱重障。我等今日得於此地聞佛及  妙吉祥菩薩宣說妙法及見放光希有之事，  利益眾生，誠無空過。」

[0447b14]  爾時，世尊告諸菩薩言：「善男子！如是，如是。若  佛、菩薩於諸方處為諸眾生宣說正法、施作  佛事，當觀是處如佛塔廟。何以故？我於過去
世中值遇燃燈如來時，我以信重心故，垂髮  布地承彼佛足，我時獲得無生法忍。彼燃燈  如來知我已得忍法具足，即為我授阿耨多
羅三藐三菩提記，作如是言：『汝於來世過阿僧  祇劫當得作佛，號釋迦牟尼如來、應供、正等  正覺，十號具足。』彼燃燈佛授我記已，告彼苾
芻眾言：『汝等宜於此地起尊重想，勿生輕慢。  何以故？此地有善男子垂髮布地承世尊足，  以殊勝力故即得忍法具足。是故此地，所有
天人瞻敬如佛塔廟而無有異。』燃燈如來作  是言時，有八十俱胝天人異口同音白佛言：  『世尊！我等今於此地起尊敬想，如佛塔廟。』

[0447b28]  「是  時有一長者名曰賢天，在彼會中即白燃燈  佛言：『我今於此造七寶塔，使諸眾生瞻禮獲  福。』時彼長者即如其言，起希有心，集諸珍寶
造立一塔，高廣妙好，種種莊嚴，其功殊麗，不  日而成。是時長者既造塔已，即詣燃燈佛所  白言：『世尊！我已造立七寶妙塔，於當來世得
幾所福？』佛言：『長者！若有善男子於菩薩摩訶  薩證無生法忍之地墾取其土，下至水際，當  持此土恭敬供養，所得福聚尚如供養諸佛
塔廟，等無有異，何況汝今起淨信心造七寶  塔？所獲福聚倍勝於前，無量無邊，不可較量。』  是時燃燈如來復告賢天長者言：『汝今於此
深種善根，於未來世中釋迦牟尼佛所得授  阿耨多羅三藐三菩提記。』」

[0447c14]  爾時，釋迦牟尼佛為他方來會諸大菩薩說  是往昔受記因緣。復告諸菩薩言：「汝今當知：  我往昔時於燃燈佛所種善根已，今得成佛。
彼時我得忍法之地，彼諸天人敬如佛塔；汝  等今日於此地中亦應如是起尊敬想。

[0447c18]  「復次，  諸菩薩！汝等當知：彼時賢天長者豈異人乎？  即今賢天長者是。於彼法中亦名賢天，此人
於未來世當得成佛，號曰善現如來、應供、正  等正覺，十號具足。

[0447c22]  「復次，諸菩薩！我此所說甚  深之法，若有苾芻、苾芻尼、優婆塞、優婆夷能  聽、受、讀、誦、為他演說者，是人所居之地，天人
瞻敬，如佛塔廟等無有異。

[0447c26]  「復次，諸菩薩！若有善男子、善女人修施行者，  聚以七寶滿三千大千世界，於晝夜六時供  養諸佛及苾芻眾，如是乃至劫盡；不如於此
未曾有正法聽、受、讀、誦一四句偈，是人所獲  功德倍勝於前。

[0448a02]  「又復，若人修戒行者，於一劫中持佛戒法無  有缺犯，圓滿一切淨戒功德；不如於此正法  聽、受、讀、誦，比前功德千分不及一。

[0448a05]  「又復，若人修忍行者，於一劫中常行忍辱，於  一切眾生不生恚害，如是獲得忍行圓滿；不  如於此正法聽、受、讀、誦、如法修行，獲得法忍
具足功德，如是而為最上。

[0448a09]  「又復，若人修精進者，於一劫中勤行教化一  切眾生而不暫起懈怠之心，如是獲得精進  圓滿；不如於此正法聽、受、讀、誦，所獲功德倍
勝於前。

[0448a13]  「又復，若人修禪定者，於一劫中住三摩地，一  心專注，離諸散亂，如是獲得定行圓滿；不如  於此正法聽、受、讀、誦，所獲功德倍勝於前。

[0448a16]  「又復，若人修智慧者，於一劫中修諸智慧方  便，如是獲得智慧圓滿；不如於此正法聽、受、  讀、誦，所獲功德廣大無量，速能圓滿一切智
果。」

[0448a20]  爾時，他方來會諸大菩薩聞釋迦牟尼佛宣  說此法甚深功德，各白佛言：「世尊！我等聽受  此法，還於本土為人演說，宣通流布，使諸眾
生各獲利益。」

[0448a23]  釋迦牟尼佛言：「善哉，善哉。諸善  男子！汝等宜應宣布此法，廣為眾生施作佛  事。」

[0448a25]  是時諸來菩薩即散妙花滿三千大千世  界，供養釋迦牟尼佛及妙吉祥菩薩，作如是  言：「願此正法久住閻浮提中利益一切眾生。
願釋迦牟尼佛及妙吉祥菩薩久住世間，放  法光明照諸眾生。我等今者得入此會見佛、  世尊、聞說妙法，皆因妙吉祥菩薩而為勸導。
假使我等捨其頭、目、手、足而以奉施，猶不能  報菩薩之恩；今此散花而亦未為報恩供養。  是故，若有善男子、善女人得見諸佛、聞正法  者，假使捨其頭、目、
手  、足，終不能報諸佛之恩。  是故，當須於佛、菩薩及諸經法起淨信心，尊  敬供養，勿生輕易及疑惑想——起是想者，獲大  重罪。」

[0448b09]  爾時，他方來會諸大菩薩說是語已，禮世尊  足，右繞三匝，即於會中隱身不現，還本佛土，  各各住於彼彼佛前，作如是言：「我於娑婆世
界聞釋迦牟尼佛及妙吉祥菩薩宣說正法，  我已受持，於此宣布為眾生說，令諸眾生決  定證得阿耨多羅三藐三菩提。」

[0448b15]  爾時，尊者大迦葉白佛言：「世尊！今此正法甚  為希有。如我所見：妙吉祥菩薩於摩伽陀王  宮中受食供養，菩薩為王宣說此法，時王證
得無生法忍。我亦隨喜聽受此法，深自剋責，  生大歡喜。世尊！於後末世，若有眾生聞此正  法心生正解者，是人乃能知法自性，斷諸疑  惑，當來決定成等正覺。」

[0448b21]  佛言：「迦葉！善哉，善  哉，善說此語。若諸眾生聞是法已，當來決證  佛菩提果。」

[0448b24]  爾時，佛告慈氏菩薩言：「汝今受持此法，於後  末世為諸眾生宣布演說，使諸眾生皆獲利  益，得大快樂。」

[0448b26]  慈氏菩薩白佛言：「如世尊勅，我  當受持。世尊！我於過去佛所亦曾聽受此法，  今於佛前又復得聞，深自慶幸。我於當來護
助宣通，令法久住。乃至我此命終生兜率天，  而彼天中若有根熟樂大乘者，我亦為其開  示演說，令發道心，於南閻浮提不令斷絕。又，
末世之中，若有男子、女人受、持、讀、誦此正法  者，若為諸魔之所嬈亂，我於彼時密往其中  而為護助，使諸魔眾不得其便。又復，世尊！
末世之中，若有得聞是法，聽、受、讀、誦、如法修行  者，當知是佛威神之所建立。」

[0448c08]  爾時，佛告帝釋天主言：「憍尸迦！汝今受持、記  念我此正法，於後末世而為護助。何以故？此  法能斷一切疑、能淨諸業障，與諸法平等，又
復有大威力。帝釋當知：汝若與彼阿修羅鬪  戰之時，汝當記念此法，爾時得勝，彼當退敗。

[0448c13]  「又復，若人於王難、賊難、虎、狼、蟲、獸、惡人等難  中，若能思惟記念此法者，是人即得遠離諸  難。」

[0448c15]  時帝釋天主白佛言：「如世尊勅，我當護持。  於後末世，若國城、郡邑乃至聚落有是法處，  我當往彼恭敬供養；若有持是法者，我乃護
助。」

[0448c19]  爾時，佛告尊者阿難言：「汝今受持我此正法，  於後末世為諸眾生宣布演說。何以故？此法  甚深，昔未曾有。若男子、女人受持此法者，彼
得離諸疑惑，滅除一切煩惱罪垢。是故，汝當  記念、受持。」

[0448c23]  阿難白佛言：「世尊！我以佛神力之  所加護，於末世中宣布此法，令諸眾生皆獲  利益。世尊！此經何名？我等云何奉持？」

[0448c25]  佛告  阿難：「是經名為『未曾有正法』，如是受持。」

[0448c27]  爾時，世尊付囑菩薩、聲聞及帝釋已，即於會  中佛身左右放大光明，普照十方一切世界。  於其光中出微妙聲，普告大眾：「如來、應供、正
等正覺所說正法，乃至劫壞大海枯竭，此法  不壞，能為眾生作大利益。」是時光中發其聲  已，所放光明旋還佛身。

[0449a03]  是時世尊復告阿難  言：「汝持佛語，慎勿忘失，於後末世宣通此法，  廣為利樂一切眾生。」

[0449a05]  釋迦牟尼佛說是未曾  有正法時，有九萬六千天人遠塵離垢，得法  眼淨；七百八十萬人發阿耨多羅三藐三菩
提心；三萬二千菩薩得無生法忍；八十萬苾  芻不受諸法，漏盡意解。

[0449a09]  即時三千大千世界  六種震動，欲色界天於虛空中奏百千天  樂，供養世尊及所說法。

[0449a11]  釋迦牟尼佛說此  正法時，所有一切天魔外道聞已驚怖，皆悉  歸佛——如佛初轉法輪降伏天魔，今日無異。

[0449a13]  「此  法是諸佛印、是大法印、是解脫印，諸有智者  當如是學、如是修行。」

[0449a15]  佛說此經已，摩伽陀國  王及其眷屬，妙吉祥等諸大菩薩，大迦葉、阿  難、舍利子、目乾連等諸大聲聞，乃至世間天、
人、阿修羅、乾闥婆等一切大眾，聞佛所說，皆  大歡喜，信受奉行。

佛說未曾有正法經卷第六

* * *

【經文資訊】大正藏第 15 冊 No. 0628 佛說未曾有正法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
