成唯識論述記卷第九(本)
沙門基撰

[0539c17]論。若唯有識至說有三性。

[0539c17]述曰。雖有七頌釋外難中而分為二。初二頌答唯有識便違理難。後五頌答唯有識便違經難。

[0539c20]後中有二。初三頌釋無境三自性不成難。後二頌釋有識三無性不成難　於此初中有四。初總問。二略答。三徵。四釋。此即初也
今難意云。若離內識外法無者。但有一性不應說三。經既說三故非唯識。

[0539c25]論。應知三性亦不離識。

[0539c25]述曰。此略答也。非說性有三便非唯有識。即不離識而說三故。

[0539c28]論。所以者何。

[0539c28]述曰。外人詰也。三不離識之所以者何等是耶。

[0540a01]論。頌曰至非不見此彼。

[0540a01]述曰。下廣答也。頌中有三。初二頌辨三性。後一頌初三句明性一．異。第四句明內證時圓成．依他先後證
見。初二頌中。初一頌解初性。次半頌解依他。次半頌解圓成。餘文可解。

[0540a06]下釋之中文分為二。初釋頌文。後諸門解釋。解本頌中文復分二。初別解頌文。後此中意說以下。總釋頌意結答所問。別釋
頌中文又分三。初辨三性。次辨不異一義。後辨證見先後　別解三性文分為三。或分為二。初釋第一頌遍計所執性。及解次
半頌依他起性。相對明故合為一也。後解餘半頌圓成實性。初中分二。初但解遍計所執。後合與依他對明。

[0540a15]論。周遍計度故名遍計。

[0540a15]述曰。解所執中二說。此即是前難陀等解。釋初句頌遍計二字。周義釋遍。度義釋計。唯第六識能周遍
計度。第七識等是此類故亦名遍計。但可名計而非遍故。今依正義。由此應作四句分別。有遍而非計。謂無漏諸識。有漏善識等能
遍廣緣。而不計執者。有計而非遍。謂第七有漏識。有亦遍亦計。謂有漏染污我．法執第六識等。有非遍非計。謂有漏五識。及第八識等。

[0540a25]問此遍計何名彼彼。

[0540a26]論。品類眾多至虛妄分別。

[0540a26]述曰。以此計心品類眾多或二三等。至下當知。說為彼彼。此體是何。謂能遍計虛妄分別。即是一切能起遍計依他性心。

[0540b01]將釋第二句却解上句。并釋由字。

[0540b02]論。即由彼彼至所遍計物。

[0540b02]述曰。妄分別故遍計種種所遍計物。物者體也。即能計心起所執也。

[0540b05]此體是何。

[0540b06]論。謂所妄執至自性差別。

[0540b06]述曰。此性即是所虛妄執。蘊．處．界等一切義理。若法若我此二種中自之體性及差別義。此即心外非
有法也。即是由有能計心體計有物也。上句遍計之言。出能計心等體。以遍計行相顯其法體。第二句中遍計之言。即能遍計心
之行相。前以行相出彼法體。後以行相明起計失　問此所計法自性非有。何故名物及名種種　答隨能計心。故說為物。心多品故說為種種體非種種也。又所計無法
亦可名物。有．無二法皆名物故。言種種者。隨能遍計妄分別心計此無物。當情亦有種種相故。

[0540b19]論。此所妄執至所執自性。

[0540b19]述曰。解第三句。此第二句所妄執心外法．我．自性．差別體性非有。如龜毛等體定無故。總名遍計所執自性。

[0540b23]論。如是自性至不可得故。

[0540b23]述曰。次第四句。如是第三句遍計所執。自性都無所有。非少可有故名都無。依他性法少可有故。何
以知無。理．教二法子細推徵不可得故。如前第七卷等所引理教。

[0540b28]此即一翻但解初性。下第二師釋。初略但釋初頌。後廣對依他。兼釋次半頌。

[0540c01]論。或初句顯能遍計識。

[0540c01]述曰。義與前同。

[0540c02]論。第二句示所遍計境。

[0540c02]述曰。所依執處。與前師異。此以理言。通彼依他．圓成二性。下自當知。然攝大乘等但說依他。安足處故。
稍相近故。凡夫境故。易可知故。理通成實。

[0540c07]論。後半方申至不可得故。

[0540c07]述曰。後半頌即下二句。方申遍計所執性義非有。前第七卷中已廣顯非有故。然如攝論第四．五卷說能
遍計。即此初句。所遍計即此第二句。遍計所執自性乃成。即此中下半頌。

[0540c12]上但重解初頌所執。自下廣解初頌。及依他起。下廣解三種為三。然第三句中與依他合解。既言初句是能遍計。故論次問。

[0540c15]論。初能遍計自性云何。

[0540c15]述曰。此問辭也。下先廣遍計。後廣彼彼。

[0540c17]論。有義八識至皆能遍計。

[0540c17]述曰。此安惠等。執即通三性。有漏之心無非執者。五．八識唯有法執。七唯有人。六通二種。

[0540c20]論。虛妄分別為自性故。

[0540c20]述曰。若有漏心有如無漏不起執者。即不應言虛妄分別。若不執心名妄分別。即無漏心應名虛妄分別之心。即以此理明有漏心皆能遍計。
楞伽．中邊等文。皆言八識是妄分別。

[0540c25]論。皆似所取能取現故。

[0540c25]述曰。聖教中說二取名執。有漏諸心既似能取．所取相現故皆有執。非有取心不名取故。非無執心似二取故。一切經論皆有此文。攝大乘論
第四卷中。及辨中邊皆作是說。

[0541a01]論。說阿賴耶至為所緣故。

[0541a01]述曰。所執自性之妄執習氣。即能執心等種子。瑜伽第五十一．及顯揚等。說阿賴耶識以遍計所執自性
妄執種為所緣故。若有漏心有不執者。有有漏種第八不緣。何故論說第八緣妄種。瑜伽第七十六．及解深密經。說第八緣相．
名．分別習氣。五十一說緣遍計種。故遍計種通有漏一切心。即善心等中許有法執安惠等師義。

[0541a10]下第二護法等師。

[0541a11]論。有義第六至是能遍計。

[0541a11]述曰。下文有三。一標宗。二立證。三會違。此初也。全非五．八識。亦非一切心。執我法者方能計故。

[0541a14]所以者何。

[0541a15]論。唯說意識能遍計故。

[0541a15]述曰。下證有十。十故字是。若能計心通八識者。如何攝論第四但說意耶。

[0541a18]問如第七識亦能遍計。而彼論中唯說意識不言第七。豈七不能。七識既能而不說者。明五．八識亦能不說。

[0541a21]論。意及意識名意識故。

[0541a21]述曰。第七名意。其第六識合而言之。總名意識即是已說。誰言不說。如小乘中業．業道。思但是業而
非是道。貪等三法是道非業。身．語二法亦業亦道。總合為言但名業道。第七名意。第六名意識。總合名意識。故無前難　安惠
等云。何故不許唯第六識能遍計度。餘之七識雖亦能計。不能遍計攝論不說。非餘不計。攝論第四本．釋二論皆作此解。云第
六識能周遍計度。體順彼名。餘不然故彼論不說。又汝如業．業道合說者我亦爾。第七名意。五．八名識。第六名意識。彼論總合
為言名意識。亦有何過。故知八識皆能遍計。

[0541b06]論。計度分別能遍計故。

[0541b06]述曰。五．八既無計度。明無分別而不起執。攝論本第四云。當知意識是能遍計。有分別故。乃至是故意
識無邊行相而轉。普於一切分別計度故名遍計。非五．八識能普計故。若爾第七不能普計。應非此收。此言不爾。三分別中計度
分別。能為七中有相分別乃至不染。非五．八識有此能故。其第七識有計度故可是此收。五．八不爾。無性云。意識有分別者。
由能顯示．隨念分別所雜糅故。顯示者即計度。非是自性。餘亦有故。此為正解　前師云。計度分別計相麁高五．八即無。自性．任
運．有相分別此等細者五．八說有。理亦何爽。雖攝論約麁計度分別為言不言五．八。五．八二識實能遍計。又一切八識簡無
漏心故言意識能有分別。非謂唯言第六．七識。世親攝論唯言由此品類能遍計度。不簡何者。無性偏解本論。故以顯示等言簡別。此有何妨。

[0541b25]後難之云。

[0541b26]論。執我法者必是惠故。

[0541b26]述曰。非五．八識恒與惠俱寧容有執。前師云若計度惠麁五．八無細者亦有。若爾何故惠數非是遍行。

[0541b29]論。二執必與無明俱故。

[0541b29]述曰。我．法二執必無明俱。非善心中有無明故。彼無癡善根性相違故。彼前師言此有何失。我如汝小
乘尋．伺俱起。尋．伺性順可許俱起。善心．無明性便相返。

[0541c05]論。不說無明有善性故。

[0541c05]述曰。瑜伽等論皆不說故。下二障中當引彼文。如何善心內而說有無明。

[0541c08]彼若言一切有漏皆名不善。說名為善行相輕故者。

[0541c10]論。癡無癡等不相應故。

[0541c10]述曰。相違之法不相應故。如無慚與慚不得俱起。癡．無癡等例亦應然。

[0541c13]若言有漏皆是不善。無癡與癡非謂相應。癡相輕微名無癡者。

[0541c15]論。不見有執導空智故。

[0541c15]述曰。若無漏心必二空觀隨一現起。若有漏心必有法執。即加行智既有法執。如何能導空智現前。非由於水引火生故。非闇為先導明生故。

[0541c19]論。執有達無不俱起故。

[0541c19]述曰。又加行心隨順聖教作我法空觀名曰達無。既有法執名為執有。如何執有心。與達無之智而俱起也。彼既不俱起。明加行心非有法執。

[0541c23]論。曾無有執非能熏故。

[0541c23]述曰。又若有漏心皆有法執。法執之心必有勢力。應異熟生心亦是能熏。有漏之心有勢用故。如善．惡
等。然汝執第八亦非能熏。是異熟心無勢用故。不見有執勢用之心無能熏者。應第八識亦是能熏。不爾便與比量相違。

[0541c29]若爾何故楞伽。中邊上卷等。言三界八識皆妄分別。顯揚十六說亦同此。

[0542a02]論。有漏心等至虛妄分別。

[0542a02]述曰。下文會違有三。此初會也。為會彼云。雖前位等作二空觀而是假相。不如無漏證實理故。一切
八識名妄分別。非妄分別皆是執心。若有漏心有非執者。如何說有二取相現。中邊第一。說虛妄心．心所似二相現故。皆有執也。

[0542a08]論。雖似所取至亦有執故。

[0542a08]述曰。此會第二違有二。一會。二難。此會．及初難。諸有漏心。雖似所取．能取相現。而非一切能遍計心。
由依他起善．無記心。雖有二取現非皆起執。非以似二便計一切皆能遍計。有計度分別二取相現之心能遍計故。彼中邊論唯
據六．七二識為論。若似二取皆是執者。勿無漏心亦有執故。一切菩薩．二乘後得無漏之智。有二取．相應皆有執。佛地第七。但
說二乘無漏有執。准二十釋。菩薩後得亦有法執。與佛地不同。彼但說二乘無漏有執。此但言佛無顯餘亦有。

[0542a20]論。如來後得應有執故。

[0542a20]述曰。難前師言。佛應有執。有二取相故。如諸菩薩現二相故。若救言如來後得無二相者。違聖教失。且無相分違佛地經。

[0542a24]論。經說佛智至如鏡等故。

[0542a24]述曰。第八俗智名大圓鏡也。謂現法樂．聲聞．八部莊嚴道場。即變化聲聞等是。第七識平等。乃至成所
作智皆有現能。故佛四智皆有二相。故論說言現身．土等如鏡等故。勿謂餘智皆此譬喻。但可現相義可同故。此證無漏有相分也。

[0542b02]論。若無緣用應非智等。

[0542b02]述曰。若如來智無見分者。即無緣用應非智等。此即違理。等者等取餘心．心所。難云。如來．菩薩無漏
四智品。應非是智品。無見分等故。如虛空等。既成此已翻向上成。謂凡夫．二乘等有漏善及無記智品并無漏心品。應無法執。
非染污心有二相故。如佛無漏智品。彼計如來無漏智品非有執故。本業瓔珞經下卷。云明．闇一相善．惡一心等者。是洴沙王國安陀偈師義。故知前師所說非也。

[0542b12]前師難云。若有漏心非皆有執。說藏識緣種何獨遍計。

[0542b14]論。雖說藏識至故非成證。

[0542b14]述曰。此會第三違。更有別釋如第二卷。此中且據有漏強者謂遍計種。不言有漏種皆是遍計。既爾復不言第八唯緣遍計種子。既無唯言。明
第八所緣之種更有多也。

[0542b19]次護法論師總結上也。

[0542b20]論。由斯理趣至有能遍計。

[0542b20]述曰。由此如上所說理趣。唯於有漏第六．第七二心之品有能遍計。五．八名識入意識攝未見文故。故非五．八能遍計也。此等徵逐佛地第
七二障中徵。下二障中自當對辨。

[0542b25]此則廣前遍計二字。自下廣前彼彼之言。

[0542b26]論。識品雖二至故言彼彼。

[0542b26]述曰。識品雖二者。第六．七二識也。總名遍計以是一故。更不須論。但言二等　攝大乘第四說。遍計
有二。一自性計。二差別計。世親釋云。如於眼等計自性。於此計為常無常等之差別　七十三說一無差別．二有差別。復有二。一名加行。二名施設　顯揚十六說。
一文字。二非文字。又有二。一分別自體。二分別所依緣事。攝八分別者是。七十四說。一隨覺。二隨眠　三者謂一我。二法。三用。
或自性．隨念．計度分別。如對法第二說　四者攝論說。一自性計。二差別計。三有覺計謂善名言者。四無覺計謂不善名言者。七十
三說。一計自相。二計差別。三計所取。四計能取　五者攝論說。一依名計義。二依義計名。三依名計名。四依義計義。五依二
計二。顯揚十六。及七十三。說一種五與此同。七十三又有五。一計義自性。此有四謂計自相等。二計名自性。此有二謂無差
別等。三計染自性。謂有貪等。四計淨自性。與染相違。五計非染淨自性。謂此色是能．所取等。復有五種。一貪。二嗔。三合會。四
別離。五捨隨與等。顯揚十六與此文同。復有五。一無常計常。二苦計樂。三不淨計淨。四無我計我。五於諸相中遍計所執自性執
六者顯揚十六說。一自性計。謂計色等實有相。二差別計。謂計色等實有色無色等。三覺悟計。謂善言者執。四隨眠計。謂不善
言者執。五加行計。此有五謂貪．嗔等。六名遍計。謂此有二。謂文字．非文字所起　七者即七分別。謂有相．無相．任運．尋求．伺察．
染污．不染污。如瑜伽第一．對法第二說　八者即八分別生三事顯揚十六等說。八分別者。一自性分別。謂分別色等想事色等自性。
二差別分別。三總執分別。四我分別。五我所分別。六愛分別。七不愛分別。八愛不愛俱相違分別。三事者。一謂戲論所依想色事。二
見．我慢事。三貪．嗔．癡事。此等廣解八分別生三事。如瑜伽第三十六．顯揚十六說　九者以理為之即緣九品計。執九地亦然。九結俱品執亦是
十者即攝論第四說。對法第十四雖名分別非能遍計。一根本分別。第八識。二緣相分別。色等識。三顯相分別。眼等識并所依。四緣相變異分別。老等變異。五
顯相變異分別。變異所有變異。六他引分別。聞不正法類。七不如理分別。外道類。八如理分別。聞正法類。九執著分別。我見類。十
散動分別。即十散動。十散動亦為十。此能遍計分別之體。又對法第十二。說於見無見見等十。又十相十八空所除。如七十七說
十一者即十一識。謂身．身者識等。緣此十一生分別名十一分別。如攝論說　十二者十卷楞伽第四說。一言語分別。樂言語
故。二可知分別。三相分別。四義分別。五實體分別。六因分別。七見分別。八建立分別。九生分別。十不生分別。十一和合分別。十二縛
不縛分別。別緣十二處生分別亦是　十三者無也　十四者十四不可記事分別　十五者亦無　十六者十六空所除。或三空所除。顯揚十五云一根縛．二有情縛等
十七者對法第十二說。謂相．見等　十八者十八空所除。乃至二十句我．我所見。二十空所除。二十五句我．我所見。對法第十二。二十八見．六
十二見等。故此論中言十等也。七十四等說。隨依他起爾所分量遍計亦爾。故無量種。此論言等。此一一皆如所引諸論各自廣分別。不別煩引。

[0543b06]上來已廣初行第一句訖。自下廣第二句。

[0543b07]論。次所遍計自性云何。

[0543b07]述曰。若言能遍計已問答訖。言所遍計自性是何。

[0543b09]論。攝大乘說至所緣緣故。

[0543b09]述曰。三性之中是依他起。言所緣緣必是有法。遍計心等以此為緣。親相分者必依他故。不以圓成而
為境也。彼不相似故。攝論第四唯說依他性是所遍計。

[0543b14]論。圓成實性寧非彼境。

[0543b14]述曰。此外人問。七十六說勝義無性。無如所執勝義相也。至下當知。亦以彼為疎所緣緣。非是相分。不相似故。極疎遠故。

[0543b18]論。真非妄執至亦所遍計。

[0543b18]述曰。依他是妄。可計少分為彼相分。此真不然。不相近故。遠亦不遮。

[0543b21]論。遍計所執至故非所遍計。

[0543b21]述曰。所執雖是遍計心境。而非所緣緣故非所遍計。所遍計者據有法故。境義同通無法名境。所緣緣局無法即非。故唯依他是所遍計。七十
四說。由何故遍計。由依他起。即是此也。

[0543b26]何故七十四。又說遍計所執非凡．聖智境以無相故言俱非境　似相分者非無法故。無法非所緣緣。所緣緣者必是有法。
彼性可言所緣之境。故彼言境而非是緣。以無體故。非不對心說為非境。是故此性說為應知。若非對心云何令知。又說遍計唯凡境故。此即廣前第二句頌訖。佛知
無不。若知如何成所緣。若不知如何言遍智。此義應思如第七卷唯識中解。

[0543c06]自下廣前第三四句。并解第二頌中初句。

[0543c07]論。遍計所執其相云何。

[0543c07]述曰。問體相也。

[0543c08]論。與依他起復有何別。

[0543c08]述曰。問二差別合二問也。

[0543c10]論。有義三界至遍計所執。

[0543c10]述曰。此師有二。初立宗。後引證偏答初問。諸心．心所雖各體是一自證分。而似依他二分而生。謂見．
相分。諸經論中說二取者。是此二也。如是二分雖似體有。理實無也。此之二相中邊等說為計所執。

[0543c16]論。二所依體至緣所生故。

[0543c16]述曰。答第二問顯二差別。此二所依識等體事。實從緣生。此性非無名依他起。從虛妄分別種子緣
生故。此師意說。唯自證分是依他有。所取．能取見．相二分是計所執。如龜毛等是無法故。

[0543c22]論。云何知然。

[0543c22]述曰。下引證。云何知彼二分非有。

[0543c24]論。諸聖教說至遍計所執。

[0543c24]述曰。辨二差別。虛妄分別是依他起。舊中邊云虛妄總類者三界心．心所。新翻論云三界心．心所是虛妄
分別。顯揚十六云分別體性謂三界心．心所。瑜伽攝論等皆有此言。謂三界心．心所故依他起。從因緣生。其二取名遍計所執。舊中
邊頌云。無二有此無。長行云。無二者謂無所取能取。有此無者有此二取無。新翻無二有無故。攝論．顯揚等此文非一。

[0544a04]今此第一即安惠等多師並說此義。下護法等菩薩方更分別。

[0544a06]論。有義一切至遍計所執。

[0544a06]述曰。第二師說。文中有四。一標宗。二引證。三破斥。四結正。見．相二分因緣生者亦依他起。依此二
分妄執定實為有為無亦有亦無非有非無。為一為異。為俱不俱等。此以有無為一偏句。一異為二偏句為首。俱不俱通二處。此二見．相方名遍計所執。非因緣生二法
名遍計所執。

[0544a14]因會前師次引文證。

[0544a15]論。諸聖教說至依他起故。

[0544a15]述曰。下引證也。攝大乘論第四卷說唯識二種種。彼云唯識此言唯量彼言二者此名唯二。彼自解言。
唯量者無境故。唯二者有見．相故。種種者種種行相而生起故。由有相．見得成二種。故見．相分是依他起。佛地經說。現身．土等。
及前第二卷所引四至教。皆有二．三．四分故言種種。皆名依他起故。又種種者是見分．相分各有種種行相義。如攝論說。

[0544a24]論。相等四法至依他起攝故。

[0544a24]述曰。又五法中相等前四。唯除真如　十一識者。一身。二身者。三受者。四彼所受。五彼能受。六世。七
數。八處。九言說。十自他別。十一善惡趣死生識。眼等五根名身。五識所依意界名身者。第六意識所依意界名受者識。此等三識以
六內界為性。色等六塵名彼所受。六識界名能受。似三時影現名世。似一等算名數。似村等現名處。似見．聞等言說相現說名言說。起我．我所執名自他別。似五趣
等相現名善惡趣死生識。此等門義如攝論說。此中既言身識．所受識．處識．言說識．善惡趣生死合五識名依他起故。相分亦依
他也。瑜伽七十二三。顯揚十二．十六明五法。攝論第四明十一識及相．名等。彼皆說為依他起攝。故知二分非計所執。論言等者等相識等色處等。

[0544b12]論。不爾無漏至遍計所執。

[0544b12]述曰。下破斥中有五過難。此為第一。若諸相分非依他者。佛等無漏後得智品所變二分應名所執。應
立量云。有漏非染見．相二分。非計所執。是非染心現二分故。如無漏心現二分等。

[0544b17]論。許應聖智至有漏亦爾。

[0544b17]述曰。若許無漏見．相二分如二乘等亦計所執。則應聖智不緣自依他相分等生。若緣相生便計所執。能緣依他所有智品。應非道諦。有相分
故。如有漏心。若不許聖智雖有二分非計所執。應知有漏心亦應爾有二分故。如無漏心。

[0544b24]論。又若二分至體非有故。

[0544b24]述曰。第二難也。若有漏二分皆是計所執者。應非所緣緣。彼言計所執許二非有故。如兔角等。彼計二
分非所緣緣。所緣緣者陳那破他就他為論。我既唯識何藉緣生。

[0544b29]論。又應二分至應無二分。

[0544b29]述曰。第三難。所執二分。不熏成種。以無法故。如石女兒。即後識等應無二分。然彼所計。所有二分
種生之時。但自證現行是依他起。種生二分便計所執。故為此難。不爾此文是逐他義。非謂極成。

[0544c06]論。又諸習氣至能作因緣。

[0544c06]述曰。第四難也。有漏習氣是識相分。相分既非有。豈體非有之法能作因緣。假法如無非因緣故。汝執
相分體非有故。彼執種子非真有體。自證分緣仍非相分。今說自宗言相分攝故為此難。

[0544c12]論。若緣所生至無異因故。

[0544c12]述曰。第五難也。從緣所生不離於識內之二分非依他起。二分所依依他起識體。例亦應爾。無異所以彼此可別。若心外二分非因緣生可非依
他起。然彼師計。能生之種有二。能生所生現行。及計所執。故以自證為例。例之應立量云。因緣所生二分。是依他起。因緣種子生
故。如自證分。又唯自證分。如何緣證自證。如何緣種。豈一心中亦量非量。得自緣故。許有見分即無此失。若更立分者。即初自證不自內緣亦見分攝。

[0544c23]論。由斯理趣至皆依他起。

[0544c23]述曰。結正也。解二句為二。若為初性。及依他起合為門者。此初師結。若分三性各別明。以下解依
他。由斯理趣眾緣所生心．心所體。及相．見分。異生．二乘有漏．無漏皆依他起。善順聖教不違理故。

[0544c29]解第二頌初句。及遍計所執體性非有答問其相。二師異說有體無體寬狹不同。辨二性別答第二問。總是廣前第一頌訖。并
解第二頌初句。因結上文兼生下故。自下解第二頌第二句。

[0545a05]論。依他眾緣而得起故。

[0545a05]述曰。釋頌中緣所生之三字也。釋依他義。

[0545a07]論。頌言分別至亦圓成故。

[0545a07]述曰。釋分別字唯局有漏。兼顯不說淨分所由。或從此下方解第二句。以上總解第一句也。今此頌中應知且說染分依他。謂分別法因緣所
生。雜染諸法名為分別。依他因緣之所生故。或染依他為分別緣之所生故。唯雜染故。此中依他唯說染分。淨分依他亦圓成故。
顯通二性。明淨依他不名分別。染依他起唯依他故。顯此頌中唯明染分。

[0545a16]論。或諸染淨至依他起攝。

[0545a16]述曰。第二又解。或諸染．淨心．心所法皆名分別。能緣慮故。此中通說。非由淨故便不緣慮。言能緣故。
是則一切染．淨依他。是此頌中依他起攝。皆名分別故　若爾染．淨色．不相應。應非此中依他起攝。不能緣慮非分別故　答曰
不然。說心等時彼亦此攝。不離心故。唯識門故　問若爾何故致能緣言　答顯能緣心遍諸染淨皆名分別。並能慮故。非緣慮言簡除色等。色等雖不能緣。不離心等故
亦此攝。

[0545a27]次下解圓成實性。先解第二頌第三句。

[0545a28]論。二空所顯至名圓成實。

[0545a28]述曰。依二空門所顯真理。一圓滿。二成就。三法實性。具此三義名圓成實。

[0545b02]如何真如具此三義。

[0545b03]論。顯此遍常體非虛謬。

[0545b03]述曰。由此真如一者體遍。無處無故。即是圓滿義。二者體常。非生滅故。即是成就義。三者體非虛謬。諸
法真理。法實性故。即此體言貫通三處。論影略故通上常．遍也。

[0545b08]且言體遍欲顯何義。

[0545b09]論。簡自共相虛空我等。

[0545b09]述曰。遍簡自相。諸法自相局法體故。不通於餘。若通於餘便非自相。故唯真如能遍諸法　常顯何義。
常簡共相。諸法無常．空．無我等雖遍諸法。體非實有。謂諸法上無體無用名空．無我。非有實體貫通諸法。唯有觀心無共相體
如前已說。既爾不應說彼體性是常法。故言真如常簡彼共相　又非虛謬言。意顯何等義。非虛謬簡虛空．我等。小乘．外道執
虛空．我亦體是常。能遍諸法。說彼虛謬非法實性。故非虛言簡異虛空。非謬之言即簡我等。等妄執故。又言等者。等衛世師大
有．和合。僧佉自性。雖彼計遍。又體是常。今言彼體是虛謬性非定有體故復言等。即唯真如具此三義。圓成實言如次配屬。

[0545b24]問曰若爾淨分依他體非常．遍。如何亦是圓成實攝。

[0545b26]論。無漏有為至亦得此名。

[0545b26]述曰。淨分有為亦具三義。一者離倒。體非染故。是實義。二者究竟。諸有漏法加行善等。不能斷惑非
究竟故。諸無漏法體是無漏。能斷諸染是究竟故。是成義。三者勝用周遍。謂能普斷一切染法。普緣諸境緣遍真如。故言第三勝
用周遍。是圓義。由具三義與真如同。故淨依他亦得稱為圓成實性。舊中邊上亦說。無為無變無倒成就入真實性。一切有為皆道
所攝。無顛倒成就故。境界品類中無顛倒故。得入真實性。無變者常義。無顛倒非虛謬義。成就者遍義。由上三義真如名成
實。淨分依他但有體遍。俱無顛倒。但是此中第一．第三。無究竟義。新翻中邊第二卷云。真如涅槃無變異故名圓成實。有為總
攝一切聖道。於境無倒故亦名圓成實。合此二種但有此中初．三之義。攝論四說。何緣名圓成實。由無變易故。即此常義。清淨
所緣。即此遍義。一切善法最勝性故。即此體非虛謬。諸法實性。今彼論中但當真如圓成實性。非淨依他亦圓成攝。義不具故。此中通攝義皆同也。

[0545c19]論。然今頌中說初非後。

[0545c19]述曰。雖有．無為諸淨分法皆圓成實。然今頌中說初真如名圓成實非後淨分。不能簡別自．共相等三
義勝故。淨分依他。一非所證。二非法性。故今頌中說初非後。

[0545c24]此解第三句圓成實三字。次解於彼。及第四句。初總。後別。

[0545c26]論。此即於彼至真如為性。

[0545c26]述曰。此總解也。此圓成實於前所說彼依他起上。於一切時常無第一遍計所執。常是恒義。一切時
義。遠離無義。離過失義。三性之中所執為初故名前也。此圓成實依他起上無計所執。二我既空。依此空門所顯真如為其自性。梵云瞬若此說為空。云瞬若多此名空
性。如名空性不名為空。故依空門而顯此性。即圓成實是空所顯。此即約表詮顯圓成實　問空為門者。為智是空。空為異智　答空是智境。空體非智。智緣彼空之
時。顯此真如故。

[0546a09]論。說於彼言至不即不離。

[0546a09]述曰。下重釋第三句於彼二字。即約遮詮顯圓成實。頌第三句言於彼者。顯此與依他不即不離。依他是所於。真如是能於。非即一法有所能
於。顯如與依他體非即故。若是即者。真如應有滅。依他應不生。言不離者。即於彼依他上有真如故。非不於彼。不可言離。若全離者如應非彼依他之性。應離依他
別有如性。云何言於彼。故於彼言顯不即離。此中唯有空。於彼亦有此也。

[0546a19]論。常遠離言至理恒非有。

[0546a19]述曰。釋第四句常遠離字。謂遍計所執是妄所執。此非暫無。恒時無故名常。此體非有故名遠離。

[0546a22]既遠離言無計所執。更致前言此何所用。

[0546a23]論。前言義顯不空依他。

[0546a23]述曰。遍計所執依他前說。今空於所執不空於依他。

[0546a25]前言顯此頌中但言常遠離前遍計所執已空計所執。更言性者此復何用。

[0546a27]論。性顯二空至離無性故。

[0546a27]述曰。意言。真如是空之性。非即是空。空為所由如方顯故。

[0546a29]如體空者何所妨也。真如離有。及離無相。若言於空雖離有相非離空相。故此空言非真如體。故致性言深為有用　真如離
空名空性。真如離有名有性。病多起有但說空門。若空病生亦立有性。此意總顯圓成實性於依他上無前所執所顯之性。故遮．表門皆有所以。

[0546b07]此解第二頌下二句訖。雖二頌不同。明三性體訖。下明三性異不異相。即第三頌。於中有三。一解法。二解喻。三結之。

[0546b10]論。由前理故至應是無常。

[0546b10]述曰。下解第三頌中初三句。此與依他起非異不異者。攝論等皆對三性明異不異。此中但對依他起者。以此二性有法相對。非計所執以無
體故。彼約性對。故三皆對。此約體對。彼一無體。故但對二。此中論言由前不即離理故。若依他起與彼定異。真如應非彼之實
性。既與彼異故非彼性。若全不異。此真如性應是無常。依他非常此彼同故。

[0546b19]論。彼此俱應至用應無別。

[0546b19]述曰。又釋一義。依他彼。真如此。既體一俱應是淨非淨境。以體一故。中邊第一云。無二有無故。非有
亦非無。非異亦非一。是說為空相。正與此同。七十四說。唯此真如聖智境。依他起凡．聖智境。又依他境體不淨。真如境體是淨。二性
既一。彼依他境體應亦淨。真如境體應不淨。又依他既通凡．聖境。真如應亦然。既爾即根本無分別智。與後得智應無別體。本
智本緣如。亦緣依他故。後得緣依他。亦緣真如故。此約見分以為妨難。故二無別。攝論云。由依他種生成依他。由遍計所緣相
故。遍計所遍計故成遍計所執。由即此自性成圓成實。如所遍計不如是有故。故三性非異非不異。世親云。謂意識是遍計。此依他起為所取所緣境性能生遍計。是故
亦名遍計所執。即依他起為境生遍計心義名計所執性。即釋遍計所緣相故。是所遍計故者。即彼意識名遍計。緣彼相貌為所取境為所遍計。由此依他亦名計所執
性。謂依他起為遍計心之所緣故。亦名計所執。前即為境能生計心名計所執。後為計心之所緣故名計所執。總解本論。是一
義也。無性云。非異者。依他起有。計所執無。有望於有可得言異。有望非有非可異故。彼既是無。望何為異。非不異者。有與
非有不成一故。依他不淨。圓成淨故。故彼三性非異非不異。此為一解。又由依他是我．色等遍計所執所依止故。依他起名計所
執。遍計所緣相故。即是依他為計所執之所依。名計所執也。此與前世親別。又依他起是我．色等意識遍計所遍計故。即依他起
為能遍計之所計執名計所執。彼云由此意趣假說依他為計所執。

[0546c24]此解第三頌上二句故此與依他非異非不異訖。下釋下第三句。

[0546c26]論。云何二性非異不異。

[0546c26]述曰。此問譬喻。

[0546c27]論。如彼無常無我等性。

[0546c27]述曰。頌言如無常等性。等取無我。及空等故。無我亦復言等。

[0546c29]論。無常等性至非彼共相。

[0546c29]述曰。若定異者。應彼行法非無常等。如青非黃以是異故。不全異者。無常等此應非彼行等之共相。如色非色共相。與色不異故。

[0547a04]論。由此喻顯至相待有故。

[0547a04]述曰。結上文也。由此道理二性不一異。諸法與法性理必應然。依他是法。如是法性。道理應爾。所
以者何。勝義．世俗相待立故。謂若有俗理必有真。若無真時待何為俗。非龜毛望兔角可說異一。以體無故。若有真時理必有俗。若無俗者待何為真。由斯道理故前
三真亦名為俗。真家俗故。故後三俗亦名為真。俗家真故。如斯勝理故彼二性非異非一。

[0547a14]次第三段釋第四句非不見此彼。

[0547a15]論。非不證見至依他起性。

[0547a15]述曰。下文有二。初總。後別。此初也。今言見者。非謂眼見意識比見。但是無漏親證見也。見者聖惠親所
得義。非不見此此即圓成。而能見彼彼依他起。即一見言義通二性。密合巧言故。頌但說非不見此彼　要達真理方了依他。寧說依他是凡夫境。以心上現雖不了達
但親所取。若論了達唯聖非凡。若親為境凡夫亦得。故彼此說亦不相違。如世有人親見一物然不能識。凡境亦爾。

[0547a25]論。未達遍計至依他有故。

[0547a25]述曰。釋此所以有二。初釋。後成。此釋也。地前等位未達遍計所執之性體是空無。終不如實知依他
有。妄所執力翳彼依他。除彼翳時依他自現。知妄所執無。依此無門證圓成實便了依他。今從所無門說。故言了所執空知依
他有。此却解也。又無分別智。若不先達所執性空真如妙理。其後得智終不實知依他為有。顯無分別智證二性也。

[0547b05]問既要知真方了事俗。為俱為後。

[0547b06]論。無分別智至如幻事等。

[0547b06]述曰。先證真如已後得智中。方能了達依他起性如幻事．陽炎八喻等也。非初見位一時雙見。第五地後。及佛能爾。至下當知。

[0547b10]論。雖無始來至虛妄變現。

[0547b10]述曰。下成前也。一切異生心．心所法。已能緣自相．見分等。雖親得依他。由我．法執恒俱起故。不知
自心．心所虛妄顯現。由此不能了依他也。乃至八喻。謂無始來見分緣自相分。自證緣自見分。亦緣自身證自證分。證自證分亦緣
自自證故。故言緣自相．見分等。由我．法執第七識等三性之心恒俱行故。不如實知自心虛妄如幻事等。

[0547b19]論。猶如幻事至非有似有。

[0547b19]述曰。此顯依他非真實有舉喻以成。如大般若廣說其相。攝大乘說。云何無義而成所行境界。為除
此疑說幻事喻。云何無義心．心所轉。為此說陽炎。云何無義有愛．非愛受用差別。為此說夢境。云何無義淨．不淨業愛．非愛果
差別而生。為此說鏡像。彼言影像。云何無義種種識轉。為此說光影。云何無義種種言說戲論相轉。為此說谷響。云何無義而
有實取諸三摩地所行境轉。為此說水月。云何無義有諸菩薩無顛倒心。為辨有情諸利樂事故思受生。為此說變化。彼世親．無性第五皆廣解。不能煩引。中邊論中亦
有八喻喻計所執。如彼抄會。顯依他性喻如此八。體非實有是虛妄有似彼真有。故說依他非有似有。

[0547c06]論。依如是義至雖有而非真。

[0547c06]述曰。此是厚嚴經頌。雖依他有而非真有。要見真已後見依他。與長行同。

[0547c09]此上文段准義應知。總是別解彼三頌訖也。下第二段今總解彼三頌意也。於中有三。初總。次別。後結。

[0547c12]論。此中意說至心心所法。

[0547c12]述曰。此總也。

[0547c13]論。謂心心所至依他起性。

[0547c13]述曰。此下別也謂心心所。即自證分　及所變現。即相．見分。眾緣生故如幻事等。非有似有誑惑愚夫。愚夫等不了謂為實有。故名誑惑。
名依他性。

[0547c18]論。愚夫於此至遍計所執。

[0547c18]述曰。於此依他。橫執我法或是有．或是無。或俱．或不俱。或是一．或是異。或俱．或不俱。或是實．或是不
實。或俱．或不俱如是等。今此有．無一．異為首。俱．不俱通二處。等者等一切執。但執所執如空華等。若性若相無少是有。一切都
無者名遍計所執。此遍計執亦依圓成而起。此中但言依依他者。以心相分影像是依他性。依此執為圓成實故。從實為言但說依他。又依他起是安足處。稍可言說。及
擬宜故。但執依他。圓成不爾故不說也。實亦依執。如二乘無常．無我．無樂淨等。

[0548a01]論。依他起上至名圓成實。

[0548a01]述曰。於依他起彼所妄執我．法俱空。此空所顯識．及心所。一切相分等真性。名圓成實。

[0548a04]論。是故此三不離心等。

[0548a04]述曰。此總結也。故此三性不離心．心所．相分等。此即略解三性體相。上來第一廣解三性。第二略解三性訖。

[0548a08]論。虛空擇滅至何性攝耶。

[0548a08]述曰。下諸門釋。於中有二。初以十一門辨。後總指例。今別問答故成十一。於中子細諸門極多。此為
第一。論中問意。如無漏有為具二義故。依他．圓成二性所攝。此擇滅等等取不動．想受滅等。有言無漏收。有論亦言苦諦等攝。

[0548a14]此於三性何性攝耶。

[0548a15]論。三皆容攝。

[0548a15]述曰。此略總答。

[0548a16]論。心等變似至圓成實攝。

[0548a16]述曰。如論可知。即顯。諸論言無漏者。無漏心變。言苦諦等攝者。有漏心變。亦不相違既言苦等。心
所變者。依他起攝。此唯定也。不多執空而感生死。略不說集。理亦集攝。不善心執。如勝論等。此說多分故苦諦收。

[0548a22]為顯此義因述上來所說依他義亦不定。故次論云。

[0548a24]論。有漏心等至圓成實。

[0548a24]述曰。有漏心等。及所變空等。定屬依他。以相．與見必同有漏．無漏性故。唯依他起。無漏心等。及所變空
等。容二性攝。以有緣起無倒理故。即由二重三性體異。故攝不同。若說空等為無漏者。容二性攝。體不定故。苦諦等收。唯依
他起。體即定故。此但分別有體假空等。非計所執。彼無體故。

[0548b03]論。如是三性至相攝云何。

[0548b03]述曰。第二七真如相攝。如解深密。及七十七。顯揚第三。中邊第二。佛地第七等。廣解真如有諸門釋。
舊中邊說真如名分破真實。今新翻云差別真實。為七種者從能詮說。非真如體可名差別。論中初問。次答。此為問也。

[0548b09]下答中初出七體。後辨相攝。

[0548b10]論。七真如者至流轉實性。

[0548b10]述曰。一切有為法生滅性。性即真如。約詮名生滅。言性即彼如。約詮為言。下准當知。舊中邊名生起
真實。新翻不同。以下准知。七十七．顯揚等。解唯緣起法如。此中通言一切有為法。彼據內法根本流轉唯言緣起。此中通說一切法體。亦不相違。

[0548b17]論。二實相真如至所顯實性。

[0548b17]述曰。因二空門所顯如性。七十七說。即我法性。我法性言我法之性非即我法。我法無故。顯揚．中邊
亦同於此。以下同處更不引之。下准應知。舊中邊名相真實。

[0548b22]論。三唯識真如至唯識實性。

[0548b22]述曰。顯揚云。心染眾生染。心淨眾生淨。見識真如便能知此染淨心等。約詮即依他。據理即真如。七十七名了別真如。識了別也。

[0548b26]論。四安立真如至謂道實性。

[0548b26]述曰。下四是四聖諦。舊中邊云。依處．邪行．清淨．正行真實名異。今新翻名。體與此同。諸文無異。此
約詮門義別說七。廢詮談體即唯一如。七十七云。由流轉．安立．邪行三真如故。一切有情平等平等。此約除佛餘名有情故。前
第三云佛非有情。故不言佛無苦．集故。顯揚又說無始流轉實性。即是緣生故流轉如。亦非佛有。又設一切有為皆是流轉。然佛法身體離生滅亦無流轉。又流轉如雖
通有為法。唯約有漏故佛言無。由實相．了別二如故。一切諸法平等平等。一切諸法皆無我．法皆唯識故。由清淨真如故。三
乘菩提平等平等。此約滅諦。三乘皆得有餘．無餘二涅槃故。勝鬘經云。聲聞不得涅槃者依別意說。下自當知。以所證涅槃
說能證菩提平等。或菩提性境亦名菩提。即舊云智處也。由正行真如故。聽聞正法緣總境界。勝止．觀所攝受平等平等。由有此如方能聽聞正法等故。此如若廢詮談
體性。一一皆具無不平等。若談體約詮故此四種道理平等。此中復約二乘行位。證時分齊等。皆如理知。

[0548c20]論。此七實性至二智境故。

[0548c20]述曰。既出體已。次相攝者。七皆圓成攝。二智境故。謂實相．唯識．清淨三如根本智境。餘四真如後得緣故。
此約增上。若談如體。一即七如皆根本智境。約詮為論七皆後得境。就約詮顯體三．四境別。顯揚十六說與此同。

[0548c26]論。隨相攝者至妄執雜染故。

[0548c26]述曰。中邊云此三二性攝。所以者何。若妄所執三。皆遍計所執攝。若約詮雜染三。皆依他收。遍計執
心唯染依他故。三如之相染依他故。三如之相體雜染攝非圓成實。

[0549a02]論。餘四皆是圓成實攝。

[0549a02]述曰。亦約詮無漏故。中邊云此唯聖境。聖智所顯故　問何故唯識非前二性。正行一種不通依他答遍計所執多不執唯識。依他起性少能知
唯識。故非前二攝。正行約離過義。不言通依他。據實而言。前通前二性。此後通依他。亦無過失。又七皆三性於理不違。所執．
心變．如體異故。論中既約隨相而言。亦無過失。

[0549a11]論。三性六法相攝云何。

[0549a11]述曰。三性．六法相攝門。此為問也。

[0549a13]論。彼六法中至緣生理故。

[0549a13]述曰。六法如文。瑜伽第三有此六法。然無相攝。皆具三性者。並可妄所執皆遍計所執。無為所執者
有展轉義。如前已說。皆緣生故依他起攝。無為亦心緣變故。如理應知。六法皆有妄執．緣生之道理。理即真如。亦圓成實。此約
通義。辨中邊云。色家所執性。色依他性。色圓成性亦名為色故各通三性。若別談者。前五通二性。依他起法通有無漏故。後一唯成
實。非生滅故。此除假無為。假無為如前通三性。或通說假亦唯圓成。如上假故。此辨有法。非計所執。

[0549a25]四五事相攝門。有二五事如別抄解。

[0549a26]論。三性五事相攝云何。

[0549a26]述曰。初問可知。

[0549a27]論。諸聖教說相攝不定。

[0549a27]述曰。此總答彼相攝不定。

[0549a29]論。謂或有處至不攝五事。

[0549a29]述曰。初是瑜伽七十四．顯揚第六．及第十六說。前四依他。後一圓成實。三無性論第一卷。佛性論第二卷
並同此說。然非此所引。不依彼故　五事。相．名．分別．正智．真如。如七十三四等廣解。

[0549b05]論。彼說有漏至皆依他起。

[0549b05]述曰。逐難會也。彼瑜伽等說。有漏心等所變分二。能變為一。能所詮異故。餘文可解。有漏有戲論有
能所詮。起名．相等故。無漏不爾。此辨有體五事不攝初性。七十四云。問若依他起亦正智攝。何故但說依他緣計所執自性執
應知。答彼唯說染分依他非淨分者。若淨分者亦緣無執。許通二性。餘二性易故略不說。

[0549b14]論。或復有處至圓成實攝。

[0549b14]述曰。舊中邊上卷。新第二說。彼有頌文不能煩引。下皆准知。

[0549b17]論。彼說有漏至圓成實攝。

[0549b17]述曰。約見相門。不約詮門。前約詮門。今依見．相。設能詮名亦相中攝。見分相故。餘自證．見分等名分
別。能緣性故。此二緣生依他起攝。所執都無。為顯非有假說彼性為五法名。謂但有名無實體故。真如．正智二皆無倒。體無漏故。
能緣．所緣俱斷漏故。圓成實攝。前依緣生故攝正智。約別義說。故與瑜伽不相違也。

[0549b26]論。或有處說至圓成實攝。

[0549b26]述曰。十卷楞伽第七五法品說。今勘梵本正與此同。然四卷楞伽文勝。十卷者亂。如文易解。無勞重釋。

[0549c01]論。彼說有漏至名相二事。

[0549c01]述曰。餘文可知。唯遍計所執相．名二事者。即隨能計依他之心。假立所執而為相．名。由多依名而計
於義。依義計名體實都無。實非名．相。七十六說初所執性依於相．名。文同於此。二成實攝正與前同。故論不釋。

[0549c07]論。復有處說至遍計所執。

[0549c07]述曰。世親攝論第五卷文。彼釋。名．義若體相稱即成相違。此中安立名為依他起。義為遍計所執。此
意。名者五法中名。義者即相。及分別。名所詮故。能所取故。與彼五法相攝有異。故對舉之。

[0549c13]論。彼說有漏至故說為名。

[0549c13]述曰。等者。等自證分．證自證分。此是依他起性心．心所法。由名能詮勢分力故。隨能詮名緣之起執
成所遍計。故說依他是名所攝。所遍計言非計所執。所執之依故依他起。彼世親云。以依他起由名勢力成所遍計故。正與此同。不言圓成者。此體與名極疎遠故。

[0549c20]論。遍計所執至假立義名。

[0549c20]述曰。遍計所執隨於此名橫計於義為實有體。此非實有。於此非有中假名為義者。於非義中假立義稱。謂此但有所執之義。無隨依他之名
故也。顯圓成實離名離義。不可為名之所依故成所遍計說之為名。不可隨名執此為實有假立為義故。俱非二攝。楞伽．中
邊所說五法。或通有．無。或體實有。遍計所執假亦通有。瑜伽等不然。顯揚十六說。計所執無。五不攝故。即五法體唯是有也。

[0550a01]論。諸聖教中至廣說應知。

[0550a01]述曰。由彼四說文雖有異而理為言。各據一義不相違也。然諸說中不雜亂。如瑜伽論第七十二．七十
三四說三性及別章說。諸經相亂者如理應知。中邊以三性與十真實相攝。此皆攝盡。可勘彼文。然有蘊等。此不說者如下當知。

[0550a07]論。又聖教中至相攝云何。

[0550a07]述曰。此下第二五事相攝門也。

[0550a09]論。所詮能詮至能詮相故。

[0550a09]述曰。五相者。一所詮。二能詮。三相屬。四執著。五不執著。若妄所計所詮諸法。能詮諸名。計所執性。前五
事中相．名．分別三事之中。取分別全。相．名少分是所詮相。由名亦所詮故。相．名少分是能詮相。由名亦相故。今此三法隨其所
應。所詮．能詮屬依他起。唯說染分依他起故。真如全。正智少分是所詮相。正智少分是能詮相。此依無倒釋成實性。故攝正智。隨
此所應所詮．能詮屬圓成實。後得正智亦能變似能詮相故。前言離過無漏無能詮。今談法實無漏亦能詮。故所詮相。及能詮相並屬三性。

[0550a22]論。二相屬相至定相屬故。

[0550a22]述曰。第三能詮．所詮二相屬。相唯計所執。妄計名之與義定相屬故。

[0550a25]論。彼執著相至為自性故。

[0550a25]述曰。第四執著相唯依他起。能執著者虛妄分別為自性故。設所執著即所遍計。亦是依他。亦以妄分別為自性故。

[0550a29]論。不執著相至為自性故。

[0550a29]述曰。無漏二智。及俱行品相．見分等。及無為法圓成性故。不執著相是此性攝。此後三種別約三性增勝
相語。故顯揚論十六說。此五相中初及第二依三自相。第三依遍計所執相。第四依依他起相。第五依圓成相。正與此同。據實而
言。第三亦有後之二性。若執二相屬所執是無。可是計所執性。所執性所依二相屬。二相屬能所執並依他性。若但不執說二相屬。
即通後二性攝。今約所執語故唯計所執。彼執著相若是所執著。亦計所執性。所依執著相亦通圓成。今據能執著心語故言唯依他。不執著相即體是無。不可執著亦計
所執。若無執著之心依他亦有。今約全非能執著語故唯圓成。然第八十一攝釋分。及顯揚十二云。所詮相謂相等五法。能詮相謂
計所執相。二相屬相謂計所執性執所依止。執著相謂自體執。及此隨眠。不執著相即計所執相。及彼隨眠解脫正分別。解云彼所詮
相即依他．圓成。有實自體可為詮故。遍計所執既無有體非可詮故。雖諸無法亦是所詮。然無差別可詮之用。非所詮攝。能詮
唯計所執非餘二者。彼二論文各自釋言。此是遍計．所執性。亦名和合。乃至亦名唯有音聲。顯彼無體唯有能詮名故。但說能詮
是計所執。非餘二性非能詮攝。此即各據一義。與顯揚十六亦不相違。此二相屬相中。遍計所執自性執所依止。即遍計所執性
也。遍計所執自性之執是能計心。執所依止是能計心之所執。所執是依止義。依止所執起計心故。故第四言遍計所執自性執。及
彼隨眠是依他起。明知執所依者是遍計所執。第四可知。第五不執著相。謂染依解脫。解脫．了知圓成實攝。遍計所執相。及彼習氣
者。故知所執我法都無。唯有依他染分習氣斷之得解脫。解脫即真如。正分別者即無漏智。意言知計所執無。斷依他得解脫．正智。
是不執著相。此中五相前二諸論不同。各據一義。後三諸論皆同理不違也。廣如彼說。如是和會諸智者知。

[0550c11]論。又聖教中至相攝云何。

[0550c11]述曰。第五四法相攝門。此問起也。顯揚六說。謂諸世間於諸事中由串習所得悟入智見共施設世俗
性。乃至略說者。謂此是此地等。非彼水等。如是等世間有情決定勝解所行。一切世間自昔傳來名言決定自他分別共為真實。非
邪思擇觀察所取。是名世間所成真實。謂諸智者有道理義。乃至處異生位者隨觀察者。依現．比．至教極善思擇。決定智所行所
知事。以證成道理所建立。是名道理所成真實。以入聖位非此真實。謂一切聲聞．獨覺無漏方便智．無漏正智．無漏後所得世間
智等所行境界。是名煩惱障淨智所行真實。由緣此故於煩惱障智得清淨。及後證得無障礙故說為彼真實　問此中何者是真實
答謂苦．集．滅．道名之所顯四種聖諦。由簡擇如是四聖諦故。得入現觀位。於現觀位後真實智生。即四諦理三智所行。四聖諦故名此真實。謂於所知中能礙智故
名所知障。若真實性是解脫所知障智所行境界。名所知障淨智所行真實。即是真如。佛假安立名此真實。即世間共許事等名世間
真實。三量四道理名道理真實。四聖諦理名煩惱障淨智所行真實。亦取無漏智體是淨法。即是道諦後得世間緣故。不爾便感。真
如是所知障淨智所行真實。或初謂一切異生外道。第二在七方便四十心等位。第三通三乘聖位。第四唯大乘位。

[0551a10]論。世間道理至二事攝故。

[0551a10]述曰。瑜伽三十六真實義品。對法十一等說。初二真實依他攝者。七十三說世間．道理所成真實。五事中
三事所攝故。有漏心變作道理相故依他收。云三事者。謂相．名．分別。多依異生說道理故。此依三法有漏相故。不取正智等
相為相。二障淨智所行真實圓成實攝者。七十三說煩惱所知障淨智所行真實五事中二事所攝故。謂正智．如如。前言後二真實。
四聖諦理及取真如。今并智者亦取能緣。以後得世間智等。亦緣無漏諸事智故。煩惱淨智故不取染依他。依瑜伽等所說同此。

[0551a23]論。辨中邊說至唯屬第三。

[0551a23]述曰。辨中邊說。世間所成唯初性攝。一切世間多共依此一處執故。體即依他假名所執　又解即共所
執我法為初真實。世間執實故名初性攝。若約前解體是有法。同瑜伽等四真實皆有法假名所執。後解即通有法．無法。為四真
實體亦不相違。第二真實即道理。是三性所攝。道理之法通執．無執。執中有所．能執。所執是初性。能執是染依他。無執中通雜染及
清淨。雜染是依他。清淨是成實。後二真實與此等同。前唯約異生為道理真實故唯依他。此通約凡．聖故通三性。初真實中此約
有體法故唯依他。彼據無法執所執語。故唯初性不相違也。舊中邊上頌說。一處世俗成。三處道理成。清淨境二種攝在於一處。新
翻中邊第二卷云。世極成依一。理極成依三。淨所行有二。依一圓成實。義皆同也。應取諸論出四實體。及諸門義。

[0551b12]論。三性四諦相攝云何。

[0551b12]述曰。第六四諦門。此為問也。

[0551b14]論。四中一一皆具三性。

[0551b14]述曰。下文有三。初略答。次廣答。後總結。此略答也。

[0551b16]論。且苦諦中至位轉變故。

[0551b16]述曰。下廣有七。唯苦四行各具三性。一無性無常。以體性常無。即初性也。舊中邊云無有物。新同此。實
非無常假名無常行。觀此性故實是初性假名為諦。二起盡無常。中觀生滅法為無常。三垢淨無常。實是後性。假名為諦。故中
邊云有無垢為義。此約詮分位為垢淨。假名無常行。無常行實不緣之。又依一切無常為語。非苦下行。此三性如次。中邊論同。
顯揚十四無常有六。或八。六者。一無性無常。二無失壞無常。三轉異無常。乃至六當有無常。八種者。謂剎那．相續．病．老．死．心．器．
受用。初二遍一切法。次三在內色。心唯在名。器．受用在外色。彼並約三界分別等。然說六無常三性攝者。無性無常當知遍計
所執相攝。餘無常依他起攝。圓成實性無無常義。何故此論等言三性俱有無常。垢淨名轉變在圓成實。彼論轉異是依他起。非
圓成實。會云。據實無常有二義。一有生滅體之無常。二無他常故名無常。此唯在二性。圓成實性二種俱無。顯揚據此故言一性
無無常。此論．中邊約詮為論。圓成實性亦名無常。體是常法非無非有。為但約詮為論故也。又此中垢淨約詮談旨。彼論轉異談詮之體故。二論所說義各不同非相違
也。又彼說十五種無常等。如彼廣解。

[0551c13]論。苦有三者至苦相合故。

[0551c13]述曰。一所取苦。為我．及法二能執心之所取故。能執是苦。此無假立故亦名苦。苦實有法。此是無故名
為假苦。性實而諦假。非苦諦故。舊中邊云一取苦。新同此論。以下中邊舊文更不敘也。二事相苦。可解。三苦為相故。三和合苦。
苦相合故。謂即真如與一切有漏有為苦相合故名苦。體實非也。性實而諦假。如次三性。新中邊同。

[0551c22]論。空有三者至為自性故。

[0551c22]述曰。初空可解。正是空行。二異性空。此即有為有體之法。與計所執體性不同。異於彼無。無無性故說
之為空。體實非空緣之為空。空無所執。三自性空。二空所顯為自性故。此三皆是空行所行故名空行。顯揚十五云。一無體空。
二遠離空。三除遣空。言遠離者。無所執相義。除遣空者。除遣二我顯此空故。彼十五云。遍計所執等三性如次立三空。

[0552a02]論。無我三者至為自性故。

[0552a02]述曰。一無相無我。我相體無故。二異相無我。與我相異故。三自相無我。義同空釋。

[0552a05]論。集諦三者至假立彼名。

[0552a05]述曰。何因苦諦四行各三。集等三諦總有三種。苦諦諸行義通諸諦故各分三。行相寬故。餘諦之下行
相局故總為三也。中邊又云四除四倒。苦行各分三。餘非除四倒。故不分三也。一習氣集。此諦實而性假。執彼我法之習氣。體
是依他。從所因為名。假立遍計所執。或緣此起執名為執彼。作所遍計假所執攝。從能依為名假也。

[0552a14]論。二等起集至未離障真如。

[0552a14]述曰。平等而起故。煩惱起業。業起果故。三未離繫集。假名為集。性實而諦假。如次三性。彼論皆同。

[0552a17]論。滅諦三者至謂真如故。

[0552a17]述曰。一自性滅滅者。不生義故。性實假名為滅。定非諦攝。二二取滅。能．所取無故。護法．安惠各有別
解。從所無得滅依他假名滅。諦實。非依他故性假。中邊云二取不生。三本性滅。中邊云謂擇滅。及真如。與此相違。如彼抄會。如次配三性。

[0552a24]論。道諦三者至圓成實故。

[0552a24]述曰。一遍知道。從所知為名名計所執。諦實而性假。二永斷道。但說染分名曰依他。能斷圓成實攝。
從所斷名依他性。諦實而性假。或能斷體即是依他。性．諦俱實。三作證道。或假或實。如依他說。如次配二性。

[0552b01]論。然遍知道亦通後二。

[0552b01]述曰。遍知名寬。故七十四說。三性皆應遍知。顯揚六說。遍計所執唯應遍知。無餘義故別得總名。餘二性
皆遍知。由彼別可應斷．應證如次得名。

[0552b05]論。七三三性至如理應知。

[0552b05]述曰。下總結也。此苦諦下有四種三。餘三諦下各三。總七種三。彼與三性如次配屬。中邊第二卷說同。
或假或實如理應思。已隨文出訖。此如中邊第二抄解。不能重敘。

[0552b10]論。三解脫門至相攝云何。

[0552b10]述曰。七三法相攝門。此為問也。

[0552b12]論。理實皆通至如次應知。

[0552b12]述曰。皆通三性。謂緣依他上無計所執。因顯成實。成實因空所顯即為空境。俱不於此起願求故為無願境。非緣遍計所執真如起願求故。
如空緣此三為無相故。為無相境。七十二說。相通三種。謂空．無願．無相。亦三種境。此中既言三解脫門。即唯出世修所生惠以證
故說。第七十二．顯揚第二皆言解脫門。言唯出世修惠。既爾有漏．無漏五事中相為三種境。依他．圓成皆通三境。淨分依他屬圓
成故。緣之亦為無相。道四行名無相故。顯揚第二云道四行通三解脫門。瑜伽第十二說。若於此處無有彼物觀之為空名空性。即所觀空無可希願故名無願。即此遠
離一切行相故名無相。即緣遍計所執。為三解脫門故。今總言理實三性皆通三解脫門。隨增別相說。三性．空等如次各一。七十
四．顯揚第六說。由初性故立空解脫門。由第二性．故立無願解脫門。由圓成實性故立無相解脫門。意可知也(如樞要說)。

[0552c03]論。緣此復生至是彼境故。

[0552c03]述曰。忍者智也。證印名忍。第七十四．顯揚第六文皆同此。文意可解。緣此三性生三忍也。遍計所執
本體無生。依他緣起無自然生。證圓成時惑苦不起。是名三種無生忍別。不說依他因緣亦無名無生忍。顯揚云此三忍在不退地。即初地已去證三性時得此三也。如
對法第十一抄引大智度論故。八十六說。一切行苦依無願。即依此依他。一切法無我依空。即緣此計所執。涅槃寂靜即緣此圓
成。此論略而不說。應會諸論三解脫門等義如別抄。

[0552c15]論。此三云何攝彼二諦。

[0552c15]述曰。八二法相攝門。此問起也。

[0552c17]論。應知世俗至即此三性。

[0552c17]述曰。假世俗者。實無體性可名世俗。唯有其名假名世俗。四世俗中第一俗攝。第二體有為行。正體是
世俗。簡勝義諦亦世俗故名為行。舊中邊云取行世俗。唯有為依他故。四世俗中第二．第三攝。第三攝者心上變似四諦相理。不
離於事依他起攝。三顯了世俗。此三名與彼新中邊論同。謂斷染依他。遍計所執無二空為門顯真如名圓成實。四世俗中第四世
俗。或此世俗亦取四中第三。是無漏故。如次配三性。顯揚論亦有此文。

[0552c28]論。勝義有三至圓成實性。

[0552c28]述曰。第一勝義依士釋也。第四勝義收。第二得勝義謂涅槃。持業釋也。第三勝義攝。因證顯故。約得辨
故。真如舊成。不說為得。涅槃後顯。故立得名。第三者第二勝義攝。理稍勝故。若隨事者亦初勝義。多財釋也。舊中邊云正行真實。此
三新翻名體同此。前二無變。不生滅故。第三無倒。隨其所應皆圓成實。無漏依他此中說名圓成實故。下自廣明二諦不假預陳。

[0553a08]論。如是三性何智所行。

[0553a08]述曰。九凡．聖智境門。此問起也。

[0553a10]論。遍計所執至唯聖智境。

[0553a10]述曰。初性是無非所緣緣。所緣緣體具二義故。必有體故。若爾佛智應不緣彼。緣與不緣皆有過失。
不緣．不知無故。如何復言此應遍知。若緣者如何成所緣緣。解云親所緣緣即不緣彼。非有法故以為本無質別變似無名應知。緣無如緣他心。不爾即違聖教道理。
如緣他心。二十唯識說。不知如佛不可思議境。雖爾下言親緣。上來論意不許親緣故。解彼文云。然稱實知。佛親證相故名現
量。明淨圓極勝二乘故。乃至緣過．未天眼．宿命亦爾。佛智生時有此相起。佛親證相圓明圓極。勝聲聞等名之為知。非親證也。
言不思議者是勝義。圓明圓極義故。非謂親證彼心。心外取故。聖者以此達為無。心外無無故。但見自心之上依他起相。不見
心所取上實我．實法。實我．實法都無所有。作此無相故名應知。此護法．義。如二十唯識抄二解。七十四說。初性非凡．聖智行。以
無相故。然說應知故此解勝。彼論依他．圓成說境同此。依他然是世間無漏聖智之境。非出世智。有為法故。佛地第七引瑜伽等
說。初非聖境。後非凡境。中是二境。初性是無非聖所證。復不執故。後性勝義非凡智親緣　若爾聖智不知一切。彼既是無。智何所知
若知為有則成顛倒。若知為無則非初性。心所現無依他起攝。真如理無圓成實攝。是故聖智雖知有．無。而不緣彼初性為境。與前說同。非不證無便非聖智。
勿心外法亦能緣故。凡雖緣如不得實故說非彼境。總有三文。一初非凡．聖所行。後非凡所行。二初非聖所行。三通凡．聖智所行。後亦應疎所取故。

[0553b14]論。此三中幾假幾實。

[0553b14]述曰。十假實門。

[0553b15]論。遍計所執至非假非實。

[0553b15]述曰。初性有名無體。妄情安立可說為假。談其法體既無有相非假非實。非兔角等可說假．實。必依有體總別法上立為假．實故。

[0553b19]論。依他起性至而施設故。

[0553b19]述曰。此第二性有實．有假。假有三種。一聚集假。如瓶盆有情等是聚集法。多法一時所集成故。能集
成雖實所成是假。二相續假者。如過．未等世唯有因果是相續性。多法多時上立一假法。如佛說言昔者鹿王今我身是。所依五蘊
剎那滅者雖體是實。於此多法相續假立一有情。至今猶在故。三分位假者。如不相應行是分位性。故皆是假。一法一時上立。如
一色上名有漏可見有對。亦名色等。並是於一法上假施設故。若彼實者應有多體。其忿．恨等皆此假攝。心．心所．色從因緣種
生故說為實。若清辨等依勝義諦依他等並名假者。依他之中自無實法假法亦無。一種類中假法必依實因而施設故。顯揚十六三性中說。不應宣說諸法唯是假有。何以
故。假法必有所依因故。非無實法假法成立。若異此者無實物故假亦應無。即應破壞假．實二法。二法壞故應無雜染。雜染既可得當知必有依他起性。又云依他不如
施設決定是有。亦非一切決定是無。故一切種非有非無。然許皆可言說。謂若有若無。亦有亦無。非有非無。此性通假．實。由世俗
故說為有。若勝義中非有。非非有。不可說故。對法第三說。待名言故一切皆假。不待名言故一切皆實。真諦三藏解拳論成此三假。陳那菩薩造。如別章說
問第二卷吠世師。難假法必依真事．似事共法而立彼皆破之。何故此中假依實法。無實假無　答彼計真事即實等句義。似事依此真故成。共
法是德。又真事是法自相。今破彼實等句義非真事。真事無故似事亦無。德句共法亦無。非於自相有似名起。今於法共相方有似
名生。然共相中要須稍有體法。如青．黃心．心所等。方可假說長．短。不相應為假法。非無彼實有此假故。前破他真。真非實
故。於彼所執體全無故。今言實事稍擬宜故　問若爾何故說依他名似我法。我法實事無故　答前言依他似彼妄情能執實我．實法說為假。還是依實說假我法。
非依妄情之境說假我法。我法無故。

[0554a02]論。圓成實性至而施設故。

[0554a02]述曰。七十二五法中亦言。唯是實有。勝義攝故。

[0554a04]論。此三為異為不異耶。

[0554a04]述曰。十一三性對辨異．不異門。前論本頌與有體法別自相對明異．不異諸論所無。今此三性對明異．不異攝論等有。

[0554a08]論。應說俱非至真義別故。

[0554a08]述曰。若言異者無別體故。謂妄所執名初。非離依他別有初性體。若彼有體可說異故。圓成實性是依他之實性。不可說三性異也。非不異
者妄執是初性。緣起是第二性。真義是第三性。既此三別。不可言非不異。如前所引攝大乘說。

[0554a15]論。如是三性至略示綱要。

[0554a15]述曰。自下第二總結止繁　義類無邊者。顯揚第六第十七．第十三說三性各五業等。三性是三乘菩提方便。三性決了隱密義經。攝大乘說
梵問經不得生死．涅槃等是。金．藏．土喻是。一切法常．無常是。通達三性時。行於相行無相耶。悟入遍計性入何性。乃至入圓
成實除遣何性。三性依止五事中何事。若無初性有何過。於依他中應無名言執。名言執無故應無染．淨。無第二性有何過。不由功用一切雜染皆應非有。此染無者
應無清淨。無圓成實有何過。一切清淨品皆應不可知。三性麁細．難見．極難了亦爾。幾無體能轉有體等。幾性不生能生生等。
三性執．無執相。三性各云何知。三性幾自非染能令他染等。三性各以何為喻。中邊論說。色有三種。一所執義色。色家分別性。二
分別義色。色家依他性。三法性色。色家真實性。色通相故。一色通三性。乃至識蘊。乃至十二處亦爾。如是等門義類無盡。皆易知
故。恐厭繁文今此論中略示綱要。然此等並收諸經論盡。更無一餘。對法第十二別抄有異。應取解之。

成唯識論述記卷第九(本)

成唯識論述記卷第九(末)

沙門基撰

論第九

[0554b15]論。若有三性至皆無自性。

[0554b15]述曰。第二違經失。若言三性亦不離識有三種者。何故世尊說一切法皆無自性。今言有識也。

[0554b18]論。頌曰至即唯識實性。

[0554b18]述曰。顯揚十六說與此同。初二頌正答所問。後一頌明唯識性。即是從初能變後及此二頌。廣前第一
初一頌半。宗明世俗諦。今此第三頌。顯前所說唯識真理。宗明勝義諦。總成廣前初分也。若約境．行．果科者。前來及此初二
頌廣俗諦境。此第三頌廣真諦境。以上隨應思准。就初二頌中。初一頌總答。次頌別答。

[0554b27]論。即依此前至非性全無。

[0554b27]述曰。長行有二。初別解三無性。後總釋頌意。就別解頌中分之為二。初解前二頌三無性。後解第三頌唯識真性。就初有二。初解第一頌
總答意。次解第二頌三無性。今之後三無性。依前所說遍計所執等三性。立彼三無性。一相。二生。三勝義無性。七十六．解深密經
德本菩薩請說佛言。雖有云云一切同此。

[0554c06]論。說密意言至總說無性。

[0554c06]述曰。釋密意言。今論說云謂後二性雖體非無。而有愚夫於彼增益等者。如前所引攝大乘。說依他起性是遍計所緣。圓成實性依展轉說亦
所遍計。七十六說。非由別觀三種自性立三無性。然由有情於依他起自性。及圓成實自性上。增益遍計所執自性故。我立三種無
自性性。乃至廣說。故依三性有體．無體。總密意說三種無性。三種無性非無後二性。但無計所執。

[0554c16]論。云何依此而立彼三。

[0554c16]述曰。上釋初頌總答意訖。自下將解第二頌中別三無性故先問起。

[0554c19]論。謂依此初至無性所顯。

[0554c19]述曰。初性體無。後二密說。體有法故。餘文可知。不煩重釋。勝義但由無性所顯名為無性。依他有緣
生。無自然生性。故名為無性。別配釋頌如理應知。

[0554c24]論。雖依他起至故此不說。

[0554c24]述曰。釋依他起亦名勝義無性。此文不說之所由。無之言非。依他雖有體法。而非勝義名勝義無性。所執無故不可為例。又七十六云謂諸法
生無自性性故說名無自性。故即緣生法。顯揚云。不遮緣生。遮自然生故。即緣生法亦名勝義無自性性。於諸法中若是清淨所緣
境。我顯彼為勝義無性。依他起相亦是清淨所緣境界故。亦說為勝義無性。無漏後得真智名勝。亦緣此依他為境故。此依他亦名
清淨所緣。勝之義故。所執既無非為聖境。不得此名。然無彼計所執故。故說勝義無性。乃至廣說。若說依他為勝義無性。此圓
成實即為第二勝義無性。今恐依他勝義無性濫第二圓成勝義無性故。此頌中但說圓成勝義無性。不說依他為勝義無性。應如彼經廣說譬喻。

[0555a12]論。此性即是至勝義諦故。

[0555a12]述曰。下第二段解唯識性。別配釋頌如理應知。其圓成實勝義無性。即是諸法勝義諦也。

[0555a15]論。然勝義諦至謂一真法界。

[0555a15]述曰。然二諦義及引論文。如第一卷抄廣樹彼義。此隨淺深以立四種。皆勝之義。或以勝為義。勝即是義。隨其所應皆勝於初世俗諦故。然
此初真即十善巧。第二即是四諦因果理等。第三即是依詮顯實。第四癈詮談旨。且一往為論。三乘合明二諦非唯菩薩。如顯揚第
二．第六．第十九．瑜伽五十五．五十四．對法第六等說。

[0555a24]論。此中勝義至不虛妄義。

[0555a24]述曰。前三非如故言亦也。真簡有漏。有漏妄故。如簡無漏有為。彼體雖真有生滅故。又真簡初性。以
妄執故。如簡依他。有生滅故。餘文可解。

[0555a28]論。亦言顯此至隨義廣釋。

[0555a28]述曰。謂大般若乃有十二名。如前第二卷說。又對法第二有七名。謂真如．無我性．空性．無相．實際．勝
義．法界。此論本頌但有二名。并此釋師但有四號。故言等者等餘三名。如餘論中隨義廣釋。對法解云。體恒無我。無有改轉。名
曰真如。性離二我名無我。由緣此故雜染空寂。說之為空。謂色乃至菩提諸相寂滅名無相。無倒究竟無倒所緣名為實際。聖智所行名為勝義。與此解同。三乘妙法所
依相故名為法界。界者體義。但妙法依。性者體義。一切法體故名法性。湛然離倒名不虛妄。餘隨所應一切當知如體法等。佛地
第七有六名。實有與對法別。皆廣解。瑜伽．顯揚雖有名。並不如對法。不能繁引。此解第三頌上三句訖。即是勝鬘．瑜伽等無作四諦如非安立諦也。

[0555b16]次解第四句。

[0555b17]論。此性即是至說實性言。

[0555b17]述曰。初解二性依依他起故。此初解以真如實性簡計所執性。顯其頌意。

[0555b20]論。復有二性至故說實性。

[0555b20]述曰。謂相及性。性者實體。即唯真如。相亦名體。依他體故。有法相對。不明初性。以無體故。

[0555b23]論。三頌總顯至都無自性。

[0555b23]述曰。初一性無。後二定有。餘文易了。不煩重解。總釋頌意也。

[0555b26]上來二十五行頌。有二二別判。一云前二十四頌明唯識相。第二十五頌明唯識性。一云二十五行頌中。初之一頌半略明能變識相。
第二餘二十三頌半廣明能變相。釋諸妨難訖。自下五頌明唯識所入之位。既說世間假說我法遍計所執諸法皆空。此假我法皆依
識變。能變之識略有三種。二十四頌廣為分別。即依他起體虛幻有。此虛妄識必有實體故。次前一頌明識之性。即圓成實。雖知
諸法皆是唯識若相．若性。要慚修行證入聖位。故下五頌明所入位。所求大果福智無邊。非少修行即速圓證。非行一行便證多果。
必須三劫修無邊因故。三劫者皆因位攝。即前四頌。後之一頌所求果滿。即如來位。初之四頌分三劫者。初之二位是初劫攝。雖
行勝行猶未證真。學行千差位有遠近。故以二頌顯明初劫。第三頌全。第四少分解第二劫。初證聖位見．修位差故。唯第三一頌
偏明見道。地位雖長證理是等。故第四頌合明二劫。第四頌半明第三劫。就五位中。初結上文彰後所明生下五位。後舉頌文
正釋五位。初中有三。一結上為三問。二隨問略為三答。三廣前所答別三問答。

[0555c20]論。如是所成唯識相性。

[0555c20]述曰。結牒上文二十四頌相。末後一頌性也。

[0555c22]論。誰於幾位如何悟入。

[0555c22]述曰。為三問也。誰者問能入人。五乘不同誰能悟入　於幾位者。問所經位。既言悟入幾位入也。凡經時節多少短長
如何悟入。問入方便。雖知唯識如何方便而悟入也。

[0555c27]論。謂具大乘至漸次悟入。

[0555c27]述曰。此略答也謂具大乘二種種姓答能入人。通定．不定性大根器者。非餘乘也　略於五位。答所經時。十三住等略為五也。大果難感故經
五位　漸次悟入。答入方便。萬行難修。二果叵證。非頓方便即能入也。

[0556a04]論。何謂大乘二種種姓。

[0556a04]述曰。第三別問。別答。廣前略答。於中分三。如前總釋。

[0556a06]論。一本姓住種姓至無漏法因。

[0556a06]述曰。此即依前種子三義中第三正義答。未聞正法但無漏種無始自成。不曾熏習令其增長名本種姓。性者體也。姓者類也。謂本性來
住此菩薩種子姓類差別。不由今有名本性住種姓。三十五菩薩地云。無始法爾六處殊勝名本姓住種。正與此同。即種姓住。

[0556a13]論。二習所成種姓至熏習所成。

[0556a13]述曰。此聞正法以去令無漏舊種增長名習種姓。菩薩地說聞十二分教法界等流平等而流故。謂大定緣如起俱時正智後生後得。後得復
生大悲。大悲起化身。化身方說此法。此法故名平等流也。又法界性若能悟時。便能斷生死趣大涅槃。此亦如是。又法界性善
順惡違具諸功德。此亦如是故名等流。等者相似義。流者出義。從彼所出與彼相似故名等流　聞所成等。即是三惠所成。非必新生方名為成。令種增長亦名成故。若
由三惠無漏種增。何故乃言聞所成等。意顯能成非唯有惠。惠俱品法亦能成故。能成既爾所成亦然。故論說言聞所成等。

[0556a27]論。要具大乘至悟入唯識。

[0556a27]述曰。此非唯一乘姓。三乘種姓不定姓者亦是此人。具大乘者方能入故。但言大乘簡彼定性。及無種
姓。此是未種解脫分善名本種姓。未聞無漏法令無漏種增。種解脫分善根以去名習種姓。聞無漏教為緣令無漏種增故。菩薩地說正與此同。勘彼應說。此下不解故
別出之。然仁王經．及瓔珞等經所說所同者如別抄會。攝論第六說。誰能悟入所應知相。大乘多聞熏習相續。已得逢事諸佛出世。得定勝解。集諸善根善修福智資糧
菩薩。彼約有多功能。四種力故方能悟入。然於此中唯言具本性種姓。即彼所言大乘等也。習所成等。即彼所言多聞熏習等。即
因力也。彼餘三力。下入位中所須方說。故此與彼廣略不同。至下當知。然具本性猶未能入。具習所成方能入故。即是攝論能入
章也。無性云。用．及用具皆待作者。故問入者誰能悟入。由能入者唯是因力。有餘力者是所須具。非正所須。故餘三力此中不說。
勝解行地發心已去未入初地名習所成故。

[0556b19]論。何謂悟入唯識五位。

[0556b19]述曰。此為問廣前第二位。

[0556b21]論。一資糧位至順解脫分。

[0556b21]述曰。此在四十心．及已前位。從初發心乃至十迴向終。皆名順解脫分。對法等說。煖等已前名解脫分。簡二乘故言大乘也。

[0556b25]論。二加行位至順決擇分。

[0556b25]述曰。即在煖等四善根中。此在初劫。下文等言勝解行地攝故。

[0556b28]論。二通達位至所住見道。

[0556b28]述曰。即在初地初入地心。

[0556c01]論。四修習位至所住修道。

[0556c01]述曰。即從初地住及出心。乃至金剛無間心位。名為修道。

[0556c03]論。五究竟位至正等菩提。

[0556c03]述曰。金剛心後解脫道中盡未來際。此等五位下各釋名別出體性解三劫攝。無勞預解。攝大乘說。何
處悟入。謂即於彼有見似法．似義等。乃至勝解行地見道．修道．究竟道等也。彼說四位。此說五位。合此初二為勝解行地故。即是
攝論所入位章。無性云。此所入境。及能入位。

[0556c10]論。云何漸次悟入唯識。

[0556c10]述曰。此問廣前第三入法用。

[0556c12]論。謂諸菩薩至能深信解。

[0556c12]述曰。此初二句亦貫通下。此初二位以道為位。即分出體。後三以分為位。即通出體。資糧位中能深
信解。雖亦伏．除未多分故少而不說。信解初增但名信解。至下當知。

[0556c17]論。加行位中至引發真見。

[0556c17]述曰。初伏所取。次伏能取。伏令不起故名為除。非離伏時別名除也。至下當知。

[0556c20]論。在通達位如實通達。

[0556c20]述曰。方起無漏現行二智。證實相．性故。

[0556c22]論。修習位中至伏斷餘障。

[0556c22]述曰。十地行多時劫長遠念念進習。名數數修伏餘煩惱斷餘智障。此等位中雖亦修證餘行．餘法。唯識為本方修餘行。故但言唯識。

[0556c26]論。至究竟位至唯識相性。

[0556c26]述曰。全出二障功德智慧無不周備不同小聖故名為圓。無闕少故簡二乘也。其福．智二清淨極勝無有能過。不迷不闇故名為明。此簡菩
薩。第十地菩薩雖皆遍有可名為圓未清淨故。如羅網中觀月等故不名為明。能盡未來化導一切。復令悟入唯識相故。顯非自濟成已度人故名法輪。輪者轉義。
攝大乘說。由何能入。由善根力所任持故。三種練磨心斷除四處障。無性云。此即入因。謂由何因於此能入。故攝論云由何云何
而得悟入等。無性云此能入具。彼在此論資糧位中。彼論四尋思等所作方便．所入．入喻。及下初順解脫分．名事互為客等．尋思．尋
思果．教授二頌。在此加行位中。彼悟入唯識性故悟入三性。入極喜地等。入唯識所須。即此見道。彼論已入於地得見道已入
唯識。於修道中云何修行等。入因果分。修差別分。及三學分。是此修道。彼論果智。果斷分。是此究竟道。然攝論十分所有。並此論
有。如前已敘。菩薩地四十七八住品中說有十三住。四十九地品說有七地。皆是此中五位等攝。十三住中前十二住即菩薩位。
今此五頌前四頌攝。第十三住是如來住。即如來位。今五頌中第五頌攝。十三住者。一種姓住。是此所言本性住種姓。未入僧祇。四
十七說。謂諸菩薩性自仁賢。性自成就菩薩功德菩薩所應眾多善法。於彼現行亦有顯現。由性仁賢逼遣方便令於善轉。非由思擇有所制約。有所防護。住此住中任持
一切佛法種子。於自體中已具足有一切佛法一切種子。性不能起上．煩惱纏。造無間業或斷善根。廣如種姓品說　云何菩薩勝解行住。謂諸菩薩從初發心。乃至未得
清淨意樂。所有一切諸菩薩行皆此住攝。當知前住於餘十一菩薩住。及如來住。唯有因轉攝受彼因。於餘菩薩住。尚未發趣未
得未淨。況如來住。住此住中普於一切餘菩薩住。及如來住皆名發趣。然未得淨。於自住中名趣。名得。為令清淨而修正行。於前住中雖修諸善。性仁賢故為之非為
菩提故作也。未名發趣故不入僧祇。此住所修皆名發趣。故與前別。此位思擇力勝。所作加行以分別惠。未得堅固相續無退菩薩勝修。此說無漏修惠不得。非有漏修
此位不得。或此說初發心時。十住菩薩八相成道。既不得修如何得有如是神通。如於勝修於勝修果無礙解．神通．解脫．等持．等
至。亦未能得。未超五畏。謂不活畏．惡名畏．死畏．惡趣畏．處眾怯畏。有三處妄失。一失念於五境顛倒。二失念於受生妄前生
事。三於所受持法久作久說有所妄失。或具聰惠為他說法勉勵而轉。如闇中射或中不中。或於菩提雖已發趣而復退捨。或時捨戒。或利有情而生厭倦。利益安樂
未廣大無量。於一切菩薩學中未能普學。菩薩相中未皆成就。在家．出家二分菩薩正加行中未等顯現。於此所說諸行狀相。下
忍轉時上品。中忍轉時中品。上品轉時下品。漸輕微故。入初地時此一切相皆無所有。一切相違白法顯現。乃至廣說。皆第二住攝。
即是此中資糧．加行二道。五頌之中初二頌攝。以彼論言從初發心。乃至未得清淨意樂是勝解住。論說清淨意樂菩薩住是初地
攝。故知四善根亦初勝解行住攝。既爾即顯是初劫攝。論說此住初劫攝故。至下當知。此與瓔珞經二種姓別。應如別會。中邊中
卷對治品中。明念住等修之分位。即念住等在解脫分。如別應知　第三極歡喜住。亦名淨勝意樂住。即初地攝。此少分是見道。即五頌中第三頌。除住地．出地心故
第四增上戒住。即第二地　第五增上心住。即第三地　第六覺分相應增上惠住。即第四地第七諸諦相應增上惠住。即第五地　第八
緣起流轉止息相應增上惠住。即第五地第八緣起流轉止息相應增上惠住。即第六地　第九無相有功用住。即第七地。以前第二劫攝　第十無相無功用住。即第八地
第十一無礙解住。即第九地　第十二最上成滿菩薩住。即第十地。即第三劫　四十八說。又即於此一一住中。經多俱胝百千大
劫。或過是數方乃證得。及與成滿。然一切住總經於三無數大劫方乃圓證。謂經第一無數大劫。方乃超過勝解行住。次第證得初
地。此就恒常勇猛精進。非不勇猛勤精進者。復經第二無數大劫。方過初地乃至有加行有功用無相住。次第證得第八地。此即決
定以是菩薩得淨意樂。決定勇猛勤精進故。復經第三無數大劫。方過八地．九地證第十地。故知四善根初劫所攝。未名淨勝意
樂地故。攝論第七云。有五補特伽羅經三無數大劫。謂勝解行者經初無數大劫修行圓滿。清淨增上意樂行．及有相行．無相行補
特伽羅。於前六地。及第七地。經第二無數大劫修行圓滿。即此無功用行補特伽羅。即第八地至第十地。經第三無數大劫修行圓
滿。此論下文四善根亦是解行地攝。故知初劫所攝。古人難云。初禪方便非欲界攝。初地方便非初劫攝。應為質言初地方便非
初劫者。初地方便非凡夫攝。若言未證真故非聖者攝。應言未證真故非第二劫攝。又彼難言大莊嚴論．對法第十一說。四善根
初劫滿已修習故。可非初劫者。應反詰言。且如瓔珞經云百劫修千三昧。千劫學佛威儀。萬劫化現成佛入大寂定。是等覺菩
薩。言三大劫滿已。何故不是佛地攝。又此論四善根中。亦言初劫順解脫滿已修。豈即彼非勝解行攝。滿心修相好。亦是劫中收。
滿心修四善根。定是初劫所攝。廣成立此如對法第十一抄。四十八說。有二無數大劫。一者日夜月等算數時無量。故說名無數。二如前說超過一切算數。名無數大
劫。若說前劫即經無量無數方證菩提。若說後劫但三無數方證菩提不過此量。如瓔珞經下卷說。八百里石淨居天衣拂盡。名
一大僧祇劫。若上上精進。或轉眾多中劫。或有轉多大劫。決定無轉無數大劫。即釋迦菩薩所超量中劫也。一小三災劫增咸劫
數。釋迦菩薩超九劫由翹足故。或言更超十二劫。報聞雪山偈故。或超十一劫。投身餓獸故。如別抄會　此時長遠何日成佛。處夢謂多年。如攝論廣說。此後九地全
初地少分是修道。即五頌中第四頌攝。然已前十二住並是因位。第十三最極如來住即究竟道。如來地攝。即五頌中第五頌攝。果位
所收。此後十一住下論廣解。不能預述。

[0558b07]有差別者。對菩薩地．及十地經。下自廣解。最初二住雖論有文。然不廣解此行相故。今別出之。種姓住即以一切佛法一切無漏
種子為體。未起現行無漏．有漏趣向心故。即通五蘊種子為體。五法中正智。據三性中依他．圓成二性攝。常．無常漏．無漏別故。
第二住以一切佛法無漏種子。有漏隨順一切現．種功德為性。起順趣心故。此等引證者如前已說。未證真如唯以有無為體。次十住此論以有為．無為無漏功德為性。
證真如故。今亦取一切未曾得世間功德順趣者為體。三十二相等。非皆無漏。正智．分別．真如．及相為體。二性如前。如來住以有．
無為無漏功德為體。下十地三身等中自當解釋　辨差別者。勝解行住。於菩薩修所作狹小。有缺不定。所得有退。極歡喜住所
作廣大。無缺決定。所得不退。乃至三種增上惠住亦爾。即前六地行相皆同。從初無相住即第七地。乃至成滿菩薩住所作無量。無
缺決定。所得終無退轉。又勝解行住。於無相修發趣。六地以前獲得。七地圓證。第八地清淨。第九．十地於無相修果。當知領受得諸功德。乃至廣如彼論等說
言七地者。前六菩薩。第七一種菩薩．如來雜立為地。一種姓地即種姓住。二勝解行地即勝解行住。三淨勝意樂地即極喜住。四行正行地即增
上戒。乃至有加行無相住。五決定地即無加行無功用無相住。此地菩薩墮在第三決定中故。六決定行地即無礙解住。七到究竟地
即最上成滿菩薩。及如來住。既知地．住而相攝已。地攝五頌准住應知。此等諸義下既廣解。不勞預說。

[0558c10]論。初資糧位其相云何。

[0558c10]述曰。此下別解。然前三問初能入人自．下不解。已略辨故。非本頌故。其所入位。所入法用。下別解釋。然
此二種各五不同義意既同。各合解釋總為五也。此中五段不假分科。今初段中。初問。次答。此即問也。

[0558c16]論。頌曰至猶未能伏滅。

[0558c16]述曰。答也。初頌。後解。下逐難解。易處不言。

[0558c18]論。從發深固至資糧位攝。

[0558c18]述曰。此解初位始終分齊。於中有二。初別釋頌文。後此位未證唯識真如等下。顯位修行。初中又二。初
略解頌文。後廣二取隨眠。即是二障。初中復二。初釋上二句。後釋下二句。文至當知。攝論云。清淨．增上力．堅固心勝進。名菩
薩初修無數三大劫。大菩提心以善根為其自體。以大願為緣不退屈。為其策發方能發起。故善根力名清淨力。是因。能降伏
所治故。大願力名增上力。是緣。常值善友故堅固心昇進者雖遇惡友方便破壞。終不棄捨大菩提心。所修善法運運增長。大菩提
心堅固不退。齊此方名初劫之始。此言深者。即清淨．增上力。固即堅心勝進深固即是大菩提心　唯識真勝義性者。簡前三勝義。
非勝義勝義故。即是真如。順決擇位識作唯識觀。求住唯識真勝義性。此位未能伏除識相。未名求住真唯識性。即地前四十
心皆是此位。然彼已前或十萬八萬．六萬．四萬．二萬．十千劫等皆不入此位。未名清淨增上力。堅固之心未昇進故。

[0559a10]此出初道位分齊已。釋上二句頌訖。此當釋名。

[0559a12]論。為趣無上至勝資糧故。

[0559a12]述曰。初釋資糧之名。望菩提為號。菩提因之初位。資益己身之糧方至彼果故名資糧。此即依自利釋名。為出生死得大智故求菩提也。然
前第七末增上緣中。解資糧位亦有未知當知根云。能近資生根本位故者。從久修者隣近為名。此說初行多求果故。亦不相違。

[0559a19]論。為有情故至順解脫分。

[0559a19]述曰。次解順解脫分名。為有情故勤求解脫。望涅槃為因。涅槃名解脫。如常所談。勤求於彼此行不違故名為順。分者因也。支也。彼順決
擇分言分者。即決擇是分。即擇法覺分。分者支分義。順彼決擇分故。名順決擇分。今言分者因支義。是解脫之因。因之一支。故名為
分。即順體是分。順彼解脫之分。名順解脫分。此依利他為因。為度有情乃求解脫。然求菩提利他義顯。勤趣解脫自利義增。然於菩提有自利之談。涅槃致利他之義
者。蓋欲以彼顯此菩提亦利有情。以此顯彼涅槃亦能自利。文影於此義貫於彼故也　問何故順解脫分分即是順。順決擇分分體非順　答決擇體是有為。決擇可體即
分。體有多分故。涅槃體是無為。解脫彼非是分。體非一．多故　又解解脫者即勝解數。緣解脫解脫苦名解脫。因中印境為名乃名勝解。在果出苦為因故名解脫。若
依此釋解脫即分名解脫分。分義非順與決擇分同。然彼望惠為名。此望勝解為號今為此解即無前難。

[0559b12]上來雖出位體分齊。釋位二名不同。總是解釋資糧位訖。此解漸次悟入唯識之時初位漸次。釋頌下二句。

[0559b15]論。此位菩薩至修菩薩行。

[0559b15]述曰。此出四力。攝論第六云誰能悟入中。大乘多聞熏習相續。此乃因力。簡二乘等種姓多聞。即前所
說本．習二姓。彼云已得逢事無量諸佛出現於世。即善友力。彼云已得一向決定勝解。非諸惡友所能動壞名作意力。彼云已善積集諸善根故。善修福智資糧菩薩。名
資糧力。由前無間所說三因已善積集諸善根等。世親云。第一力為因。第二力為緣。第三力能修正行。第四力由積集善根名資
糧菩薩。如是名由作意力。善修福．智二種資糧。能入十地名依持力。此四望二乘性。惡友緣。任運心。下資糧。以皆勝故名四勝
力。此位依此四力。於唯識義雖深信解。而未能了二取皆空。一切多住事相散心行諸麁行。名住外門修菩薩行　問華嚴第九十住品頌云。第四生貴真佛子。從諸賢聖
正法生。有無諸法無所著。捨離生死出三界。彼經第十又解十住初心菩薩。餘住亦爾。頌云。清淨妙法身。應現種種形。猶如大幻
師。所樂無不現。或處為眾生究竟菩薩行。或復現初生。出家行學道。或於樹王下自然成正覺。或處為眾生示現入泥洹。如何此文言多住外門修菩薩行　答此第四
住菩薩作十種觀法。第七觀業。第八觀果。折伏現纏。不依見道等所有無明。更造惡業令後果起。名為捨離生死出於三界。定
當能出非時已出。今依外門修菩薩行。亦不違也。又此十住菩薩。亦有少分依有漏定能現八相度脫有情。以十住初發心住中。分得十力學於十法。第十法者為苦眾
生作歸依處。此住已去彼諸菩薩。展轉增勝能行八相。然多起散行。少能入定作真如觀。名多住外門。不說彼菩薩唯住外門也。亦不相違。

[0559c21]論。故於二取至二取現行。

[0559c21]述曰。由此事故二取現行為能熏習所引隨眠。猶未有能伏滅此二隨眠之力令彼不起二取現行問華嚴經第十卷解十住菩薩中。云除滅
諸煩惱。永盡無有餘。無礙寂滅觀。是則佛正法。云何此言未伏二取　答彼依伏因邪教．邪師所起不共無明伴煩惱類說盡。非盡一切自分別生煩惱。及俱生煩惱　又
說佛法功力能滅一切煩惱。非十住位已能滅一切煩惱　下此論文資糧道中。於分別二取雖漸伏滅。未全伏故。緣起經云內法異生不放逸者。我不說為無明緣行故。

[0560a04]因自分別不共．相應無明見道等者此位能伏。今說不伏謂因邪教所起。及俱生等全分為論　又但總言。多分未能名為未伏。
非少亦未。論下文云。於加行位始方能伏分別二取。因邪教者於資糧位亦有起故。瑜伽論說勝解行菩薩。於三處妄失猶起煩惱。或時捨戒。所說諸法如闇中射或中．
不中。故此位中自分別煩惱未盡。

[0560a12]正釋下二句頌。

[0560a13]論。此二取言至所取性故。

[0560a13]述曰。頌二取言。顯二取取。非即二取名二取也。但只二取名二取者。有非執二取種。豈亦伏耶。又相
分等非必可伏。故執二取為實有等之取方名二取。

[0560a18]論。二取習氣至煩惱障種。

[0560a18]述曰。二情取之種名彼二取。隨眠何義。隨逐有情常在生死。眠伏藏識不現餘處。故名隨眠。或隨增
過故名隨眠。隨逐有情多增過失。故名隨眠。何故眠者乃是增義。如人嗜眠眠即滋多。故過失增是隨眠義。前當性彰名。後從喻為因。與薩婆多別如別抄。即二障種
也。

[0560a26]論。煩惱障者至諸隨煩惱。

[0560a26]述曰。上解本頌訖。下第二解二障中。初出體釋名等。二見．修分別。三約人分別。四約有．無漏道伏．斷
分別。五結歸頌文。先解煩惱障中。初出體。後釋名。以薩迦耶見為首由我見為本生諸煩惱。我見若無煩惱隨斷。見．修二斷。其義
亦然。或雖所生之惑先除我見未滅究竟盡位由我見斷餘方斷盡。此依九品雖別斷。斷八品等時不斷我見。煩惱先斷說。以我見無品數。全離欲方斷故　又解既所生惑
有多品數。能生之見定然亦有九品。即隨離九品欲我見漸斷故。根本斷時餘亦隨斷。此中不言我見言薩迦耶見者。若言我見不攝我所。梵云沒曳達利瑟致。此云我
見。梵云薩迦耶。此云不實移轉身見。即攝我所。為顯此中攝我所故言薩迦耶　百二十八根本煩惱者。見道所斷欲界四十。上
界各三十六．并修道十六。有一百二十八種。

[0560b15]及彼等流諸隨煩惱者。即二十種。或復更多。如前所引攝事分說。此出自體性。若眷屬及餘心．心所等五蘊為性。佛地第七說。若此
所發業所得果皆攝在中。皆以煩惱為根本故。彼論通遠眷屬皆假名障。今此據自性障即不取業．果。若不爾者無明所發．
感善三業。及果。應是染性。應是障體。既不爾者故今此文為勝。

[0560b23]論。此皆擾惱至名煩惱障。

[0560b23]述曰。此釋名也。唯障涅槃所障增故。

[0560b25]所知障中初出體性。第二釋名。第三八識分別因破異執。第四三性分別亦遮外計。第五釋外妨難。

[0560b28]論。所知障者至愛恚慢等。

[0560b28]述曰。亦以法我我所執為首生餘障故。如前第一卷解。

[0560c01]見疑無明愛恚慢等者。此出體性。此之頭數亦與煩惱障同。若煩惱障俱必有所知障故。然煩惱麁有多品類可易了知。二乘所
斷。唯是不善有覆性故以數束顯。今此所知障細下無多品類極難了知。唯菩薩斷。亦是異熟無記所攝故不顯數。其實法執無離
無明故必有數。又顯法執無明。五住地中唯一住攝。前障四住地攝。故不顯數　若爾何故不言諸隨煩惱　既言慢等等取隨
惑。佛地亦同。此出自性體。若眷屬者。佛地云。諸心．心所。及所發業。所得果。皆攝在中。皆以法執無明為根本故。此中果者謂等
流．增上．士用果等。除異熟果。不感執故。

[0560c14]何名所知障。

[0560c15]論。覆所知境至名所知障。

[0560c15]述曰。二釋名也所知境者。謂有為．無為　無顛倒性。謂真如理。由覆此境令智不生能障菩提故名所知障。此即釋名。此望所障增者以得
名故。下轉依中自當解釋　前煩惱障煩惱即障。此所知障障於所知。前當體彰名。持業釋也。此所障受稱。依士釋也。

[0560c22]論。此所知障至彼微劣故。

[0560c22]述曰。三八識分別因破外執。第八識名異熟識。何以不俱。彼異熟識是微細劣弱故。此法執望彼麁而
強故。此是能熏故彼非也。安惠等師執三性心皆有法執。此識唯異熟故。唯異熟性中破之。

[0560c28]論。不與無明惠相應故。

[0560c28]述曰。諸論但說此第八識唯五數俱。法執必惠。及無明俱。惠能計度。無明迷故。佛地論說。有義法執及無明。
遍三性。有漏心品。及二乘無漏心品。皆不了達法無我故。皆似相分．見分起故。前卷已說。此障中無。但護法師伏遮彼計。若言法執何藉惠俱。

[0561a06]論。法空智品與俱起故。

[0561a06]述曰。菩薩法空智品。許與此第八識俱起故。第七有法執。法空智起即不行。第八法執有。法空智起此應
滅。既八現行與彼俱起。定知第八無法執俱。量云。第八識等。定非法執品。法空觀品與俱起故。如佛第八識　若言因中法空觀
起第八許斷。即無漏法無所熏故佛何得成。不可言熏鏡智俱識。非無記故。猶未得故。第八異熟既爾。餘識異熟應然。然今七識總合為法。又下異熟心許是法執故。
不可為例。於佛地論此論勝也。

[0561a17]論。七轉識內至如煩惱說。

[0561a17]述曰。無離煩惱別起執故。故數與彼煩惱等同。七識之中根本有四。隨惑有八。及別境惠。有十三
法。第六識有一切。五識有根本三．隨惑十。與十三法俱。

[0561a22]何故五識無見．疑等。

[0561a23]論。眼等五識至皆容引起。

[0561a23]述曰。無計度分別故。法見．疑等定不相應。等者等取隨中諸惑。與此五識不俱起故。即忿等十全．餘
十少分。計度分別之所生者。五識皆無。非無見道所斷諸惑名無分別。就見道中無緣邪友師。自分別諸惑。而實非無意識所引見道諸惑名無分別。對法等云分別起
者見道斷。既許五識中惑通見道斷。則有分別之惑。然非自力生。為意所引生故。故論云餘由意力皆容引起。餘者即見．疑等
餘。佛地論說。五識雖無見等。由意識引有非見所攝愛恚等起二障所攝。今此意說。加彼自力分別惑餘。為遮外計執五識中惑唯修道斷故。

[0561b08]論。此障但與至無記性故。

[0561b08]述曰。四三性分別遮外計門。瑜伽第五十九卷說。欲界煩惱一分是不善。及餘上二界是無記。即是無明
唯通不善．無記性故。不言通善。如何乃言善心中有法執。法執必有無明俱故。對法第四亦言欲界煩惱能發惡行是不善。餘是有覆。如何乃言無明通善。

[0561b15]若彼救言生死有漏皆不善攝故必有無明者。

[0561b17]論。癡無癡等不相應故。

[0561b17]述曰。若爾善心既有無癡。此執有癡。癡與無癡不相應故。如何可說善與不善。癡．無癡等定不相應。
相違法故。如無貪．貪等。不可言此執心無無明俱。如人執心無明俱故。彼復有執第七識中唯有我執無法執故。如前第五卷
解。瓔珞經云。善心有不善是外道義。今遮於彼。

[0561b25]因解二障寬狹。

[0561b26]論。煩惱障中至為所依故。

[0561b26]述曰。煩惱障中此障必有。法執體寬故。煩惱障狹。彼定用此為所依故　何故用此為所依也　答此
通麁．細煩惱所緣必是法故。彼唯是麁。有法執時非必有故。勝鬘經說。世尊於此起煩惱剎那心相應等。乃至若復過於恒沙。如
來菩提智所應斷法。一切皆是無明住地所持所建立。如諸種子皆依地生建立增長。若地壞者彼亦隨壞。若無明住地斷。諸所應
斷皆亦隨斷。瓔珞經下卷說亦同之。由此問言。若有煩惱障皆有所知障耶。應順前句答。若有煩惱障定有所知障。

[0561c09]若爾必俱應二障體各有差別。第七識等應二執體俱。是二執故。如二執用。

[0561c11]論。體雖無異而用有別。

[0561c11]述曰。體不相違可唯一體。用義分故可說有別。同一種生用分成二。如一識體取境用多故。

[0561c14]又何以知者。

[0561c15]論。故二隨眠至斷或前後。

[0561c15]述曰。此中二障隨三乘聖道有勝有劣。斷或前後。若望二障行相相對。即煩惱障麁。所知障細。若望聖道斷即不定。或有先斷煩惱障不斷所
知障。如二乘等求涅槃故。或有先斷所知障不斷煩惱障。如住．出初地等十地菩薩。此依種說。不依麁重。趣一切智故。或有亦
斷煩惱．所知二障。謂入初地。金剛心菩薩。此依種說。若依麁重十地皆得。得二果故。故須雙斷。俱非謂諸異生。不斷三障麁重．
種子故。以上皆由不定前後故復言或。種隨現行體一體異　又煩惱障中自類九地。可有麁．細先斷麁後斷細。其所知障不可依地而立品數。但依所障辨能障麁．
細。有初地修道斷有頂所知障而欲未盡。第二地等亦復如是。不可依地而立品類。但由聖道故復言或。

[0562a03]問此既無記中何無記攝。

[0562a04]論。此於無覆至障大菩提故。

[0562a04]述曰。餘三無記勢力薄弱不能覆所知。不障菩提故。若異熟生勢力強厚。通作意生計度所起。能覆所知障菩提故。從異熟起名異熟生。非
業果也。雖與不善．有覆俱。不障二乘但名無覆。

[0562a10]此名無覆望何人說。

[0562a11]論。此名無覆至亦是有覆。

[0562a11]述曰。不覆二乘轉依果故。二乘無學可現行故。非彼無學說染現行故名無覆。若望菩薩亦是有覆。覆所知境障菩提故。亦彼二乘通無覆攝。
故於菩薩乃有亦言。然破計中佛地論說。有執不可導彼空智。異熟心非所熏。能遍計唯意識等。已如前卷遍計中解。此中不
說。佛地論說。前師難云。若善．無覆無法執者。何故不能了達法空。後師質云。亦無我執云何不能了達生空。彼言第七識人執
俱故。今言我亦爾。第七識法執俱故。二難既齊。然前師不許第七識中有法執不爾。違自比量。法空．我空二難齊故。既有相．見分何故非執者。如前卷解。

[0562a25]此總第四三性破計分別訖。自下第五釋諸違妨。

[0562a27]論。若所知障至無明住地。

[0562a27]述曰。此外人難。何處經說。勝鬘經說。不依瓔珞經。非極成故。以分段生死故。說阿羅漢我生已盡。得
有餘果證名梵行已立。凡夫人．天。七種學人所不能辦名所作已辦。所斷煩惱更不受後有。名不受後有。非盡一切煩惱。一切
受生說不受後有。有無明住地．變易生故。煩惱有二。謂住地煩惱．及起煩惱。住地有四。謂見一處住地．欲愛住地．色愛住地．有
愛住地。起者無始無明住地。此住地一切上煩惱依。若煩惱種。比無明住地。算數譬喻所不能及。五住地中無明住地其力最大。
恒沙數上煩惱依。亦令四煩惱久住。二乘智所不能斷。唯如來智之所能斷。即無明種子亦言種類。即五門種類當無明種類也。

[0562b13]即通見等。何故彼經唯說無明為所知障。

[0562b14]論。無明增故至非無見等。

[0562b14]述曰。此論主答。今此住地無明增故總立無明。非無見等所餘煩惱。何以名增。一者體增。雖餘煩惱有
俱．不俱。無明皆有為此障故。如二乘無學等。非必有餘煩惱俱故。二者用增。迷一切境障一切智不令得佛果非如煩惱故。
三難斷增。要上上道方能斷故。故名為增。

[0562b21]論。如煩惱種至慢無明等。

[0562b21]述曰。此以例解。如煩惱種見．修皆有。然分別起者立見一處名。豈分別中更無貪等。修道之中唯說於
愛豈無嗔等。然初唯見。後唯說愛。既見所斷見力偏增。分別之首故。修所斷愛力偏增。潤生惑故。法執住地無明力增故。唯說無明
非無餘也。此五住中。初唯見道所斷煩惱障。次三修道所斷煩惱障。後一見．修所斷所知障。初迷諦理勝。一處為言一處斷故。次
三有品迷事．理惑。約界論之。後一障智總名無明。無品數故。無有別迷諦行相故。地者依止。種子與現行為依。名之為地。此約數．種斷名之為地。品等門分別
五住地別可知。總是第一出二障體。釋二障名訖。古云此五住地如四流體。三界煩惱等。一切無明名無明者。不然。此文為正。

[0562c09]論。如是二障至修所斷攝。

[0562c09]述曰。明二障中第二見．修分別。俱生分別既通六識。分別起者見道所斷。麁易斷故。六識之中俱生起者
修所斷之。細難斷故。前言五識隨意引生。即成分別．俱生之惑。如五識中煩惱障說。無違理失。即初地中斷五識惑二障並得。

[0562c16]論。二乘但能至菩薩俱斷。

[0562c16]述曰。三約人分別。二乘但能斷煩惱障等。求解脫故。所知之障彼故。菩薩俱障。二果別故。由作意故
斷有先後。後中定障二乘亦斷。小故不說。

[0562c20]第四有．無漏道伏．斷分別。

[0562c21]論。永斷二障至通有漏道。

[0562c21]述曰。伏煩惱時此俱法執亦不起故名伏法執。非別起伏道。或見道前加行智伏。諸論或說有漏諸道不能斷種。有相縛故。麁重縛故。不證理
故。無漏不爾故。

[0562c26]自下第五結歸本頌。

[0562c27]論。菩薩住此至未能伏滅。

[0562c27]述曰。二麁現行雖有伏者。即伏多分分別之麁惑。因邪教思惟者皆伏。自思惟者未盡。下四善根等方
盡。而細分別者。及二障中若麁．若細所有隨眠。由能對治止．觀力微未能伏．滅。初起止．觀未勝順心。不如四善根中。能伏二細
分別現種。其俱生現．種皆少亦能伏。次加行位。及第十卷皆有此文。此中伏言非為六行。修習勢力制之不起。令彼不自在。是此
中伏義。下准此知。菩薩不斷下界地惑起定生上故。又約十地分別斷之法用等。下自有文不煩預述。如中邊上卷說此二障諸障相攝。

[0563a11]論。此位未證至解行地攝。

[0563a11]述曰。以上解頌訖。自下第二辨位．修行。此即辨位。後明修行。攝大乘論說五道為四。謂勝解行地。見。
修無學地。今以此即彼。四地中何地。十三住中何住。此位依勝解修行。亦解行地攝。論言亦者亦順決擇分。彼是解行地。此亦
是故論有亦言。勝解者即決定義。散心決定意解思惟未證解故。亦言至下當知。

[0563a19]論。所修勝行其相云。

[0563a19]述曰。下辨修行。初問。次答。雖言勝行何者為勝行。

[0563a21]論。略有二種至餘名為福。

[0563a21]述曰。下答。勝行有二。初顯二種行。後明德行。辨二行中。初辨福．智行。後辨二種利行。惠為體者是
智。非惠為體名福。此剋性出體。即十力．一切智是智。餘中有福。五十七二十二根中。雖與諸文不同。且佛十力。惠根．具知根攝。
唯是智。四無所畏。五根．具知根攝。通福．智。諸相．隨好。舌根．及四．根依處。謂身根．男根．眼根．舌根依處。合四根所攝。即唯是福。三
不護。如無畏。三念住。非根攝。無貪嗔所攝。即唯福。大悲。無嗔癡所攝。無忘失法。如力。一切種妙智亦爾。唯是智攝。永斷習氣。
非根。六根所證。菩提分中。四念住。根．力．覺支．道支少分。是智。四正勤。四神足。根．力．覺支．道支少分。是福。餘唯福非智。餘應准知
由此諸功德種門總為論中應作四句。唯是智非福。謂十力．一切智．一切種妙智．無忘失法．四念住．願．智等。有唯是福非智。
即諸相．隨好．三念住．大悲．四正勤．四神足等。有亦福亦智。謂四無畏。三不護等。五根．五力．七覺．八道支等。有非福非智。依事分
別。或永斷習氣。無為功德等。餘差別門功德福．智如理應思。

[0563b15]論。且依六種至通相皆二。

[0563b15]述曰。並名為福。皆名為智。與智俱行助成智業皆名為智。與福俱行助成福業並名為福。此依助伴通相出體。

[0563b19]論。別相前五至第六智惠。

[0563b19]述曰。剋性出體者。前五是福非智性故。第六智惠非福性故。正智自體故。

[0563b22]隣近生起以出體者。

[0563b23]論。或復前三至餘通二種。

[0563b23]述曰。前三唯福遠智惠故。第六唯智性是惠故。餘通二種即精進．定。隣近於惠亦起惠故。七十八．解
深密經．三十六說亦同於此。彼解云。前三為福。第六是智。餘二通二。若依精進修布施．持戒．四無量等名福。若依精進修三
惠．六善巧。觀四諦．緣生法等名智分。若依靜慮修四無量名福。若依靜慮修六善巧等名智分。謂智有六種一一分別。應知無
量等。乃至廣說等。此文唯三。或有前三為福。義如前說後三唯智。近生智故。或有初三．及定是福。後一唯智。精進通二。或有初
三．及定為福。精進．及惠為智。策惠勝故。此並有文。後四波羅蜜唯智非福。後得智故。此中且說六。如對法第十二抄會解。上來福智一種二訖。

[0563c10]論。復有二種至自他利行。

[0563c10]述曰。隨意樂力所為一切諸功德等。皆通二利。

[0563c12]論。依別相說至利他行攝。

[0563c12]述曰。菩提分等。等取禪支．十八不共法．諸相．隨好等。自利行攝。然四十三說。六度唯自利。四攝利他故。
四種攝事．四無量等。等取神通．大悲．不護．三念住。皆利他行攝。此中所望總聚一向多分為論。非依體性。依體性者應四句分
別。或唯自利。謂相．隨好等。或唯利他謂四攝等。或自他利。六波羅蜜等。布施等中亦俱利故。或俱非利。便非功德。六到彼岸下自廣解
菩提分法。謂四念住．四正斷．四神足．五根．五力。七等覺支。八聖道支三十七種。如對法第十抄　四攝。如大論四十三。
謂布施．愛語．利行．同事。以十門分別。四無量謂慈．悲．喜．捨。如對法第十三等抄。及別抄解。四十九說。從勝解行地。乃至到究竟
地。有四種菩薩行。一波羅蜜多。二菩提分法。三者神通四成熟有情行。即彼又說。三十二相．八十隨好在種姓地。唯有種子依
身而住。明知種姓住未入僧祇若在勝解行地。始能修彼能得方便。若在清淨增上意樂地中乃名為得。在諸餘地轉勝清淨。在如來地善淨無上
又云。若諸不共佛法。下劣者先菩薩時亦已成就。至佛之時善淨圓滿。又此一切菩提資糧有遠．有近。遠者謂去菩提果遠即未獲得諸相．隨好異熟果
時在地前也。近者去菩提近。謂初獲得諸相．隨好異熟果時。從此已上展轉清淨。依此等文故知初劫中修一切菩薩行。一切菩
提分法。雖少分得未名為證。未得無漏。未名得異熟果。未淨勝故。

[0564a13]論。如是等行至所修勝行。

[0564a13]述曰。如是一切自他利行。皆是此位勝所修行也。

[0564a15]論。此位二障至勇猛不退。

[0564a15]述曰。此文初總練謂陶練。磨謂磨瑩。即修治義。

[0564a17]論。一聞無上至修諸勝行。

[0564a17]述曰。攝論第六說入因中。三種練磨心。斷除四處。緣法義境。止．觀恒常殷重。加行無放逸故。此中但
有三練磨心。初練磨心中云。廣者無邊。大者無上。深者難惻。遠者時長。彼既丈夫我亦爾。不應自輕而退屈。第一練磨心廣深退。
第二練磨心難修退。文皆可解第三練磨心難證退　引他麁善者。諸有障善名為麁善。謂行施等。彼於命終即便可愛一切自體圓滿而生。我有妙善無障礙善。云何不
得一切圓滿　圓滿佛果者。即轉依也。以深妙故。功德備故。諸佛轉依難可證也。彼皆廣解無別義趣。意與此同故不煩引。初且舉菩提。後且舉轉依。論實皆同
除四處者。一離二乘作意。二者疑離疑。三離所聞思我．我所執。四斷除分別。緣法義境緣似法．似義等。如彼廣說。

[0564b05]論。次加行位其相云何。

[0564b05]述曰。此問起也。

[0564b06]論。頌曰至非實住唯識。

[0564b06]述曰。下答也。

[0564b07]論曰。菩薩至世第一法。

[0564b07]述曰。自下長行有十。第一顯位所由。第二釋位總名。第三出位所修法。第四釋四法地名。五解本頌文
正明此位猶有所得。六此位於彼相。及麁重縛分別．俱生伏．斷解釋。七此位所觀之境。八所依何地。九界趣分別。十七地分別。此第
一也。總即結上所已行行。由得見道復修此行。應列其名。然此是初僧祇滿心修習。故云先於初無數劫。乃至廣說對法．莊嚴論
亦云。謂諸菩薩已善積集福德．智惠二種資糧已過第一無數大劫。已聞隨順通達真如契經等法。持也。如理作意任也。發三摩
地。鏡也。依止定心思惟定中所知影像。觀此影像不異定心。乃至廣說。明也。由行如是。乃至捨離二種能．所取故。證無所得正
入見道。捨離一切麁重得清淨轉依。依也。前四是地因。第五是地果。亦言過第一劫滿。已修四善根。即初劫滿心修習。如前已
引瓔珞經等為此證訖。伏二取相下文自述。

[0564b27]論。此四總名至決擇分故。

[0564b27]述曰。此即第二釋順決擇分名　真實決擇分。決擇是智。即擇法也。決擇即分名決擇分。決簡疑品。彼
猶豫故。擇簡見品。彼不擇故。疑品擇而不決見品決而不擇。故此智品名決擇分。分是支因義。即擇法覺支。謂在見道。此無漏
故名為真實。為有漏者非真實故。此煖等四順趣彼分名順決擇分。順趣者行相同彼。故名為順。欣求往彼故名為趣。此中行相既與彼同。復求證彼故名順趣。前順解
脫分。既初發心求究竟果。故遠從彼以得自名。此順決擇分隣近見道。欣遠之心不如始業。故從隣近以得自名。

[0564c11]論。近見道故至無加行義。

[0564c11]述曰。此釋異名。位名加行道。近見道故。即是見道之加行故。舊言方便道。今言加行。顯與佛果善巧
差別。因中行未圓足。所行必須加功求後勝果。果上萬行既滿。所行唯是方便利益有情。顯此二別此名加行。然五道中此獨名
加行。以近見道故。非前資糧無加行義。顯前資糧亦名加行。對法八說所有資糧皆加行道。有加行道而非資糧。此四善根非資糧道。加功而行初位亦名加行。近見道
說獨此得加行名　問資益後果己身之糧。唯初獨名資糧。加功而行求果。四善獨名加行　答資糧遠望大果。最初獨名資糧。加行萬行加功故。初亦名加行　問加
功而行萬行。初位亦得此名。四善亦望大果資糧亦通此四　答初位發心最猛。四善不名資糧。萬行加力方行。初位亦名加行　問初位心猛獨名資糧。四善近見獨
名加行　答以近見道名加行。初位不得此名。加功萬行方行。初位亦名加行。故於五道中。四善獨名加行者。近見道義。故彼初位不得此名。加功而行。初位亦名加
行。此不齊解　若齊解者。此四善根果之資糧亦名資糧　而彼論文依多住外行福智行約最初說　若爾見道等亦應名資糧　果之資糧故。從增得名但名見道。不
可名資糧。故知從增得名。既名加行不可名資糧。義准成故前解為勝。二釋位名訖。

[0565a11]論。煖等四法至初後位立。

[0565a11]述曰。自下第三位所修法。初二位尋思觀。後二位實智觀。此文總也。此尋思．如實智體性者。對法第十一
說推求名等者。推求是觀察義。即唯是惠。無性云。推求行見方便因相說名尋思。了知假有實無所得決定智方便果相名如實智。
即唯加行智為體。此約推求行增出體。若并相應增者。五根．五力為體。及俱有者五蘊為性。定俱有戒為色蘊故。七十三云。四
尋思者。五事中如理相應分別總攝四種。則唯有漏。四如實智一切皆是正智所攝。即唯無漏。七十二說五事中。相通有漏．無漏。二
唯有漏。二唯無漏。真如是真智所緣名無漏。非漏盡相義。正智漏盡對治義故名無漏。攝論第六云。由四尋思．如實智故。於似文義
意言。便能悟入唯有識性。彼卷又云。四尋思在煖．頂。實智在忍．第一法中。此論亦同。即如實智亦有漏攝。四十八卷第十住中說。
住此住中得無生法忍極清淨。此復云何。謂諸菩薩由四尋思。於一切法正尋思已。先時獲得四如實智。如實了知一切諸法。爾時一切邪分別執皆悉遠離。於現法中隨
順一切雜染無生觀等。乃至廣說。此如實智始從勝解行住。乃至有加行有功用住。未極清淨。今此住中已極清淨是故說言無生
法忍。即如實智名無生忍體。然今實義。尋思唯有漏。唯加行心推求。非根本．後得智故。如實智通有漏．無漏。通加行．根本．後得智
故。此唯忍可是果。彼唯加行是因。七十三中唯依無漏說為無生忍體。不言通有漏。餘處據實通有．無漏　未印可位名為尋思
起忍印時名如實智。中忍雖亦觀無能取。猶未印可。而前有印亦名實智。非是尋思與尋相應。不爾上地應無煖．頂。三十六說。
愚夫於此四如實智。加行闕故。不現前故。便有八種邪分別。能生三事。能起有情．及器世間。若了知時便除八分別等。此等義門如顯揚論第六卷說。

[0565b20]論。四尋思者至假有實無。

[0565b20]述曰。謂一切法名之與義。既於前位緣法義境。其中似文文名之義唯是意言。依此文名之義亦唯意
言。無性第六釋云。此中名者謂色．受等亦攝名因名果等尋思。名因者謂字．字身．多字身．及聲等。名果者句．及名身．多名身．句身．多
句身等皆名之果對法第十一云。謂推求諸法名身．句身．文身自相皆不成實。名召法勝。但說尋名。義者如名身等所詮表得蘊．
處．界等。若體．若義總名為義。以義寬故不說自體。推求此能詮．所詮定不相應。此中唯觀妄情所執能詮．所詮唯意言性。意言之
中依他文義不說無故。即依所取能詮．所詮。今觀唯是意言性也。對法等說。此在煖．頂位。此位唯觀所取無故觀計所執無。非
依他也。不爾即成顛倒心故。依他是有觀為無故。無性云。尋思依名所表外事唯意言性。思惟此義似外相轉實唯在內故。不無依他內文義也。此二唯有內法。假名有
文義外法故說唯假。此即觀一切有為．無為皆義中攝。此遍一切諸有法也。依此二法觀其自性心外亦無。唯是假立如我．法
等體差別亦爾。如無常等義。無性云。證知四種虛妄顯現依他起攝。了達四種遍計所執皆不可得。三十六真實義品云。此諸菩薩
於彼名．事。或離相觀。或合相觀。成合相觀故通達二種自性．差別二種假立。依離相觀別觀二種之自性故。

[0565c19]既先加行起四尋思。四尋思已必有智果故。次辨智果。

[0565c21]論。如實遍知至名如實知。

[0565c21]述曰。前四尋思觀計所執四境離識非有。唯觀所取無未觀能取。此如實智忍可前境離識非有。所取空已復能遍知能取彼識離識內境決定
非有能取亦空。了知內識及所變相互不相離。如幻事等唯識之相。知如幻已此依他上無計所執便謂二空。依此為門觀彼空理入圓成實。此在四善根。唯似三性觀。
未證真故。前四尋思無所取時。煖是下位伏除。頂是上位伏除。以初伏除所取難故分上下位。至如實智位。下忍印無所取。中忍順無能取觀伏除能取。上忍起位印無
能取。俱是如實智觀下品。以久修習伏能取時但是中忍。上忍便印。世第一法雙印前二空。名如實智觀上品。此於地前位辨上
中下。若入地已各有下上。准四十八第八地中說。即入地已去不作尋思觀。唯作如實智觀。已除二取不須唯觀所取假有。二
取無故但作如實智觀。七地已前猶未清淨。此體即是無生忍體。初地已得故。不須作四尋思觀。

[0566a13]問何故諸法名．義各別尋求。名．義自性．及與差別即合觀也。

[0566a15]論。名義相異至故合思察。

[0566a15]述曰。謂名．義二種。一自性同。二差別同。故合名．義二種自性。及二差別為合觀也。前二是名．義。後二
是自性．差別。名．義舉尋求。顯尋者求也。此二影有思察。自性．差別舉思察。顯思者察也．推也．觀也。此二影有尋求故諸論言推
求名．義觀察名．義等是也。前引瑜伽離．合相觀。離觀是名．義觀。合相是自性．差別。

[0566a23]此即第三出所修法。自下第四釋四地名。

[0566a24]論。依明得定至故亦名煖。

[0566a24]述曰。明得是定。尋思是惠。故名為發。此俱時名發。如世第一法名無間定等。明者無漏惠。初得無漏
惠之明相故名明得。明得之定。名明得定。此中創觀四法依他。皆自心變。此乃假施設有名．義．自性．差別。實名義等性都不可得。
然依他中名等名假者。法無名。名無義。無實自性．差別義故。今名名．義乃至差別豈非假也。如攝論等說明得．及煖。准此中釋
行之言起。從喻為名。如日初出有前起相。謂明相等　若言惠明前起之行相亦得。今依前解。

[0566b07]論。依明增定至故復名頂。

[0566b07]述曰。頂者極義。文易可知。明相轉盛故名明增。已上名諸論皆同。

[0566b10]論。依印順定至亦順樂忍。

[0566b10]述曰。印前所取無順後能取無名印順定。順通二種。一名樂順。二名印順。若此三品皆名為忍。下上
位中皆印忍故立印順名。一印順名通初及後。樂．順之言唯在中忍。故合但言印順定也。又差別者。下品忍名印忍。印所取無故。
中品忍名樂順。樂無能取順修彼故。上忍起時但名印順。印能取無順觀彼故。故合三忍名印順定。忍者智也。印順俱定名印
順定。初後准此解。於無所取決定印持者。是下忍位。無能取中亦順樂忍者。是中．上忍位。順通中．上。樂唯在中。

[0566b22]論。既無實境至相待立故。

[0566b22]述曰。遍計所執所取既無。彼計所執能取寧有。

[0566b24]論。印順忍時總立為忍。

[0566b24]述曰。攝論云。入真義一分三摩地。即印所取無名一分。對法第八云一分已入隨順三摩地。彼論解云。一
分已入者。於無所取一向忍解故。今者即下忍位。一分隨順者。於無能取隨順通達所依處故。今者即後忍位。故彼文勝攝論等
名。然不如此中。彼不別分中．上忍二位故。謂中忍但樂順修無能取未印無故。上忍印無能取故與中別。彼論雖有一分順
言。不別分樂順．印順故。下中上品印忍．順忍之時合。此三位四善根中總立為忍。故論言印順忍時總立為忍。忍通二處。謂印忍．
順忍。故合為論言印．順忍時。此三位總名善根中忍。

[0566c09]論。印前順後至故亦名忍。

[0566c09]述曰。名印順者印前所取無。順後能取無。及印能取無故立印順名。此釋三位別名。此三位忍境空．識空故亦名忍然中忍雖不印可。順樂忍
可故亦名忍。此中正忍順忍皆名忍故。不可難言頂等位中亦順下忍彼應名忍。初未有忍故。中忍初．後皆有忍故。故立忍名。是彼忍類故亦名忍。不同煖等。

[0566c17]論。依無間定至世第一法。

[0566c17]述曰。與見相隣雙印二空。其文可解。無間即定。無間之定。二釋皆得。此即別解善根體訖。此上第四釋四位名。

[0566c21]論。如是煖頂至雙印空相。

[0566c21]述曰。自下第五總攝上義釋本頌文。總牒前義。其文易解。中忍之中順樂忍可者。順樂後位上品之忍修無能取。

[0566c25]論。皆帶相故至方實安住。

[0566c25]述曰。心上變如名為少物。此非無相故名帶相。相謂相狀。若證真時此相便滅。相者即是空所執相。有
依他相名空有相。謂有．空相是彼唯識真勝義性。真者勝義之異名。第四勝義。簡前三故。由有此相未證真理。滅空．有相即能入真。

[0567a03]論。依如是義至後觸無所得。

[0567a03]述曰。此中頌者。攝大乘說教授二頌。教授菩薩故。此分別瑜伽論頌。彌勒所作。無著故引。古云分別觀論也
菩薩於定位者。顯非散。資糧位中多住外門。此多在定內門修行　觀影唯是心者。觀內心境影離心非有唯是內心。此初位觀即在煖位　遍計所執心外之境。

[0567a10]義相既滅除　審觀唯自相。唯有內心也。即在頂位。以上總是煖．頂二位　如是住內心。知所取非有。此二句下忍位　次能取亦
無。中．上忍位。合此俱印二空。即世第一法。以時少故從忍位說　後觸無所得。入真見道。

[0567a16]此上第五釋本頌。明此位中猶有所得。以下第六斷二縛位。

[0567a18]論。此加行位至亦未能斷。

[0567a18]述曰。相縛者。謂相分縛見分等也。如前第五卷證第七識有中說。謂一切有漏善．無記．不善等心。皆
有分別相分。此相能縛於心。非謂相縛即是執也。有義八識皆有執故。相縛於見通於八識。有義不然。有漏八識有分別故。分別之相縛於見分名為相縛。非要有執。

[0567a25]若不執之相亦名能縛者。後得智品相分應亦能縛　答曰不然。彼後得智斷漏方得。體非硬澁。非漏所增相分。非分別境。
後得見分緣一切相皆為證解。有漏不然。有分別故。漏相俱故。漏所增故。非斷漏證故。緣一切境非皆證解。或比量故。若善．
無覆無記心中唯現．比量。其染污心亦通非量。所以相縛能拘礙見。不令明淨。不令證知。故有別也。一切有漏法能縛見分者皆名相縛　若爾自證緣見縛自證耶
有義亦縛。有漏類故。有義彼非。不同見分緣於相故。彼外取故。通諸量故。此自證分緣見分時非外取故。唯是現量作證相故
若爾第八識等現量心相分。應非相縛體。由此見分亦縛自證。分別類故。不明淨故。見分漏心增自證故。有漏相貌縛能觀心名
為相縛。非謂相者是相分也。經說所取．能取纏者。即是四分互相縛義。不爾見分便非相縛。自證緣時不名相分故　麁重縛
者。即一切有漏法。大論五十八說。麁重有二。一漏。二有漏漏者阿羅漢修道煩惱斷時皆悉遠離此。謂有隨眠者有識身中不安隱
性。無堪能性有漏麁重者。隨眠斷時從漏所生漏所熏發本所得性。不安隱性。苦依附性。與彼相似無堪能性皆得微薄。文殊問
經上卷有習氣品二十四種。彼經頌云。阿羅漢習氣。以有過患故。唯佛獨能度。為眾生歸依。五十八又云。此有漏麁重名煩惱習。二
乘所未能斷唯有如來能究竟斷。是故說彼名永斷習氣。是不共佛法。大論第二說。自識中所有有漏種子。若煩惱品所攝名麁
重。亦名隨眠。若異熟品。及餘無記品所攝。唯名麁重不名隨眠。若信等善法所攝種子。不名麁重亦非隨眠。由此法生時。所依自體唯有堪能非不堪能。麁重所隨所
生自性。故佛說為行苦。對法第十說二十四麁重。所知障麁重異熟品攝。異熟麁重亦異熟品攝。領受麁重攝一切有漏受。即善受
亦在中。勞倦麁重即威儀無記餘無記亦攝。如此等文相違非一。然會此者如別抄說。准五十八文麁重縛即一切有漏法。漏與有
漏皆麁重故。由相縛未斷有分別相。故其無堪任麁重縛亦未能斷。顯揚十六說。由相．麁重二縛執二自性。謂執依他。及計所
執。若解二縛於二自性。正無所得。及無所見。彼論唯約執心解縛。其非執心彼即不說。據增者故。彼卷又云。此依他起性。以
相．及麁重縛為體云何說為依他。由此二種更互為緣而得生故。謂相為緣起麁重。麁重為緣生相縛。相縛即約現行相。麁重約種子語。論時彼體雖復皆同為緣互得。
然今此文以相為現行。麁重為種。有漏相未遣。二障種不除。不爾如何此中言相未滅麁重不斷。前說相縛是執二性。應細勘
彼諸文相違。此中言相縛者。一切有漏相。麁重縛者。一切有漏不安隱性。與瑜伽第五十八有漏麁重同。初地分得。第八地中第六
識全得一向不起。第七分無。五．八全有。麁重隨應。佛地全無。顯揚十九說。相縛縛眾生。亦由麁重縛。善雙修止．觀。方乃俱解脫。此當彼解。

[0567c28]論。唯能伏除至全未能滅。

[0567c28]述曰。其此位中分別二取全能伏滅。乃至細者自分別起亦不現行。俱生二取未全伏．滅。如前所說。
許少伏．滅即是現行。分別全伏。俱生少伏。若俱生．分別二種種子全未能滅。未得無漏有所得故。有分別故。

[0568a05]此上第六相．及麁重分別。俱生二取伏．斷分別。自下第七明所觀境。

[0568a07]論。此位菩薩至唯觀安立。

[0568a07]述曰。此位菩薩於安立諦．非安立諦皆亦學緣。或總作一實真如。或別作二空別．總三心非安立。不
唯作四諦差別觀。勝鬘經說有作．無作四諦。無作四諦即非安立。有差別．名言者名安立。無差別離名言者非安立也。安立者
施設義。此位菩薩。若加行不作二種觀者。不能引真．相見二種生故。亦不能伏二乘者故。為入二空觀真如理。正觀非安立為起遊觀起勝進道成熟佛法降伏二
乘亦觀安立。然二乘者自宗。唯說作四諦安立觀。菩薩不爾。今說於彼亦作人空非安立觀。然不同菩薩。菩薩二空俱作。為顯
彼劣故不說之。又二乘者亦唯作安立。不同菩薩。菩薩行．智深廣。彼不爾故。

[0568a22]自下第八辨所依處。

[0568a23]論。菩薩起此至入見道故。

[0568a23]述曰。六十九中通三乘說。唯依諸靜慮。及初近分．未至。能入聖諦現觀。非無色定。無色定中奢摩他
勝。毘鉢舍那劣。毘鉢舍那劣道。不能入現觀故。顯揚十六說。現觀何所依。答唯依靜慮不依無色。若有於此執中間等六地皆
能入現觀。何處有文中間能入。若六地中能入現觀。六十九中何故但言靜慮。及初未至。又如何七十一六現觀中。云此六幾依未
至依。乃至無所有處依可得。答一依非依可得。餘依一切依可得。又三依五依生。一種一分亦爾。若中間禪有依入現觀。應言三依六依生。以初生時智諦．及邊．戒
三。唯依五依生故。不說六地。明中間禪無入現觀者　問何故不依中間入　答彼無明利無漏故。有明利無漏者能入故。又彼梵王居多散亂故。非純淨地故。瑜伽
文言依諸靜慮。及初未至。不言中間入見諦故。此中復言前方便時通諸靜慮。而依第四方得成滿。即最後入時唯依第四。第四禪望餘禪最勝。要託最勝依入見道故。
不依下地入　有菩薩功德。六十九說。雖諸靜慮皆能引發。多依第四靜慮。不同二乘。其欲界無修惠。無四善根．無漏故不說依入　前說二十二根中。未知當知根通
無色。菩薩見道傍修得故。若彼無見道。及四善根。何故說修彼。六十九說。入見道時如先所修諸世俗智種子。由彼熏修皆得清
淨亦名為修。此名諦現觀邊諸世俗智。出見道已生起此智。即從發心已去。皆名未知當知根。見道傍修先世俗智故名此根。
意顯。先曾起時亦名此根。即世俗智有先時已名此根。入見道已傍修之時故名此根。非謂無色有見道。及四善根也。四善根唯色界繫故。此依一義　若爾修道位應起
未知當知根。種子不殊約位．行相二皆有別。今至修皆遍緣但名已知收又六十九云。見道初智生時。諸餘智因由能生緣所攝受故皆說名轉。此時皆不別得。故無色
界無漏種子此見道時名修。是此根攝對法第十云。不修上者依二乘．不自在說。若自在先得故。修亦通無色。如類智緣。如六十
九說。此即第八所依之地。二乘依五地。菩薩唯依第四。諸論通方便為論。言菩薩亦依五地。此中料簡世第一法．及增上忍唯第四定。餘通餘地。

[0568c11]論。唯依欲界至非殊勝故。

[0568c11]述曰。六十九說。非生上地或色界或無色界。能入聖諦現觀。彼處極難生厭故。若厭少者尚不能入
現觀。況彼一切厭心少分亦無。即無少厭心色．無色界不入現觀　問若爾如何彼地聖者亦離欲　答無厭見道三界分別惑．及惡趣等厭心名無。非無有漏欣上厭下。及
厭自地欣生上心。入見道時必總厭三界一切法。總緣諦方入故。此一向據入現觀為論。非修道．及異生為論此論中釋。餘界厭心劣非殊勝故。餘趣惠心非殊勝故不
入見道。顯揚十六頌云。極慼非惡趣。極欣非上二。處欲界人．天。佛出世現觀。彼說惡趣不入現觀。若受恒隨極憂慼故。不能證
得三摩地故。即三惡趣不入也。色．無色界亦無現觀。欣掉重故厭羸劣故。是故二界．三趣不起現觀。唯一欲界人．天二趣。有佛出世
能起現觀。末法亦得有。佛出世攝故。無佛世不得。無說法者令生厭故　若爾有佛法世發心。法滅後方成熟久已修訖得入現觀不　准此文不得。無此類者故　又解
亦得。此中一向作論。即三論不同合有多解。准理可知。此即第九依何界趣身分別。

[0569a05]論。此位亦是至真勝義故。

[0569a05]述曰。此亦已前資糧位也。此即第十七地分別。在何劫攝如前已說。對法第十三等並有此文。攝論亦
言解行地也。此中復修持．任．鏡．明．依五地。如前引對法第十一說。其餘門義如下當說。

[0569a11]論。次通達位其相云何。

[0569a11]述曰。問第三位。下解見道。

[0569a13]論。頌曰至離二取相故。

[0569a13]述曰。舉頌可知。

[0569a14]論曰。若時菩薩至戲論相故。

[0569a14]述曰。下釋有二。初略解本頌。後廣釋此頌。今釋上二句頌　不取種種戲論相者。不取者。無能取執。不取戲論相者。無所取相。觀真勝義
名無所得。

[0569a19]論。爾時乃名至戲論現故。

[0569a19]述曰。釋下二句。心．境相稱。如．智冥合。俱離二取。絕諸戲論故。名平等平等　真勝義性。體即真如。此
但偏遮有漏。後得智亦有相。此亦離彼相戲論也。

[0569a24]論。有義此智至能取相故。

[0569a24]述曰。此下第二廣釋上頌。於中有四。初廣正智。第二解位名。第三解見道真．相差別。第四解得見道
時功德有異。然廣正智中。此智二分合有三解。佛地有二說無此第一。然彼一切無漏心合作法。此即不然　說無所取能取相者。識體合如冥然無取。無攀緣也。如攝
論第六所引莊嚴論頌。智者了達二皆無。等住二無真法界等。此頌說離二取相等。此類非一不能煩引。

[0569b05]論。有義此智至名聲等智。

[0569b05]述曰。由所緣緣要帶相故。難前師說。無似境相名緣彼者。應此色智等名此聲等智。此色智等上無聲等相故。此難無相分。以色．聲智返
覆比量義准可知。如觀所緣說。帶彼相起故名有無分別影像所緣故。如雖無親證。無分別相。與彼極相似。不同餘智名曰證如。如對法第十一抄會。

[0569b13]論。若無見分至定有見分。

[0569b13]述曰。以如喻智。以智喻如無能緣相。亦准前解。

[0569b15]論。有義此智至不取相故。

[0569b15]述曰。此第三說。此智見分有。相分無。說無相取不取相故。七十三說也。既言無相取。寧無見分。不取相故可無相分。彼論有數十番難應
廣敘之。

[0569b20]論。雖有見分至非取全無。

[0569b20]述曰。解第一師所引教文。相分同初。見分有異。文意易解。

[0569b22]第二師云。所緣論說。識依彼生。帶彼相故名緣於彼。若無真如相。應非是所緣。

[0569b24]論。雖無相分至不離如故。

[0569b24]述曰。此緣真智。挾帶真如之體相起故名所緣。非帶彼相分影像而起名緣於如。不離如故。

[0569b27]論。如自證分至有見無相。

[0569b27]述曰。舉喻顯成。自證分等緣見分等。非帶彼相分起。得名所緣故。此無分別與後得殊。故必無相。如前第七卷四緣中解
若爾心王應名緣所。不現彼影帶彼體相起故　此亦不然。非所慮託故。餘文可解。此即第一有見．相分別。

[0569c05]論。加行無間至亦名見道。

[0569c05]述曰。見即是道。體者通也。會者達也。第二釋位．及見道名。

[0569c07]論。然此見道略說有二。

[0569c07]述曰。自下第三解見道真．相差別。於中有二。初辨真．相差別。後與六現觀相攝。初中復二。初總標有二。後依標別解此即初也。

[0569c11]論。一真見道至無分別智。

[0569c11]述曰。漸．頓一心．多心分別。此中初總。後諸師異說真．相二種分別。此出真見道體。以無分別智為體也。唯此證真故。

[0569c15]論。實證二空至總說一心。

[0569c15]述曰。釋其真義剎那多少。經位雖多剎那。以相相似等故總說一心。即三心見道依此為證。即是會
五十八等一心見道之文。若一心見道。以無間．解脫．并一勝進。名多剎那總名一心。非無間中復有多念。

[0569c21]然於此中有二異說。

[0569c22]論。有義此中至麁細異故。

[0569c22]述曰。二空漸證。二障漸斷。如下三心真見道中解。以五十八．五十九．對法九．顯揚十七說三心文。
證此漸也。然五十九文亦說見道三心名頓斷者。不別起觀心。束三界二障合為三品斷名頓。以此三心人．法俱異故名漸斷。理有淺深。障．及智行有麁細故。

[0569c29]論。有義此中至有堪能故。

[0569c29]述曰。第二師說。二空頓證。二障頓斷。或三心究竟。一無間．一解脫．一勝進。從真入相見故。或一無間．一
解脫不假勝進。從勝入劣。且為二說。合十一說。如別抄解。五十八．及對法九云。又此見道所緣．能緣平等平等智為其相。說一
心文今以為證。然五十五勝。此中互解二文如對法第九抄。此真見道也。前加行時意樂俱斷。故入觀位不別為三。有古德云此有三說者不然。

[0570a10]論。二相見道此復有二。

[0570a10]述曰。下解相有二。初解相。後解後得智。初中又三。初總。次別。後總釋。此初也。

[0570a13]論。一觀非安諦至分別隨眠。

[0570a13]述曰。此中有二。初辨行相相見道。二辨言教相見道。初中有二。初辨三心。次辨十六心。此即初也內遣者。唯緣內身而遣假故　有情假
者。先解有情皆妄所計。但有內心似有情現。談其無體名之為假　緣智者能緣心。即緣內身為境。遣有情假之緣智也。下皆
准知。然今此中人．法二障各分上下。麁者為上。細者為下。合為四類。然二麁者各別除之以智猶弱未雙斷故。若上品智方能
雙斷。此則隨智說為耎等。初起名耎。次智名中。勝前劣故。後起名上。於斷見惑此智最上故。以惑隨智說三品也。然初二智
未能殊勝。但緣內身除我法假。第三心時其智上品。能廣緣一切內外我法。故三別也。此則說三真見道義若說假者。以法真見
有差別故。前二智劣未能廣法。第三智勝能廣法故。此初汎說為相見道　觀非安立諦有三品心者。五十五中說三心緣非安立故。又約決定。相見道中定有三心故。

[0570b04]論。前二名法智至總合緣故。

[0570b04]述曰。總別既殊義名亦別。諸論不同。今會諸論者。一對法三心皆是法智。二此論．瑜伽等前二是法
智。第三名類智。三又十六心法忍法智名法。後二名類。四六十九說。若曾上界善取相者。即能以類智了色．無色界。下爾不
能。唯法智了。總為三例。一緣如名法。緣智名類。是前類故。十六心名法．類可知。對法約三並緣如。故皆名法。二別緣名法。
總緣名類此論等是。不就緣如為論故。三緣下名法。緣上界名類是下類故。六十九文是。各據一義亦不相違。

[0570b16]論。法真見道至名相見道。

[0570b16]述曰。法者法則。放學為義。真見道中有二空見分。雖亦有自證而不法彼。親緣如者即乃放之。就見分中有無間解脫。隨自所斷障有四
見分。就無間道中人．法二見分各別法故有初二心。解脫道中人．法二見總法有第三心。但法見分者。見分行相與真如境別故。
以自證分與真如境體義無別故不法之。別總法者。顯無間所斷有差別故。顯解脫道所證唯一味故。此師以三心十六心等俱相見道唯緣非安立安立別故。

[0570b27]此有二說。

[0570b28]論。有義此三至緣四諦故。

[0570b28]述曰。第一師說。此是真見道。即前第一漸證斷師義。以相見道不作三心緣四諦故。如對法說。說真見道緣非安立。非相見道中能緣非安立
故。此中有別起無間．解脫為六。并勝進入相見道為七心。或除勝進為六心。或後無間即前解脫。即三無間加一第三心解脫。并
一勝進入相為五心究竟。菩薩利根不別起解脫道故。或總四心究竟。但除勝進。從勝入劣故。合有四說。如別抄有十四解。然
真中言先除耎品人執。次除中品法執等。此初二執皆望第三品俱斷時人法執。為麁細下上故。然諸處皆先除上品後除下品。何意此中先除下品後除上品。前雖已解
今又解者。此約易斷名下故。麁人執名下品。彼約實體麁細而言先斷者為上。此望能治道。彼望當體故。此中所言先斷下品者。諸論皆同。

[0570c17]論。有義此三至不別緣故。

[0570c17]述曰。第二師說。此三是相見道。以真見道但總緣真。諸論共說　何得別緣以為三品。以加行心意樂爾故。入真決然。

[0570c21]論。二緣安立諦至此復有二。

[0570c21]述曰。第二解十六心有二。初總。次別。此總也。對法第九卷．五十五等。皆言此二是安立諦故。

[0570c24]論。一者依觀至十六種心。

[0570c24]述曰。唯對法中有此文也。所取謂諦理。能取謂緣理之智。法忍．法智。緣諦理為境觀所取也。類忍．
類智。緣前智品觀能取也。此唯別立無間．解脫。不總合說故名別立有十六心。對法云法智品道真如為境。類智品道法智為境。正與此同。

[0571a02]論。謂於苦諦至應知亦爾。

[0571a02]述曰。二十八隨眠者。欲界苦下十。上二界除嗔各九。苦者苦諦。法者苦諦教。智者加行道中緣苦法之
智。忍者無漏忍。忍前苦法．智。對法第九廣解。忍言智者以決斷故。惠即不然。雖忍．智無別。隨用標名　苦法智者。法謂苦如。能緣苦如之智名苦法智
苦類智忍者。謂後聖法。是此苦智之類名苦類智。緣此之惠名苦類智忍　苦類智。印可緣苦類之智名苦類智。

[0571a12]論。此十六心至八觀正智。

[0571a12]述曰。法品緣如。類品緣智。

[0571a14]論。法真見道至名相見道。

[0571a14]述曰。法忍法真無間道見分。法智法真解脫道見分。類忍法無間之自證分。類智法解脫之自證分。印前
智故差別立也。又解法忍法無間道。法智法解脫道。此即總法。類忍法無間．解脫之見分。雖緣智．緣如不同。見分是一故合法
也。類智合法二道之自證分。前解為本。

[0571a21]論。二者依觀至十六種心。

[0571a21]述曰。五十五說。觀上下二地安立苦等四諦境似法．類智生。是第二現觀位。乃至廣說。謂忍可欲樂智．
現觀決定智。是現觀邊智諦現觀。顯揚十七說。法智．類智四諦智不由行差別。然隨所作說其差別。真見道中亦可義說有十六
心。十六心既爾。三心亦然。今此約行差別說故。唯是相也。然彼文說下上地十六心者是修道。瑜伽五十五說見道。顯揚說修道。
不是相違。然五十五仍說。從見道起有下上十六心生。從三心非安立見道起。作此安立諦觀。非全出見道在修道中方起。彼文稍異。可細尋之。

[0571b05]論。謂觀現前至二現觀智。

[0571b05]述曰。現前界者。謂下界。即欲界。現於欲界入見道故。上二界名不現前。

[0571b08]論。如其所應至見分觀諦。

[0571b08]述曰。其現觀忍法真見道無間道見分。現觀智法真見道解脫道見分。不法自證分。以於前十六心後作此觀漸麁心。與前十六心差別觀故。

[0571b12]論。斷見所斷至名相見道。

[0571b12]述曰。欲界四諦四十。上界各三十六。諦各除嗔故一百一十二也。此上皆為觀心純熟。為有情說令見道前亦作得入見道。

[0571b16]論。若依廣布至有九種心。

[0571b16]述曰。上已辨行相見道。別修作故。此廣布教道理。即菩薩等在見道等不作此觀。但為布教說其差別。所以須學。即是依彼假說也。

[0571b20]論。此即依前至止觀別立。

[0571b20]述曰。前相見道安立諦。有二種十六心。今法於彼名二十六種。法彼二箇十六種。止．觀二心別立。

[0571b23]論。謂法類品至總說為一。

[0571b23]述曰。五十八末說。忍．智合者。謂八忍合為四。俱忍類故。八智合為四。俱智品故。或法忍．法智八合為
四。緣如為境。以類同故。品者品類義。故得為此解。類忍．類智八合為四。緣智為境亦類同故。此依惠別俱定唯一。廣如彼抄說。

[0571c01]論。雖見道中至名相見道。

[0571c01]述曰。釋九所以。此非真．相二見道攝。不作此觀然約布教相見道攝。

[0571c04]但以十六心三心等。對法．顯揚．瑜伽。如次皆有世第一無間等言故今會云。

[0571c06]論。諸相見道至真已斷故。

[0571c06]述曰。此下第三總釋。於中有三。一會違。二釋頌不說。三智攝。今初也。依真之義假說相見道等為
無間等。如前引顯揚十七。正與此同。此有三因。三心相見道真非安立後生故。餘如文可解。然非安立因不遍三心相見道義。

[0571c12]論。前真見道至故頌偏說。

[0571c12]述曰。第二釋頌不說二種見道本頌何故但說於真。以證識性觀照如故。即圓成實。自證識相。亦是
自心觀於依他故。今依見分說。論說初勝。後者後得攝故不及前。如五十五說。

[0571c17]論。前真見道至後得智攝。

[0571c17]述曰。有相．無相別故。

[0571c19]自下因解後得智。

[0571c20]論。諸後得智至離二取故。

[0571c20]述曰。若依此說。佛不說法。無十五界。大定．智．悲以為體性。悲願增上眾生識上聲．色等相生故。此後
得智佛地論第三。雖有三說有相見等。但是此中二師之義第一師說。二分俱無。離二取故。

[0571c26]論。有義此智至有分別故。

[0571c26]述曰。見有．相無。諸聖教說此智有分別故有見分。五十五等說也。

[0571c29]論。聖智皆能親照境故。

[0571c29]述曰。以理為證無相分也。

[0572a02]論。不執著故說離二取。

[0572a02]述曰。經論中言離二取者。不執著二取故。非全無見分。

[0572a04]論。有義此智至真如性故。

[0572a04]述曰。第三師說。二分俱有。七十三說思惟。明有見分。似真如相。不見真實真如性故。成有相分。如彼四句廣說。

[0572a08]論。又說此智至而為說故。

[0572a08]述曰。佛地經．攝論等皆說。此智分別諸法觀有情等。此成有見分。破第一師。

[0572a11]論。又說此智至說法等事。

[0572a11]述曰。引經為難現身立等。皆佛地第三引文為證。不勞此引。此破無相分第二師義。

[0572a14]此上引教。下引理。

[0572a15]論。轉色蘊依至應無受等。

[0572a15]述曰。以五蘊相例。

[0572a17]論。又若此智至應緣聲等。

[0572a17]述曰。既無相分。其他之心他身土等離自己體之法。不帶影像。應非所緣緣。直親照彼不變為相故。不同真如。真如即是智自體故　若爾真
如應非所緣緣。無似境相故　答不然。帶如之相起故。離自體法既無影像。不可言帶彼相起。如何說有所緣緣。彼皆離自體故　既不帶相起名所緣緣。緣色等
時應緣聲等。緣色等智不帶聲等相故。

[0572a26]論。又緣無法等至無緣用故。

[0572a26]述曰。不變為無相為見所緣故。以無相分直照於無。無非有體。所緣緣義如何得成。由此故知。佛亦不能親緣於無。此文理證也。

[0572b01]論。由斯後得二分俱有。

[0572b01]述曰。總結之也。

[0572b02]出差別已。下諸門解釋。然五十八九等中。皆有見道現觀分別。應如彼知。五十九最勝。大有斷惑法用諸義。未獲廣引。

[0572b05]論。此二見道至相攝云何。

[0572b05]述曰。此為問也。第一與六現觀相攝者。對法第十三．顯揚第十七．大論五十五．七十一廣明。對法說十。
顯揚說六．或十八。瑜伽說六。攝論第六說十一種三乘現觀各別。然有義．事．所緣三種差別。如別抄說。

[0572b11]論。六現觀者至思所成惠。

[0572b11]述曰。現謂現前。明了現前觀此現境故名現觀　最上品者。下．中二品劣故非也　喜受相應者。喜能
明利別有分別故。捨即不然。可與下．中品思俱。上品思惠必不俱故。七十一說初一唯與喜受相應故　思所成惠。即因於思
所成之惠為體。顯揚．及七十一等同。彼云或此俱行菩提分法為自性。此下現觀並作是說。

[0572b20]論。此能觀察至故非現觀。

[0572b20]述曰。煖等色界繫。此觀共相能引煖等。思能生修故。此觀一切行無常等。一切法真如等。故是最勝名
觀共相。不言觀自相。自相者下．中攝故。未廣緣故。雖如亦是諸法自相。未證之時但共相故。於見道前此用最猛。猛者利也．勝
也。偏說為現觀。煖等不能廣分別法。但觀所取無等。雖亦觀一切法無我等。多分有分齊觀。又三乘通說。在二乘位唯觀四諦
別別行相不及於思。謂種種思推．種種觀察名廣分別。煖等無此能。不如於思不立現觀。其見道等雖亦不能廣分別法。緣真理故立為現觀。此又不同彼。未證
理故。七十一說四善根非現觀是等流故。

[0572c05]論。二信現觀至立現觀名。

[0572c05]述曰。信亦上品。通漏．無漏。現觀者是惠現觀諸法。以信助現觀令不退故亦名現觀。有處但說無漏者。以勝故立為不壞信故。

[0572c09]論。三戒現觀至亦名現觀。

[0572c09]述曰。即道共戒。前第一卷已出體訖。餘文可知。

[0572c11]論。四現觀智諦現觀至無分別智。

[0572c11]述曰。謂在何位但緣非安立。即通二智皆是此攝。故言一切種。七十一等說。此緣非安立諦境惠為性。五十五說三心見道等是此現
觀故。即一切見．修道二智也。不取無學等二智。與究竟現觀不殊故。

[0572c17]論。五現觀邊智諦現觀至世出世智。

[0572c17]述曰。此通有漏．無漏一切見．修道緣安立智。七十一等說緣安立諦境惠是此自性等故。

[0572c20]論。六究竟現觀至究竟位智。

[0572c20]述曰。即盡智等究竟位中所有諸智　即通十智。然皆無漏。七十一說盡無生智等為自性故。或此俱行菩提分法為自性。六十九說無覺十智
皆是無漏。可勘彼文。此等門義可取如上所說諸論廣明。和會增減不同等。

[0572c26]論。此真見道至故不相攝。

[0572c26]述曰。以今見道攝六者。真攝第四少分。第四之中亦有相見道緣非安立諦。亦通修道等故。其相見道收第四少分。亦攝真故第五少分亦通
修故。餘文可知。

[0573a02]論。菩薩得此至生如來家。

[0573a02]述曰。自下第四入地功德。世親第六云。由此能令諸佛種姓無斷絕故。無性云。謂佛法界名如來家。於
此證會故名為生。於此所緣勝智生故。轉先所依生餘依故。紹繼佛種令不斷絕。乃至般若證真法界。名於中生。名真佛子。由此般若樹自相續故。

[0573a09]論。住極喜地。

[0573a09]述曰。於十地中住極喜地也。下當釋此。四十七說分十王位。多作轉輪聖王。王此洲化果也。

[0573a12]論。善達法界得諸平等。

[0573a12]述曰。無性云。於此法界深作證故　得諸平等者。佛地經說得十平等。攝論第六云。得一切有情．一切
菩薩．一切如來三種平等心性故。廣如彼釋。

[0573a17]論。常生諸佛大集會中。

[0573a17]述曰。即常生在他受用土中。如梵網經．十地經說。至下十地中廣說。

[0573a20]論。於多百門已得自在。

[0573a20]述曰。四十七說。一剎那頃證百三摩地。以淨天眼見諸佛國見百如來。動百世界身亦能往彼佛世界放大光等。化為百類普令他見。成熟百種
所化有情。若欲留命得百劫住。見前後際百劫中事。智見能入百法明門。化作百身。身皆能現百菩薩眷屬。即於十百自在。名多百門。

[0573a28]論。自知不久至利樂一切。

[0573a28]述曰。既證真如。便自知證。自利行也。六十九等說預流果尚能自知。況此菩薩。利樂一切利他行也。廣
說此相如十地經第三說。彼有十二百。彼加三種。一加知百佛神力。此中即見百佛攝。二加能入百佛世界。即此中動百世界
中攝。三加照百佛世界。亦動百世界中攝。彼又少此成熟百類所化有情。論有十百彼翻者失。彼論文中亦合入照百佛界等一
處為釋。讀者勘之。如四十九。說此位菩薩有十種發心。如十地。第一地中說十種大願。如十地第三卷。說十種淨修住法。既見
諸佛。聽聞正法。皆如十地第三卷廣說。瑜伽四十七八九等皆並廣解。一一細勘文義差別又作阿賴耶識依他性觀。如五十一三乘差別。

成唯識論述記卷第九(末)

***

【經文資訊】大正藏第43冊No.1830成唯識論述記
【版本記錄】CBETA電子佛典2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供
【其他事項】本資料庫可自由免費流通，詳細內容請參閱【[中華電子佛典協會資料庫版權宣告
](http://www.cbeta.org/copyright.php)】

***




本網站係採用CreativeCommons姓名標示-非商業性-相同方式分享3.0台灣(中華民國)授權條款授權.
Copyright©1998-2016CBETA
