金剛壽命陀羅尼經法
特進試鴻臚卿大辨正廣智三藏奉　詔譯

[0576a11]爾時毘盧遮那如來。於色界頂第四禪成等正覺。即下須彌山頂。於金剛寶樓閣。盡虛空遍法界一切如來皆悉雲集。前後圍繞。異口
同音。唯願世尊轉妙法輪甚深祕密。所謂金剛界輪。降三世教令輪。遍調伏法輪。一切義成就輪。如是四輪從毘盧遮那心出。一一輪
皆有三十七聖者。一一真言一一三摩地。一一契印威儀軌持。大悲願力。於雜染佛剎。於淨妙世界。或隱或顯。轉輪利樂度諸眾生各
各不同。毘盧遮那佛。受諸如來請已。欲轉法輪時。即入三摩地。觀見摩醯首羅大自在天。剛強難化執持邪見。非我寂靜大悲之身堪
任調伏。於是世尊入悲怒三摩地。從胸臆間現出五峯金剛大菩提心。流出四面八臂威德熾盛奇特難覩降三世金剛菩薩身。遍禮
毘盧遮那如來及一切諸佛。惟願世尊示教於我。何所作為。佛告降三世菩薩。汝今降伏彼難調伏諸大天等。令悉歸依諸佛法僧發
菩提心。尋即降伏一切諸天等。盡歸依佛法僧眾。唯大自在天。特大威德而生拒敵。降三世菩薩種種苦治乃至於死(左踏大天右踏天后)於是毘
盧遮那如來。入大悲怒三摩地已。即說金剛壽命陀羅尼。復入金剛壽命三昧耶。及結密印加持魔醯首羅天王。還復得甦重增壽命。
歸依諸佛發菩提心。灌頂受記證得八地位。

[0576b07]  金剛壽命真言曰。

[0576b08]  
oṃ  va  jra  yu  ṣai  svā  hā  
唵　嚩　日羅(二合)　喻　灑　娑嚩(二合)　賀

[0576b10]  佛告執金剛菩薩若有善男子善女人。受持念誦每日三時時別千遍。過現所有惡業因緣短命夭壽。由持此真言故信心清淨。業障
消滅更增壽命。若有修習三摩地者。現生不轉父母生身。獲五神通陵空自在。

[0576b14]次說三摩地門。結跏趺坐閉目端身。二手重疊或結定印。安於臍下。於虛空中遍想諸佛了了分明。即自身中當其心上。觀淨滿月光明瑩徹。
上有五股金剛杵形。舒熾漸大如等己身。變為降三世金剛菩薩。頂有毘盧遮那如來。從佛身上遍體毛孔中。出白甘露灌注自身。次
心中復觀。金剛薩埵菩薩。相好殊勝威德自在。

[0576b22]次結金剛壽命加持甲冑密印。各以二手作金剛拳。以進力右押左。相鉤安於頂上。即誦壽命真言七遍。安於額前分手繫項。繫
項後已。直舒進力旋轉如環。下至心上相纏如繫甲勢。次至背後復繫。來至臍兩膝腰後。當心二肩頂前頂後。復至額前重繫項後。
金剛拳繫漸垂兩手。徐徐而下如垂帶勢。當誦真言成被甲冑護身被甲真言曰。

[0576c01]  
oṃ  ddhāṃ  va  jra  yuḥ  
唵(引)  (一)  碪(讁簪切)  (二)  嚩　日囉(二合)　欲  (三)

[0576c03]  由結密印加持威力。身如金剛堅固難壞。離諸災橫見者歡喜。一切人民生大恭敬。

[0576c04]次說護摩祕密之法。所謂除災延壽增益。吉祥富饒辯才無礙。乃至疫疾風雨等難。依法作
之一切願滿。護摩壇法有其四種。所謂方圓三角蓮華。隨其所求依方而坐。本尊形像依法畫之。塗壇軌儀如餘部說。我今略說除災
延壽建壇之法。淨治一室堀深一肘。除去穢惡不淨之物灰骨瓦石。淨土填之。作一方壇量廣三肘。瞿摩塗飾如淨鏡面掘地之時若
得餘寶。是大吉祥殊勝之相。所求諸願速得成就。若有異物。當取河岸淨土填之平治如法。以諸眾香和瞿摩夷重重塗飾。於壇中心
用白粉。作一肘半金剛甲冑。中央穿作一肘火爐。或深半肘隨其所宜。若其不能穿之。取一火爐安於壇心亦得。印位華緣依位作
之。設壇既了懸諸幡蓋。安置金剛三世尊像。供養之物華菓飲食布壇四周。護摩藥物置行者前。又以四瓶置壇四角。面對本尊依法念誦。先辦
乳木長十指量麁如大指二十一。蘇搵兩頭爐中燒。炭火熾盛。誦延命真言加持火木。每誦一遍一擲火中。火既熾已。於光焰中觀作八葉蓮華。於胎中當觀字。光明
晃曜遍照成大金剛壽命菩薩。次以四字明引請菩薩。降入壇中受諸供養。四字密言曰。

[0576c28]  
jaḥ  hūṃ  vaṃ  hoḥ  
弱　吽　鑁　斛

[0577a01]  即以右手作半金剛印。以水灑火令淨。次取一器盛滿融蘇。取骨蔞草一千八莖乃至一百八莖。以搵其蘇。誦壽命真言。隨其草數。一
誦一擲於其火中。既擲盡已。次復燒擲諸香乳酪。如前念誦課數畢已。滿杓傾蘇於火中。初後如是。若能於三長齋月或自生月乃
至生日作是供養。能除災難增益壽命。具大福智勝願圓滿。行來出入官位高遷。富饒財寶皆悉稱意。若求男女并及聰明。當候大陽
虧時加持牛蘇服之。即得若加持九節菖蒲。令煙暖光等三相現已。而取服之即滿其願。日誦萬言辯說無礙。若求陵空隱顯自在。當
以牛黃一依前法無間加持。三相現已塗足點額。遊空自在。更求餘一切諸願。但於餘部隨心作之。悉皆成就無不遂者。亦使國土安
寧無諸災疫。風雨以時人民安樂。一切賢聖擁護其身。廣說勝利不可窮盡。具如瑜伽經中廣說。

[0577a18]  若作息災延壽法。面向北坐當作圓壇。觀諸聖眾悉皆白色。身著白衣供養白食。諸供養具一切皆白燒沈香。

[0577a20]若作增益富饒法者。面向東坐。身及聖尊及身衣服。并及供養食菓器物。一切黃色燒白檀香。

[0577a22]若作調伏法者。面向南坐。身及本尊衣服供具。一切盡皆深青黑色。燒安息香。

[0577a24]若作敬愛法者。面向西坐。身及本尊衣服供具。一切盡皆赤色。燒蘇合等香字。是普賢延命種子也。

金剛壽命陀羅尼經法

[0577a29]儀軌震部卷二。大明藏杜凾所入。金剛壽命陀羅尼念誦法。金剛智與沙門不空譯經。與此經同本。而脫落不少。今得天永元
庚寅年。延寶四年五月。天明元辛丑年五月。三傳之本於智積院慈順僧正所檢閱。記其異冠。命工令壽。此本者。遍照金剛及
慈覺智證三師之請來。實為善本。時享和改元辛酉年秋八月二十一之夜。校于燈下。

[0577b09]  豐山總持院沙門快道誌

[0577b10]  一校加筆了

[0577b11]  享和癸亥孟夏初六　　　　　慈順

* * *

【經文資訊】大正藏第 20 冊 No. 1134A 金剛壽命陀羅尼經法  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
