攝大乘論釋卷第九
世親菩薩釋

陳天竺三藏真諦譯

釋入因果勝相第四

因果位章第一

[0212c26]  釋曰。此義有十一章。一因果位。二成立六  數。三相。四次第。五立名。六修習。七差別。八  攝。九對治。十功德。十一互顯。

[0212c29]  論曰。如此已說入應知勝相。云何應知入因  果勝相。

[0213a01]  釋曰。總舉前所明四位入唯識觀。  故云如此。前已說於方便道見道修道究竟  道四位中。入應知勝相。云何廣說入此勝相
因。及入後所得果令其開顯易見。

[0213a05]  論曰。由六波羅蜜。謂陀那。尸羅。羼提。毘梨  耶。持訶那。般羅若波羅蜜。

[0213a06]  釋曰。此答向問。  明因果勝相。易可得見六度為因果體。先以  六度為因。後以六度為果。

[0213a09]  論曰。云何由六波羅蜜得入唯識。復云何六  波羅蜜成入唯識果。

[0213a10]  釋曰。向雖說六度為  因果體。未釋義意故。更問以何義故說六度  為因。復以何義說六度為果。此六度能除六
種入唯識障故。六度為入唯識因。第一障  者。喜樂欲塵。於富財物自身受樂中。見勝  功德。由此障故不得入唯識。施能除此障故。
施是入唯識因。第二障者。縱心起身口意業。  由此障故不得入唯識。戒能除此障故。戒是  入唯識因。第三障者。不能安受輕慢毀辱寒
熱等苦。由此障故不得入唯識忍能除此障  故。忍是入唯識因。第四障者。執不修行為  樂。未得計得。於得不見功德。由此障故不
得入唯識。精進能除此障故。精進是入唯識  因。第五障者。樂相雜住。於世間希有事及  散亂因緣。見有功德。由此障故不得入唯識。
定能除此障故。定是入唯識因。第六障者。於  見聞覺知計為如實。於世間戲論懃心修學。  於不了義經如文判義。由此障故不得入唯
識。智慧能除此障故。智慧是入唯識因。

[0213a29]  論曰。此正法內有諸菩薩。

[0213a29]  釋曰。唯依正法  內修行。能成立入唯識因。若依正法外二乘  教及外道世間教。無有得立此因義。故先明
正法內為立因之所。能立因人非二乘等所  能。故言菩薩。菩薩行何法能入唯識。

[0213b05]  論曰。不著富樂心。乃至云如理簡擇諸法。得  入唯識觀。

[0213b06]  釋曰。此明離布施障。乃至離智  慧障。具如前釋。故以六度為入因。

[0213b08]  論曰。由依止六波羅蜜。菩薩已入唯識地。次  得清淨信樂意所攝六波羅蜜。

[0213b09]  釋曰。若菩  薩由依六度除六障。已入唯識。是時菩薩更  得清淨信樂意所攝六波羅蜜。於六度正教  中心決無疑。故名為信。如所信法求欲修
行。故名為樂。此信樂意有五因緣。故稱清淨。  一無著清淨。謂不起與波羅蜜相違法。二不  觀清淨。謂於自身及波羅蜜果報報恩中。心
常不觀。三無失清淨。謂離與波羅蜜相雜染  污法。及離非方便行。四無分別清淨。謂離如  言執波羅蜜相。五迴向清淨。謂於六度已生
長及未生長中。常求得大菩提。一一波羅蜜。  皆具此五種清淨信樂所攝。復有清淨信樂  意。謂已過願樂地。入見地等。得聖人信樂。
異地前信樂故名清淨。復有清淨信樂意。謂  由奢摩他毘鉢舍那入真如觀。得無分別智  及無分別後智所攝信樂意。故名清淨。

[0213b25]  論曰。此正法內有諸菩薩。不著富樂心。於戒  無犯過心。於苦無壞心。於善修無懶惰心。  於此散亂因中不住著故。常行一心如理簡
擇諸法。得入唯識觀。由依止六波羅蜜。菩  薩已入唯識地。次得清淨信樂意所攝六波  羅蜜。是故於此中間。設離六波羅蜜加行功  用。

[0213c02]  釋曰。已入唯識觀故言是故從見位乃  至究竟位為中間假設。此人於其中間不作  功用。修行六度。六度自然滿足。何以故。

[0213c05]  論曰。由信樂正說。愛重隨喜願得思惟故。

[0213c06]  釋曰。如來正說與六度相應。雖甚深難解。  此人亦信樂無疑。由此信樂無不行義。於六  度行中見無窮功德。心生愛重。由此愛重無
不行義。如此信樂意何人能得。唯諸佛如來  已至究竟波羅蜜位。能得此意。知是勝人所  得成。於勝人深心欣讚。故名隨喜。由此隨喜
無不行義。願眾生及我平等。得此清淨信樂  意。故名願得。由此願得無不行義。如佛所  立大乘法門。依施等六度及十二部阿含。由
聞思修慧數數思惟。由聞慧思惟果得圓滿。  由思慧思惟於所聞法。心得入理。由修慧思  惟自事得成。以能入地及治地故。由此四  種思惟無不行義。

[0213c19]  論曰。恒無休息行故。修習六波羅蜜究竟圓  滿。

[0213c20]  釋曰。由此四思惟。菩薩恒無放逸。無放  逸故修習六度。在因究竟至果圓滿。此位能  攝六度。令悉具足五種清淨。故名清淨意位。
其相云何。為顯此相故。次長行後更說三  偈。

[0213c25]  論曰。此中說偈。

修習圓白法　　能得利疾忍  
菩薩於自乘　　甚深廣大說

[0213c28]  論曰。修習圓白法。

[0213c28]  釋曰。先於願行位中。善  生長道資糧。為顯此義故說初句。所修之行  已過四十心位故名圓。施戒修三品清淨法
名白。復有白法。謂信根智根。精進根定根。此  四根即是四位。念根通四位。能除一闡提外  道聲聞獨覺四種黑障。能得淨我樂常四德
故名白法。若資糧圓滿更何所得。

[0214a06]  論曰。能得利疾忍。

[0214a06]  釋曰。能樂受行是忍義。  於廣大甚深法。難受難行而能受行故名利。  數起不息故名疾。此句顯忍是上上品。若菩
薩在此忍位。由此境界必得清淨。為顯此境  界故。

[0214a11]  論曰。菩薩於自乘甚深廣大說。

[0214a11]  釋曰。大乘  唯是菩薩境界故名自。乘大乘能令菩薩清  淨。於此乘中有別境界。一法無我名甚深。虛
空器等定名廣大。前是智境。後是定境。此二  境能令菩薩清淨。由此思惟菩薩得清淨。為  顯此義故說第二偈。

[0214a17]  論曰。

覺唯分別故　　得無著智故  
是樂信清淨　　名清淨意地

[0214a20]  論曰。覺唯分別故。

[0214a20]  釋曰。菩薩覺了大乘一  切法。乃至甚深廣大皆是分別所作。如此覺  了名為思惟。此思惟能令菩薩清淨。菩薩清  淨為何所得。

[0214a24]  論曰。得無著智故。

[0214a24]  釋曰。菩薩見一切法但  是分別。無復外境。外境不成故分別亦不成。  若菩薩見內外無所有則無所著。即是無分
別智。此智即是清淨。此清淨體性云何。為顯  此義故說第三句偈。

[0214a29]  論曰。是樂信清淨。

[0214a29]  釋曰。樂信即是無分別  智體。不愛七有故名樂。於三種佛性。心決  無疑故名信。離七愛故樂清淨。離虛妄故信  清淨。

[0214b04]  論曰。名清淨意地。

[0214b04]  釋曰。由樂信清淨故。此  位得清淨名。又此位是菩薩見位。無分別智  境清淨處。此智以樂信為體故。說此位名清
淨意地。清淨樂信其相云何。

[0214b08]  論曰。

菩薩在法流　　前後見諸佛  
已知菩提近　　無難易得故

[0214b11]  論曰。菩薩在法流前後見諸佛。

[0214b11]  釋曰。清淨  樂信有二種相。一恒在寂靜為相。二恒明了  見佛為相。由樂捨七愛故。恒入觀修道故。  說恒在法流。若菩薩在法流為何所見。由
信三種佛性故。先思惟法身。後證法身。先以  比智見法身。後以證智見法身。此樂信有何  功德。

[0214b18]  論曰。已知菩提近無難易得故。

[0214b18]  釋曰。若人  在清淨樂信位中。明了見無上菩提已近。己  身過四十心。是故無難入正方便。所以易  得。由此三偈成就資糧忍境界。思惟體性相
貌皆得顯現。

成立六數章第二

[0214b24]  論曰。何故波羅蜜唯有六數。

[0214b24]  釋曰。此問波  羅蜜何故定立六數不增不減。

[0214b26]  論曰。為安立能對治六種惑障故。為一切佛  法生起依處故。為隨順成熟一切眾生依止  故。

[0214b28]  釋曰。立波羅蜜其數有六。凡為此三義。  一為除惑。二為生起佛法。三為成熟眾生。  除惑。現在自得利益。生起佛法。成熟眾生。未
來得自他利益。若惑已永滅。則於現在得安  樂住。何以故。不須更起功用為滅此惑及  遮此惑。令不復生故。於現在得自利益。惑
障既滅。於未來世必自具足佛法。又能成熟  眾生故。得自他利益。

[0214c07]  論曰。為對治不發行心因故。立施戒二波羅  蜜。不發行心因者。貪著財物及以室家。

[0214c08]  釋  曰。貪著財物障施。貪著室家障戒因此貪著  不能發修行心。

[0214c11]  論曰。若已發修行心。為對治退弱心因故。立  忍精進二波羅蜜。

[0214c12]  釋曰。雖已能行施戒。若  不忍受苦事則施戒心退弱。雖能忍苦。若不  勤修諸善息一切惡。則施戒忍心皆退弱。故
為對治退弱心。須立此二度。

[0214c16]  論曰。退弱心因者。謂生死眾生違逆苦事。

[0214c17]  釋曰。不得理者名生死眾生。乖反菩薩教為  違。侵毀菩薩身為逆。此並是苦事。若不能忍  受此苦事。則生瞋心。瞋即是退弱心因。

[0214c20]  論曰。長時助善法加行疲怠。

[0214c20]  釋曰。精進行  於久遠時中。修一切善。若於眾生無慈悲心。  愛惜自身。不見所修行有勝功德故。於所修
行中生疲怠心。由有此心不能精進。即是懶  惰。懶惰即是退弱心因。

[0214c25]  論曰。若已起發行及不退弱心。為對治壞  失心因故。立定慧二波羅蜜。壞失心因者。謂  散亂邪智。

[0214c27]  釋曰。由散亂故壞靜心。由邪智  故失正解。

[0214c29]  論曰。是故為對治六種惑障。立波羅蜜有六  數。為一切佛法生起依處故者。

[0215a01]  釋曰。六度  是生長佛法因。

[0215a03]  論曰。前四波羅蜜是不散亂因。

[0215a03]  釋曰。有四  障為散亂因。一棄捨障。二遠離障。三安受障。  四數治障。由貪著故不能棄捨。由貪瞋癡生
十惡故不能遠離。由瞋恚故不能安受。由貪  瞋癡等煩惱故不能數治。由此四障故心散  亂。前四度能對治此四障故。四度是不散亂
因。復次以五蓋為定障。四蓋障定因。一蓋障  正定及定所發慧。貪掉悔瞋睡眠四蓋。是散  亂因。障前四度。四度對治此四蓋故。四度是
不散亂因。疑緣境不決故心散亂。定心決守  一境故。疑障正定。由疑不見理故。障定所發  慧故。以定慧對治於疑。

[0215a15]  論曰。次一波羅蜜是不散亂體。由依止此不  散亂故。能如實覺了諸法真理。一切如來正  法皆得生起。是故為一切佛法生起依處。立
波羅蜜有六數。為隨順成熟一切眾生依止  故者。由施波羅蜜利益眾生。由戒波羅蜜不  損惱眾生。由忍波羅蜜能安受彼毀辱。不起
報怨心由精進波羅蜜生彼善根。滅彼惡根。  由此利益因。一切眾生皆得調伏。次彼心未  得寂靜。為令寂靜。已得寂靜為令解脫。故
立定慧二波羅蜜。由此六度菩薩善教眾生。

[0215a25]  釋曰。善教有二義。一如理為說故名教。  二恒為說故言善教。

[0215a27]  論曰。故得成熟。是故為隨順成熟一切眾  生依止。立波羅蜜有六數。由如此義。是故應  知成立波羅蜜有六數。

相章第三

[0215b02]  論曰。此六波羅蜜相。云何可見。

[0215b02]  釋曰。何故  作如此問。世間二乘菩薩皆有施等六行。若  不明菩薩所行六波羅蜜相。云何得知此是  波羅蜜。此非波羅蜜。是故須問波羅蜜相。

[0215b06]  論曰。由六種最勝。六波羅蜜通相有六。一由  依止無等。謂依止無上菩提心起。

[0215b07]  釋曰。此  明所依止有異。世間及二乘行施等。不依止  無上菩提心起。唯菩薩行施等。必依止無上  菩提心起故。以依止無等。為菩薩所行六度
相。

[0215b12]  論曰。二由品類無等。謂一一波羅蜜略說皆  有三品。菩薩皆具修行。

[0215b13]  釋曰。此明所緣事  有異。不等世間及二乘。無有能行施等具足  品類。謂外內及內外。若菩薩行施等必皆具
足品類故。以品類無等。為菩薩所行六度  相。

[0215b18]  論曰。三由行事無等。謂安樂利益一切眾生  事。菩薩所行諸度。皆為成此二事故。

[0215b19]  釋曰。  此明行事有異。菩薩行六度有何能。先為生  眾生現在未來世間樂。後隨根性。生眾生  三乘道果。世間及二乘行施等。但為安樂利
益自身尚不成就。何況能安樂利益眾生。故  以行事為菩薩所行六度相。

[0215b25]  論曰。四由方便無等。謂無分別智。菩薩所行  諸度。皆是無分別智所攝故。

[0215b26]  釋曰。此明方  便有異。於三輪清淨。名菩薩方便。於三輪清  淨即是無分別智。菩薩由此智。不分別能施
受施及所施財物。世間及二乘。不能捨三輪  分別。是故起我愛及著財物。於他不能平等  故。以方便為菩薩所行六度相。戒三輪者。離
眾生事時分別。忍三輪者。離自他過失分別。  精進三輪者。離眾生高下事用分別。定三輪  者。離境眾生惑分別。般若三輪者。離境智眾  生分別。

[0215c07]  論曰。五由迴向無等。謂迴向無上菩提。菩薩  所行諸度。決定轉趣一切智果故。

[0215c08]  釋曰。菩  薩若行施等先作是心。我以此物施與一切  六道眾生。此是眾生財物。我為彼行施。願彼  皆得無上菩提。此施由迴向。令他得無上菩
提故。此施行永無有盡。若行餘度亦皆迴向。  世間及二乘無迴向故。以迴向為菩薩所行  六度相。

[0215c15]  論曰。六由清淨無等。謂惑智二障永滅無餘。  菩薩所行諸度分分除二障。乃至皆盡故。

[0215c17]  釋曰。此中顯二種清淨。一顯清淨因。二顯清  淨位。清淨因者。因滅惑智二障故。施等事清  淨。清淨位者。先於地前漸除惑障。後登初地
漸除智障。此兩處名分分清淨。即是因位。  若至佛果六度圓滿。名具分清淨。即是果  位。

[0215c23]  論曰。施即是波羅蜜。波羅蜜即是施耶。

[0215c23]  釋  曰。此問欲何所顯。欲簡別是波羅蜜及非波  羅蜜相。

[0215c26]  論曰。有是施非波羅蜜。

[0215c26]  釋曰。謂離依止無  等等六相行施。此施非六度所攝故。但是施  非波羅蜜。

[0215c29]  論曰。有是波羅蜜非施。

[0215c29]  釋曰。謂具依止無  等等六相。行戒等餘度。

[0216a02]  論曰。有是施是波羅蜜。

[0216a02]  釋曰。謂具依止無  等等六相行施。

[0216a04]  論曰。有非施非波羅蜜。

[0216a04]  釋曰。謂離前三句。  別行無記及不善等。皆是第四句攝。

[0216a06]  論曰。如施中四句。應知餘度亦有四句。

[0216a06]  釋  曰。如施簡別是非。餘度亦應如此簡別。

次第章第四

[0216a09]  論曰。云何說六波羅蜜。如此次第。

[0216a09]  釋曰。此  或由疑故問。或由不解故問。疑故問者。一切  所行必先由智知因果已方起正懃。由此二  因。隨其所欲則皆能行。是故應倒次第及無
次第。由有此疑是故須問。由不解故問者。若  人欲修眾行。未知淺深難行易行。淺則易行。  深則難行。易應先學。難應後學。為知此義。是  故須問。

[0216a17]  論曰。前前波羅蜜。隨順次生後後波羅蜜故。

[0216a18]  釋曰。菩薩不能忍見眾生貧窮困苦。數習  捨財以串能捨故。不欲作損惱眾生事。即捨  家持戒故。因施生戒。菩薩為愛護所受戒。
不欲以忿恨眾生事。毀破淨戒。即習行忍故。  因戒生忍。由煩惱不盡。或成不成。菩薩為愛  護此忍。即行精進。故因忍生精進。若人恒行
精進則能治心。由此精進若心沈沒。則拔令  起。若心掉動。則抑令不起。若心平等。則持令  相續。由心調和所以得定。故因精進生定。
若心得定。則能通達真如。故因定生慧。此即  前能生後。

[0216a29]  論曰。復次前前波羅蜜。由後後波羅蜜所清  淨故。

[0216b01]  釋曰。施由戒故清淨。若人不持戒。身  口意業則不清淨。所行之施亦不清淨。以  依止不清淨故。由能持戒依止清淨故。施得
清淨。戒由忍故清淨。若人能忍。身口意業皆  得清淨。忍由精進故清淨。以精進能生善滅  惡故。精進由定故清淨。若精進不在修位。
則不能除惑故。定由智慧故清淨。若不了別  真如。雖復得定。以有流故。即生死法。若見真  如所得之定。則成無流。為涅槃道。此即後能
清淨前。由此二義故有次第。

立名章第五

[0216b12]  論曰。依何義立六度名。此義云何可見。

[0216b12]  釋  曰。世間立名自有多因。有因生類立名。有因  相立名。有因假立名。有因輕賤立名。有因敬  重立名。於此五因中。六度從何義立名。從二
因立名。種性異故。從生類立名。功德多故。從  敬重立名。所立之名自有通別。六種皆稱波  羅蜜是通名。施戒等有異是別名。何故通名  波羅蜜。

[0216b20]  論曰。於一切世間聲聞獨覺施等善根中。最  勝無等故。

[0216b21]  釋曰。有六種及三種最勝無等。  六種如前六相中釋。三種者。一時無等。二  加行無等。三果無等。一一度皆三阿僧祇劫
修行故。時無等。加行無等者。有四種五種。復  有五種。復有六種。四種即前所明四修。五種  即前所明五種清淨。復有五種即五修。復有
六種即六意五修六意後文自說果。無等者。  謂三身所顯無上菩提。

[0216b29]  論曰。以能到彼岸故。是故通稱波羅蜜。

[0216b29]  釋  曰。到彼岸自有三種。一隨所修行究竟無餘  為到彼岸。世間及二乘亦有應所修行。修之  不盡故非到彼岸。二如眾流以歸海為極。施
等亦爾。以入真如為究竟。即以入真如為到  彼岸。世間及二乘雖修施等。不能入真如故  非到彼岸。三以應得無等果為到彼岸。更無
別果勝於此果。為諸果中上故名彼岸。世間  及二乘雖修施等。不求此果故非到彼岸。菩  薩所修彼岸皆具此三義。故通稱波羅蜜。何  故別名陀那等。

[0216c10]  論曰。能破滅悋惜嫉妬。及貧窮下賤苦。故稱  陀。

[0216c11]  釋曰。悋惜是多財障。嫉妬是尊貴障。  因時能滅悋惜障。果時得多財故離貧窮苦。  因時能滅嫉妬障。果時得尊貴故離下賤苦。
何以故。若人未破悋惜嫉妬心。則不能行施。  故說能破此障。若人行施能破此障。此人後  受貧窮下賤苦。無有是處。

[0216c17]  論曰。復得為大富主。及能引福德資糧。故稱  那。

[0216c18]  釋曰。能施能用名大富主。由是主故能  引福德資糧。由具此義故稱陀那。

[0216c20]  論曰。能寂靜邪戒及惡道。故名尸。

[0216c20]  釋曰。因  時能破邪戒。果時能離惡道。若人不捨惡業  而能持戒。無有是處。故先破邪戒。若人破邪
戒持正戒墮四趣者。無有是處。故果時能離  惡道。

[0216c25]  論曰。復能得善道及三摩提。故稱羅。

[0216c25]  釋曰。  由先持戒後受人天善道果。或在因中或在  果中。由持戒故身口清淨。清淨故無悔。無  悔。故心安。心安故得喜喜故得猗。猗故得
樂。樂故得定。定故見如實。見如實故得厭  離。厭離故得解脫。故因持戒得三摩提。由具  此義故稱尸羅。

[0217a03]  論曰。能滅除瞋恚及忿恨心。故名羼。

[0217a03]  釋曰。  因時由觀五義故滅除瞋恚及瞋恚。所生忿  恨心五義者。一觀一切眾生無始以來於我  有恩。二觀一切眾生恒念念滅。何人能損何
人被損。三觀唯法無眾生。有何能損及所損。  四觀一切眾生皆自受苦。云何復欲加之以  苦。五觀一切眾生皆是我子。云何於中欲生
損害。由此五觀故能滅瞋恚。瞋恚既滅故能  除忿恨。

[0217a12]  論曰。復能生自他平和事。故稱提。

[0217a12]  釋曰。此  事通達因果。此忍能令自身不為瞋恚過失  所染。即是於自平和既不忿恨。不生他苦。
即是於他平和。如經言。若行忍者。則有五德。  一無恨。二無訶。三眾人所愛。四有好名聞。五  生善道。即此五德名平和事。由具此義故稱  羼提。

[0217a19]  論曰。滅除懶惰及諸惡法。故名毘。

[0217a19]  釋曰。於  惡處沈沒故稱懶惰。又不厭惡惡行故稱懶  惰。由懶惰故離諸善行。生諸惡法。三業恒起  過故名惡法。由滅懶惰故能除懶惰所生諸
惡。此名滅黑法精進。

[0217a24]  論曰。復行不放逸。生長無量善法。故稱梨耶。

[0217a25]  釋曰。此約信樂因果以明精進。信因可行。  樂果可得。是故恒行恭敬行名不放逸。由行  恭敬。未生善能令生。已生善能令增長。此即
生得法精進。由具此義故稱毘梨耶。

[0217a29]  論曰。能滅除散亂。故名持訶。

[0217a29]  釋曰。散亂有  五。一自性散亂。謂五識。二外散亂。謂意識馳  動於外塵。三內散亂。謂心高下及噉味等。四
麁重散亂。謂計我我所等。五思惟散亂。謂下  劣心。菩薩捨大乘。思惟小乘。

[0217b05]  論曰。復能引心令住內境。故稱那。

[0217b05]  釋曰。引  心令住五種寂靜。名為內境。由具此義故稱  持訶那。

[0217b08]  論曰。能滅一切見行。能除邪智。故稱般羅。

[0217b09]  釋曰。見行謂六十二見。邪智謂世間虛妄解。  見行即是惑障。邪智即是智障。

[0217b11]  論曰。能緣真相。

[0217b11]  釋曰。謂緣真如即如理智。

[0217b12]  論曰。隨其品類。

[0217b12]  釋曰。品類有二種。謂有為  無為。及名等五攝。若知此法。即如量智。

[0217b14]  論曰。知一切法故稱若。

[0217b14]  釋曰。真如相及品  類名一切法。如理智名般若。如量智是般若  果。亦名般若。此二智為三義所顯。一對治。即
二障。二境界。即真相。三果。即如量智。由具  此義故稱般羅若。

修習章第六

[0217b20]  論曰。云何應知諸波羅蜜修習。

[0217b20]  釋曰。世間  及二乘。皆有施等修習。菩薩施等修習。異世  間及二乘。云何可知。

[0217b23]  論曰。若略說應知修習有五種。

[0217b23]  釋曰。若廣  說修有十二種。一顯示修。二損減修。三治成  修。四後行修。五相應修。六勝修。七上上修。
八初際修。九中際修。十後際修。十一有上修。  十二無上修。顯示修者。謂修四念處。以能顯  示。四諦義故損減修者。謂四正勤。以能漸滅
諸惡法故。治成修者。謂四如意足。以能治成  定故。為除五失及持八滅資糧故。後行修者。  謂修五根。以具解脫分善根故。相應修者。謂
修五力。以應續見道故。勝修者。謂七覺分。以  入四諦觀故。上上修者。謂八分聖道。以勝見  道故。初際修者。謂凡夫位。修戒乃至得不淨
觀及數息觀。以隨順顛倒故。中際修者。謂有  學位。此中無倒倒所隨故。後際修者。謂無學  位。此中無倒非倒所倒故。有上修者。謂聲聞
獨覺修。及等彼位故。無上修者。謂菩薩十地  等。以最勝故。

[0217c11]  論曰。一加行方法修。

[0217c11]  釋曰。謂身口意業能  成廣大清淨最勝故。

[0217c13]  論曰。二信樂修。

[0217c13]  釋曰。約聞教如初章釋。

[0217c14]  論曰。三思惟修。

[0217c14]  釋曰。思惟修中自有三種。  謂愛重隨喜願得。合名思惟修。亦如初章  釋。

[0217c17]  論曰。四方便勝智修。

[0217c17]  釋曰。即無分別智有  三義。一廣大。二清淨。三速成。具此三義故。  立方便勝智名。

[0217c20]  論曰。五修利益他事。此中前四修應知如前。  利益他事修者。謂佛無功用心。不捨如來事。

[0217c22]  釋曰。明大乘教中所說。諸佛雖已般涅槃  猶更起心。般涅槃即法身。更起心即應化二  身。諸佛已住法身。由本願力離三業。隨利益
眾生事。自然顯現應化二身。恒不捨如來正  事。及行諸波羅蜜。是故諸佛有諸波羅蜜修  習。

[0217c28]  論曰。修習諸波羅蜜至圓滿位中。更修諸波  羅蜜。

[0217c29]  釋曰。佛及菩薩或隨分圓滿。或具分  圓滿。於此圓滿位。若修諸波羅蜜。自事已成  故不自為。見眾生由此行得離四趣入三乘
道果故。更修諸波羅蜜。即是利益他事。

[0218a04]  論曰。復次思惟修習者。愛重隨喜願得思惟。  六意攝所修。

[0218a05]  釋曰。此章通明修習義。前明  五修。未分別修位有異。云何得知願行位修。  異清淨位修。若六意攝三思惟。修諸波羅蜜。
應知在清淨位。願行位中則無此義。三思惟  是修行本。以六意莊嚴攝持此三。

[0218a10]  論曰。六意者。一廣大意。二長時意。三歡喜  意。四有恩德意。五大志意。六善好意。廣大意  者。若菩薩若干阿僧祇劫能得無上菩提。

[0218a13]  釋曰。總舉劫數無限多少。故言若干。以大小  乘經說劫數不同故。不定說劫數多少。小乘  明三阿僧祇劫得成佛。大乘明或三或七或
三十三阿僧祇劫得成佛。

[0218a17]  論曰。以如此時。為一剎那剎那。

[0218a17]  釋曰。或合  三阿僧祇劫為一剎那。或合三十三阿僧祇  劫為一剎那。故再稱剎那。如此從一剎那至  無量剎那。為一日一月乃至一阿僧祇劫。從
一阿僧祇至三十三阿僧祇。方得成佛。欲顯  菩薩意無厭足故。說此長時。

[0218a23]  論曰。菩薩於此時中。剎那剎那常捨身命。

[0218a24]  釋曰。此時即總舉長時。剎那明世間所說剎  那。於向所說長時中。如世間所說剎那。於一  一剎那中。常捨身命及以外財。乃至成佛。無
有厭足心。

[0218a28]  論曰。及等恒伽沙數世界。滿中七寶奉施供  養如來。從初發心。乃至入住究竟清涼菩提。

[0218b01]  釋曰。有餘涅槃名清。以離煩惱濁故。無餘  涅槃名涼。以離眾苦熱惱故。又菩提以淨樂  為體。欲顯淨德故言清。欲顯樂義故言涼。

[0218b04]  論曰。是菩薩施意猶不滿足。如此多時剎那  剎那。滿三千大千世界熾火。菩薩於中行住  坐臥為四威儀。離一切生生之具。

[0218b06]  釋曰。  此下欲明菩薩修餘五度。於此長時一一剎  那中。常在極苦難處。資身之具恒不供足。  菩薩雖受此苦。於此時中修諸波羅蜜。未甞
厭足。

[0218b11]  論曰。戒忍精進三摩提般若心。菩薩恒現前  修。乃至入住究竟清涼菩提。是菩薩戒忍等  意亦不滿足。是無厭足心。是名菩薩廣大意。
若菩薩從初發心乃至成佛。不捨無厭足心。  是名菩薩長時意。若菩薩由六波羅蜜所作  利益他事。常生無等歡喜。眾生得益其心歡
喜所不能及。是名菩薩歡喜意。若菩薩行六  波羅蜜利益眾生已。見眾生於己有大恩德。  不見自身於彼有恩。是名菩薩有恩德意。若
菩薩從六波羅蜜所生功德善根。施與一切  眾生。以無著心迴向。為令彼得可愛重果報。  是名菩薩大志意。若菩薩所行六波羅蜜功
德善根。令一切眾生平等皆得。為彼迴向無  上菩提。是名菩薩善好意。由此六意所攝愛  重思惟。菩薩修習。

[0218b25]  釋曰。為顯求得心見有  大功德故。求欲得之。

[0218b27]  論曰。若菩薩隨喜無量。菩薩修加行六意所  生功德善根。是名菩薩六意所攝隨喜思惟。

[0218b29]  釋曰。為顯無疑心既隨喜勝人所行故。決  定無疑。

[0218c02]  論曰。若菩薩願一切眾生。修行六意所攝六  波羅蜜。及願自身修行六意所攝六波羅蜜。  修習加行乃至成佛。是名菩薩六意所攝願  得思惟。

[0218c05]  釋曰。為顯大悲無獨求之心。此三  思惟即除三心。一除不行心。二除進退心。三  除偏進心。

[0218c08]  論曰。若人得聞六意所攝菩薩思惟修習。生  一念信心。是人則得無量無邊福德之聚。諸  惡業障壞滅無餘。

[0218c10]  釋曰。滅業障有二義。  一能壞業令盡。二業雖在以善力大故。能  遮惡道報。令永不受業。亦有壞滅義。若人
但聞尚得無量無邊福德。何況菩薩盡能  修行。

差別章第七

[0218c16]  論曰。云何應知諸波羅蜜差別。

[0218c16]  釋曰。此問  欲何所顯。諸波羅蜜品類不可數量。欲顯真  體故作此問。由明諸波羅蜜差別故。真體顯  現。

[0218c20]  論曰。由各有三品。知其差別。

[0218c20]  釋曰。此總標  數。以答問。

[0218c22]  論曰。施三品者。一法施。二財施。三無畏施。

[0218c23]  釋曰。法施利益他心。由法施故他聞慧等善  根德生。財施利益他身。無畏施通利益他身  心。復次由財施。有向惡者引令歸善。由無畏
施。攝彼令成眷屬。由法施。生彼善根及成熟  解脫。由具此義故說施有三品。

[0218c28]  論曰。戒三品者。一守護戒。二攝善法戒。三攝  利眾生戒。

[0218c29]  釋曰。守護戒是餘二戒依止。  若人不離惡。攝善利他則不得戒。若人住  守護戒。能引攝善法戒。為佛法及菩提生起
依止。若住前二戒。能引攝利眾生戒。為成  熱眾生依止。復次守護戒由離惡故。無悔惱  心。能得現世安樂住。由此安樂住故。能修
攝善法戒。為成熟佛法。若人住前二戒。能修  攝利眾生戒。為成熟他。此三品戒即四無  畏因。何以故。初戒是斷德。第二戒是智德。第
三戒是恩德。四無畏不出此三德故。言即四  無畏因。由具此義故說戒有三品。

[0219a11]  論曰。忍三品者。一他毀辱忍。二安受苦忍。三  觀察法忍。

[0219a12]  釋曰。由毀辱忍。能忍他所起  過失。何以故。由菩薩為作利益他事。發心修  行。雖為他毀辱。不由著此過失還退本行心。
由安受苦忍。雖復墮在生死諸苦難中。不  由此苦退本行心。由觀察法忍。菩薩能入諸  法真理。此忍即是前二忍依處。以能除人法  二執故。由具此義故說忍有三品。

[0219a19]  論曰。精進三品者。一懃勇精進。二加行精進。  三不下難壞無足精進。

[0219a20]  釋曰。云何得知精  進有此三體。由佛世尊於經中說經言。此人  有貞實有勝能有勇猛。有強制力不捨善軛。
為顯三體說此五句。為顯懃勇精進說有貞  實。為顯加行精進說有勝能。何以故。此人於  加行時有勝能。如前所欲皆能行故。為顯不
下難壞無足精進。次第說有勇猛有強制力。  不捨善軛三句。何以故。有人始時為得無  上菩提。先有貞實加行。時有勝能。為時長
遠。所求果相未現。於此中間生下劣心。為對  治此心顯不下精進。故說勇猛。若人雖復勇  猛心無退弱。若遭生死苦難。沮壞其心。則退
菩提願。為對治此心顯難壞精進。故說有強  制力。由有強制力。生死苦難不能令退。若人  雖復遭苦不退。於少所得便生足想。由此知
足不能得最上菩提。為對治此心顯無足精  進。故說不捨善軛。由具此義故說精進有  三品。

[0219b09]  論曰。定三品者。一安樂住定。二引神通定。三  隨利他定。

[0219b10]  釋曰。有定為現世得安樂住。何  以故。能離一切染污法故。依此定為生自利。  謂三明故能引成六神通。因引成通定生隨
利他定。利他即是三輪。一神通輪。謂身通天  眼通天耳通。此輪為引向邪者令其歸正。二  記心輪。謂他心通天眼通天耳通。此輪為
引已歸正者。若未信受令其信受。三正教輪。  謂宿住通漏盡通。由宿住通識其根性。由漏  盡通如自所得為說正教。令得下種成熟解  脫。由具此義故說定有三品。

[0219b20]  論曰。般若三品者。一無分別加行般若。二無  分別般若。三無分別後得般若。

[0219b21]  釋曰。從聞  無相大乘教。得聞思修慧。入分別想空。通名  無分別加行般若。已入三無性即無分別智。
名無分別般若。得無分別智後出觀。如前所  證。或自思惟。或為他說。名無分別後得般若。  般若復有三品。謂未知欲知根。知根。知已
根。為生住用出世間事故。由具此義故說般  若有三品。

攝章第八

[0219c01]  論曰。云何應知諸波羅蜜攝義。

[0219c01]  釋曰。餘一  切善法。與諸波羅蜜互相攝義。云何應知。

[0219c03]  論曰。一切善法皆入六波羅蜜攝。

[0219c03]  釋曰。一  切善法。謂願乃至四無礙六通如來所有祕  密法藏等。皆是六波羅蜜所攝。

[0219c06]  論曰。以為彼性故。

[0219c06]  釋曰。由波羅蜜是願等  法性故。此願等亦攝諸波羅蜜。由願等是波  羅蜜性故。諸波羅蜜同以無分別智為性。故  得相攝。

[0219c10]  論曰。彼是六波羅蜜所流果故。

[0219c10]  釋曰。彼即  六通十力四無所畏。乃至不共法等諸佛法。  皆是六波羅蜜所流之果。以與波羅蜜同性  故。

[0219c14]  論曰。一切善法所隨成故。

[0219c14]  釋曰。信輕安等  諸善法。是菩薩道所攝。隨菩薩所欲行波羅  蜜。皆能成就。波羅蜜即是彼所流果。故得相  攝。

對治章第九

[0219c19]  論曰。云何應知諸波羅蜜所對治。攝一切惑。

[0219c20]  釋曰。如波羅蜜能攝一切清淨品盡。波羅  蜜所對治。亦應能攝一切不淨品盡。云何應  知。

[0219c23]  論曰。以為彼性故。

[0219c23]  釋曰。如波羅蜜以無著  為性故。攝一切善法盡。波羅蜜所對治以著  為性。故攝一切不淨品盡。

[0219c26]  論曰。為彼生因故。

[0219c26]  釋曰。不信邪見身見等  諸法。能生悋惜嫉妬邪行瞋恚等果。以同性  故得為彼因。

[0219c29]  論曰。為彼所流果故。

[0219c29]  釋曰。此悋惜嫉妬  邪行瞋恚等。由著自他故生諸惡行。謂十惡  等亦以同性得為彼果。由此諸義故得相攝。

功德章第十

[0220a04]  論曰。云何應知諸波羅蜜功德。

[0220a04]  釋曰。行世  間施等行亦有功德。菩薩波羅蜜功德云何  應知。菩薩波羅蜜功德與世間有同有異。同  有六種。異有四種。同有六種者。

[0220a08]  論曰。若菩薩輪轉生死大富位自在所攝。

[0220a09]  釋曰。轉輪王天帝梵王等為大富位。於中為  主故名自在菩薩凡夫行施同得此報。

[0220a11]  論曰。大生所攝。

[0220a11]  釋曰。大生有三種。一道勝  二性勝三威德勝。菩薩凡夫持戒同得此報。

[0220a13]  論曰。大眷屬徒眾所攝。

[0220a13]  釋曰。親戚名眷屬。  所攝領者名徒眾。眷屬及徒眾亦有三勝。如  前所說故稱為大。皆相親愛不生憎嫉。恒共
歡聚未甞違離。菩薩凡夫行忍同得此報。

[0220a17]  論曰。大資生業事成就所攝。

[0220a17]  釋曰。資生業  有四種。一種植二養獸三商估四事王。和同  乖諍名事。如所欲為無不諧遂。故名成就。菩  薩凡夫行精進同得此果。

[0220a21]  論曰。無疾惱少欲等所攝。

[0220a21]  釋曰。四無量所  攝定。此定得果身無諸病。心離眾惱。故恒  歡悅。其餘諸定所得果報。雖復在家。與離
欲仙人不異。以少煩惱故。等謂得好形相及  長壽等。菩薩凡夫修定同得此果。

[0220a26]  論曰。一切工巧明處聰慧所攝。

[0220a26]  釋曰。為立  資生故須工巧明處。即十八明處能立現在  未來及解脫法。此中有立破二理。若有聰慧  則能成此事。菩薩凡夫若修般若同得此報。
異有四種者。

[0220b02]  論曰。如意。

[0220b02]  釋曰。菩薩行施等。得富樂等  報。於中常離過失。謂無染污利益自他故。世  間行施等。雖有功德則無此事。是名第一異  相。

[0220b06]  論曰。無失富樂。

[0220b06]  釋曰。菩薩行施等。得富樂  等報。於中如意。謂自用及為他用。常生三種  歡喜故。世間行施等。雖有功德則不如此。是  名第二異相。

[0220b10]  論曰。利益眾生為正事故。

[0220b10]  釋曰。菩薩行施  等。所生功德常為眾生。作世出世利益事。  不為自身。世間行施等。雖有功德則不如此。  是名第三異相。

[0220b14]  論曰。菩薩修行六度功德。乃至入住究竟清  涼菩提。恒在不異故。

[0220b15]  釋曰。菩薩行施等所  生功德。從初發心乃至極果。如本恒在利他  不異。此即常住功德。世間行施等。雖有功德  則不如此。是名第四異相。

互顯章第十一

[0220b20]  論曰。云何應知諸波羅蜜更互相顯。

[0220b20]  釋曰。  如般若波羅蜜等經中說三十六句。顯說一  一波羅蜜即說餘五波羅蜜。云何應知。

[0220b23]  論曰。世尊或以施名說諸波羅蜜。或以戒名。  或以忍名。或以精進名。或以定名。或以般若  名說諸波羅蜜。

[0220b25]  釋曰。五波羅蜜入一波羅  蜜攝。一波羅蜜中則具有六。但以施等一名  說之。

[0220b28]  論曰。如來以何意作如此說。於諸波羅蜜修  行方便中。一切餘波羅蜜皆聚集助成故。此  即如來說意。

[0220c01]  釋曰。若菩薩於一一波羅蜜  修加行。餘波羅蜜皆助成此一。如諸菩薩正  行施時。守護身口離七支惡。即持正語正業
正命戒。由此戒故施得成就。故戒能成施。若  菩薩正行施時。能安受受施人相違言語及  相違威儀。乃至安受行施苦事。由此忍故施
得成就。故忍能成施。若菩薩正行施時。由欲  行施心能除貪愛。由有大悲能除瞋恚。由下  身心能除憍慢。欲令受者安樂能除慳悋嫉
妬。知施有因果能除無明邪見。精進能生如  此善。對治如此惡。由精進施得成就。故精  進能成施。若菩薩正行施時。一心相續緣利
樂眾生事。由此定故施得成就。故定能成施  若菩薩正行施時。由了別因果不著三輪。  故般若能成施。是名餘波羅蜜助成一波羅
蜜。故合說六波羅蜜。總名為施。如施戒等亦  爾。一度具六故成三十六句。

[0220c18]  論曰。此中說欝陀那偈。

位數相次第　　名修差別攝  
對治及功德　　互顯諸度義

攝大乘論釋卷第九

[0220c22]  (第九張十五行。懶惰即是退弱心因之下。應有定慧二波羅蜜文。而三國本皆闕。遂令次文壞失。心因者。謂
散亂邪智。及與結文為對治六種惑障故。立波羅蜜。有六數等言。皆無所從來。今撿本論。此中有云。若已
起發行及不退弱心為對治壞失心因故立定慧二波羅蜜等二十五字。今依本論加之)  。

* * *

【經文資訊】大正藏第 31 冊 No. 1595 攝大乘論釋  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
