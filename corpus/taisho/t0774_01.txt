大乘四法經


于闐國三藏法師實叉難陀  奉　制譯

歸命大智海，　　毘盧遮那佛。

[0709a16]  如是我聞：

[0709a16]  一時佛在舍衛國祇樹給孤獨園，  與大比丘眾五百人、菩薩摩訶薩八千人俱，  皆被堅固大弘誓甲，并欲、色界諸天子等無
量百千，恭敬如來，聽受法要。

[0709a20]  爾時文殊師利童子持一寶蓋，廣十由旬，覆如  來上。

[0709a21]  時有兜率陀天，名曰善勝，已於阿耨多  羅三藐三菩提得不退轉，與其眷屬在此會  中，白文殊師利言：「尊者！供養如來猶未足耶？」

[0709a24]  文殊師利言：「於意云何，海納眾流有厭足不？」

[0709a25]  天言：「不也！」

[0709a25]  文殊師利言：「天子！大海深廣，無  有涯際；萬流朝宗，嘗無盈息。菩薩摩訶薩求  薩婆若，供養如來，亦復如是，未曾厭足。」

[0709a27]  天復  請言：「供養佛時應何所為？」

[0709a28]  文殊答言：「應以  四事：一、為薩婆若；二、為度一切眾生；三、為不  斷三寶種；四、為攝諸佛剎功德莊嚴。是為菩
薩以四事故，供養如來。」

[0709b02]  天復請言：「善哉，尊者！  菩薩於法常應不悋。如昔所為尸棄梵王及  其眷屬演四法門菩薩之道，願為我等一切  眾會，重宣此義。」

[0709b05]  文殊師利言：「諦聽，諦聽！善  思念之！當為汝說。

[0709b06]  「天子！菩薩摩訶薩應發四  種增上意樂心。云何為四？謂：攝一切眾生心；  成熟一切眾生心；集一切善根心；覺悟一切  佛法心。是為四。

[0709b09]  「復次，菩薩應發四種如山心。  云何為四？謂：於乞者無瞋嫌心；向惡道者  生慈愍心；般若波羅蜜常不捨心；所修眾行  皆究竟心。是為四。

[0709b12]  「復次，菩薩應發四種轉勝  心。云何為四？謂：持戒轉勝；多聞轉勝；大  慈轉勝；大悲轉勝。是為四。

[0709b14]  「復次，菩薩應發四  種如金剛不可壞心。云何為四？謂：信樂不  壞；依善知識不壞；修行不壞；求大乘不壞。  是為四。

[0709b17]  「復次，菩薩應發四種無能染心。云何  為四？謂：煩惱不能染；名利不能染；下乘不  能染；諸惡眾生不能染。是為四。

[0709b19]  「復次，菩薩應  發四種無上心。云何為四？謂：所愛皆捨心；  施已無悔心；不望果報心；迴向菩提心。是  為四。

[0709b22]  「復次，菩薩有四種能至頂法。云何為四？  謂：智慧；方便；持正法；化眾生。是為四。

[0709b23]  「復次，菩  薩有四種助菩提道。云何為四？謂：勤修諸  度；順四攝事；住四梵住；遊戲神通。是為  四。

[0709b26]  「復次，菩薩有四種第一勝法。云何為四？  謂：於諸眾生無損惱心；惱害己者，心無繫念；  在五欲境而不放逸；貧窮苦厄不捨法行。是
為四。

[0709b29]  「復次，菩薩有四種安隱心。云何為四？  若在家時，自財知足；他財不貪；若出家時，依  四聖種；行頭陀法。是為四。

[0709c02]  「復次，菩薩有四種  施。云何為四？謂：財施；法施；紙筆施；於法師  所，善心讚歎施。是為四。

[0709c04]  「復次，菩薩有四種堅  勝法。云何為四？謂：所聞能行；豐財能施；  尊者能供養；壽命能種諸善根。是為四。

[0709c06]  「復次，  菩薩有四種不捨。云何為四？謂：不捨菩提  心；不捨正法；不捨一切眾生；不捨求諸善法。  是為四。

[0709c09]  「復次，菩薩有四種園。云何為四？謂：  樂住阿蘭若；樂獨露坐；樂求善法；樂方便  度諸眾生。是為四。

[0709c11]  「復次，菩薩有四種宮。云何  為四？樂依梵住；樂聞善法；樂觀性空；樂同行  者共止。是為四。

[0709c13]  「復次，菩薩有四種無盡財。  云何為四？謂：多聞財；說法財；攝諸貧乏財；迴  向菩提財。是為四。

[0709c15]  「復次，菩薩有四種伏藏。  云何為四？謂：陀羅尼藏；辯才藏；法藏；無盡財  迴向藏。是為四。

[0709c17]  「復次，菩薩有四種遠離。云何  為四？謂：遠離眾話；遠離五欲境；遠離非聖心；  遠離三界。是為四。

[0709c19]  「復次，菩薩有四種樂。云何  為四？謂：離我、我所，無著樂；一切不顧戀，遠離  樂；離一切境界寂靜樂；不捨一切眾生而
無煩惱涅槃樂。是為四。

[0709c22]  「復次，菩薩有四種  喜。云何為四？謂：見佛喜；聞法喜；布施不悔  喜；與一切眾生安樂喜。是為四。

[0709c24]  「復次，菩薩  有四種真實。云何為四？謂：不捨菩提心；不  捨弘誓願；不捨有來歸依者；不捨一切善護  語。是為四。

[0709c27]  「復次，菩薩有四種善法。云何為  四？謂：樂修一切善法；不輕未學；於諸眾生  怨親平等；為不請友饒益眾生，不思其報。是  為四。

[0710a01]  「復次，菩薩有四種清淨。云何為四？謂：戒  清淨，無我故；定清淨，無眾生故；慧清淨，無壽  者故；解脫清淨，無諸趣生故。是為四。

[0710a03]  「復次，  菩薩有四種足。云何為四？謂：義足；法足；行  頭陀功德足；集菩提資糧足。是為四。

[0710a05]  「復次，菩  薩有四種手。云何為四？謂：信手；戒手；聞手；  慧手。是為四。

[0710a07]  「復次，菩薩有四種眼。云何為  四？謂：肉眼作善業故；天眼神通不退故；慧  眼所聞不厭故；法眼諦觀諸法得忍故。是為  四。

[0710a10]  「復次，菩薩有四種無厭。云何為四？謂：施  無厭；住阿蘭若無厭；聽法無厭；修善無厭。是  為四。

[0710a12]  「復次，菩薩有四種難行。云何為四？謂：忍  受一切卑賤、陵辱；雖自窮乏，所有皆施；見有  從乞頭、目、身體，心無違逆，生善友想；觀空無
我而現受生。是為四。

[0710a15]  「復次，菩薩有四種無  病。云何為四？謂：無諸界不等病；無煩惱熱  病；無不利益眾生病；無諸法疑惑病。是為  四。

[0710a18]  「復次，菩薩有四種自分法。云何為四？謂：諸  波羅蜜；菩提分法；真善知識；不作一切惡  業。是為四。

[0710a20]  「復次，菩薩有四種不動。云何為  四？謂：菩提心；如願而行；如言而作；勤修正  行。是為四。

[0710a22]  「復次，菩薩有四種資糧。云何為  四？謂：奢摩他；毘鉢舍那；聞一切；善根。是為四。

[0710a24]  「復次，菩薩有四種齊行。云何為四？謂：發心起  行；布施迴向；大慈大悲；智慧方便。是為四。

[0710a26]  「復次，菩薩有四種法障夢。云何為四？謂：夢月  墮於平地井中；夢月現於濁泉池中；夢月  在空大雲所覆；夢月在空煙塵所翳。是為四。

[0710a29]  「復次，菩薩有四種業障夢。云何為四？謂：夢墮  大險處；夢高下道；夢磐曲道；夢迷方驚怖。是  為四。

[0710b02]  「復次，菩薩有四種煩惱障夢。云何為四？  謂：夢毒蛇擾亂；夢群獸惡聲；夢落賊難處；  夢身蒙塵垢。是為四。

[0710b04]  「復次，菩薩有四種得陀  羅尼夢。云何為四？謂：夢大伏藏諸寶充滿；  夢清池中眾花齊敷；夢得雙淨白疊；夢諸  天持蓋覆上。是為四。

[0710b07]  「復次，菩薩有四種得三  昧夢。云何為四？謂：夢端正童女眾寶莊嚴，持  花授與；夢白鵝行列，迴翔空中；夢如來手
摩其頂；夢如來坐蓮花座，入於三昧。是為四。

[0710b11]  「復次，菩薩有四種見如來夢。云何為四？謂：夢  月出現；夢日出現；夢蓮花開；夢大梵王威儀  閑寂。是為四。

[0710b13]  「復次，菩薩有四種得大人相夢。  云何為四？謂：夢諸妙花果滿娑羅樹；夢大銅  器眾寶盈滿；夢虛空中幢蓋莊嚴；夢轉輪王
以法御世。是為四。

[0710b16]  「復次，菩薩有四種不退相  夢。云何為四？謂：夢白繒繫頂；夢自設無礙施  會；夢身處法座；夢佛坐道場，為眾說法。是為  四。

[0710b19]  「復次，菩薩有四種降魔怨夢。云何為四？謂：  夢大力士摧小力士，持勝幡去；夢大勇將戰  勝而去；夢受灌頂王位；夢坐菩提樹，降伏眾
魔。是為四。

[0710b22]  「復次，菩薩有四種坐菩提場夢。云  何為四？謂：夢吉祥瓶滿；夢眾右繞其身；夢所  往之處樹皆低枝；夢金光普照。是為四。」

[0710b24]  文殊  師利說此法時，善勝天子及其眷屬歡喜踊  躍，以天曼陀羅花、波頭摩花、拘物頭花、分陀  利花供養文殊師利，及散一切眾會。以佛神
力，所散之花上昇虛空，成大蓮花，量如車輪；  微妙香潔，悅可眾心。於花臺上有諸菩薩，三  十二相莊嚴其身。

[0710c01]  爾時善勝天子白文殊師  利言：「此諸菩薩從何方來？」

[0710c02]  文殊答言：「如花來  處，是所從來。」

[0710c03]  天言：「此花化生，無所從來。」

[0710c03]  文殊  復言：「彼諸菩薩當知亦爾！」

[0710c05]  爾時世尊即便微笑，從其口中放種種光，青、  黃、赤、白、頗梨等色，遍照十方無量剎土，上至  梵世，蔽日月光，還從頂入。時善勝天子即從
坐起，偏袒右肩，右膝著地，合掌向佛，以偈讚  曰：

「清淨金色光，　　妙相三十二，  
具億那由他，　　無比勝功德，  
能救世間者，　　何故現微笑？  
梵音深且遠，　　所言淨微妙，  
恒薀七聖財，　　放大智慧光，  
迦陵伽聲音，　　願說微笑義。  
世雄大丈夫，　　降魔及異道，  
常為諸天人，　　修羅等供養，  
具足十力者，　　何故現微笑？  
一切貪恚癡，　　塵惱智慧障，  
永斷無餘習，　　面如淨滿月，  
普施安樂者，　　願說微笑義。  
善逝天人師，　　無量功德聚，  
其心常平等，　　具足行眾善，  
開解一切者，　　何故現微笑？  
常持大慧燈，　　破黑闇稠林，  
遊步若牛王，　　無畏如師子，  
利益眾生者，　　願說微笑義。  
人中最尊勝，　　難見難可測，  
無我無諂曲，　　超越諸有海，  
智力自在者，　　何故現微笑？  
千輻網縵足，　　三界無倫匹，  
竭涸生死流，　　斷絕愚癡網，  
善哉大智者，　　願說微笑義。」

[0711a05]  爾時世尊告善勝天子言：「汝見虛空蓮花座  上諸菩薩不？」

[0711a06]  天子白言：「唯然，已見！」

[0711a06]  佛言：「此諸  菩薩皆是文殊師利之所化度，為聽如是四  法門故，從十方來，皆住一生補處，於十方剎
當成阿耨多羅三藐三菩提，名號各異。」

[0711a09]  天言：  「世尊！此諸菩薩頗有算計知其數不？」

[0711a10]  爾時世  尊告舍利弗：「汝能知耶？」

[0711a11]  舍利弗言：「世尊！  我能於一念頃悉知三千大千世界一切星  宿，不能百年算知此諸菩薩數量！」

[0711a13]  佛告舍利  弗：「假使微塵滿閻浮提尚可數知，此菩薩數  莫知邊際。」

[0711a15]  舍利弗言：「何處當有爾許佛剎，  容是菩薩成正覺耶？」

[0711a16]  佛言：「且止，莫作是說！  諸世界中空無佛者，無量無邊。」

[0711a17]  舍利弗：「假使  如來恒河沙劫久住於世，日日  常  說恒河沙  法；說一一法，皆授恒河沙菩薩阿耨多羅三
藐三菩提記；過於東方恒河沙佛剎，乃一菩  薩於中成佛；如是東方無佛世界尚不能盡，  何況十方一切剎土空無佛者。」

[0711a22]  「舍利弗！如是  所有無量世界，皆是如來肉眼所見。其中  所有一切眾生，皆是如來心之所知。」

[0711a24]  時諸大  聲聞及一切眾會心生希有，作如是言：「我等  今者咸得善利，值遇是師，成就廣大福德、智
慧！」時虛空中諸來菩薩皆從空下，頂禮如  來及文殊師利，恭敬右遶，各還本土。

[0711a29]  爾時善勝天子白文殊師利言：「善哉，尊者！  作佛作事，乃能化是無量菩薩住大菩提。  願為我說，成就此等住菩提法。」

[0711b02]  文殊師利言：  「天子！成就菩薩住菩提法，有三十五。所謂：  應常依時不失其節；應警策諸根；應攝心不
動；應修諸波羅蜜；應隨善方便；應發勝意  樂；應建大慈；應起大悲；應不捨大乘；應遠離  小乘；應常諦實；應如實作；應護正法；應如聞
行；應了眾生性平等無二；應觀破戒、持戒皆  福田相；應覺諸魔業；應成滿大願；應於生  死不疲厭；應降伏眾魔；應知恩報恩；應入滅
因法；應於解脫門不驚怖；應供養諸佛；應  隨眾生所須皆作；應不染世法；應樂阿蘭若；  應行少欲；應念知足；應未度令度；應未解令
解；應未安令安；應未涅槃令涅槃；應不斷三  寶種；應攝諸佛淨剎功德莊嚴。是為成就菩  薩三十五種住菩提法，應如是學。

[0711b16]  「又復天子！  菩薩應離十種慢心。所謂：我慢；多聞慢；辯才  慢；利養名稱慢；住阿蘭若慢；頭陀功德慢；富
貴眷屬慢；釋、梵、護世承事慢；禪定神通慢；  為於佛、法、僧得不壞信，天、龍、夜叉、犍闥婆、阿修  羅、迦樓羅、緊那羅、摩睺羅伽等恭敬讚歎慢。
菩薩能離此十種慢，即於阿耨多羅三藐三  菩提不退轉，不為一切外道魔怨之所損敗。」

[0711b24]  時善勝天子白文殊師利言：「隨於尊者所住  之處，當知已是有此法門，即為如來於中  出世，轉正法輪。」

[0711b26]  佛言：「如是，如是！如汝所說，  隨何方土文殊師利說此法門，即為法王於  其中住。若有眾生行此法者，是真佛子。有能
信解、受持此法，名實修行，斯人已為佛所調  伏，不退轉於阿耨多羅三藐三菩提。」

[0711c02]  爾時世尊告彌勒菩薩、迦葉、阿難：「善男子！我  今以此法門付囑汝等，當受持、讀誦、如說修  行、為人廣說。我涅槃後應以此法大作佛事，
令一切眾生皆獲安樂。」

[0711c05]  彌勒白言：「唯然，受教！  世尊！當何名此經？云何受持？」

[0711c06]  佛告彌勒：「此經  名『說四法門』，亦名『成就菩薩道法』，是故汝等  應共受持。」

[0711c08]  佛說此經已，彌勒菩薩摩訶薩、長  老大迦葉、長老阿難，及一切世間天、人、阿修  羅等，聞佛所說，歡喜奉行。

大乘四法經

* * *

【經文資訊】大正藏第 17 冊 No. 0774 大乘四法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
