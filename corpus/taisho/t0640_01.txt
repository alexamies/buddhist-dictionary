佛說月燈三昧經一卷(一名文殊師利菩薩十事行經)

宋沙門先公譯

[0620a09] 聞如是：

[0620a09] 一時，佛在舍衛國，遊於祇樹給孤獨園，與大比丘眾五百人、六萬菩薩俱，及持央數諸天人。爾時，文殊師利菩薩在其眾會中坐。

[0620a12] 時，佛告文殊師利言：「童子！菩薩行布施有十事。何等為十？一者諦除嫉妬意；二者常清淨意布施；三者無數百千人不能奪其財；四者無上妙而終亡；五者生大豪貴家；六者所生處好布施；七者為四部眾所愛念；八者無所畏，入眾會亦無礙，十方皆聞其名聲；九者年少手足柔軟；十者常樂善知識，乃至坐佛樹下。童子！是為菩薩行布施十事。」佛於是說偈言：

「已遠除於嫉妬，　　意常好布施者；
　持上妙而終亡，　　生即於豪富家。
　所生處意常樂，　　而好喜於布施；
　為眾生所愛念，　　居家者及出學。
　於眾會無所畏，　　所至處無疑難；
　其名聲遠而聞，　　於郡國及縣邑。
　其手足常柔軟，　　所欲得不復難；
　即為得善知識，　　諸佛及其弟子。
　終不復生嫉妬意，　　意常好樂欲布施；
　以持上妙而終亡，　　於是行事無嫉妬。
　即生於大豪富家，　　意常喜樂而布施；
　為若干億人所愛，　　好布施者有是行。
　得善知識不復難，　　常見諸佛及弟子；
　見已即樂供養之，　　其布施者有是行。」

[0620b06] 佛語童子：「菩薩持戒清淨有十事。何等為十？一者具足其願，二者學佛道，三者常尊樂於黠慧，四者死不妄語，五者見世不轉意，六者棄生死，七者求泥洹，八者寂寞行，九者得三昧，十者無貧窮行。童子！是為菩薩十事清淨持戒。」佛於是說偈言：

「即具足其所願，　　學諸佛之道行；
　常樂於尊智慧，　　亦無有恐懼時。
　不復轉其所願，　　亦不轉慎諸行；
　常棄遠於生死，　　則求索泥洹道。
　常在寂寞處行，　　即便得於三昧；
　而無有貧窮時，　　即立於持戒品。
　其人即具所可願，　　是菩薩學諸佛道；
　慧者於人不自稱，　　其人如是戒清淨。
　持願甚堅不復難，　　終不復動所采建；
　以見生死無數惡，　　便棄捐求泥洹道。
　其意不復著所念，　　其人如是立戒彊；
　得正剎土無不可，　　清淨戒者有是行。」

[0620b24] 佛語童子：「菩薩立忍辱有十事。何等為十？一者火不能燒，二者刀不能害，三者毒不能行，四者水不能沒，五者非人護之，六者得莊嚴其身相，七者閉塞諸惡道，八者得生梵天不難，九者晝夜得安隱，十者安樂不移。童子！是為菩薩十事住忍辱。」佛於是說偈言：

「火不能燒其人，　　刀亦不能傷害；
　其毒不能得行，　　水亦不能漂沒。
　諸非人悉護之，　　即得三十二相；
　便閉塞諸惡道，　　忍辱者德如是。
　求索諸梵及釋，　　彼亦不而難致；
　常得安隱之行，　　悉覺於非常事。
　刀及火亦不能傷，　　行於毒中不能害；
　諸天及人鬼神護，　　其忍辱者有是行。
　即身得三十二相，　　其人不復畏惡道；
　於是死即生梵天，　　行慈心者有是道。
　晝夜即得安隱行，　　常好喜身得安定；
　於一切有清淨意，　　終無有瞋恚志行。」

[0620c13] 佛告童子：「菩薩精進有十事。何等為十？一者有威神，二者為諸佛所護，三者非人悉亦護之，四者聞法終不轉忘，五者所未聞法而得聞，六者得高明智慧，七者得種種三昧，八者終無病時，九者飯食得安隱，十者得柔軟如優鉢不剛。童子！是為精進行菩薩十事。」佛於是說偈曰：

「常為得有威神，　　終不轉犯諸惡；
　諸非人悉護之，　　即疾得成佛道。
　聞經法亦不忘，　　未聞者求得了；
　其人即得高明，　　精進者有是德。
　得同諸三昧行，　　終無有疾病時；
　精進者智慧俱，　　其人得佛道行。
　所飯食得安隱，　　即得為精進行；
　譬如優鉢在水，　　稍稍長而大成。
　清白法亦如是，　　令菩薩稍稍成；
　終無有能當者，　　得在天安樂處。
　多陀竭精進行，　　以進越無數劫；
　諸菩薩勤力行，　　所修奉悉說之。
　其精進者有威神，　　常為諸佛所擁護；
　而皆奉受是道行，　　其人得佛道不久。
　所聞者終不復忘，　　及復得餘眾法行；
　其人智慧稍增益，　　精進行者有是事。
　種種三昧常自增，　　彼終無有疾病時；
　諸所可飯食之者，　　一切得則為安隱。
　晝夜成就清白行，　　精進之者無有休；
　其人不久疾得佛，　　行精進者尊如是。」

[0621a11] 佛語童子：「坐禪菩薩有十事行。何等為十？一者專行住，二者行道事，三者無有恐難，四者諦正諸根，五者為人所愛，六者遠離欲，七者不轉一心，八者脫於魔界，九者住佛界，十者得解脫。童子！是為坐禪菩薩十事行。」佛於是說偈言：

「其人不轉所行，　　即為住諦之行；
　專行諸道之事，　　其人捨不正行。
　所修無所復著，　　諸根已為寂定；
　即為得安隱喜，　　坐思惟道行事。
　其人已離愛欲，　　安隱坐於一心；
　以遠離魔境界，　　即住於佛境界。
　專行者有是持，　　其獨樂樹間者；
　即便解脫之行，　　便成得十事句。
　其菩薩住轉不行，　　皆棄捐於不當行；
　棄不正行樂正行，　　念三昧者有是事。
　其人終無貪著時，　　行安隱者賢不貪；
　身意善覺而持戒，　　行三昧者有是事。
　行空樹間無所畏，　　其人終無著貪時；
　諸非人皆愛念之，　　如是遠離欲獨行。
　終不著欲亦不貪，　　如是即脫魔境界；
　便住於如來境界，　　其人解脫邪事竟。」

[0621b04] 佛語童子：「菩薩行般若波羅蜜有十事。何等為十？一者一切所有悉布施，無所希望；二者不復犯戒，不以戒自綺；三者住忍辱力無人想住；四者行精進不貪身命；五者行禪不住禪；六者降伏弊魔；七者九十六種外道不能動之；八者自得知生死；九者於眾生有悲意；十者不求弟子、緣一覺地。童子！是為菩薩行般若波羅蜜十事。」佛於是說偈言：

「其人所施皆等，　　亦不念望其報；
　護經戒不敢犯，　　亦不有想著求。
　行忍辱及智慧，　　終無有人之想；
　見人即有精進，　　身志意無所著。
　行一心及智慧，　　無所住無有想；
　以降伏於眾魔，　　智慧者有是德。
　九十六種之道，　　皆無能動搖者；
　得知了生死事，　　智慧者有是事。
　於一切眾生所，　　有大悲哀之行；
　於弟子緣一覺，　　皆不念所求行。
　所有皆施無希望，　　為不犯戒不念惡；
　行忍辱者無人想，　　奉智慧者有是事。
　精進為在空閑處，　　禪無有想亦無住；
　其人智慧降伏魔，　　行智慧者有是事。
　諸外道者不能動，　　其人即為知生死；
　於眾人民有哀傷，　　行智慧者有是事。
　諸弟子及緣一覺，　　於彼終無念求索；
　其人住佛道如是，　　行智慧者有是事。」

[0621c01] 佛語童子：「多智菩薩有十事行。何等為十？一者知惡道，二者知善道，三者解疑事，四者為現直道，五者棄捐惡道，六者住正道，七者在甘露門，八者得坐佛樹下，九者為人民現明道，十者不畏惡道。童子！是為多智菩薩十事行。」佛於是說偈言：

「為知了諸塵勞，　　悉曉了是兩事；
　其人便棄塵勞，　　即隨佛道之行。
　慧而解諸狐疑，　　便為現直見事；
　則棄捐惡道行，　　即得在於正道。
　見在於甘露門，　　則得坐佛樹下；
　為人民解現正，　　令不畏諸惡道。
　曉了無數塵勞法，　　知解兩事為如是；
　其人便棄捐塵勞，　　便於彼學上善法。
　為一切人解其疑，　　便為得見善正直；
　即棄捐去惡道事，　　其多智常在道住。
　常為住在甘露門，　　得坐在無量佛樹；
　為無量億人現明，　　其人終不畏惡道。」

[0621c19] 佛語童子：「菩薩尊法施持法與他人者有十事。何等為十？一者棄捐惡，二者奉行善，三者修正士，四者淨其佛剎，五者坐佛樹下，六者布施眾用，七者降伏諸塵勞，八者與一切人智，九者行慈心，十者現在得安隱意。童子！是為菩薩持尊法施十事以法施與他人者。」佛於是說偈言：

「諸不善皆捐之，　　諸善事悉奉行；
　得在住法智慧，　　意常好喜布施。
　便淨其佛國土，　　即得無上之國；
　便則坐佛樹下，　　興法施譬如寶。
　布施一切所有，　　便學於諸法王；
　則遠除諸塵勞，　　其人得佛不難。
　布施於一切人，　　常有慈心之行；
　其無有嫉妬行，　　為安隱諸非人。
　多智便棄諸不善，　　其人常為在善住；
　於尊法堅不可動，　　其多智者常與法。
　即常得清淨之國，　　常奉行佛道之事；
　為常得在佛樹下，　　興法施者有是事。
　無有塵勞布施眾，　　便即知了己身事；
　皆解脫諸世之事，　　其人終無所罣礙。
　其人自知而發意，　　為一切人如是施；
　有慈心者無嫉妬，　　見諸法安無有我。」

[0622a13] 佛語童子：「菩薩行空有十事。何等為十？一者行佛道，二者無所著行，三者不願所生，四者不犯戒法，五者不誹謗賢者，六者不為諍行，七者無所得，八者獨行道，九者不諍佛，十者受法行。童子！是為菩薩行十空事。」佛於是說偈言：

「其諸上人所行，　　得上尊之世界；
　勇猛者於彼行，　　諸所不可得命。
　皆不著諸世界，　　於禪思安隱坐；
　亦不願諸所生，　　便曉知諸空法。
　終不復犯戒法，　　持於戒無有呵；
　其盡壽不說惡，　　不誹謗餘賢者。
　其行道無所諍，　　終無有諸諍訟；
　其便知諸所事，　　彼如法而習行。
　乃至亡失其命，　　終不謗於世尊；
　積累於一切法，　　自保意無所畏。
　於一切諸世界，　　佛道不可思議；
　即奉持諸佛法，　　不復疑於空法。
　其人之行而上妙，　　住不在於諸外道；
　行禪安隱無所著，　　諸所無命亦無人。
　其人終無有貪著，　　行一心者無所想；
　以知無人無我法，　　終復無有於所願。
　悉曉諸空之法事，　　於眾所用終不著；
　其人終無貪著念，　　於佛常有淨信意。
　其人終無諍訟事，　　獨處行者空眾用；
　其人為住於佛道，　　便持如來諸所法。」

[0622b10] 佛語童子：「菩薩在獨處行有十事。何等為十？一者有清淨意，二者無有欲，三者念諸佛，四者信行，五者不疑慧，六者有反復於諸佛，七者不誹謗法，八者寂寞行，九者得調住，十者智四解事。童子！是為菩薩獨處行十事。」佛於是說偈言：

「終無有愛欲行，　　常有清淨之意；
　便奉無所欲事，　　於獨處一心行。
　思念普世間明，　　其人轉而成信；
　於智慧一無疑，　　佛慧不可思議。
　於諸佛有反復，　　佛終不棄捐法；
　即而作寂定行，　　便為住於寂法。
　其人即得解事，　　獨自樂於樹間；
　便棄捐於財利，　　在一處而行道。
　其人即為有清意，　　常皆棄捐諸惡事；
　其人行寂無有上，　　終不復疑諸佛慧。
　其人思念佛無上，　　信於諸天中天行；
　亦不復疑諸佛慧，　　寂寞行者有是事。
　於諸上人有反復，　　終不復棄諸法行；
　獨處行者而寂寞，　　閑處行者有是事。
　便得善諦寂寞地，　　即疾解了諸證事；
　常解說無央數經，　　其人無有罣礙時。」

[0622c03] 佛語童子：「菩薩在閑處行有十事。何等為十？一者寂行，二者遠離眾人，三者無諍訟，四者無瞋恚，五者不入諸行，六者不入人罪，七者念解脫事，八者安隱一心行，九者疾作證解脫，十者以無所著故得三昧。童子！是為菩薩閑處尊行十事。」佛於是說偈言：

「常有寂寞之事，　　便遠離眾會人；
　終無有諍訟時，　　而獨自作於行。
　常無有瞋恚意，　　終不轉著諸界；
　亦不復作諍訟，　　在閑處是有德。
　便為寂寞之行，　　常在於獨處行；
　即有解脫之事，　　便疾得過度去。
　獨自在上閑處坐，　　常棄捐惡眾會人；
　其人終不入人罪，　　樹間坐者有是事。
　便厭於一切生死，　　其人無有貪眾用；
　亦不有眾畏之事，　　在樹下坐有是事。
　終不與人共諍訟，　　常獨行者樂寂寞；
　常護守於身口意，　　其在閑處德無數。
　便得上妙解脫事，　　即好坐在寂三昧；
　其於樹間習寂行，　　在閑處者有是德。」

[0622c23] 佛語童子：「菩薩行分衛有十事。何等為十？一者不欲令知其行；二者不令人知其功德；三者不欲有財利；四者不有自稱亦無諛諂；五者在賢聖道住；六者不自說功德；七者不從他人取足；八者至他家舍亦不喜亦不憂；九者離衣食施，持法施與人；十者住令德無諛諂，皆取於其法施。童子！是為菩薩行分衛住十事，令德無諛諂。」佛於是說偈言：

「彼不欲令知行，　　亦不著所為事；
　利無利而等意，　　其人住於教令。
　亦不犯賢聖事，　　不有稱諛諂行；
　亦不自說其善，　　復不說他人惡。
　亦不愁不歡喜，　　說法離於衣食；
　所說皆令歡喜，　　分衛者有是德。
　不欲令稱不求名，　　常住在四賢聖行；
　亦無諛諂求財利，　　受教令者有是事。
　不自稱譽不說惡，　　初不說惡惡舌者；
　聞人功德常歡喜，　　其分衛者知止足。
　離衣食善與法施，　　亦不求索於財利；
　所說善人皆歡喜，　　受尊教者有是事。」

[0623a14] 佛說是經時，七萬二千人發無上正真道，萬菩薩得無所從生法忍。

[0623a15] 佛說如是，文殊師利童子，及一切眾會天龍世間人皆歡喜，前為佛作禮而去。

佛說月燈三昧經一卷

[0623a19] 此是丹藏《月燈三昧經》先公譯者，而與彼鄉宋二藏之經，文義逈異，未知孰是？按《開元錄》，此經有二別譯：一於有譯無本中，有後漢安世高譯一卷；二於有譯有本中，有宋沙門先公譯一卷。皆云：「出《大月燈經》第七卷」。其先公譯目下，注云：「一名文殊師利菩薩十事行經」；又指多小，云：「一十紙」。今撿此丹本經，始從六度乃至分衛，凡歷十二法，皆以十事說之；又其多小，是古之十紙有十二行，則知真是先公所譯《月燈經》矣！但錄云：「出大經第七卷」，而今撿之，出自第六卷之前半，斯為未叶。疑古今分卷有異？或書寫錯六為七耳！

【經文資訊】大正藏第 15 冊 No. 0640 佛說月燈三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA