大乘同性經卷下


周宇文氏天竺三藏闍那耶舍譯

[0646b26]  是時雜類眾生，無有貪欲、瞋恚、愚癡、慳妬等  心，各各唯有善心、慈心、安樂之心，猶如父母  兄弟姊妹。當於是時，一切眾生得如是等心行，
安樂歡喜踊躍遍滿諸根，無復寒熱及以憂  愁。如是一切眾生樂心具足，不聞高聲及諸  大聲。復此大地平正如掌、琉璃所成，化出種
種深廣妙池，七寶為砌、金沙布底，八功德水  清淨盈滿。彼諸池中自然化出無量蓮華大  如車輪，彼諸妙華有七寶色，開敷微妙其葉
柔軟，或復化出無量蓮華廣一由旬，雜色精  妙香氣柔軟如迦陵伽衣。又復化出百千億  那由他多諸種種蓮華莊嚴，或復化出無量
蓮華，廣二由旬，或三四五，乃至一十二十三  十四十五十及百由旬，或復化出無量蓮華  廣千由旬。是時娑婆佛剎雨大香雨灑散於
地，彼水香氣柔軟微妙，能令眾生歡喜踊躍。  諸微妙風吹彼種種天妙華雨自然墮落，所  謂曼陀羅華、摩訶曼陀羅華、曼殊沙華、摩訶
曼殊沙華、月華、大月華、意華、大意華、雨如是  等廣大諸華。復有勝妙諸末香雨，復有沈水  香、多伽羅香、黑沈水香、牛頭栴檀，此等香烟
如是出現處處遍滿。又復出生過無量百千  億那由他阿僧祇數大如意樹，七寶所成，縱  廣高下或一由旬乃至百由旬，最勝端嚴悉
皆樂見。其諸寶樹以種種寶衣服繒綵白拂  垂毦鈴網莊嚴，彼諸寶樹雨於種種精妙  七寶，所謂金、銀、琉璃、摩尼、真珠、車  璩  、馬  瑙  、赤
真珠貫如是等雨。又諸寶樹雨種種柔軟雜  色衣服，所謂歌奢衣、俱奢衣、憍奢耶衣、歌尸  歌衣如是等雨。又諸寶樹雨諸瓔珞，以閻
浮檀金所作成就，種種雜寶間錯微妙，所  謂鐶釧耳璫、天冠臂印、珠繩寶瓔、金鎖瓔珞如  是等雨。又彼諸寶如意樹下，出生百千億
那由他師子之座，各以種種七寶所成，彼師  子座高於七刃，菩薩坐上，三十二相莊嚴其  身，容貌端嚴眾所憙見，其身內外自然明徹。
彼一切諸菩薩前，出生百千億那由他榻，各  七寶成，彼諸榻上各千天子而坐其上，奏五  音樂并出歌歎，其聲精妙能令聞者心意喜  躍，其音聲中出諸歌讚，說是偈言：

「平等無等等，　　我所悉皆無，  
具功德莊嚴，　　一切世希有。  
精進諸苦行，　　此法如是生，  
微妙莊嚴事，　　故現一切世。  
能除地獄等，　　此法如是生，  
微妙事莊嚴，　　故現一切世。  
能除地獄等，　　所有生道苦，  
及諸有等苦，　　是時皆得滅。  
除彼塵垢穢，　　諸人等癡垢，  
善勝微妙事，　　故現諸人中。  
今者無邊剎，　　是時皆平廣，  
大山及諸河，　　須彌海悉無，  
以琉璃為地，　　清淨平如掌，  
諸寶雜色樹，　　精妙普樂見。  
剎中復有此，　　嚴淨焰光明，  
金色諸精妙，　　翳障於日月。  
多種雜寶座，　　有諸菩薩坐，  
威光如百日，　　眾相莊嚴身。  
無量諸池邊，　　周匝摩尼寶，  
八分功德水，　　清淨盈滿中，  
百千種蓮華，　　莊嚴陂池裏，  
廣大如車輪，　　展轉倍於前。  
復有堅牢座，　　一切寶所成，  
百千億千天，　　天眾悉端嚴，  
奏諸微妙音，　　讚歎及歌詠，  
如來神力故，　　出此眾妙聲。」

[0647b05]  出如是等音樂歌詠事相偈法，有過無量無  邊阿僧祇法句。

[0647b06]  爾時世尊集會之中，所有諸  天及以人等，有大乘行者、樂大乘者、信廣大  意者，因此無邊光明力故，見彼一切佛剎如
是功德莊嚴清淨。其中天人有行聲聞、辟支  佛行者，不見不知佛剎功德莊嚴清淨。其諸  菩薩摩訶薩等在此剎中，悉得無量無邊阿
僧祇三昧陀羅尼神通法句，復有諸大聲聞  得入一切寂滅三昧。

[0647b13]  爾時有師子座縱廣正  等高百億由旬，自然而現，七寶所成天衣敷  上。時有如來身大無邊，現於坐上加趺而
坐，其身相好端嚴無譬顯現具足。有大蓮花  縱廣正等高八萬四千由旬，七寶所作出現  佛前，有無量百千億那由他蓮花，莊嚴圍遶
開敷柔軟精妙端嚴。復有過無量阿僧祇數  幢幡懸蓋，種種雜寶間錯而成，於虛空中懸  無量無邊真珠等寶及諸繒綵，復懸無量
無邊寶鈴羅網。有如是等功德莊嚴，於此佛  剎自然顯現。如是不可說無量無邊阿僧祇  未曾有事，於此娑婆佛剎中現，又不可說不
可量不可數大莊嚴神通之力，昔所未見本  未曾聞，於此娑婆世界中，現如是等最大最  勝希有之法。

[0647b28]  爾時彌勒菩薩摩訶薩即發此念：「何因何緣，  此佛剎中顯現希有不可思議大莊嚴事？神  通之力令眾踊躍，我當問佛、至真、等正覺，破
此疑心。」爾時彌勒菩薩摩訶薩從座而起，偏  袒右肩以其右膝置蓮花上，向佛合掌而白  佛言：「世尊！我今有疑欲問如來，願開疑網？」

[0647c04]  佛  告彌勒：「如來、至真、等正覺常開汝問，若有疑  惑當為解說。」

[0647c06]  爾時彌勒菩薩摩訶薩蒙佛許  已，白佛言：「世尊！是誰因緣有此事相，於此娑  婆佛剎顯現如是希有奇特踊躍之法，所謂
現神通力，一切功德莊嚴佛剎勝淨嚴飾明  徹無垢，一切惡心悉已除滅，乃至不可稱說  無有窮盡未曾聞見。世尊！此菩薩眾見如是
等神通為法世間顯現，一切疑惑。世尊！欲為  何事？」

[0647c13]  爾時彌勒菩薩摩訶薩說偈問佛：

「世間希有今是何，　　顯現如是大世尊，  
驚怪未曾有斯法，　　今於此事生疑惑。  
震動大地并巨海，　　或有安住淨世界，  
開敷清淨金光網，　　除滅世間一切闇。  
蓮華百千無有邊，　　復有雜花妙寶樹，  
億數幢蓋及繒幡，　　并真珠貫鈴網等。  
無量種福慧光明，　　滅除一切惡道苦，  
世尊何事現此相，　　妙淨娑婆佛剎中。」

[0647c22]  說此語已，佛告彌勒菩薩摩訶薩言：「汝可復  坐，吾當為汝分別解說，何因何緣大希有法  世間現者？彌勒！東方過阿僧祇恒河沙等佛
剎，彼有佛剎名清淨光輪功德莊嚴寶縷界  廁，彼佛剎有佛，名開敷精妙具莊嚴神通法  界輪一蓋吼聲毘盧遮那藏安自在王如來、至
真、等正覺，現在遊行演說法要。世界清淨，除  滅慳貪瞋癡一切煩惱諸惡道等。彼佛剎中，  十住菩薩摩訶薩之所居住。彼佛剎中有菩
薩摩訶薩，名海妙深持自在智通，得一切菩  薩禪定三昧神通陀羅尼，最為第一，持一切  寶莊嚴殿，與過無邊數諸菩薩摩訶薩從虛
空中欲來至此娑婆佛剎。是善丈夫威神力  故，於此世界作大莊嚴，神通自在先現是事。」

[0648a07]  爾時世尊說此事已，海妙深持自在智通菩  薩摩訶薩及其徒眾，即時現大威德光輪莊  嚴之中，有無量億光明羅網，具足圍遶虛空
中行，作百千種音樂歌詠，部別各各雨眾天  花。復放百千億那由他光明，來至於此娑婆  佛剎，即以寶莊嚴殿安置欲色二界空中。既
安置已，與其徒眾從空中下，至於佛所合掌  向佛，接足頂禮圍繞三匝。

[0648a14]  爾時海妙深持自  在智通菩薩摩訶薩與其徒眾，合掌恭敬白  佛言：「世尊！唯願如來憐愍我等，納受坐此寶
莊嚴殿。世尊於此寶莊嚴殿，為大菩薩眾說  無等等深妙之法。」

[0648a18]  爾時世尊告海妙深持自  在智通菩薩摩訶薩言：「善哉善哉！善丈夫！汝  今以此寶莊嚴殿，奉施如來、至真、等正覺。善
丈夫！汝於此賢劫中毘婆尸佛已來，乃至賢劫  千佛，以此一切寶莊嚴殿，過去亦施、現在  亦施、未來亦施。善哉丈夫！乃能以此大寶莊  嚴，嚴飾此中娑婆佛剎。」

[0648a25]  爾時海龍王白佛言：「世尊！寶莊嚴殿今在何  處？復若大小？」

[0648a26]  爾時世尊告龍王言：「龍王！彼寶  莊嚴殿置在欲色二界空中，縱廣三千大千  世界。龍王！彼寶莊嚴殿，一切諸佛菩薩神通
三昧力故出彼寶殿，一切菩薩安樂之處，堪  以供養奉獻如來。龍王！得彼寶殿佛所居  處，又是如來福力故生，能令菩薩心得清淨，
復能照明十方世界，使諸眾生心意歡喜，隱  翳一切諸天宮殿，不可說無邊莊嚴之事成  就具足，普告十方一切菩薩皆令覺知。龍王！
彼寶莊嚴殿，白琉璃為上，閻浮檀金為壁，功  德藏寶以為女牆，馬瑙藏寶以為却敵，摩尼  寶藏以為欄楯，淨光明寶以為欄柱，普光明
寶以為其輦，一切眾寶以為其座，一切雜寶  如半月形，光明無邊以覆殿上，八萬四千億  那由他柱，雜色端嚴眾寶所成，精妙具足最
勝供養稱可如來。龍王！其彼寶殿懸諸雜寶，  無量無邊真珠繒綵金鈴羅網，立正妙幢懸  諸幡蓋，牛頭栴檀以塗其地，燒堅栴檀及
以沈水最上妙香，以之為楯，龍珠寶華間錯  莊嚴，以種種華遍散其地。

[0648b16]  「龍王！彼寶莊嚴殿，  一切所有諸殿柱上，無數千億諸天子坐作  天五音，最妙歌讚出聲踊躍，諸法明門從音
樂出。龍王！彼寶莊嚴殿周匝輪迴大風所持，  有千億七寶妙池，金沙為底，八功德水清淨  盈滿，一一池中無數百千億那由他蓮花開
敷，七寶填飾妙色端正，是諸蓮華大如車輪。  龍王！彼寶莊嚴殿有寶樹園，周匝圍遶有如  意樹，種種雜寶花果莊嚴，懸諸鈴網及真珠
貫、繒綵細疊以為莊飾，出微妙香令心踊躍，  種種寶塔妙色端正以為莊嚴。龍王！一一樹  下各有七寶師子之座，天迦尸迦衣以為敷
具，彼師子座高廣微妙成就具足，稱可一切諸  佛菩薩。龍王！十方所有一切諸佛剎，所有  瓔珞莊嚴及諸花雨，一切現彼寶莊嚴殿。龍
王！彼寶莊嚴殿如是等大及以安住。」

[0648c02]  爾時世  尊告菩薩眾言：「諸善丈夫！為滿海妙深持自  在智通菩薩摩訶薩願故，汝等隨我向於寶  莊嚴殿彼處俱坐。」爾時世尊從座而起，與不
可數諸菩薩摩訶薩前後圍遶。時海妙深持  自在智通菩薩在於右邊，彌勒菩薩在於左  邊，於虛空中安庠而去，向寶莊嚴殿至彼處  已。

[0648c09]  爾時世尊與菩薩眾入彼寶莊嚴殿，殿中  東面有師子座，高無數由旬，縱廣正等。是時  世尊即坐其上。世尊坐於師子座時，彼寶莊
嚴殿六種震動，出百千億那由他無量種種  大光明網，所謂青黃赤白紅紫金色，彼諸天  子作天音樂及以歌讚，雨大天花，然諸天香  恒不斷絕。

[0648c15]  爾時世尊告菩薩眾言：「諸善丈夫！  汝等各各敷蓮華座而坐其上。」世尊勅已，彼  菩薩眾，各就蓮華座上而坐。

[0648c17]  佛及菩薩摩訶  薩眾皆悉坐已。時海妙深持自在智通菩薩  摩訶薩作是思惟：「我於今者供養如來、至真、
等正覺，兼復諮請問於佛地。」時海妙深持自  在智通菩薩摩訶薩即從坐起，隨意所生種  種無量無邊阿僧祇花香塗香末香、花冠衣
服幢幡寶蓋音樂歌歎，供養世尊及菩薩眾，  恭敬尊重承事供養，生希有心供養訖已。又  復出此勝供養具，所謂寶真珠貫，牛頭栴檀
七寶為花，以大寶珠名師子無礙寶藏清淨  明徹，以手執持供養世尊及菩薩眾，為供養  故散於如來遍覆其上，散已禮世尊足遶百  千匝，向佛合掌以偈讚曰：

「顯現無量妙相身，　　平正端嚴無闕少，  
螺髻孔雀烏蜂色，　　額平悅澤而廣開，  
毫相圓開如妙花，　　雙眉形似初生月，  
鼻高隆直妙無譬，　　眼如日照青蓮色，  
耳埵妙如芭蕉莖，　　齒齊如白拘勿頭，  
舌廣紅色得勝味，　　脣厚圓滿赤朱色，  
妙肩洪滿現無闕，　　垂臂如風吹娑羅，  
爪甲長妙赤銅色，　　手指縵網如鵝王，  
足下千輻妙輪相，　　皆由往昔大施主，  
功德勝形師子臆，　　體相莊嚴妙端正，  
腰如弓弝金剛杵，　　陰相不現如馬藏，  
髀脛圓滿如象鼻，　　脚腂端正而平滿，  
指掌輪相鵝王網，　　進止徐庠師子步，  
如來具此一切相，　　是故頂禮功德王。」

[0649a15]  爾時海妙深持自在智通菩薩摩訶薩讚歎訖  已，復白佛言：「世尊！我今有疑，欲問如來、至真、  等正覺。若佛世尊開我疑問，乃敢請說。」作是
語已。

[0649a18]  佛告海妙深持自在智通菩薩摩訶薩  言：「善丈夫！今若有疑，恣汝樂問，吾當為汝分  別解說，令心歡喜。」

[0649a20]  爾時海妙深持自在智通  菩薩摩訶薩白佛言：「世尊！佛地有幾，一切菩  薩及聲聞、辟支佛所不能行？」作是語已。

[0649a22]  佛告  海妙深持自在智通菩薩摩訶薩言：「善哉，善  哉！善丈夫！汝今欲令一切菩薩能作明了  利益安樂顯現佛智，乃能問於如來此事。汝
善丈夫！諦聽諦受，善思念之，吾當為汝分別  解說。善丈夫！佛有十地，一切菩薩及聲聞、辟  支佛等所不能行。何者為十？一名甚深難知
廣明智德地、二名清淨身分威嚴不思議明  德地、三名善明月幢寶相海藏地、四名精妙  金光功德神通智德地、五名火輪威藏明德
地、六名虛空內清淨無垢焰光開相地、七名  廣勝法界藏明界地、八名最淨普覺智藏能  淨無垢遍無礙智通地、九名無邊億莊嚴迴
向能照明地、十名毘盧遮那智海藏地。善丈  夫！此地是如來十地名號，諸佛智慧不可具  說。

[0649b08]  「善丈夫！佛初地者，一切微細習氣除故，復  一切法得自在故。第二地者，轉法輪故，說深  法故。第三地者說諸聲聞戒故，又復顯說三
乘故。第四地者，說八萬四千法門故，又復降  伏四種魔故。第五地者，如法降伏諸外道故，  又復降伏傲慢及眾數故。第六地者，教示無
量眾生六通中故，又復顯現六種大神通故，  謂現無邊清淨佛剎功德莊嚴，顯現無邊菩  薩大眾圍繞，顯現無邊廣大佛剎，顯現無邊
佛剎自體，顯現無邊諸佛剎中從兜率天下、  託胎乃至法滅，示現無邊種種神通。第七地  者，為諸菩薩如實說七菩提分無所有故，復
無所著故。第八地者，受一切菩薩阿耨多羅  三藐三菩提四種記故。第九地者，為諸菩薩  現善方便故。第十地者，為諸菩薩說一切諸
法無所有故，復告令知一切諸法本來寂滅  大涅槃故。」

[0649b24]  世尊說此如來十地名已，即時此  娑婆佛剎乃至十方不可說諸佛剎等，一切  現大十八種相，所謂地動、中動、大動，小搖、中
搖及以大搖，小震、中震及以大震，小聲、中聲  及以大聲，小吼、中吼及以大吼，小踊、中踊  及以大踊。是諸佛剎，或東傾西起、西傾東
起，或南傾北起、北傾南起，或中沒邊起、邊沒  中起，一切佛剎如是旋轉現十二相，其中無  一眾生有惱害者；放大勝光照諸佛剎，滅除
一切世間諸闇普得光明，所有一切諸佛剎  土皆悉於此佛剎中現；或佛剎中有佛無佛、  若成若壞，亦皆於此佛剎中現。彼諸佛剎雨
大天花，遍滿十方不可說不可說諸佛剎中，  所謂曼陀羅花、摩訶曼陀羅花、曼殊沙花、摩  訶曼殊沙花、盧遮華、摩訶盧遮花、月華、大月
華、蓋月花等，乃至一切剎中所有音樂不鼓  自鳴，大希有事皆悉出現諸佛剎中。彼諸佛  剎所有侍者，悉從坐起，各問如來諸希有事，  時彼諸如來為其廣說解所疑問。

[0649c14]  爾時此寶莊嚴殿中，海妙深持自在智通菩  薩摩訶薩及諸菩薩，集坐眾等咸悉驚怪：「奇  哉奇異！何因何緣，世尊說此佛深境界，如來
所行甚深難知微密難見，一切菩薩非所行  處，況諸聲聞及辟支佛。何以故？我等未曾得  聞如此如來十地不可思議諸佛境界。我等
為此善事和合相隨，請於如來、至真、等正覺  廣說佛地。」諸菩薩摩訶薩各從坐起，合掌向  佛說偈請言：

「最勝無上尊，　　此間無等說，  
一切佛諸地，　　向者已說名。  
我等今驚怪，　　未曾聞此法，  
聞諸地名已，　　心意俱踊躍，  
如飢思美食，　　渴者念甘泉。  
如是我欲聞，　　願佛說諸地。」

[0649c29]  說此語已，彼諸菩薩遶佛三匝，禮世尊足，各  各在於蓮花座坐。

[0650a01]  爾時世尊如師子王，安庠  顧視觀察十方，觀十方已，告海妙深持自在  智通菩薩摩訶薩言：「善丈夫！如來諸地甚深
難知，不可得底難可覺了，出過一切文辭言  說。何以故？善丈夫！聲聞、辟支佛等諸地尚不  可說，何況菩薩諸地、一切如來佛地名也。」

[0650a06]  時  海妙深持菩薩白佛言：「世尊！聲聞諸地為有  幾多？」

[0650a08]  佛言：「善丈夫！聲聞之地凡有十種。何等  為十？一者受三歸地，二者信地，三者信法地，  四者內凡夫地，五者學信戒地，六者八人地，
七者須陀洹地，八者斯陀含地，九者阿那含  地，十者阿羅漢地。善丈夫！是名十種聲聞之  地。」

[0650a13]  海妙深持菩薩復問佛言：「世尊！辟支佛地  復有幾許？」

[0650a14]  佛言：「善丈夫！辟支佛地有其十種。  何等為十？一者昔行具足地，二者自覺甚深  十二因緣地，三者覺了四聖諦地，四者甚深
利智地，五者八聖道地，六者覺了法界虛空  界眾生界地，七者證寂滅地，八者六通地，九  者徹祕密地，十者習氣漸薄地。善丈夫！是名  十種辟支佛地。」

[0650a20]  海妙深持菩薩復問佛言：「世  尊！諸菩薩地復有幾種？」

[0650a21]  佛言：「善丈夫！菩薩諸  地有其十種。何者為十？一者歡喜地，二者離  垢地，三者明地，四者焰慧地，五者難勝地，
六者現前地，七者遠行地，八者不動地，九者  善慧地，十者法雲地。善丈夫！是名菩薩十種  諸地。」

[0650a26]  海妙深持菩薩復問佛言：「世尊！一切  自地從何處生？」

[0650a27]  佛言：「善丈夫！一切自地從  佛地生。」

[0650a28]  海妙深持菩薩復問佛言：「世尊！解脫、  解脫，彼此何異？」佛言：「善丈夫！河水、海水，彼此  異不？」

[0650b01]  海妙深持菩薩言：「世尊！河水、海水廣狹  有異。」

[0650b02]  佛言：「如是如是。善丈夫！聲聞、辟支佛解  脫如彼河水，如來解脫如大海水。」

[0650b03]  海妙深持  菩薩復問佛言：「世尊！諸大小河流入海不？」

[0650b04]  佛  言：「如是如是。善丈夫！如汝所說。何以故？所  有聲聞法、辟支佛法、菩薩法、諸佛法，如是一
切諸法，皆悉流入毘盧遮那智藏大海。」

[0650b07]  海妙  深持菩薩復問言：「世尊！唯願世尊現初佛地，  住彼初地，顯現一切如來境界，及諸聲聞、辟  支佛等歡喜踊躍。」

[0650b11]  爾時世尊現自佛剎，名無邊阿僧祇功德諸  寶具蓋不思議莊嚴佛剎王，縱廣百千億那  由他恒河沙數三千大千世界微塵等諸佛
剎。是時諸佛剎入無邊阿僧祇功德諸寶具  蓋不思議莊嚴佛剎中，皆同一名，所有小須  彌、中須彌、大須彌，一切黑山，及小河、中河、大
河及諸大海，諸山林谷、槃石峯崖、糞穢沙鹵  險惡之處，悉皆除滅，無有地獄、畜生、餓鬼等  道，及天、龍、夜叉、揵闥婆、阿修羅、迦樓羅、緊那
羅、摩睺羅伽、人非人等亦悉除滅，無有舊佛剎  土功德莊嚴諸瓔珞等。此佛剎中所有地際  皆琉璃成，平整如掌，大因陀羅紺色金剛為  佛剎中出最上微妙莊嚴寶花，阿
輸  歌林名  菩提樹王，七寶所成有雜妙色。此菩提樹王  高無邊恒河沙佛剎微塵世界，縱廣正等。彼  菩提王種種妙寶以為花葉果實枝柯，師子
無礙摩尼雜寶以為莊嚴，毘琉璃、赤真珠貫  鈴網繒綵。彼菩提樹出電光焰不斷不絕，或  放金光、或摩尼光、或因陀羅紺光、或頗梨光、
或日寶光、或月寶光。彼菩提樹王出最妙香，  所謂沈水香、多伽羅香、黑沈水香、多摩羅跋香、  黑栴檀香、龍栴檀香、牛頭栴檀等香，香氣
出時遍彼佛剎。其菩提樹王出歌讚聲，或雨  寶雨遍諸世界。

[0650c05]  彼菩提樹下，於其東面出生  大  池  ，七寶所成清淨無濁，名曰摩訶菩提池  王。深無邊恒河沙等三千大千微塵等世界，
縱廣正等，以閻浮檀金沙布底，八功德水具  足盈滿。池四方面各四階道，眾寶所填，種種  雜寶欄楯具足。彼池水中出大蓮花，名善開
敷菩提蓮花相王，七寶所成，縱廣無邊恒河  沙等三千大千微塵等世界，七寶所作。復有  百千億那由他無量無邊諸寶蓮花周匝圍
遶，眾妙七寶莊嚴為葉，柔軟妙香令人愛樂。

[0650c15]  其蓮花王臺上出菩提輦王，名無邊寶嚴飾，  七寶所成，高阿僧祇恒河沙等三千大千微  塵數等世界，縱廣正等。彼寶嚴飾菩提輦王，
所有服飾最勝最多上中之上，彼寶莊嚴殿  中所有服飾、所有莊嚴及神通力，百分千分  百千億分不及其一，譬如螢火在日光前其
明隱翳。如是如是，寶莊嚴殿在無邊寶嚴飾  菩提輦王前時，全不復現。如是種種無量無  邊莊嚴瓔珞，所有服飾神通莊嚴及以光明，
能令一切日月光明悉不能照無有精光。一切  帝釋光、一切梵天光、一切首陀會天光，於彼  無邊寶嚴飾菩提輦王前，所有若明若光若
精若照者，無有此事。於彼輦中出摩訶菩提  師子座王，名善照無礙師子莊嚴，七寶所  成，光色無等眾事具足，迦尸迦天衣以覆其
上，高百億恒河沙等微塵等世界，縱廣正  等。

[0651a02]  釋迦牟尼即便坐彼師子座上，轉名無垢  威功德師子月光毘盧遮那藏琉璃幢圓通光  相功德威聚日月智光王如來，大身正等如
百億恒河沙佛剎微塵  數  三千大千世界等，  一切身分皆悉具足。滿三十二大人之相，八  十種好莊嚴其身，頂背輪光莊嚴其頭，不可
見頂其身清淨，譬如日月照鏡中光。彼如來  身亦復如是，無有肉血及以骨髓，非因父母  歌羅邏時，其身化生，清淨如彼閻浮檀金及
淨琉璃、因陀羅寶紺光等色。彼如來身清淨  如是，無有一切微細習氣。彼佛世尊眾相具  足，一切智師、諸法自在，度於彼岸無上等覺，
最勝大慈是最大人。師子丈夫已得漏盡，堅  金剛身百福德聚，具足十力及四無畏、十八不  共法，正師子吼，壽命無量清淨佛剎，成道自
在光明自然，無量無邊菩薩之眾前後圍遶。  彼諸菩薩各各色身皆得具足，在寶樹下，於  彼池中蓮華輦上，坐師子座其身相稱；菩薩
各各而自莊嚴，猶如如來莊嚴具足。

[0651a20]  如是佛  剎功德嚴淨，身清淨、眾清淨。劫名無邊際莊  嚴摩訶劫王，其劫清淨。若欲說此廣大佛剎
及佛行者，無有是處。若如是覺，名為如來住  佛初地。

[0651a25]  爾時世尊告海妙深持自在智通菩薩摩訶薩  言：「善丈夫！汝見如來神通智不？」

[0651a26]  海妙深持自  在智通菩薩答言：「見也。世尊！見也。如來！」

[0651a27]  佛言：  「善丈夫！此是佛之初地，名甚深難知廣明智  德。善丈夫！汝今當知，有正真願莊嚴功德相  一蓋震聲主威王如來、寶德明徹藏功德身
相淨如來、不動離難光明如來、有神通力蓮  花生功德威相勝瓔珞摩尼王如來，在喜樂  剎中天人尊重。復有阿彌陀如來、蓮花開敷
星王如來、龍主王如來、寶德如來，有如是等  生淨佛剎所得道者，彼諸如來得初佛地，如  來在此地中作是神通，如我今日神通無異。」

[0651b08]  海妙深持自在智通菩薩復問佛言：「世尊！若  有五濁剎中諸佛如來現得道者、當成道者，  而彼世尊現得當得如來地不？」

[0651b10]  佛言：「善丈夫！  若諸佛菩薩能現善巧方便者得。所以者何？  為諸眾生起大慈心，見諸眾生閉在三有稠
林之中，是諸眾生無明闇中愛網所覆，信其  不淨顛倒邪見，無量諸苦臨三惡岸，輪迴六  道煩惱展轉，無有前際不知本際。彼諸眾
生不知諸佛及諸佛法、諸菩薩法，亦不如實  知諸解脫。善丈夫！諸佛菩薩如是知彼一切  眾生多受諸苦。善丈夫！爾時應佛出現五濁  世界，或兜率下、入胎、  住
胎、初生及長、宮中喜  樂、出家苦行、向於道場、降魔成佛、轉大法輪，  與諸外道共論議時，依法降伏傲慢眾數，乃  至促壽現大涅槃。入涅槃已，三昧力故，顯現
自身分布舍利大如芥子，天、龍、人非人等生  其喜心，為供養故，造作無量百千億那由他  諸舍利藏。或有於彼法中出家修持苦行，或
為菩提而作種子，度於煩惱有海彼岸。善丈  夫！一切諸佛有如此法，令無量無邊諸眾生  等度於煩惱有海彼岸。善丈夫！汝今當知，若
五濁世中如來所現神通之力，皆佛應化，或  諸菩薩神通力故，善巧方便便化所出。」

[0651c01]  海妙  深持自在智通菩薩復問佛言：「世尊！佛身幾  種？」

[0651c03]  佛言：「善丈夫！略說有三。何等為三？一者  報，二者應，三者真身。」

[0651c04]  海妙深持自在智通菩  薩復問佛言：「世尊！何者名為如來報身？」

[0651c05]  佛言：  「善丈夫！若欲  見  彼佛報者，汝今當知，如汝今  日見我現諸如來清淨佛剎、現得道者當得道  者，如是一切即是報身。」

[0651c08]  海妙深持自在智通  菩薩復問佛言：「世尊！何者名為如來應身？」

[0651c09]  佛  言：「善丈夫！猶若今日踊步揵如來、魔恐怖  如來、大慈意如來，有如是等一切彼如來，穢  濁世中現成佛者、當成佛者，如來顯現從兜
率下，乃至住持一切正法、一切像法、一切末  法。善丈夫！汝今當知，如是化事皆是應身。」

[0651c14]  海  妙深持自在智通菩薩復問佛言：「世尊！何者  名為如來法身？」

[0651c16]  佛言：「善丈夫！如來真法身者，  無色、無現、無著、不可見、無言說、無住處、無相、  無報、無生無滅、無譬喻。如是善丈夫！如來
不可說身、法身、智身、無等身、無等等身、毘盧  遮那身、虛空身、不斷身、不壞身、無邊身、至  真身、非虛假身、無譬喻身，是名真身。」

[0651c21]  海妙深  持自在智通菩薩復問佛言：「世尊！若諸佛真  體無色無現乃至不可說，不可說者豈非斷  相也？」

[0651c24]  佛言：「善丈夫！於汝意云何？虛空界者可  有斷絕及有相不？」

[0651c25]  海妙深持自在智通菩薩  答言：「世尊！虛空界者不可斷絕亦無有相。世  尊！何以故？若虛空界有斷絕者，彼虛空界不
名無礙。世尊！虛空界無有相處、聚處、邊處、色  處及以物處。是故世尊！彼虛空界不可斷絕  非是有相。世尊！是虛空界遍一切處。」

[0652a01]  佛言：「善  哉，善哉！善丈夫！如是如是。善丈夫！如來真實  身無有斷絕亦無有相。何以故？善丈夫！若如
來真實身有斷絕者，亦無佛出及現無邊神  通之力。若有相者，即有聚處及以處所可執  可捉，一切凡夫悉皆一時即得成佛，不應依
時而有次第。善丈夫！是故如來真實之身，非  可斷絕亦非有相，惟是普為一切眾生作其  佛事。」

[0652a09]  海妙深持自在智通菩薩復問佛言：「世  尊！供養如來真身、報身及以應身，所得福業  何者最多？」

[0652a11]  佛言：「善丈夫！若供養一如來身，  即是供養一切佛身。何以故？善丈夫！一切光  明能破諸闇普使得明，而此光明不共闇住。
如是如是。善丈夫！若有各各供養如來身者，  所造福業能破一切是無明闇，開解脫明路，  亦復不共諸闇障住。」

[0652a16]  海妙深持自在智通菩  薩復白佛言：「世尊！唯願顯現第二佛地。」

[0652a17]  佛言：  「善丈夫！汝能見不？」

[0652a18]  海妙深持自在智通菩薩  言：「世尊！我於今者欲依相見。」

[0652a19]  爾時世尊一毛  孔中即放光明，名無相照，乃至不可說不可  說諸佛剎，所有諸色一切除滅。爾時世尊問
彼一切菩薩眾言：「汝等今者有何所見？」

[0652a22]  諸菩  薩言：「世尊！都無所有，惟見光明。」

[0652a23]  佛言：「諸善  丈夫！汝等見此光明何似？」

[0652a24]  諸菩薩言：「世尊！我  惟遍見無量百千億那由他恒河沙微塵等  諸佛剎一大光明。」

[0652a26]  爾時世尊還攝光明，佛剎  如舊如是安住。是時世尊告一切諸菩薩眾  言：「如來若說第二佛地，汝等一切尚難知聞，
何況得見如來三地乃至十地。善丈夫！譬如  日月光明與一切眾生作大利益，彼日月力  令眾生知有一日半日、一月半月乃至一年及
以時分，眾生不能分別見彼日月色身，汝等  惟見光輪形相。如是如是，如來、至真、等正  覺，一切眾生作大利益，是如來力，令彼眾生
得知諸法若罪若福、若世間若出世間、若有漏  若無漏，知諸法已彼如實證，得度一切諸有  曠野。彼諸眾生不能分別得見如來報身色
相，惟觀神通力用應化之形。是故汝等應如  是知，如來諸地出過於一切音聲語言，惟有  名字而可說耳。」

[0652b12]  爾時海妙深持自在智通菩薩摩訶薩白佛  言：「世尊！誰是迴度一切惡道。」

[0652b13]  佛言：「善丈夫！  若有於此一切佛智行入毘盧遮那藏甚深如  來十地大乘同性經典聞已生信，信已受持
讀誦書寫，若教他書廣為人說，乃至受持  此經典名，善丈夫！所有應墮諸惡道者，即皆  得度。」

[0652b18]  菩薩復問佛言：「世尊！誰是發菩提心者？」

[0652b19]  佛言：「善丈夫！若能受持如此經典，乃至受持  名字者是。」

[0652b20]  菩薩復問佛言：「世尊！誰是行菩薩  行者？」

[0652b21]  佛言：「善丈夫！若有受持此經者是。」

[0652b21]  菩薩  復問佛言：「世尊！誰是速滿具足六波羅蜜者。」

[0652b23]  佛言：「善丈夫！若能受持此經典者是。」

[0652b23]  菩薩復  問訊言：「世尊！誰是當得值如來者？」

[0652b24]  佛言：「善  丈夫！若有能聽此經典者是。」

[0652b25]  菩薩復問佛言：  「世尊！誰是值佛得授記者？」

[0652b26]  佛言：「善丈夫！持  此如來祕密者是。」

[0652b27]  菩薩復問佛言：「世尊！誰是  為諸眾生作大商主？」

[0652b28]  佛言：「善丈夫！若有持此  如來奧藏者是。」

[0652b29]  菩薩復問佛言：「世尊！誰是佛  子？」

[0652c01]  佛言：「善丈夫！有能信此經典者是。」

[0652c01]  菩薩復  問佛言：「世尊！誰是當得一切菩薩地？」

[0652c02]  佛言：「善  丈夫！有能聽此經典者是。」

[0652c03]  菩薩復問佛言：「世  尊！誰是得一切諸佛法者？」

[0652c04]  佛言：「善丈夫！有能  供養此妙法明者是。」

[0652c05]  菩薩復問佛言：「世尊！誰  是知聲聞、辟支佛法而不取彼涅槃？」

[0652c06]  佛言：「善  丈夫！有能受此妙法藏者是。」

[0652c07]  菩薩復問佛言：  「世尊！云何名此經？我等云何奉持？」

[0652c08]  佛言：「善丈  夫！此經名為『大乘同性』，亦名『說一切佛智行  入毘盧遮那藏』，如是受持。」

[0652c10]  爾時世尊而說偈  言：

「欲覺佛菩提，　　無上勝精進，  
欲轉聖無漏，　　難思智法輪，  
若欲建法幢，　　欲打於法鼓，  
欲得然法燈，　　欲得吹法  蠡  ，  
欲得智明照，　　欲滅愚癡闇，  
欲集諸眾生，　　安立菩提智，  
欲降伏魔軍，　　供養一切佛，  
欲照諸世間，　　尊勝妙清淨，  
不染世諸法，　　欲得無漏智，  
行行利眾生，　　欲生清淨剎，  
教寫聽授持，　　如是妙經寶，  
為令通佛地，　　讀誦及宣揚。」

[0652c24]  爾時世尊說此經已，海妙深持自在智通菩  薩摩訶薩，并及一切諸菩薩眾，聞佛所說，歡  喜奉行。

大乘同性經卷下

* * *

【經文資訊】大正藏第 16 冊 No. 0673 大乘同性經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
