攝大乘論釋卷第十
無性菩薩造

三藏法師玄奘奉　詔譯

果智分第十一之餘

[0443b07]  論曰。復次諸佛法身甚深最甚深。此甚深相  云何可見。此中有多頌。

[0443b08]  釋曰。諸佛法身甚  深者。說此法身自性。難覺世聰明者。所有覺  慧尚不解故。最甚深者。說此法身差別難覺。
諸聲聞等所有覺慧不能行故。如是甚深以  十二頌。略當顯示。

[0443b13]  論曰。

佛無生為生　　亦無住為住  
諸事無功用　　第四食為食

[0443b16]  釋曰。此頌顯生住業住甚深。佛無生為生  者。諸佛無生而現有生。名生甚深。亦無住為  住者。生死涅槃無住為住。此即安住無住涅
槃名住甚深。諸事無功用者。不由功用作一  切事。猶如世間末尼天樂。名業甚深。第四  食為食者。食有四種。一不清淨依止住食。謂
具縛者。由段等食令身安住。二淨不淨依止  住食。謂若生在色無色界。由觸意思識食安  住已離欲故無有段食。預流向等是有學故。
亦淨不淨依止住食。彼由四食自體安住。三  一向淨依止住食。謂由四食阿羅漢等自體  安住。四唯示現依止住食。謂佛世尊示現受
用段等四食。如來食時實不受食。亦不假食  自身安住。然順世間示現受食。示現假食其  身安住。現受第四食得住故。名住甚深。

[0443c02]  論曰。

無異亦無量　　無數量一業  
不堅業堅業　　諸佛具三身

[0443c05]  釋曰。此頌顯示安立數業甚深。無異者。顯安  立甚深以無差別而安立故。亦無量者。顯數  甚深。此顯安立其數無量。無數量一業者。雖
有無量而無別業。何者一業變化受用業無  差別。成他利故。不堅業堅業者。自性身業是  其堅住。餘二身業是不堅住。如是一切。名業  甚深。

[0443c12]  論曰。

現等覺非有　　一切覺非無  
一一念無量　　有非有所顯

[0443c15]  釋曰。此頌顯示現等覺甚深。現等覺非有者。  依他起中遍計所執性非有故。一切覺非無  者。依他起中圓成實性是真有故。一一念無
量者。謂過無量殑伽沙數諸世界中。念念俱  時有無量佛現等覺故。有非有所顯者。謂諸  如來是有非有。空性所顯成尊位故。

[0443c21]  論曰。

非染非離染　　由欲得出離  
了知欲無欲　　悟入欲法性

[0443c24]  釋曰。此頌顯示離欲甚深。云何非染斷貪纏  故。非離染者。非速永斷貪隨眠故。由欲得出  離者。由留如是隨眠貪故。得大菩提。若斷如
是貪隨眠者。應同聲聞等疾入涅槃故。了知  欲無欲者。了知遍計所執貪欲無欲性故。悟  入欲法性者。悟入作證欲法真如。

[0444a01]  論曰。

諸佛過諸蘊　　安住諸蘊中  
與彼非一異　　不捨而善寂

[0444a04]  釋曰。此頌顯示斷蘊甚深。諸佛過諸蘊者。謂  諸如來超過一切遍計所執色等諸聚。如實  觀見遍計所執不可得故。安住諸蘊中者。謂
佛安住法性蘊中。與彼非一異者。謂法性蘊  與彼遍計所執諸蘊。不可說異遍計所執性  本無故。不可說一遍計所執順雜染故。法與
法性非一非異。不捨而善寂者。謂不棄捨法  性諸蘊。即是妙善永寂滅故。

[0444a12]  論曰。

諸佛事相雜　　猶如大海水  
我已現當作　　他利無是思

[0444a15]  釋曰。此頌顯示成熟甚深諸佛事相雜者。謂  諸如來所作一切利益安樂有情事業。展轉  和同合成一味不可分別。問此事如何等。答
猶如大海水。謂如大海眾流所歸水同一味  不可分別。一切同作魚等饒益。我已現當作  他利無是思者。離功用心思惟他利三時差
別。而能任運起利他事。如帝釋等末尼天樂。  雖無思慮而有作用。

[0444a23]  論曰。

眾生罪不現　　如月於破器  
遍滿諸世間　　由法光如日

[0444a26]  釋曰。此頌顯示顯現甚深。問若如來身是  常住者。於一切時何故不現。答眾生罪不現。  如月於破器。如破器中水不得住月影。不現
此非月過。是器之失。眾生身中無奢摩他清  潤定水。佛影不現非如來過。是眾生失。水喻  等持清潤性故。如說如來是真妙善無漏法
影有感斯現。若無感者猶如生盲不能覩見。  遍滿諸世間由法光如日者。謂諸佛日放契  經等正法言光。遍照一切有情世間。有緣斯
見餘不見者。是其自過非如來失。如世間日  流光遍照有目者。覩盲者不見。

[0444b08]  論曰。

或現等正覺　　或涅槃如火  
此未曾非有　　諸佛身常故

[0444b11]  釋曰。此頌顯示示現等覺涅槃甚深。或現等  正覺或涅槃如火者。如世間火有處燒燃有  處息滅。諸佛亦爾。於諸善根未成熟者現等
正覺。令其成熟速得解脫。於諸善根已得成  熟已解脫者現般涅槃。無所為故。此未曾非  有等其義易了。

[0444b17]  論曰。

佛於非聖法　　人趣及惡趣  
非梵行法中　　最勝自體住

[0444b20]  釋曰。此頌顯示住甚深。於非聖法最勝自體  住者。謂於不善由最勝自體住。最勝住即空  無願及無相住。緣不善法而安住故。於人趣
及惡趣最勝自體住者。謂於人趣及諸惡趣。  由最勝自體住。最勝住即諸靜慮諸等至住。  由緣彼趣而安住故。非梵行法中最勝自體
住者。謂於非梵行法中由最勝自體住最勝  住。即四無量名為梵住。緣非梵行而安住  故。

[0444b29]  論曰。

佛一切處行　　亦不行一處  
於一切身現　　非六根所行

[0444c03]  釋曰。此頌顯示自體甚深。言自體者。即是如  來常住法界及所成德總名自體。佛一切處  行者。謂後得智遍行一切。於何遍行。謂善不
善無記有漏無漏有為無為等差別境界。亦  不行一處者。謂無分別智無分別故。不行一  切差別境界。於一切身現者。謂變化身於一
切處現受生故。非六根所行者。謂第一義常  住法身。非諸生處。那落迦等同分有情。所能  取故。

[0444c12]  論曰。

煩惱伏不滅　　如毒呪所害  
留惑至惑盡　　證佛一切智

[0444c15]  釋曰。此頌顯示斷煩惱甚深。煩惱伏不滅者。  謂菩薩位中伏諸煩惱而未永斷。如毒呪所  害者。譬如眾毒為神驗呪之所損害。體雖未
滅而不為患。煩惱亦爾由念智力伏現行纏。  隨眠猶在。何故煩惱隨眠猶在。恐同聲聞乘  速般涅槃故由此道理煩惱為因。至煩惱盡  得一切智。如有頌言。

念智力所制　　煩惱證菩提  
如毒呪所持　　過失成功德

[0444c24]  論曰。

煩惱成覺分　　生死為涅槃  
具大方便故　　諸佛不思議

[0444c27]  釋曰。此頌顯示不可思議甚深。謂諸煩惱轉  成覺分。生死苦惱即為涅槃。如是因果非世  間理可得思議。

[0445a01]  論曰。應知如是所說甚深有十二種。謂生住  業住甚深。安立數業甚深。現等覺甚深。離欲  甚深。斷蘊甚深。成熟甚深。顯現甚深。示現等
覺涅槃甚深。住甚深。顯示自體甚深。斷煩惱  甚深。不可思議甚深。

[0445a05]  釋曰。此十二種皆難  覺了故名甚深。一一別相如前已說。

[0445a07]  論曰。若諸菩薩念佛法身由幾種念。應修此  念。略說菩薩念佛法身。由七種念應修此念。  一者諸佛於一切法得自在轉。應修此念。於
一切世界得無礙通故。此中有頌。

有情界周遍　　具障而闕因  
二種決定轉　　諸佛無自在

[0445a13]  二者如來其身常住。應修此念。真如無間解  脫垢故。三者如來最勝無罪。應修此念。一切  煩惱及所知障並離繫故。四者如來無有功
用。應修此念。不作功用一切佛事無休息故。  五者如來受大富樂。應修此念。清淨佛土大  富樂故。六者如來離諸染污。應修此念。生在
世間一切世法不能染故。七者如來能成大  事。應修此念。示現等覺般涅槃等。一切有情  未成熟者能令成熟。已成熟者令解脫故。此  中有二頌。

圓滿屬自心　　具常住清淨  
無功用能施　　有情大法樂  
遍行無依止　　平等利多生  
一切佛智者　　應修一切念

[0445a27]  釋曰。此顯菩薩修念諸佛法身功德。於一切  法自在轉者。謂諸如來於一切法。由串習故  得自在轉。暫起欲樂一切功德皆能圓滿。現
在前故。若諸如來普於一切無量無邊諸世  界中。神通無礙。何因緣故一切有情不般涅  槃。由彼有障及無因故。前總明佛於一切法
得自在轉。今別顯示佛於有情不得自在故  說伽他。有情界周遍具障而闕因者。謂具煩  惱業異熟障故名具障。猛利煩惱諸無間業
愚戅頑嚚如其次第。無涅槃因無種性故。  名為闕因。二種決定轉者。謂作重業決定受  異熟決定。作重業決定者。謂數串習令同類
因與等流果決定相續。如未生怨害父王等。  受異熟決定者。謂作決定感異熟業。決定當  受諸異熟果。如諸釋種決定應為毘盧宅迦
王所殺害。諸佛於上所說有情。皆無自在令  得涅槃。是故前雖總說如來於一切法得自  在轉。今須別說不得自在。如來身常住者。
最清淨真如為自體故。無改轉故。無變異故。  如來最勝無罪者。謂諸煩惱及所知障罪永  斷故。如來無功用者。謂如天樂其義易了。如
來受大富樂者。受用廣大清淨佛土功德莊  嚴大法樂故。如來離染污者。如紅蓮花其義  易了。如來能成大事者。謂現等覺般涅槃等。
成辦有情廣大義利。如所堪能令彼成熟得  解脫故。如是七種所修念佛。復以二頌略攝  其義。初圓滿言貫通一切。屬自心圓滿者。此
攝第一於一切法自在轉相。具常住圓滿者。  此攝第二身常住相。具清淨圓滿者。此攝第  三最勝無罪相。無功用圓滿者。此攝第四無
功用相。能施有情大法樂圓滿者。此攝第五  大法樂相。遍行無依止圓滿者。此攝第六一  切世法不能染相。平等利多生圓滿者。此攝
第七能成大事相。能作廣大利樂事故。一切  佛者。謂諸如來圓滿功德。言智者者。謂大  菩薩應修。一切念者。應修如是七種隨念。憶  持明記令不忘失。是其念義。

[0445c06]  論曰。復次諸佛清淨佛土相。云何應知。如菩  薩藏百千契經序品中說。謂薄伽梵住最勝  光曜七寶莊嚴。放大光明普照一切無邊世
界。無量方所妙飾間列。周圓無際其量難測。  超過三界所行之處勝出世間善根所起。最  極自在淨識為相。如來所都諸大菩薩眾所
雲集。無量天龍藥叉健達縛阿素洛揭路茶  緊捺洛莫呼洛伽人非人等常所翼。從廣大  法味喜樂所持。作諸眾生一切義利。蠲除一
切煩惱災橫。遠離眾魔過諸莊嚴。如來莊嚴  之所依處。大念慧行以為遊路。大止妙觀以  為所乘。大空無相無願解脫為所入門。無量
功德眾所莊嚴。大寶花王之所建立。大宮殿  中如是顯示清淨佛土。顯色圓滿。形色圓滿。  分量圓滿。方所圓滿。因圓滿。果圓滿。主圓
滿。輔翼圓滿。眷屬圓滿。任持圓滿。事業圓  滿。攝益圓滿。無畏圓滿。住處圓滿。路圓滿。  乘圓滿。門圓滿。依持圓滿。

[0445c24]  復次受用如是清淨佛土。一向淨妙。一向安  樂。一向無罪。一向自在。

[0445c25]  釋曰。此依諸佛清  淨佛土。說薄伽梵住最勝光曜七寶莊嚴等。  言最勝光曜七寶莊嚴者。謂佛淨土光曜最
勝。用七妙寶綺飾莊嚴。或即七寶最勝光曜。  言七寶者。一金二銀三瑠璃。四牟娑洛寶。五  遏濕摩揭娑寶。此復何等。所謂帝青大青
等寶。六赤真珠寶。謂赤蟲所出名赤真珠。七  羯鷄怛諾迦寶。放大光明普照一切無邊世  界者。謂即最勝光曜七寶放大光明遍照一
切無邊世界。或淨佛土放大光明。普照一切  無邊世界。其體亦遍無邊世界。此上二句顯  佛淨土。顯色圓滿。無量方所妙飾間列者。謂
佛淨土無量方所妙飾間列。如慧為先安布  間飾。此句顯示形色圓滿。周圓無際其量難  測者。謂佛淨土其量周圓無際難測。或復其
量無邊際故周圓難測。此句顯示分量圓滿。  超過三界所行之處者。謂佛淨土方處超過  三界行處。非三界愛之所行故。非諸繫業異
熟果故。此句顯示方所圓滿。勝出世間善根  所起者。謂出世間善根為因。及後得勝善根  為因。淨土生起。非自在等為淨土因。此句
顯示因圓滿。最極自在淨識為相者。謂佛淨  土最極自在清淨心識以為體相。唯有識故。  非離識外別有寶等。即淨心識如是變現似
眾寶等。此句顯示果圓滿。如來所都者。謂  佛為主都此非餘。此句顯示主圓滿。諸大菩  薩眾所雲集者。唯有已入大地菩薩。止住其
中補翼如來非聲聞等。此句顯示輔翼圓滿。  無量天龍藥叉等者。謂諸天等止住其中以  為眷屬。此化非實。莫呼洛伽者。此攝大蟒。此
句顯示眷屬圓滿。廣大法味喜樂所持者。謂  淨土中大乘法味喜樂為食。此句顯示任持  圓滿。食能任持諸身命故。作諸眾生一切義
利者。食此食已作諸有情諸利樂事。此句顯  示事業圓滿。蠲除一切煩惱災橫者。謂淨土  中無諸煩惱所作災橫。此句顯示攝益圓滿。
遠離眾魔者。謂離煩惱蘊死天魔四種怨敵。  此句顯示無畏圓滿。過諸莊嚴如來莊嚴之  所依處者。謂過一切菩薩莊嚴。如來莊嚴之
所依處。此句顯示住處圓滿。於諸住處最為  勝故。大念慧行以為遊路者。思所成慧名為  大念。聞所成慧名為大慧。修所成慧名為大
行。此句顯示路圓滿。遊路即是道之異名。  大止妙觀以為所乘者。乘奢摩他毘鉢舍那。  遊三慧路。往所趣園。勝諸聲聞獨覺菩薩所
乘止觀故名為大。此句顯示乘圓滿。大空無  相無願解脫為所入門者。三解脫門為趣入  處。門者通也大義如前。此句顯示門圓滿無
量功德眾所莊嚴。大寶花王之所建立者。譬  如世間寶莊嚴具。眾寶莊嚴此佛淨土。所依  大寶紅蓮花王。無量功德眾所莊嚴。如地輪
等依風輪住。如是淨土無量功德。眾所莊嚴  大寶花王之所建立。此紅蓮花於眾花中最  為殊勝。是故說名大寶花王。或即如來說名
大王大法王故。此紅蓮花是佛依處。從主為  名。所建立者。謂佛淨土依此花王。長時相  續無有間絕。此句顯示依持圓滿。

[0446b24]  受用如是清淨佛土一向淨妙者。無不淨故。  離糞穢故。一向安樂者。無有苦受及處中受  故。一向無罪者。無有不善及無記故。一向自
在者。不待外緣故。暫起於心眾事辦故。

[0446b28]  論曰。復次應知如是諸佛法界。於一切時能  作五業。一者救濟一切有情災橫為業。於暫  見時便能救濟盲聾狂等諸災橫故。二者救
濟惡趣為業。拔諸有情出不善處置善處故。  三者救濟非方便為業。令諸外道捨非方便  求解脫行。置於如來聖教中故。四者救濟薩
迦耶為業。授與能超三界道故。五者救濟乘  為業。拯拔欲趣餘乘菩薩。及不定種性諸聲  聞等。安處令修大乘行故。於此五業應知諸  佛業用平等。此中有頌。

因依事性行　　別故許業異  
世間此別力　　無故非導師

[0446c11]  釋曰。諸佛法界即是法身。應知恒時能作五  業。救濟一切有情災橫為業者。因緣所生病  等憂苦。說名災橫。於暫見時便能救濟盲聾
狂等諸災橫者。如契經言。若見佛時盲者得  眼。聾者得耳。狂者得念。如是等問如說法身  非六根境。云何今說盲得眼等。能見法身為
法身業。答見法身者。由昔大願引發勢力。成  滿法身。次第發起變化身用。由此能令盲得  眼等。由昔資糧引發勢力。證得法身任運起
用。如機關輪以末歸本。言見法身。實唯見  化。救濟惡趣為業等者。拔不善處置於善處。  方名救濟。其因若無。果亦無故。救濟非方
便為業等言其文顯了。救濟薩迦耶為業等  者。迦耶名身。虛為名薩。其身虛為名薩  迦耶。謂於其中為身見轉。即是三界有漏諸
法。於彼說授出離法故名為救濟。救濟乘為  業等者。為令不定種性菩薩。及聲聞等證  大菩提。安立彼於大乘正行。應知諸佛於此
五業悉皆平等。為顯此義復說頌言。因依事  等世間因別故許業異者。謂天因別人鬼等  因各各差別。故業有異。諸佛不爾。因無別
故。非業有異。世間依別故許業異者。依謂身  體彼差別故。其業有異。如彼天授與彼祠授  依身別故。其業各異。諸佛不爾。法身無別故
業非異世間事別故許業異者。事謂所作所  用差別事各別故。其業有異如彼凡夫營農  事別。商賈事別。如是一切諸佛不爾。利眾生
事無差別故。非業有異。世間性別故許業異  者。性謂意樂。如彼世間利益意樂安樂意樂。  境界差別故業有異。諸佛不爾。利益安樂一
切有情。意樂無別故業非異。世間行別故許  業異者。行謂功用如小功用能起小業。若大  功用便起大業。功用別故其業有異。諸佛不
爾。一切所作皆無功用故業非異。此別力無  故非導師者。此因等五別力無故非世導師  五業差別。

[0447a18]  論曰。若此功德圓滿相應。諸佛法身不與聲  聞獨覺乘共。以何意趣佛說一乘。此中有二  頌。

為引攝一類　　及任持所餘  
由不定種性　　諸佛說一乘  
法無我解脫　　等故性不同  
得二意樂化　　究竟說一乘

[0447a25]  釋曰。依此密意佛說一乘。二頌顯示。為引攝  一類者。了知不定種性聲聞。趣彼解脫方便  引攝。令依大乘而般涅槃故說一乘。及任持
所餘者。為欲任持其餘不定種性菩薩。恐於  大乘精進退壞。故說一乘任持令住。勿彼菩  薩依聲聞乘而般涅槃。法等故者。法謂真如。
諸聲聞等乘雖差別同趣真如。所趣真如無  有差別。故說一乘。無我等故者。補特伽羅無  我同故。若實有異。補特伽羅可有乘別。此是
聲聞此是菩薩。既無實異補特伽羅故說一  乘。解脫等故者。謂彼三乘於煩惱障解脫無  異。如世尊言。解脫解脫無有差別。由此意
趣故說一乘。性不同故者。謂諸聲聞不定種  性有差別故。謂迴向菩提聲聞身中。具有聲  聞種性及佛種性。由此道理故說一乘。得
二意樂故者。謂得二種意樂。一者諸佛於一  切有情。得同自體意樂言彼即是我。我即是  彼。由是因緣此既成佛。彼亦成佛。是故名得
第一意樂。二者世尊法花會上。與諸聲聞舍  利子等。授佛記別。為令攝得如是意樂。我  等與佛平等無二。又此會上有諸菩薩與彼
名同。得授記別故。佛一言含二種益。謂諸聲  聞攝得同佛自體意樂。及諸菩薩得授記別。  由此道理故說一乘。言化故者。如世尊言。汝
等苾芻我憶往昔無量百返。依聲聞乘而般  涅槃。云何已成佛復依聲聞而般涅槃。是故  此中有別意趣。謂為調伏聲聞種性。所化有
情自化其身。同彼乘類現般涅槃。由此義故。  若聲聞乘若獨覺乘。即是大乘故。成一乘究  竟故者。依究竟理故說一乘。非無歸別。由過
此外無別勝乘。唯此一乘最為勝故。佛說一  乘。

[0447b28]  論曰。如是諸佛同一法身。而佛有多。何緣可  見此中有頌。

一界中無二　　同時無量圓  
次第轉非理　　故成有多佛

[0447c03]  釋曰。一界中無二者。一世界中無有二佛。是  故當言唯有一佛。同時無量圓者。無量菩薩  修集資糧同時圓滿。多世界中現成佛果。是
故諸佛當言有多。或有說言。一世界中前後  次第。無量菩薩成等正覺。非多世界同時多  佛。為破此執。復言次第轉非理故。無有因
緣。無量菩薩修集資糧同時圓滿。展轉相待  次第成佛。是故諸佛同時有多。

[0447c11]  論曰。云何應知。於法身中佛非畢竟入於涅  槃。亦非畢竟不入涅槃。此中有頌。

一切障脫故　　所作無竟故  
佛畢竟涅槃　　畢竟不涅槃

[0447c15]  釋曰。有大乘人。謂佛畢竟不般涅槃。就無餘  依涅槃界說。餘復謂佛畢竟涅槃。就有餘依  涅槃界說。此二意趣定執非理。若正說者應
言。諸佛非定畢竟入於涅槃。亦非畢竟不入  涅槃。佛一切障得解脫故畢竟涅槃。所應作  事無竟期故。諸佛畢竟不入涅槃。

[0447c21]  論曰。何故受用身非即自性身。由六因故。一  色身可見故。二無量佛眾會差別可見故。三  隨勝解見自性不定可見故。四別別而見自
性變動可見故。五菩薩聲聞及諸天等種種  眾會間雜可見故。六阿賴耶識與諸轉識轉  依非理可見故。佛受用身即自性身。不應道  理。

[0447c27]  釋曰。色身可見故者。謂受用身有色可  見。非自性身有色可見。故受用身非自性身。  又受用身無量眾會。受用色法差別可見。非
自性身有此差別。故受用身非自性身。又受  用身隨勝解見自性不定。如契經言。或有一  類見受用佛。或有一類見是少年。或有一類
見為童子。如是廣說非自性身。有此不定故  受用身非自性身。又受用身自性變動差別  可見。一能見者先於一時見受用身形相別
異。後於一時復見別異。非自性身其體變動  故。受用身非自性身。又受用身菩薩聲聞及  諸天等種種眾會。常所間雜非自性身。應有
如是眾會間雜。故受用身非自性身。又見轉  依非道理故。謂轉阿賴耶識得自性身。轉諸  轉識得受用身。故受用身非自性身。由此六  種不應正理。故受用身非自性身。

[0448a14]  論曰。何因變化身非即自性身。由八因故謂  諸菩薩從久遠來。得不退定。於覩史多及人  中生。不應道理。又諸菩薩從久遠來。常憶宿
住書算數印工巧論中。及於受用欲塵行中。  不能正知不應道理。又諸菩薩從久遠來。已  知惡說善說法教往外道所。不應道理。又諸
菩薩從久遠來已能善知三乘正道。修邪苦  行不應道理。又諸菩薩捨百拘胝諸贍部洲。  但於一處成等正覺轉正法輪不應道理。若
離示現成等正覺唯以化身於所餘處。施作  佛事即應。但於覩史多天成等正覺。何不施  設遍於一切贍部洲中。同時佛出既不施設
無教無理。雖有多化而不違彼無二如來出  現世言。由一四洲攝世界故。如二輪王不同  出世。此中有頌。

佛微細化身　　多處胎平等  
為顯一切種　　成等覺而轉

[0448b02]  為欲利樂一切有情。發願修行證大菩提。畢  竟涅槃不應道理。願行無果成過失故。

[0448b03]  釋  曰。由八因故證變化身。即自性身不應正理。  謂諸菩薩從久遠來得不退定。曾無退失。生  於欲界覩史多天尚不應理。況生人中非經
多劫。修不退定得欲界果應正道理。故變化  身異自性身道理成就。又諸菩薩從久遠來  常憶宿住。廣說乃至修邪苦行。不應道理。其
文易了無煩重釋。又諸菩薩捨百拘胝諸贍  部洲但於一處成等正覺。轉正法輪不應道  理。此一切處皆相似故。由此道理。是變化身
非自性身。若謂遠離餘贍部洲現成等覺。唯  獨於此贍部洲中真證正覺。以變化身遍於  餘處施作佛事。何故不許覩史多天真證等
覺。化身來此諸四大洲施作佛事。若汝意謂  一贍部洲成等正覺。餘處現化非不應理。若  唯住在覩史多天。成等正覺一切四洲贍部
洲內。示現化身何不應理。若定不許一切四  洲現等正覺無教無理故不可說。有贍部洲  無佛出世。為不與彼契經相違。如契經說無
處無容非前非後。於一世界有二如來出現  於世。若許一切贍部洲中同時多佛出現於  世。與彼相違為避此難。是故復言。雖有多化
而不違彼。無二如來出現世等。彼契經說一  四大洲。名一世界非千洲等。即彼經說如二  輪王不同時出。若不許佛多四大洲同時俱
出。亦不應許有多輪王多四大洲同時俱出。  若許唯一四大洲中無二輪王同時並出。非  千洲等。亦應許佛一四洲中無二並出。非千
洲等。復以伽他現多化身。顯具相覺佛微細  化身等者。如佛化身現入母胎。如是化作舍  利子等多聲聞眾其相各異。入自母胎同時
平等。為欲顯發一切種覺是尊勝故。佛作是  化。次顯如來畢竟涅槃不應道理。謂為利樂  一切有情。發願修行證大菩提。此願此行唯
欲利樂一切有情。事猶未訖即便依彼畢竟  涅槃而般涅槃不應道理。行願二種應無果  故。現涅槃者是變化身。非自性身。

[0448c11]  論曰。佛受用身及變化身既是無常。云何經  說如來身常。此二所依法身常故。又等流身  及變化身。以恒受用無休廢故。數數現化不
永絕故。如常受樂如常施食。如來身常應知  亦爾。

[0448c15]  釋曰。有契經說如來身常。佛受用身  及變化身。既是無常。云何如來其身常住。謂  此二身雖是無常。然依法身。法身常故亦說
為常。言身常者。或體是常。或依常身故名身  常。此顯等流及變化身。是異門常非自性常。  又受用身。以恒受用無休廢故。如常受樂。猶
如世間言常受樂。雖非受樂常無間斷。而得  說言此常受樂。佛受用身當知亦爾。雖非常  住而或言常。以於彼彼菩薩眾中。受大法樂
無休廢故。佛變化身數數現化不永斷絕。別  意言常。如常施食。猶如世間言常施食。雖非  施食能常無間。然數數施期心不絕。名常施
食。佛變化身當知亦爾。非無生滅說名為常。  隨所化生數數示現。不永絕故密意言常。

[0448c29]  論曰。由六因故。諸佛世尊所現化身非畢竟  住。一所作究竟成熟有情已解脫故。二為令  捨離不樂涅槃。為求如來常住身故。三為令
捨離輕毀諸佛。令悟甚深正法教故。四為令  於佛深生渴仰。恐數見者生厭怠故。五令於  自身發勤精進。知正說者難可得故。六為諸
有情極速成熟。令自精進不捨軛故。此中有  二頌。

由所作究竟　　捨不樂涅槃  
離輕毀諸佛　　深生於渴仰  
內自發正勤　　為極速成熟  
故許佛化身　　而非畢竟住

[0449a12]  釋曰。為令捨離不樂涅槃。為求如來常住身  故者。此顯如來入涅槃意。以如來身是無常  故。應樂涅槃若求如來常住身時。便背涅槃
世尊現滅顯身無常。令樂畢竟常涅槃故。為  令捨離輕毀諸佛。令悟甚深正法教故者。若  謂諸佛其身常住。便於悟解甚深法教不勤
方便。謂今不悟後定當悟。若數檢問諸弟子  眾。便生輕毀自執己見作如是言。我由此故  定免彼問。若不住世彼於何處當生輕毀。咸
言我等未得彼意。世尊涅槃。誰能無倒開悟  我等。是故於法勤求覺悟。令於自身發勤精  進。知正說者難可得故者。謂知世尊將般涅
槃便於自身發勤精進。佛是世間正說法者。  彼若無有世間無依。如是知已發勤精進。為  諸有情極速成熟。令自精進不捨軛故者。為
修精進離捨善軛乃至世尊未滅度來。我諸  善根定須成熟。由是六因佛變化身非畢竟  住。為攝如是上所說義故說伽他。由所作等。

[0449b01]  論曰。諸佛法身無始時來。無別無量不應為  得更作功用。此中有頌。

佛得無別無量因　　有情若捨勤功用  
證得恒時不成因　　斷如是因不應理

[0449b05]  釋曰。此中有難。諸佛法身無始時來無別無  量作證得因。為求佛果何須功用。復有難言。  諸佛法身無始時來無別無量。一佛即能具
足成辦。一切有情諸利樂事不應為得更作  功用。為答此難。說佛得等。諸佛證得無始時  來無別無量。若是有情為求佛果捨正勤因。
如是證得恒不成因。由佛證得非諸有情。為  求佛果捨正勤因故無此難。若離正勤得佛  果者。一切有情本應皆得。是故不應斷正勤
因。又佛法界無始時來無別無量。普為一切  作證得因。令諸菩薩悲願纏心勤求佛果。為  作一切有情利樂故求佛果發勤功用。

[0449b17]  論曰。阿毘達磨大乘經中攝大乘品。我阿僧  伽略釋究竟。

[0449b18]  釋曰。我已略釋攝大乘竟。復  說頌曰。

我無性已發　　求佛果妙願  
於淨境理教　　悲慧積于心  
從諸師正聞　　如實深信解  
專念現前故　　已述造斯釋  
於甚深廣大　　十義勤生福  
願一切世間　　得具相妙智

攝大乘論釋卷第十

* * *

【經文資訊】大正藏第 31 冊 No. 1598 攝大乘論釋  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
