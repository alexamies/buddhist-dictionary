大法炬陀羅尼經卷第十四
隋天竺三藏闍那崛多譯

  * 入海神變品第三十一 
  * 佛昇須彌山頂品第三十二 

入海神變品第三十一

[0721a12]  佛告阿難。時放光如來應供正遍覺捨是師  子奮迅大三昧已。即以大慈及一切智。遍觀  十方及以大眾。時彼眾中有一菩薩摩訶薩。
厥名井宿。本是作寶摩尼家子。時彼世尊即  告之言。井宿。汝今能與如來應供正遍覺俱  往入彼大海不耶。爾時井宿菩薩摩訶薩白
佛言。世尊。如來應供正遍覺。於彼海中欲行  佛事。將作何業而顧命乃爾。放光如來告  井宿言。摩那婆。大海東邊有一水口。名為燋
熱。彼燋熱下。有阿修羅宮殿住處。彼今現有  十四菩薩生在其中。我以彼等受大苦故。又  欲令彼生厭離故。又不令彼久受如是阿修
羅身故。又欲令彼不復造作阿修羅業故。又  欲令彼不造種種地獄業行故。佛說是已。井  宿菩薩白言。世尊。度海何住。放光佛言。摩那
婆。彼燋熱處有阿修羅王。名曰善臂。十四菩  薩為彼王子。井宿菩薩復言。世尊。更何因緣  斯諸菩薩生彼中也佛告井宿言。摩那婆。汝
今不煩重問是事。我等惟應速疾詣彼。爾時  放光世尊如是言已。即與井宿菩薩摩訶薩。  乘化金翅鳥遊空而進。及彼億數諸菩薩等。
亦乘化金翅鳥隨從世尊。復有九十億大阿  羅漢。亦各乘彼化金翅鳥隨從世尊。又彼一  切人中大乘及祭火光王將。諸兵眾二萬八
千。大將為首。又乘八萬調善香象隨從世尊。  陵虛而往。其王自在有大威德。彼諸臣眾二  萬八千。皆乘白象隨從而行。自外無量無邊
諸世界中。一切天龍夜叉乾闥婆阿修羅等。  先在放光佛世尊所聽聞法者。各各亦以神  通之力從佛而行。爾時放光如來先至大海
飯食訖已。渡海南岸東漸而行。至燋熱處遂  便停止。阿難時彼世尊住海岸已。即從眉間  放一細光。如破一毛為百千億分。其光直入
阿修羅宮。遍照阿修羅宮殿已。時善臂阿修  羅王。遇斯光明不覺驚起莫能自安。一切修  羅皆大恐怖。速疾馳詣善臂王所。白言。大
王。宜時觀此阿修羅宮。忽有如是大盛光明。  大王。今者將無劫災。非常火事從上起耶。故  先見此熾然猛焰極盛光明暉赫。若斯大王。
如其不爾。何緣今日阿修羅宮。忽有如是異  相現也。時善臂阿修羅王。告諸阿修羅眾言。  諸仁者。汝等當知放光如來應供正遍覺。今
在海岸欲來臨顧阿修羅宮。諸仁當知。以是  因緣放光如來遂從眉間白毫藏處放一光  明。如破一毛為百千億分。是彼光明現此宮
耳。諸仁者如來光明甚難值遇。不可得見。為  汝等故今來至此。諸阿修羅住大海下。境界  周圍皆置水道。一一隄防若須彌山。時彼世
尊作如是念。此阿修羅惟以驚恐。設險自衛  非有他故。即便命召一金剛神名曰火焰。告  言。汝為大神能變化不。金剛白言。世尊。我能
變化佛復問言。汝化云何。金剛神言。我以神  力於水道前一一皆現。兩巨壯人大力可畏。  住彼道口。令阿修羅忽見如是偉壯大人。恐
怖轉增自然降伏。佛言。金剛汝必能者速為  是化。時金剛神承佛教已即以神力於水道  前皆各化現。有二化人其形高大若多羅樹。
而彼化人以手打拍是諸水道。皆令陷沒直  至水輪。時諸修羅皆大恐怖。各相謂言。希有  希有。我此宮城深密難至。加以諸大羅剎周
衛圍繞。是何怖事而復現前。諸仁。共觀欲何  逃竄也。復作是念。我等今者。亦可共往至彼  海岸。爾時善臂阿修羅王。知諸修羅皆大恐
怖。遂即命彼十四兒言。汝等觀此阿修羅宮。  競出如是種種怪異。童子。我等當今宜作何  事。時彼童子白父王言。大王當知。今諸修羅
皆已處於栴檀林中。有何可怖善臂王言。童  子。今放光如來。欲有所作至此海岸。以威德  故令阿修羅陀那婆等生大恐怖。彼諸童子
復白父言。大王。審知如來應供正遍覺。所由  來此修羅宮耶。王言。童子。我今何處有是心  想。彼如來應供正遍覺。口初未說我復何事
能豫知也。童子復言。大王。自從昔來頗曾見  聞世尊來入修羅宮不。王言。童子。我從生來  未聞見也。諸阿修羅不信三寶。寧能見佛童
子。我初未曾見有因緣而令如來到修羅宮。  惟彼諸天共阿修羅大戰鬪時。諸佛世尊方  出現耳。以於彼時見諸天勝阿修羅屈。諸修
羅等以不如故。驚怖奔波迷失方所。避害藏  竄逃入藕根。我於今日以如是想。言佛威靈  而諸如來終亦不於一眾生處生不善心起怨
憎想。不求過失惟有哀矜。見阿修羅心如刀  劍。慈悲普覆現是神通。令諸修羅捐捨惡念  得本心耳。爾時放光如來為彼億數諸菩薩
眾。九十億諸大羅漢及祭火王。所將六十萬  兵將人民。乃至一切天龍夜叉乾闥婆等如  是諸眾。皆為化作一金剛神。執杵隨後侍衛
守護。又皆化為諸金翅鳥以為乘具。作是化  已。趣燋熱口至彼住處。復皆變作非人圍繞。  令阿修羅增恐怖故。時善臂王在殿經行。見
彼世尊以無量億百千那由他眾前後圍繞。  所謂菩薩聲聞祭火王眾。乃至無量天龍夜  叉乾闥婆八王眾等。如是見已告童子言。童
子。汝當觀此如來應供正遍覺。今以如是大  威神故。令諸修羅栴檀林中生是恐怖。童子  白言。大王。我等已見。時彼童子覩世尊已。作
是念言。此等眾生非以隨宜少分力故能致  如是。惟有具足精進力者。乃能若斯眾力來  此阿修羅宮。我等今觀如是希有。實未曾見
如是奇事。所謂一一人後。皆有如是大可畏  人持金剛杵。彼諸比丘亦各一人執持金剛。  一切皆乘金翅鳥上。復有無量諸天諸龍夜
叉乾闥婆等眾。前故圍繞。復有娑婆世界主  大梵天王。各與無量眷屬天眾侍立左右。復  與無量釋提桓因四天大王及祭火王乃至無
量千數小王。一切圍繞。我等今應投敬如來  世尊足下。爾時善臂阿修羅王。知諸子意即  告之言。童子汝等今宜隨所樂往。時諸童子
白父王言。大王。今者欲為何事。善臂王言。我  諸修羅不信三寶。彼諸童子復白父言。大王。  若不去者佛當自來。王言。童子吾聞佛者有
如是智。不從他聞皆自能知。斯言信乎。諸童  子言。大王。實有是智雖不聞說咸自然知。何  以故。大王。諸佛如來於彼三世一切眾生所
有心念。若生未生若滅未滅皆悉了知。是故  一切諸佛世尊無不知者。無不見者無不證  者。無不覺者無不忍者。諸佛如來是一切知
是一切見。時善臂王語童子言。必如汝言我  此殿小。云何得容若斯大眾。諸童子言。大王。  我等意見如是眾生無有住處。王復問言。何
緣若此。諸童子言。大王。於意云何。此修羅宮  住在何處。王報之曰。住在水中。童子復言。大  王。且觀今有爾許諸大人眾處此水中。乃至
無一眾生及一衣角被沾濡者。是故我等作  如是念。如是眾生無有住處。大王。又觀我等  所見一金翅鳥王。於中即有無量億百千那  由他數金翅鳥王而為乘也。

[0722b23]  阿難。時放光如來念彼善臂阿修羅。及念童  子言已。告井宿菩薩摩訶薩言。井宿。汝宜速  往善臂阿修羅王殿上坐已。即應入是大精
進三昧也。於是井宿菩薩承世尊教。直趣善  臂阿修羅殿。到已昇殿。端身正念結跏趺坐。  即便入彼大精進定。時井宿菩薩即入如是
精進定已。三昧力故。即令彼殿東西寬大六  萬四千由旬。南北一萬六千由旬。莊嚴奇特  七寶所成。而彼眾寶多是無價摩尼真珠。如
是勝寶微妙端嚴流布乃至如來足下。眾寶  羅網彌覆其上。復於諸處皆懸繒綵。又燒天  上種種妙香。彼宮殿外周匝皆有七重濠壍。
以無價寶間錯莊嚴。岸高齊等風聚其間。八  功德水具足盈滿。其水清淨無諸污濁。於其  壍內多有眾花。所謂優鉢羅花。波頭摩花。拘
牟頭花。分陀利花。如是諸花滿彼壍內。彼花  芬馥猶如天上曼陀羅香。其壍兩岸多有眾  樹。所謂天妙香樹。天妙花樹天妙果樹天衣
服樹天飲食樹。天眾寶樹天瓔珞樹。天音樂  樹。又彼諸壍兩岸多有赤栴檀樹。周匝圍繞。  如兜率天宮為補處菩薩之所。莊嚴此殿亦  爾。皆是化作。

[0722c16]  爾時井宿菩薩摩訶薩一心正念從三昧起。  即便往詣放光佛所。到已頂禮如來足下。白  言。世尊。我蒙聖教所作已辦。咸為此眾嚴敷
座訖。爾時放光如來告井宿菩薩言。善哉善  哉。摩那婆。汝諸菩薩知如來念將說斯法。既  了知已。依如來教如是作耶。時善臂阿修羅
王告諸童子言。諸童子。汝觀此殿何忽乃有  如是事業自然起乎。時諸童子即白父言。大  王。於是事中不應驚怪。何以故。如來世尊具
足神力。如來復有不思議智。今此所作神力  少分何足生怪。此又如來弟子所為非如來  作。如來世尊別有不思智業。尚非一切眾生  境界。豈一眾生而能知也。

[0722c29]  阿難。時諸童子即於發心念如來時。如來即  知彼諸童子心之所念。遂便告彼諸大眾言。  汝等今者一切皆可入彼青相三昧。爾時一
切大眾蒙佛力故。皆得入於青相三昧。入三  昧已。不覺不知忽昇彼殿。猶如有人夢中遠  行。彼諸大眾不動不覺以如來力即昇彼殿。  亦復如是。

[0723a07]  爾時善臂阿修羅王。見彼世尊及諸一切聲  聞菩薩天人大眾。一切皆居金翅鳥上。一切  皆有金剛密迹隨逐其後。見此事已各作斯
念。如是幻化諸誑惑事。惟我等有。餘人則無  復作是念。我今亦應普現如是諸幻化事。作  是念已。即事欲作種種幻化。雖發是意悉不
能成。乃至於彼一彈指頃亦不能化。而亦不  能現一色相。彼身所經出沒之處。莫不皆見  金剛力士可畏大身手執金剛放光神杵欲擊
其頭。彼見是已即便還攝幻化之事。設欲有  作終亦不成。爾時復作如是心念。我曹今日  云何忽遇若斯苦惱。令我喪滅是幻術法。我
常以此為嚴身處。今定失者何所歸趣。我身  不久亦自磨滅。

[0723a21]  爾時彼諸童子即白父言。大王。願於今者莫  生恐怖。王今宜速敬禮世尊。若離如來何所  歸依。凡所至處皆是恐怖。是故惟速禮拜如
來。時彼阿修羅王問諸子言。如斯境界是誰  作也。童子報言。大王。此等皆是如來境界如  來方便。大王當知諸阿修羅。雖有千數諸幻
術法不及如來。而諸如來乃有無量不可稱  數不可思議諸幻化法。大王。今者欲何所趣。  假使即時更入海底燋熱口中望免如是諸大
人者終不得脫。大王。今日且少時住如來足  下勿過自憂。大王。且觀弟子神通尚現如是  不思議事。況如來也。爾時彼佛作如是念。斯
諸童子於正法中無有錯謬。我今應當覺以  正法而令成就。即彼如來如是念時。諸童子  等便自覺知。既覺知已。如是思惟。今此如來
憐愍我故而來至此。我於今日應強扶持我  父大王詣如來所。彼等思已。各於父所生大  敬心歡喜之心。手執父臂或捧身分。競共扶
持詣如來所。至佛所已。如彼知足諸菩薩等  敬心禮拜。此亦如是。時十四童子及其父王。  一切皆以四支布地。頂禮放光如來足下。如
是懃慇至於再三。禮已胡跪以手扣頭從坐  而起右繞七匝。具尊重心發希有意。時彼童  子便白父言。大王。於意云何。如是眾生寧當
為彼微少因緣入是海底燋熱口耶。是燋熱  口未曾有人能至斯者。所以者何。此燋熱口  如是臭穢如是麁鄙。是極惡行眾生居處。是
最不信眾生住所。不順父母不事師長。不敬  沙門及婆羅門。諸如是輩具足非法眾生之  中。今者世尊何為來此。大王。以有大事重因
緣故。遂使如來應供正遍覺。自然降臨此弊  宮殿。

[0723b24]  時彼善臂阿修羅王聞是事已告諸子言。諸  童子。我今當集諸阿修羅陀那婆等。設諸供  具奉獻世尊。如是語已。即便勅語一阿修羅
名曰上軍。汝今可往燋熱上立。吹千音螺并  擊大鼓。召諸修羅陀那婆等悉令來集。所以  者何。如來世尊及弟子眾今既顧此。吾當辦
供奉佛及僧。是時上軍阿修羅。承王勅已至  燋熱上。吹千音螺并擊大鼓出大音聲。時大  海內及燋熱處一切修羅及陀那婆。諸龍夜
叉羅剎惡鬼。乃至海中所有眾生。聞是聲已  皆大恐怖。作如是念。何緣今日諸阿修羅出  是大聲。將非諸天與阿修羅興大鬪戰。乃於
今者吹貝擊鼓有是大聲。如是念已。一切皆  集善臂王所。白言。大王。今日何緣吹貝擊  鼓。得不有彼諸天事乎。爾時善臂阿修羅王。
即便告勅諸阿修羅及陀那婆等言。汝等當  知如來正覺今既降此。吾將獻供故命汝等。  無他事也。

[0723c13]  爾時諸阿修羅陀那婆等。聞王教已即共上  殿。皆見彼殿希有莊嚴。假使一切諸天及人  乃至龍宮。亦未曾有如是殊特微妙嚴麗。彼
既見已心生歡喜。歎未曾有白言。大王。何故  今日此宮殿中乃有如是大莊嚴事。我觀諸  天及龍宮處。初未曾見若斯事也。王時答言。
汝今雖見尚未覺知誰心願力所能為此。大  王。我實不知誰之所作。善臂王言。汝應當知  今此有佛號曰放光。及諸聲聞大菩薩等。乃
至一切天人大眾皆來住此。彼佛弟子名曰  井宿。是大菩薩摩訶薩也。坐此殿上惟心願  力。能於一彈指間即便化作是莊嚴事。爾時
善臂阿修羅王與九十億那由他諸阿修羅及  陀那婆諸龍等眾。乃至大海所有眾生。聞是  鼓貝出大聲時。心無異慮不作餘業。各作是
念。今日海中欲有何事。彼善臂王吹是大貝  擊此大鼓。

[0724a01]  爾時善臂阿修羅王及大兵眾昇殿遍觀。見  彼如來乃為無量百千大眾周匝圍繞左右前  後。有千數眾無量億數。無量百億數。無量千
億數。無量百千億數。無量那由他數。無量百  那由他數。無量百千那由他數。復有無量聲  聞大眾人眾天眾。無量梵天眾。無量淨居天
眾。亦左右圍繞彼佛世尊。復見所有諸聲聞  眾。若出家若在家。若天若龍。一切皆有金剛  力士執金剛杵。光明熾然甚大可畏。隨逐其
後守護彼等。復見各乘金翅鳥王。如是見已  心生奇特歡喜踊躍。各作是念。是等皆悉大  神通力故能來此。汝等當觀此希有事。是佛
世尊有一弟子。於彈指間以心願力。能為如  是大莊嚴事。亦此放光如來有大神通具力  無畏能為斯耳。彼聞是已。一切皆起未曾有
心希有之心殊特之心。發是心已一切皆悉  同意同心至心敬重。在如來前身體布地禮  敬尊足。

[0724a19]  阿難。時放光如來知阿修羅陀那婆等皆有  如是至誠心故。於少時間即便入於水澄三  昧。彼佛如來入三昧時。諸阿修羅及陀那婆。
蒙佛力故得宿命智。皆得自見過去所作諸  阿修羅業因緣事。既見此已生大  苦  惱。各作  是念。我於往昔造諸惡故。今日生此阿修羅
宮。由作種種不善業故。得如是等可畏大  身。然此三千大千世界。無有眾生能造如是  可畏恐怖大惡業者。而諸修羅各自入定。皆
悉覩見往昔本業。既覩見已生大恐怖。慮命  終後必墮地獄。生地獄時身量大小。及諸苦  報咸悉明了。所謂獄卒諸罪人等。手持刀劍  斤鈇牟戟
[矛*(替-曰+貝)]  矟杵棓種種苦具競來迫身。又  復覩見鑊湯鑪炭炎熾猛火。山河灰糞皆悉  充滿。除地獄已其餘更無。如是嚴赫熾然苦
具。彼見是已復生大怖。假使世間七日並出。  天地萬物盡皆消融。比茲猛火不得為喻。覩  是事已各相謂言。我阿修羅及陀那婆。須臾
之間悉皆滅沒。今日之計將何所出而可獲  免。阿難。爾時放光如來舉金色手。令諸修羅  及陀那婆皆悉起立。各各皆見放光如來以
金色手親摩其頂。以見如是大神力故。於如  來所更起重心。於是皆共右繞七匝合十指  掌。復繞七匝住於佛前。爾時善臂阿修羅王。
整理衣服偏袒右髆。右膝著地合掌一心。而  白佛言。世尊。惟願如來及諸大眾。憐愍我等  受是微供。爾時佛告善臂王言。諸阿修羅。如
是如是。時諸修羅既蒙許已。皆大歡喜踊躍  無量。從彼眾出詣佛足下。白言。世尊。蒙垂哀  許隨宜備辦。

大法炬陀羅尼經佛昇須彌山頂品第三十  二

[0724b22]  阿難。爾時放光如來欲從大海燋熱口出昇  須彌頂忉利天宮。時天帝釋即使命一主食  天子名曰慢上。作如是言。汝所造食得成辦
不。食天答言。唯然天王。食皆辦具。天帝復  言。汝辦幾何。食天答曰。隨須多少我能應時。  於是天帝聞食天言。如一瞬頃已住佛前。白
言。世尊。願知此時。爾時放光如來告善臂阿  修羅王言。善臂。汝今欲見須彌山頂忉利宮  不。善臂白言世尊。今日誰當聽我至彼須彌
山頂受天樂乎。佛言。善臂。汝可來也。乃至一  切阿修羅陀那婆等。我悉能令至彼山頂天  王帝釋善法殿上。隨諸所須恣意而食。時善
臂王即白佛言。世尊。彼上諸天與修羅及陀  那婆等世興鬪諍。今日云何得有斯事。佛告  阿修羅王言。善臂。汝今當知如來言教正汝
心念。我於今者能令汝等諸阿修羅與彼諸  天和合聚集共處宮殿。無令一人有苦迫者。

[0724c10]  爾時世尊告天帝釋言。憍尸迦。汝宜速還當  為爾許諸大眾等敷設床座。時天帝釋即白  佛言。世尊。謹承聖教。於是天帝自燋熱處沒。
於須彌山頂出。爾時天王勅一敷設天子名  曰氐宿。汝今速詣善法殿所。敷諸床座以擬  世尊。彼敷設天奉天王教。趣善法堂欲敷床
座。已見如來與諸弟子及諸天眾諸梵天眾。  諸阿修羅陀那婆眾。一切人眾皆先坐訖。爾  時敷天見佛大眾先坐已定。使欲設食白帝
釋言。天王當知。今者如來與諸弟子天龍大  眾。咸先坐於善法殿訖。時天帝釋作如是念。  希有希有。此忉利天極成迷謬。世尊。今有如
斯神力而我天等不覺不知。又見如來幸其  宮殿。歡喜踊躍不能自勝。於是天帝釋尋即  告一算天之子名跋利沙。汝今速往擊是天
鼓。令此忉利諸天及時雲集。跋利沙天受天  王勅。遂極其力撾擊天鼓。時諸修羅陀那婆  等。聞天鼓聲悉皆驚怖。發如是言。苦哉苦哉。
我等今者大厄時至。汝等當知是天帝釋以  大幻術。誑誘我徒而令至此。時天帝釋知諸  修羅心生恐怖。重復告彼阿修羅王。汝等勿
怖。我向為集忉利諸天擊是天鼓。幸無他慮。  爾時三十三天。各與無量百千億數眷屬天  女詣善法殿。到已頂禮彼世尊足。心大歡喜
各相謂言。汝今當觀如來世尊大神通力。諸  阿修羅及陀那婆常居地下。今乃能令至此  天上。爾時天帝釋勅三十三天曰。汝諸天眾。
咸各一心勿念餘事。惟思供養如來大眾。彼  天帝釋如是勅已。以自所食諸供養具。奉上  世尊與弟子眾。及祭火王一切人眾。諸阿修
羅陀那婆眾。欲界天眾諸餘天眾。無有算數  不可稱量。如是等眾皆來會坐。彼等一切食  眾天味悉得充滿。如彈指頃飯食咸畢。當爾
之時。帝釋天王立食不坐。覩佛世尊飯食訖  已。喜踊遍滿不能自持。斂容合掌住於佛前。

[0725a16]  爾時世尊告善臂阿修羅王言。善臂汝來。從  今已去與此天王。解除宿怨生歡喜心。汝亦  是吾聽法弟子。汝等二人常應和合。行如來
法勿復戰諍也。時天帝釋及善臂王共白佛  言。世尊。諸阿修羅及以諸天恒有鬪心。終不  能得自生歡喜。幸蒙世尊威神德力。令阿修
羅至此天宮。時彼二王如是語已。彼放光佛  告天帝言。憍尸迦。汝於今者莫作是語。何以  故。今日之事。乃是汝斯十四童子菩薩摩訶
薩慈悲力也。是故憍尸迦。汝當知此十四菩  薩往昔因緣。過去於此三十三天中生。見此  諸天常念與彼諸阿修羅興大戰諍更相殘害
受諸苦惱起大慈心。願我未來得生於彼阿  修羅宮與善臂王七大夫人各為二子。既生  彼已我應教化彼阿修羅與此諸天。常生  歡
喜無復怨心。如果所願假令於彼住壽經劫  亦不敢辭。憍尸迦。以是因緣斯諸菩薩於此  天沒為善臂王子。然而此等自度智力。不能
獨成如是大事。是故今者請求如來應供正  遍覺。令彼速出燋熱之難。此等在彼發如是  言。願諸世尊哀愍我等。我等今在大厄難處。
雖有本願不獲剋成。今所生處多諸大苦大  險巨難。設我生彼大地獄中。終不捨離本誓  願心。憍尸迦。汝今應知。此諸菩薩於彼昔時
有如是願。憍尸迦。於意云何。如來世尊能護  持是諸菩薩不。天帝釋言。如是世尊。如來能  為一切畜生豺狼狐犬乃至蚊蟻而作護持。
何獨菩薩摩訶薩等斯輩能為一切眾生無救  護者。為作救護。猶如生盲處於無明大黑闇  中不能自出。彼能散除亦復如是。

[0725b17]  爾時放光如來告天帝釋言。憍尸迦。汝今問  此阿修羅王。汝今樂住此天處不。時天帝釋  承佛聖旨。即問善臂阿修羅王曰。仁者。汝聞
世尊言教以不。善臂王曰。如是如是。惟大天  王。帝釋復言。仁者。汝今實願處此以不。善臂  王言。天王如是之事不應致問。何以故。我諸
修羅今所生處。假使亦有諸栴檀林及餘別  所。惟甚臭惡。寧敢望是諸天宮殿。直以世尊  大慈威靈普及一切。令我至此須彌天宮。天
王。汝之問我。我願如是。我應問汝。汝不應問  我。何以故。是三十三天自然福報無所乏少。  我諸修羅不能為福。多事諂誑自茲已外餘
皆乏少。是故我今貪樂此處。復次天王。我今  重白。諸阿修羅長夜願樂須彌山上。食諸天  味飲蒱桃漿。為此三事常與天諍。以是義
故亦有乏短。以短乏故受諸苦惱。於鬪戰時  彼四天王。以種種杖擊害我等退走本處。天  王。以是因緣。我應問汝。不應問我。復次天
王。譬彼丈夫貪欲女人。以諸財寶多為方便。  彼雖相許未會求心。是人爾時長夜憂苦。後  時彼女果獲一來。天王。於意云何。彼時丈夫
既獲是女為極歡不。天帝釋言。如是如是。阿  修羅王善臂復言。如是天王。諸阿修羅恒有  是心。令我得居須彌山頂。諸天之事我盡見
知。是故我今願樂住此。若不樂者何事須問。  復次天王。如彼商主。欲入大海求諸珍寶不  顧危險。是人棄家始達海岸。忽值眾舶載赤
栴檀。自然而至。或種種船異寶充滿一時競  來。天王。於意云何。彼時商主。不經險難多獲  異寶復極歡不。天帝釋言。彼大商主喜誠無
量。善臂復言。如是天王。諸阿修羅及陀那婆。  不殖善根不造功德。今者忽獲難至之所。若  不歡甚。無有是處。時天帝釋與阿修羅王。
二俱歡喜共詣世尊。頭面禮足住於佛前。爾  時世尊語帝釋言。憍尸迦。汝與修羅大鬪諍  事得寧息耶。又與修羅及陀那婆鬪諍因緣
得斷除未。時天帝釋白言。世尊。我蒙佛教已  成一味。唯然世尊。而我初無如是惡心害諸  修羅。但是修羅甚可憐愍。頗修苦行得少身
力。心懷不忍好與我諍。世尊彼輩不知我有  乘象其名億頃。若使此象一奮怒者。即能乾  竭彼大海水。如其交陣大戰鬪時。復能化作
巨壯大身。如須彌山住持大地。四足及鼻。隨  以一足亦如須彌。世尊。當知彼象其身幾大。  彼大海水復多少耶。佛言。憍尸迦。如是如是。
時天帝釋復白佛言。世尊。我於爾時作如是  念。我有如是不思議象。我既乘已復如是念。  觀諸修羅陀那婆等。誠大愚惑不能覺知。我
有如是不思議力。世尊。今且置茲身外大象  不思議力。而我復有右手所執大金剛杵。我  復作念。若使我今試放手中所執金剛。其所
住處四大海內。諸阿修羅及陀那婆。所有宮  殿一時滅壞。世尊。我今雖有如是神力。終  不起心欲壞彼等。世尊。其有不退轉地菩薩
摩訶薩。被他縛時若他打時。若他割時若他  截時。欲報害者終無是處。惟佛世尊自知是  事。世尊。若彼菩薩摩訶薩對是事時。自應常
作如斯善念。我捨自身一切樂已。世間所有  欲離壞者。我要當令彼還和合。彼時菩薩常  當念行。如是慎意不亂其心。恒須念法。世尊。
我從今日順世尊教。如世尊教。又如諸佛弟  子。各還供養諸佛弟子。我等亦當各各自相  恭敬供養。世尊。我從今日凡是飲食。悉皆與
此善臂阿修羅王分張共食。諸餘阿修羅陀  那婆等。咸施無畏不令恐怖也。

大法炬陀羅尼經卷第十四

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
