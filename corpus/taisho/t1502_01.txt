菩薩受齋經
西晉居士聶道真譯

[1115c29]  菩薩受齋法言：「某自歸佛，自歸法，自歸比丘  僧。某身所行惡，口所言惡，意所念惡，今已除
棄。某若干日、若干夜，受菩薩齋，自歸菩薩，如  前六萬菩薩，皆持是齋。我是菩薩，如先行菩  薩文殊師利，洹那鳩樓、阿蕪陀、曇無迦、彌勒、
阿惟樓尸利、沙門陀樓檀那、羅首楞及陀宿  命菩薩所持齋。我是菩薩，持菩薩齋。若我分  檀布施，當得檀波羅蜜；如我受莂，當得惟逮
波羅蜜；一心坐禪，當得禪波羅蜜；如我說經，  當得般若波羅蜜，是為漚惒拘舍羅，從是得  摩訶般若波羅蜜，如念泥犁中人、薜荔中人、
畜生中人，令得解脫出生為人，從是分檀布  施，當到須摩提拘樓檀阿彌陀佛前，受得三  昧禪。」是為菩薩受齋法。

[1116a14]  佛告須菩提：「菩薩有十念，當護之。何等十念？  當念過去佛，是菩薩法；當念未來佛，是菩  薩法；當念一切十方現在佛，是菩薩法；當念
尸波羅蜜持戒，是菩薩法；當念禪波羅蜜，是  菩薩法；當念漚惒拘舍羅，是菩薩法；當念般  若波羅蜜，是菩薩法；當念禪三昧六萬菩薩
在阿彌陀佛所，是菩薩法；當念過去、當來、今  現和上阿闍梨，是菩薩法。是為十念。若有  發意求菩薩道者禪，日當思惟，是為十事，不  念為污行。

[1116a23]  「菩薩齋日有十戒：第一，菩薩齋日  不得著脂粉、花香。第二，菩薩齋日不得歌舞、  捶鼓、伎樂、莊飾。第三，菩薩齋日不得臥高床
上。第四，菩薩齋日過中以後不得復食。第五，  菩薩齋日不得持錢、刀、金銀、珍寶。第六，菩薩  齋日不乘車、牛、馬。第七，菩薩齋日不得捶兒
子、奴婢、畜生。第八，菩薩皆持是齋，從分檀布  施得福，我是菩薩，如我念在泥犁中人、薜  荔中人、畜生中人，令得解脫，出生為人，從是
分檀布施，當至須訶摩持拘樓檀阿彌陀佛  前，受得三昧禪，是為菩薩解齋法。  菩薩齋日去臥時，於佛前叉手言：『今日一切
十方其有持齋戒者，某助安無量；今日其有  持戒者，某助安無量；今日其有忍辱者，念  天下人民者，某助安無量；今日其有精進者，
某助安無量；今日其有智慧說經者，某助安  無量，持是代勸助歡喜福施，與歸流十方一  切人、非人薩惒薩所在勤苦厄難之處，皆令
得福，解脫憂苦出生為人，安隱富樂無極。』是  菩薩齋日，不得見掃除。第九，菩薩齋日不得  飲食盡器中。第十，菩薩齋日不得與女人相
形笑，共坐席，女人亦爾。是為十戒，不得犯，不  得教人犯，亦不得勸勉人犯。」

[1116b16]  菩薩解齋法言：  「南無佛，南無法，南無比丘僧！某若干日、若干  夜，持菩薩齋。從分檀布施，當得檀波羅蜜；如
我持戒，當得尸波羅蜜；如我念十方天下人  令得安隱，當得羼提波羅蜜；如我受莂，當  得惟逮波羅蜜；如我坐禪，當得禪波羅蜜，是
為漚惒拘舍羅，如摩訶般若波羅蜜。」如諸菩  薩六萬菩薩法齋，日夜一分禪、一分讀經、一  分臥，是為菩薩齋日法。正月十四日受，十七
日解；四月八日受，十五日解；七月一日受，十  六日解；九月十四日受，十六日解。

[1116b27]  右齋日數。

[1116b28]  歸命西方阿彌陀三耶三佛檀，廅樓亘摩訶  那鉢菩薩，三毒消除，往生尊剎。

清淨尊神國，　　安隱在西方，  
願得自歸命，　　奉事無上王。  
神通聖智達，　　照見我心情，  
自歸諸大護，　　百劫不動傾。

菩薩受齋經

* * *

【經文資訊】大正藏第 24 冊 No. 1502 菩薩受齋經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
