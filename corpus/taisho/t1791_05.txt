注大乘入楞伽經卷第五
[0464b19]  復次句身者如足跡  (至)  此名句文身相汝應修  學　世間諸法不出五陰。此又約五陰以明  名句文身也。句身如足跡者。謂如世人失象
馬者。尋跡以得之。故昧實相者亦因言而悟。  是名句身。色陰相顯故以跡言。四蘊者受想  行。識也。非有形兆故以名說。若照見本寂是
皆實相也。二由文顯勸應修學。古聖因是悟  入者。故捨全身。以求半偈。

[0464b27]  爾時世尊重說頌言名身與句身及字身差別  凡愚所計著如象溺深泥　如來為除眾生心  病故。以名句文身方便說法。如以毒攻毒也。
若諸愚夫猶著名句。不悟實義無解脫期。譬  如香象溺淤泥耳。

[0464c03]  復次大慧未來世中  (至)  彼即答言此非正問  因上說名句文身相。令諸菩薩了如實義。疾  得菩提。開示眾生。恐未來世惡覺觀者。以邪
見一異俱不俱等四句相問諸智者。彼當答  言。我所通達義。是離四句真實法。汝今此問。  是名非問。

[0464c09]  謂色與無常為異為不異  (至)  不為記說　此敘  邪智惡思覺者。虛妄推度非理問難詞也。謂  色與無常。乃至智與智者為異不異。智者應
告言。如是等問不可記事。而佛名為無記置  答。以彼愚人無聞慧故。不知有無是邪是正。  欲令彼離斷常邪見諸怖畏故。不為記說。俱
舍第十九云。諸契經說十四無記。即其義也。  亦名置答。所以不答者。謂此乃無義語也。知  之不免生死。不知不障涅槃。

[0464c18]  大慧不記說者  (至)  如是等說名無記論　言不  為記說者。欲令外道反思而自解。得出離作  者妄見故。以外道即陰離陰而計我故。故說
身命為一為異等。皆無記邪論耳。

[0464c22]  大慧外道癡惑說無記論  (至)  以根未熟且止說  故　此明如來應正等覺。常以四種記論說  法度生。止記論者意在別時。以根未熟眾生
且置答故。不為根熟者說止記論。

[0464c26]  復次大慧何故一切法不生  (至)  是故我說一切  法常　言如來為根熟眾生。開方便門示真  實相。隨其種類或說不生不滅常無常等也。
謂離能所作無作者。故說一切法不生。以證  智觀察自共相法不可得故。說一切法無自  性。諸法本無所從來。去亦無所至。故說一切
法無來去。諸法體空無自性相不可得。故說  一切法不滅。一切諸法相起即滅無常性。故  說一切法無常。諸法相起即是不起本無生
滅。無常性常。故說一切法常。是謂如來離能  所取不起分別。善巧說法。

[0465a08]  爾時世尊重說頌言一向及反問分別與置答  (至)  一切皆無記　言如來四種言說者。一謂隨  問而答名為一向。如問一切眾生悉生死也。
應一向答悉皆生死。二謂如有問者。反問令  答。名為反詰。三謂根熟問者廣為分別。如問  一切眾生死復生也。應當分別。有煩惱者死
而復生。無煩惱者死已不生。四謂折伏外道  故須置答。如問身與煩惱。雞子雞母孰為先  後。故止而不答也。如數論計有。勝論計非有。
言諸外道有無等見。皆不可記。

[0465a18]  以智觀察時體性不可得以彼無可說故說無  自性　明正智觀察自性非有。通頌前一切  法不生等六門也。

[0465a21]  爾時大慧菩薩摩訶薩  (至)  須陀洹行差別相  大慧因上愚夫分別妄法。生聲聞乘種性。然  聲聞法中有四果差別。故舉四果差別以請
問。行謂因行。須陀洹人所修因行。正欲趣向  阿羅漢果。根有利鈍。故有差別之異。

[0465a26]  我及諸菩薩摩訶薩  (至)  普令眾生悉得饒益  言方便相者。四果修行方便相也。須陀洹。此  云預流。謂從凡夫地修七方便。起八忍八智。
斷三界四諦下八十八使分別惑。斷至八十  七品名初果向。八十八品盡名初果。創入聖  人流類。故名預流也。斯陀含。此云一往來。謂
初果見道已。起九無間道九解脫道。斷三界  九地共九九八十一品修惑也。且欲界一地  九品修惑。共潤七生。在初果身中。斷欲界前
五品盡。名二果向。六品盡名二果。從此命終。  更須一往天上一來人間。斷餘三品惑。故云  一往來也。阿那含。此云不來。謂已在二果身
中。斷欲界九品修惑。至八品盡。名三果向。至  九品盡名三果。一往色界天上。不還來欲界  受生。故云不來。已上三果人名有學也。阿羅
漢此有三翻。一云殺賊。二云無生。三云應供。  謂在三果身中。斷上二界八地八九七十二  品修所斷惑。斷至七十一品。名第四果向。斷
七十二品盡。名第四阿羅漢果無學位。是以  但盡凡情。別無聖解。菩薩得是善巧。為眾生  說如是聲聞法。如是菩薩法。令其證得人法
無我。淨惑智障。於諸地相究竟通達。至如來  所證境界。得佛法身法財。益物無盡。以有此  利故。請如來說四果差別。

[0465b21]  佛言諦聽當為汝說  (至)  差別有三謂下中上  上問諸須陀洹。須陀洹行。今答云諸須陀洹  果。言互顯故。利鈍不同。故有三耳。

[0465b24]  大慧下者於諸有中  (至)  上者即於此生而入涅  槃　七反生者。謂欲界一地。九品俱生煩惱。共
潤七生也。初品潤二生。次三品各潤一生。次  二品共潤一生。後三品共潤一生。明須陀洹  極鈍者。未斷欲界惑故人天七反得阿羅漢。
喻如毒蛇噬人。七步即死。何以不四六。為大  力故。何以不八。為毒力故。以譬須陀洹何以  不六生。煩惱力強故。何以不八生。無漏業成
熟故。中機者或三生五生得阿羅漢涅槃果。  上機者即此一生得阿羅漢果。名現滅須陀  洹。不說中間經於二果。

[0465c06]  大慧此三種人斷三種結  (至)  得阿羅漢果　言  須陀洹雖利鈍三種不同。通斷三種結也。謂  於五取蘊。執我我所名身見。是一結。於諸諦
理。猶豫不決。疑佛與外道。不知何者為正。  是二結。謂於妄見。隨順外道非理戒禁。執為  最勝。能得清淨。是三結。問能已永斷見道所
斷一切煩惱。得須陀洹果。何故但言此三種  人。即斷三結耶。答最勝所攝故。謂此三種結。  障解脫得。最為殊勝。所以者何。由薩迦耶見。
執取五蘊。為我我所。深生愛樂。故於大苦聚  不生厭離。於勝解脫無發趣心。或有有情。雖  已發趣解脫。然由戒禁取及疑。僻執邪道。疑
正道故。便邪出離。及不正出離。又此三結。是  迷所知境因故。迷見因故。迷對治因故。如大  般若經說斷三結。名預流果。薄貪瞋癡名一
來果。斷順下分五結永盡名不還果。斷順上  分五結永盡名阿羅漢果。令所有集法皆成  滅法。名獨覺菩提。永斷一切習氣相續。名為
無上正等菩提。此皆約通教獨舉其要也。言  上上勝進得阿羅漢者。謂須陀洹所斷諸結  分為九品。能斷諸結者智。亦分為九品。若初
學人智慧微弱。名下下之智。能斷上上之結。  久學智慧名了。名上上之智。能斷下下結。得  阿羅漢涅槃果。

[0466a01]  大慧身見有二種  (至)  見人無我即時捨離　唯  識論言。貪瞋癡慢疑。身見邊見邪見見取戒  禁取。如是總別十使煩惱中。六通俱生及分
別起。任運思察俱得生故。疑及邪見二取四  種。唯分別起。要由惡友及邪教力。自審思察  方得生故。經言身見有二種。謂俱生及分別
譬依緣起自性。種種妄計執著性生。如依俱  生有分別起。謂依五陰起妄想身見。以彼妄  想不實故。非有無法。愚夫橫執。如陽焰中無
水。鹿渴所逼故。妄作水想。此分別身見。由無  智慧故。執我我所久遠相應。須陀洹觀雖有  五陰合成此人。中無有我也。令審觀故見人  無我。即時捨離斷分別身見。

[0466a14]  大慧俱生身見  (至)  貪則不生是名身見相　言  能普觀自身與他身齊等。受想行識諸陰與  色陰俱。有名無體。無自性相。觀色陰從四
大種所造。展轉相因而生。四大中既無主宰。  誰能合集以成色乎。色陰有質尚空。況受等  四陰無色相故。豈非空耶。如是觀察明見有
無俱妄不實。五陰無體。身見即斷。凡貪愛者  為有身見。捨身見故貪從何生。故法華云諸  苦所因貪欲為本。貪不生故。是名斷身見  相。

[0466a24]  大慧疑相者於所證法善見相故  (至)  是名疑相  謂於所證四真諦法善見彼相故。決定能  斷二種妄想身見故。疑無從起。亦不於天魔
外道凡夫處生大師想。起於淨見。是名斷疑  相。

[0466a29]  大慧何故須陀洹不取戒禁  (至)  是名戒禁取  相　言須陀洹不取未來受生戒。觀有生處  即有諸苦。不求受生處樂。夫其取者。謂諸愚
夫於三有中。求五欲樂。苦行修習精進持戒。  願生彼處。如難陀為求女色持戒。即其類也。  須陀洹人。不取未來受生處五欲樂。唯求所
證最勝無漏四真諦理無分別法。方便受持  修行正戒。是名斷戒禁取相。

[0466b08]  大慧須陀洹人捨三結故  (至)  是故捨彼非涅槃  貪　凡夫不能捨三結。不達人無我。由於身  見。保此我故。貪名利以榮我。瞋違情境恐侵
害。我愚癡錯解非理計校。不知五蘊都無我  主。但是形骸之色。妄想之心。從無始來。因緣  力故念念生滅。相續不窮。如水涓涓。如燈焰
焰。身心假合似一似常。凡愚不覺執之為我。  故起諸結。須陀洹人如上所觀五蘊無主。捨  三結故。離貪瞋癡。凡夫貪五欲。聲聞貪出世
涅槃。故言貪有多種。女色為甚。故獨言捨纏  綿欲。及得三昧正受樂故。未能斷涅槃貪。菩  薩乘者。於此二種貪。悉能捨故。

[0466b20]  大慧云何斯陀含果  (至)  而般涅槃是名斯陀  含　不了色相者。起色分別。斯陀含觀照種  種色相。從妄想生。故於人天一往來已。善修
禪定智慧我見不生。盡苦邊際而得涅槃。是  故名斯陀含。

[0466b25]  大慧云何阿含果  (至)  更不還來是名阿那含  阿那含又云出欲淤泥。以欲界煩惱猶如淤  泥。阿那含者已出欲界。皆生色界。觀三世色
性無實。見凡有生處即有諸苦過惡。煩惱習  不起。捨離諸結。更不還欲界受生。即於色天  而盡諸漏。是故名阿那含。

[0466c02]  大慧阿羅漢者  (至)  分別永盡是名阿羅漢　言  阿羅漢修行四禪。及三三昧。了八解脫。分證  十力。三明六通皆已成就。煩惱發業所招諸
苦妄想永滅。是故名阿羅漢。

[0466c06]  大慧言世尊阿羅漢有三種  (至)  於彼示生　瑜  伽論及法華論。說聲聞有四種。一決定種性。
亦名趣寂。二增上慢。此是凡夫得第四禪。謂  阿羅漢。三退已還發大菩提心。亦名不定種  性。如法華會舍利弗等得記聲聞。是其類也。
四者應化非真。謂佛及菩薩變化示現。引實  聲聞向大乘故。此經所問除增上慢。止有三  種。謂說何者。佛告大慧。所說趣寂定性羅漢。
斷四住煩惱。出生死苦。得涅槃者。非是其餘  退已還發大菩提心者。已曾發善巧廣大行  願成熟有情佛所化者。為莊嚴諸佛國土及  眾會眷屬。於彼示生作阿羅漢。

[0466c18]  大慧於虛妄處說種種法  (至)  自心所見得果相  故　言為妄想眾生處說種種法。斷諸煩惱  所證四果。如實所知行禪者及諸禪三昧。皆
性離故。唯自心量虛妄所見得果相耳。

[0466c22]  大慧若須陀洹作如是念  (至)  及諸結不斷　此  明初果斷結。終不起念我能斷結。若起念者  應有二過。則墮身見及三結等悉不斷故。例
餘三果亦復如是。故金剛經佛問須菩提。須  陀洹等至阿羅漢。能作是念我得須陀洹等  四果否。須菩提皆言不也世尊。若作是念。即
為著我人眾生壽者。雖曰權乘昧劣。苟非離  麁妄念。亦不能斷分段生死。

[0467a01]  復次大慧若欲超過諸禪無量  (至)  不離心故  言欲超過聲聞諸禪。四無量心。及無色界四  空定等。得如來三昧者。當離三界自心妄想
相。大慧。聲聞極果即以想受滅定而為究竟。  若謂超心量者不然。何以故。妄想心未滅故。

[0467a06]  爾時世尊重說頌言諸禪與無量無色三摩提  及以想受滅唯心不可得　諸禪謂四禪也。  無量即慈悲喜捨度眾生四無量心也。無色
三摩提。四無色定也。想受滅。謂四禪四無色  定受想悉寂滅也。皆唯心量。彼悉無有。故云  唯心不可得。

[0467a12]  預流一來果不還阿羅漢如是諸聖人悉依心  妄有　次明四果亦不離妄想心量。故言如  是諸聖人悉依心妄有。圓覺經曰。有妄業故
妄見流轉。厭流轉者妄見涅槃。

[0467a16]  禪者禪所緣斷惑見真諦此皆是妄想了如即  解脫　初頌明所修行法。次頌明能證之人。  此第三偈能所合明。並不離妄想心量。若如
實覺。為妄計生死故說涅槃。所治生死既無。  能治涅槃亦遣。故得菩薩一切解脫。

[0467a21]  復次大慧有二種覺智  (至)  及取相分別執著建  立智　因上偈言了知即解脫。然知覺有不  解脫者。故舉二種覺智以簡優劣。謂觀察知
人法二無我。是正覺智。不知人法二種我空。  取相執著建立有我。如是了知是邪覺智。不  得解脫。

[0467a27]  觀察智者謂觀一切法  (至)  如是觀法汝應修學  云何取相分別執著建立智  (至)  是名二種覺智  相
凡夫計執有大種性相。妄想分別。以宗  因喻五分論法。成於不實而妄建立。是名邪  正二種覺智相。如來以榍出榍。如前破外道  計。亦說三支比量五分論也。

[0467b04]  菩薩摩訶薩知此智相  (至)  光明照耀百佛世界  若菩薩摩訶薩。達妄即真。知此二種覺智  相。了人法空。我不可得。以離念無相智。而於
地前勝解行位。善巧觀察。即入初地。得大乘  光明等百三昧門。以彼勝力見百佛。乃至光  明照燭百佛世界。故攝論云。菩薩入初地時。
證十百明門。一於一剎那頃證百三摩地。二  以淨天眼見百佛國。三以神通力能動百佛  世界。四能往百佛世界教化眾生。五能以一
身化百類身形。令有情見。六能成就百類所  化有情。七若為利益能留身住世百劫。八能  知前後際百劫事。九能以智慧入百法明門
洞達曉了。十能以身觀百類眷屬。餘地倍倍  增勝。

[0467b18]  善能了知上上地相  (至)  自覺境界三昧勝樂  言第二離垢地。乃至如來地。皆是成就初地  之中十無盡願。事見華嚴等經。餘義經文自
顯。

[0467b22]  復次大慧菩薩摩訶薩當善了知大種造色  因上外道計有四大種性。造出四大色相故。  次勸菩薩當善了知大種造色。令知無實。

[0467b25]  云何了知大慧  (至)  住如實處成無生相　言無  生者。通說有二。一理無生。圓成實性本不生
故。二事無生。緣生之相即無生故。言住如實  處成無生相者。謂觀三界唯心所現。離我我  所。能證理事俱無生也。

[0467c01]  大慧彼諸大種云何造色  (至)  大種造色生　此  出外道妄計有四大種生造色也。謂彼妄想  計有津潤之性為水大種。生內外水界。內即
血汗流液。外則河海泉源。有炎熾成熟之性  為火大種。生內外火界。內則體含煖氣。外則  焚燎萬物。有飄動之性為風大種。生內外風
界。內則氣息運動。外則萬籟俱吟。有色質分  齊之性為地大種。生內外地界。內即皮肉筋  骨。外則原濕丘陵。妄想計有堅濕煖動離於
虛空。由執邪諦。不了五陰虛假積聚。本無自  性。言由大種造色生。故上佛告菩薩應善了  知。

[0467c13]  大慧識者以執著種種  (至)  於餘趣中相續受生  言識者。即上五陰中妄識也。由迷真心而  成以執著種種言說境界為親起因故。作業
受生。於諸趣中相續不斷。當知內身外境。四  大五陰。但是分別心量所現。

[0467c18]  大慧地等造色大種因  (至)  外道分別非是我說  非四大種為大種因。謂皆由心現也。故結  云此大種造色相。是外道妄想分別。

[0467c21]  復次大慧我今當說五蘊體相  (至)  非諸聖者  自下復破五蘊皆空。無自性相。非獨色陰四  大不實。

[0467c24]  諸聖但說如幻所作  (至)  是名諸蘊自性相　言  聖人雖見五蘊。了知不實唯假施設。離異不
異。如幻如夢。故大般若云。若菩薩摩訶薩。修  行般若波羅蜜多時。如實知色猶如聚沫。性  不堅固。如實知受猶如浮泡。虛偽不住速起
速滅。如實知想猶如陽焰。水不可得。虛妄渴  愛而起是想。如實知行猶如芭蕉。葉葉析除  實不可得。如實知識猶如幻事。眾緣和合假
施設有。相雖似有而無其實。是故五蘊無別  所有。不了如來所證境界。見有蘊法。執著分  別常現在前。是名妄想諸蘊自性相。

[0468a06]  大慧如是分別汝應捨離  (至)  猶如大地普益群  生　寂靜法者。謂諸法實相。從本已來無有  起相也。餘義如文。

[0468a09]  復次大慧涅槃有四種　上明覺智。以顯生  德優劣。此明涅槃。辨其顯德邪正。是謂菩提  涅槃二轉依果德也。

[0468a12]  何等為四謂諸法自性無性涅槃  (至)  非我所說  外道計諸法體性是有名自性。後除為無名  無性。以冥諦為涅槃。又計有諸法相名種種
相性。後觀為無名無性。以神我為涅槃。又通  計性相是有名自相性。亦後觀為無名無性。  以妄覺為涅槃。上三種正出外道計。又斷五
陰六道中流注。以人無我為涅槃。是二乘涅  槃。以見有五陰。亦同外道。故楞嚴經聲聞緣  覺墮定性者。皆云違遠圓通背涅槃城。

[0468a21]  大慧我所說者分別爾炎識滅名為涅槃　前  謂證自智境界。轉所依藏識為大涅槃。復云  一切識自性習氣。藏識意識見習轉已。我及
諸佛說名涅槃。此又獨言分別所知境界識  滅。名為涅槃。離通別稱異。皆欲諸識習種現  行俱滅也。次文問答可見。

[0468a27]  大慧言世尊豈不建立八種識耶  (至)  七識得生  如來言分別識滅名涅槃。大慧疑之與前說  異。故問豈不建立八種識耶。而獨言爾炎識
滅。非餘七識皆滅。佛語大慧。以彼意識通三  性故。起惑造業與諸識為因。及緣境界故。餘  七種識依之而起。意識若滅。則餘識不生。

[0468b04]  大慧意識分別境界  (至)  思量隨轉無別體相  言六識了境起計著時。生三習氣。熏習增長  阿賴耶識。由是末那第七意俱。執我我所。恒
審思量相續隨轉。無別體相。

[0468b08]  藏識為因為所緣故  (至)  心聚生起展轉為因  又根本識為因。變起根身種子器界為所緣  故。故云執著自心所現境界諸心聚生。是謂
從種起現。由現生種。現種無性猶如茭蘆。遞  相為因。故云展轉為因。

[0468b13]  大慧譬如海浪  (至)  是故意識滅時七識亦滅  如海中波浪互相排引。亦展轉相生。色聲香  味觸。是自心現境界風。吹動諸識念念起滅。
亦復如是。故言意識滅時。餘七識亦滅。

[0468b17]  爾時世尊重說頌曰我不以自性及以於相作  頌上外道四種涅槃。謂我不以自性作相  滅。以冥諦等為涅槃。

[0468b20]  分別境識滅如是說涅槃　頌上妄見境界識  滅。是如來涅槃。

[0468b22]  意識為心因心為意境界因及所緣故諸識依  止生　頌上八識展轉互為因。

[0468b24]  如大瀑流盡波浪則不起如是意識滅種種識  不生　如流盡則無波。以譬意識滅。餘七識  亦不生。頌上喻并法合也。問前云諸外道說。
取境界相續識滅。即無始相續識滅。又云聲  聞妄計未來根境滅。以為涅槃。根境既滅。識  亦不生。今言如是意識滅。種種識不生。與彼
外道二乘何以異也。答外道見身壞命終六  識不取境。不知但是妄緣離故。計謂相續六  識滅。即無始相續識滅。墮落斷見。二乘雖
未來根境滅。相續六識但現行滅。而習種實  未滅也。此謂賴耶識中意識習種種相續永  滅。則餘七識亦隨滅。故不同耳。

[0468c07]  復次大慧我今當說  (至)  不更取著妄所計相  因上言妄想分別爾炎識滅。名為涅槃。今正  明滅妄想識差別通相。令諸菩薩了知不實。
超諸妄想到如來境界。知外道法諸見不生。  離能所分別。於緣起中不復妄計也。

[0468c12]  大慧云何妄計自性差別相  (至)  妄計自性差別  相　徵列十二種妄分別名。義如下釋。

[0468c14]  云何言說分別  (至)  是名言說分別　計著種種  音聲章句。以為有性。名言說分別也。

[0468c16]  云何所說分別  (至)  是名所說分別　計有五法  三自性。名所說分別。

[0468c18]  云何相分別  (至)  是名相分別　言計有四大相。  是名相分別。

[0468c20]  云何財分別  (至)  是名財分別　計有財利慳貪  取著。名財分別。

[0468c22]  云何自性分別  (至)  是名自性分別　如計有四  大性。言地性堅。水性濕。火性熱。風性動。乃  至真俗。各有自性不同。名自性分別。

[0468c25]  云何因分別  (至)  是名因分別　言若因若緣。有  無分別因相生。是名因分別。

[0468c27]  云何見分別  (至)  是名見分別　依此有無起四  句見。是名見分別。

[0468c29]  云何理分別  (至)  是名理分別　於五蘊中計我  我所。說虛妄法。是名理分別。

[0469a02]  云何生分別  (至)  是名生分別　計有無法定從  緣生。是名生分別。

[0469a04]  云何不生分別  (至)  是名不生分別　計諸法本  不生。無有體性。不假緣起。從因緣生者無因  無果。是名不生分別。

[0469a07]  云何相屬分別  (至)  是名相屬分別　計。有為諸  法。俱有因果遞相繫屬。如以金為縷。金即在  縷。縷即在金。是名相屬分別。

[0469a10]  云何縛解分別  (至)  是名縛解分別　計有煩惱  能縛眾生。後時修道能解眾生。如人先以繩  縛。縛已復解亦復如是。名縛解分別。

[0469a13]  大慧此是妄計性差別相  (至)  若有若無　言愚  夫妄計有無。生此分別。

[0469a15]  大慧於緣起中  (至)  凡愚分別見異於幻　於依  他緣起中生種種妄想自性。如依呪術見諸  幻事。愚夫妄想見異於幻。計有種種實物。

[0469a18]  大慧幻與種種  (至)  於幻有無不應生著　言呪  術與種種物離一異也。若種種物異呪術者。  呪術不應與種種物為因。若言種種物與呪
術一者。呪術與種種物應無差別。然見呪術  與種種物差別。是故離異不異。故告大慧及  諸菩薩。如依幻術生種種物。離一異有無。莫  計著也。

[0469a25]  爾時世尊重說頌言心為境所縛覺想智隨轉  言愚夫妄心為生死境界所縛。妄想智隨  境界轉也。覺謂妄覺也。

[0469a28]  無相最勝處平等智慧生　無相處八地也。  最勝處佛地也。言上二地得生死涅槃平等。

[0469b01]  在妄計是有於緣起則無　如依藤計蛇。妄  情謂有。於藤緣起。蛇相實無。

[0469b03]  妄計迷惑取緣起離分別　言妄計惑心取藤  為蛇。緣起藤體實非蛇相。此一行舉緣起破  妄計也。

[0469b06]  種種支分生如幻不成就雖現種種相妄分別  則無　謂有種種名相支分生。如幻所起則  不成種種。雖現諸相。了妄分別則皆無實。唯
識論云。依他起自性分別緣所生。此一行破  緣起也。

[0469b11]  彼相即是過皆從心縛生妄計者不了分別緣  起法　彼緣起相即是過者。謂從心縛煩惱  而生。愚人不了故分別為實有無。

[0469b14]  此諸妄計性皆即是緣起　上言緣起從妄計  心縛生。此又謂妄計性從緣起生。即是緣  起也。

[0469b17]  妄計有種種緣起中分別　此妄計性種種。  於緣起中生計度分別。故唯識云。由彼彼遍  計。遍計種種物。此遍計所執。自性無所有。

[0469b20]  世俗第一義第三無因生　明有世俗諦。第  一義諦。無有第三。若說第三諦。即同外道無  因生也。

[0469b23]  妄計是世俗斷則聖境界　由妄計緣而生三  界生死有無一切諸法。即是世諦。若了緣無  性妄想滅。即是聖人所行境界第一義也。故
唯識論謂諸法性略有二種。一者虛妄。謂妄  計所執。二者真實。謂圓成實。復有二種。一者  世俗謂依他起。二者勝義。謂圓成實。故云圓
成實於彼。常遠離前性。謂於依他。若離妄計  即圓成實。故云斷則聖境界。

[0469c02]  如修觀行者於一種種現於彼無種種妄計相  如是　如二乘外道修觀行者。若作青想觀時。  天地萬物莫不皆青。赤黃白等亦復如是。元
無青處。正作青想。即是青也。即是無青處見  青。以譬凡夫外道。妄見有無生死諸法。亦是  無生死諸法處。妄見有也。故言妄計相如是。

[0469c08]  如目種種翳妄想見眾生彼無色非色不了緣  起然　不覺緣起唯假施設者。亦如不覺垂  髮火輪不實耳。

[0469c11]  如金離塵垢如水離泥濁如虛空無雲妄想淨  如是　此言離妄計垢濁。了緣起雲翳。即是  圓成清淨實性。故以上三為喻。

[0469c14]  無有妄計性而有於緣起建立及誹謗由斯分  別壞　計緣起為有名建立。計妄想為無名  誹謗。言作此有無見者。由妄分別。自破正見。

[0469c17]  若無妄計性而有緣起者  (至)  而得有緣起　上  二句牒計。次一偈明因妄想生緣起。即正破  也。

[0469c20]  相名常相隨而生於妄計以緣起依妄究竟不  成就　此上二句明因緣起又生妄想。次二  句又破緣起依妄。亦同妄計無有自性。了茲
緣妄竟無所成。

[0469c24]  是時現清淨名為第一義　若度妄想即名聖  人第一義諦圓成實性。

[0469c26]  妄計有十二緣起有六種　頌上十二種分  別。由六塵境界風飄動而有。

[0469c28]  自證真如境彼無有差別　自覺聖智所證境  界。了彼緣妄故無差別。

[0470a01]  五法為真實三自性亦爾修行者觀此不越於  真如　言修行者。觀五法三自性體無二相。  即是如如。

[0470a04]  依於緣起相妄計種種名彼諸妄計相皆因緣  起有　言緣起妄計。更互相生。俱無有力。不  能自立。

[0470a07]  智慧善觀察無緣無妄計真實中無物云何起  分別　言聖人自覺智慧觀察時。無有緣起  性。亦無妄計自性。即是正智如如圓成自性。
云何愚夫為作妄想覺知。何所求也。

[0470a11]  圓成若是有此則離有無既已離有無云何有  二性　圓成實性是真實有。圓常淨妙離妄  有無。本無二性。

[0470a14]  妄計有二性二性是安立分別見種種清淨聖  所行　為妄計故有妄計緣起二自性。聖人  方便隨情說法。亦權安立。令知妄想種種清
淨。是聖人所行處故。

[0470a18]  妄計種種相緣起中分別若異此分別則墮外  道論　此明佛法知生死緣起法從自妄想心  中生。若計生死有無諸法異於妄想。從微塵
冥諦自在等生者。即外道論也。

[0470a22]  以諸妄見故妄計於妄計離此二計者則為真  實法　諸見者五惡見也。因見外境與妄識  俱。故生妄想。故言妄計於妄計。能離緣起妄
計二種妄想見者。即是正智所證如如真實  法也。

[0470a27]  大慧菩薩摩訶薩  (至)  於佛法中不由他悟　大  慧因上言自證真如境。了彼緣妄無有差別。  故舉能證自覺聖智。及所證一乘行相以請
問。欲得是善巧。不隨他教而自悟入。

[0470b02]  佛言諦聽當為汝說  (至)  名自證聖智行相　言  此自覺聖智非言說所及。前聖所知。悲誨有  情。轉相傳授。說諸法無性。但妄想分別為患
耳。依諸聖教無妄分別。即自證入。然此妄想  雖本無體。由無始來習以成性。要假靜緣觀  照自覺。非由他悟。離妄想見。即能漸次進入
佛位。如是修行。是故名為自覺聖智相。

[0470b09]  云何名為一乘行相  (至)  梵天王等之所能得  言一乘者即一心也。以包含運載為義。若攀  緣取境。則運入六趣之門。若妄想不生。則運
至一實之地。故佛語大慧。離能所取如實而  住。是則了生死妄。即涅槃真。頓悟一心更無  所趣。故非凡夫二乘邪劣心行所能知爾。

[0470b15]  大慧白言世尊  (至)  而得解脫非自所得　上言  一乘非餘外道二乘梵天王等之所能得。即  知如來方便說三乘。故問何故說有三乘。而
不說一乘。佛語大慧。一乘人知生死自性是  涅槃故。聲聞緣覺無自涅槃法故。我說一乘。  以彼但依厭離世間調伏修行而得解脫。非
自已力得涅槃法。是故不為說一乘耳。

[0470b22]  又彼未能除滅智障  (至)  是故我說以為三乘  如上過未滅。不堪受大法。故如來說三乘。

[0470b24]  若彼能除一切過習  (至)  獲不思議自在法身  言二乘味著三昧樂。作涅槃想。若能滅彼智  障。及業習氣。覺法無我。度不思議變易死。爾
時方離三昧所醉。於劣無漏三昧中覺悟。既  覺悟已。自知住有餘地。起上上昇進。如實修  行。諸功德滿足。亦得如來自在法身。

[0470c01]  爾時世尊重說頌言天乘及梵乘聲聞緣覺乘  諸佛如來乘諸乘我所說　此一行頌上諸乘  名也。

[0470c04]  乃至有心起諸乘未究竟  (至)  我說為一乘　言  有心動計有諸乘。即非究竟。若妄想心滅。即
無諸乘。亦無能乘諸乘之人。以無人故。亦不  建立諸乘。是名一乘。

[0470c08]  為攝愚夫故說諸乘差別  (至)  平等智解脫　引  導眾生故說三乘解脫。離諸煩惱是二乘解  脫。謂但盡分段生死名為解脫。其實未得一
切解脫。達法無我平等大智。即是如來真解  脫。

[0470c13]  譬如海中木常隨波浪轉  (至)  猶被習氣縛　言  聲聞雖斷現行煩惱。未斷所知及根本無明。  猶被習氣自共相風飄激其心。譬海中木常
隨浪轉三昧酒所醉住於無漏界  (至)  乃至劫不  覺　味著滅定住於人空無漏界中。以為涅  槃。未至佛究竟地。然亦不退更作凡夫。以
得三昧身。自謂是佛。乃至劫數不覺。未至  佛果。

[0470c21]  譬如昏醉人酒消然後悟聲聞亦如是覺後當  作佛　言若於無漏界覺。自知住化城。未達  寶所。更起勝行集諸功德。後亦當得佛無上  身。

佛心品第四

[0470c26]  將釋此品義有三門。初敘來意。二釋品名。三  釋經文　初來意者。上品通明心生滅門覺與  不覺二義。攝一切法。生一切法。故但總名集
一切法品。自下凡十三品。別明心生滅門覺  與不覺二義。生攝一切法。此品居首。故次來  也　二釋品名者。梵音佛陀。此云覺者。梵乾
栗陀耶。此名真實心。即一切佛自性離垢妙  淨明心也。故名佛心品　次經文下正釋經  文。餘品文前亦各有三門。應准思之。更不開  釋。

[0471a07]  爾時佛告大慧菩薩摩訶薩言  (至)  大慧言唯  因上言自覺聖智證一乘道以成法身故。即  明法身大悲起用作種類身以化眾生。故次
明三種意成身也。

[0471a11]  佛言大慧意成身有三種  (至)  入初地已漸次證  得　言三種意成身。是諸修如實行者。從初  地以上至佛地以來。麁細優劣有此三類耳。

[0471a14]  大慧云何入三昧樂意成身  (至)  入三昧樂意成  身　明從初地至七地以還菩薩。要須入禪  定正受。始能現作種種身。如意遍至而無障
礙。言入三昧樂正受時。離諸妄心。寂然不動。  心海常安不起識浪。知一切境界。唯自心現。  本無所有。是故名為三昧樂正受意成身。經
家好略。舉中三地意該前後。以明七地也。

[0471a21]  云何覺法自性意成身  (至)  是名覺法自性意成  身　言八地菩薩。覺了諸法猶如幻夢。不須  入定。能現種種身猶如意生也。知幻故心轉
所依。住如幻等十三昧王。及餘無量三昧。能  現自在神通。速疾如意等。非是四大所造。形  容如似四大造也。一切色相。種種支分具足
莊嚴。普入佛剎以化眾生。達諸法性如幻夢  不實。是故名為覺法自性意成身。

[0471a29]  云何種類俱生無作行意成身  (至)  三種身當勤  觀察　明十地至如來地。了達諸佛自證聖  智境界。無量種類異機同感。應無前後一時
俱生。猶如意生而無障礙。現此種類不須作  意。故言無作行。是故法身大悲起用三意成  身。當勤修學。

[0471b06]  爾時世尊重說頌言　我大乘非乘非聲亦非  字非諦非解脫亦非無相境　佛言我不對小  乘說大乘。明佛乘非聲說文字。非實非虛。非
解非縛。亦非有無境界。

[0471b10]  然乘摩訶衍三摩提自在種種意成身自在花  莊嚴　然此如來所得大乘。因上自覺聖智  證一乘道。法身起用現意成身也。三摩提自
在者。頌上入三昧樂意成身也。種種意成身  者。頌種類俱生無作行意成身也。自在花莊  嚴。頌覺法自性意成身也。

[0471b16]  爾時大慧菩薩摩訶薩  (至)  當為汝說大慧言唯  因上言三種意生身。欲明三種意生身。要  因無漏無間知故。得明五種內無間業。是無
漏之因。

[0471b20]  佛告大慧五無間者  (至)  懷惡逆心出佛身血  此徵數列名。義有內外。如下釋。

[0471b22]  大慧何者為眾生母謂引生愛與貪喜俱如母  養育　愛為根本。能引生死輪迴。還有貪愛  與身俱起。況如嬰兒緣於母故。養育成立。

[0471b25]  何者為父所謂無明  (至)  斷二根本名殺父母  以無知故愛因此生。受識名色六入之身。故  名無明為眾生父也。六處聚落者。即六入身
是也。以無間智永斷癡愛根本。名殺父母。故  淨名云從癡有愛即我病生。謂一切惑使皆  由是生也。

[0471c02]  云何殺阿羅漢  (至)  是故說名殺阿羅漢　諸惑  習種隨諸有情眠伏藏識故。謂隨眠為怨。明
羅漢。習使微細不現。如鼠噬人。雖復瘡愈。遇  雷微發。以譬羅漢習使雖復不現。遇緣微發。  究竟斷此微細習使。名殺阿羅漢。

[0471c07]  云何破和合僧  (至)  究竟斷彼名為破僧　觀察  五蘊如夢幻不實。無有色受想行識異相和  合以成身。名為破僧也。凡和合名僧。今五蘊
亦名為僧。了五蘊無體。因名破僧。故般若云。  照見五蘊皆空。度一切苦厄。

[0471c12]  云何惡心出佛身血  (至)  名為惡心出佛身血  明不覺五陰諸法自共相是自心妄現不實  故。妄計有八識身。即有妄想覺知種種境界。
覺境界者名為佛也。依之起染故復名血。以  空無相願三無漏智。斷彼八識妄覺染污。名  為惡心出佛身血也。

[0471c18]  大慧是為內五無間若有作者無間即得現證  實法　內五無間是無漏因。此逆即順。若有  作者。無間即得自覺聖智。現證實法一乘道  也。

[0471c22]  復次大慧今為汝說外五無間  (至)  不生疑惑  上說行內五無間不入地獄。得現證實法。恐  人聞此謂行外五無間亦不入地獄。故次明
行外五無間得地獄苦。令聞是義不生疑惑  也。

[0471c27]  云何外五無間  (至)  於三解脫不能現證　言若  行此外無間者。不得三解脫無間樂。唯得地  獄無間苦也。

[0472a01]  唯除如來諸大菩薩  (至)  尋即悔除證於解脫  明唯除佛菩薩及大聲聞。見餘作無間業者。  為勸發故。令除疑悔過。以神力變化示同其
事。譬如闍王弒父。身生惡疾懺悔。佛教作實  相觀。觀已惡疾即除。此闍王或是聖人化作。  化作此者有何利益。欲勸實作外無間者發  心懺悔也。

[0472a08]  此皆化現非是實造  (至)  終無現身而得解脫  無有實造無間業者。不得無間若也。言必得  無間苦。終無現身得解脫。

[0472a11]  唯除覺了自心所現  (至)  離分別過方證解脫  又如闍王受佛化已。覺知自心妄現不實。離  我我所妄想執見。或未來世於異道身。遇善
知識。離於自心妄想見過。方得解脫。

[0472a15]  爾時世尊重說頌言貪愛名為母無明則是父  (至)  是名無間業　此二頌。頌內五無間業。如  經自明。

[0472a18]  爾時大慧菩薩摩訶薩  (至)  願為我說諸佛體性  因上識了境界則名為佛。非真佛故。須以  三解脫無漏智斷之。上佛不真須斷。更說何
等而為真佛。故有佛之體性以請問也。

[0472a22]  佛言大慧覺二無我  (至)  斷二煩惱是佛體性  諸佛體性即法身也。常為報化之所依故。一  切眾生曠劫漂沈。或墮邪小。而不能證者。良
由二障。二障不斷。由於二執。欲除二執。必假  二空。執障既亡。二死永斷。即聖性現前。應用  塵沙。名之為佛。故云覺人法二無我。除惑智
二障。離分段變易二死。斷現行習氣二煩惱。  是故名為諸佛體性。然諸障中煩惱尤甚。又  別示其相。欲學者痛治之。

[0472b02]  大慧聲聞緣覺得此法已  (至)  爾時世尊重說頌  言　若知二無我除二障二惱及不思議死是  故名如來　頌上可知。

注大乘入楞伽經卷第五

* * *

【經文資訊】大正藏第 39 冊 No. 1791 注大乘入楞伽經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
