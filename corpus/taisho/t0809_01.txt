佛說乳光佛經


西晉月氏三藏竺法護譯

[0754b22]  聞如是：

[0754b22]  一時佛遊維耶離梵志摩調音樂樹  下，與八百比丘眾、千菩薩俱，國王、大臣、人民  及諸天、龍、鬼神共會說經。

[0754b24]  時佛世尊適小中  風，當須牛乳。爾時維耶離國有梵志，名摩耶  利，為五萬弟子作師。復為國王、大臣、人民所
敬遇。豪富貪嫉，不信佛法，不喜布施，但好異  道，常持羅網覆蓋屋上及其中庭，欲令飛鳥  不侵家中穀食之故。所居處去音樂園不近  不遠。

[0754c01]  於是佛告賢者阿難：「持如來名，往到梵  志摩耶利家，從其求索牛乳湩來。」

[0754c02]  阿難受教，  著衣，持鉢，到其門下。梵志摩耶利適與五百  上足弟子欲行入宮與王相見，時即出舍，值
遇阿難，因問言：「汝朝來何其早。欲何所求？」

[0754c05]  阿  難答曰：「佛世尊身小不安隱，使我晨來，索牛  乳湩。」

[0754c07]  梵志摩耶利默然不報，自思惟：「我若不  持乳湩與阿難者，諸人便當謂我慳惜。這  持乳與，諸餘梵志便復謂我事瞿曇道。進退
惟宜。雖爾，續當指授，與弊惡牛，自令阿難  [穀-禾+牛]  取其乳。又是瞿曇，喜與我等共諍功德，常欲  得其勝，當使是弊惡牸牛觝殺其弟子，即可
折辱其道，便見捐棄。我可還為眾人所敬。阿  難得乳、若不得乳，趣使諸人明我不惜。為牛  所殺，不能得乳，我意已達，於我無過。」

[0754c15]  梵志摩  耶利時謀議是事已，即告阿難：「牛朝已放在  彼壍裏。汝自往  [穀-禾+牛]  ，取其乳湩。」

[0754c17]  摩耶利勅其兒  使言：「汝將阿難示此牛處，慎莫為捉取牛乳  湩，試知阿難能得乳不？」

[0754c19]  時五百弟子聞師說  是，悉大歡喜，即復共疑怪阿難向者所說事，  則相謂言：「寂志瞿曇常自稱譽：『我於天上天
下最尊，悉度十方老、病、死。』佛何因緣自身復  病也？」

[0754c23]  五百梵志共說此已，爾時維摩詰來，欲  至佛所，道徑當過摩耶利梵志門前，因見阿  難，即謂言：「何為晨朝持鉢住此？欲何求索？」

[0754c25]  阿  難答曰：「如來身小中風，當須牛乳，故使我  來到是間。」

[0754c27]  維摩詰則告阿難：「莫作是語！如來、  至真、等正覺身若如金剛，眾惡悉已斷，但有  諸善功德共會，當有何病！默然行，勿得効
外道誹謗如來。復慎莫復語，無使諸天、龍、神  得聞是聲，十方菩薩、阿羅漢皆得聞此言。轉  輪聖王以輪在前，用無數德故，常得自在；
何況從無央數劫布施於一切人，如來、至真、  等正覺無量福合會成如來身？阿難！莫復使  外道、異學、梵志得聞是不順之言！何況世尊
身自有病，不能療愈，何能救諸老、病、死者？如  來、至真、等正覺是法身，非是未脫之身。佛為  天上天下最尊，無有病，佛病已盡滅。如來身
者有無數功德，眾患已除。其病有因緣，不  徒爾也。阿難！勿為羞慚索乳。疾行，慎莫多  言！」

[0755a12]  阿難聞此，大自慚懼，聞空中有聲言：「是阿  難！如長者維摩詰所言，但為如來、至真、等正  覺出於世間，在於五濁弊惡之世故，以是緣
示現，度脫一切十方貪婬、瞋恚、愚癡之行故。  時往取乳，向者維摩詰雖有是語，莫得羞慚！」

[0755a17]  阿難爾時大自驚怪，謂為妄聽，即還自惟  言：「得無是如來威神感動所為也。」

[0755a18]  於是五百  梵志，聞空中聲所說如是，即無狐疑心，皆踊  躍悉發無上正真道意。

[0755a21]  爾時梵志摩耶利內外親屬及聚邑中合數  千人，皆隨阿難往觀牛。阿難到，即住牛傍自  念言：「今我所事師作寂志者法，不得手自
[穀-禾+牛]  取牛乳也。」

[0755a24]  語適竟，第二忉利天帝座即為  動，便從天來，下化作年少梵志被服，因住牛  傍。

[0755a26]  阿難見之，心用歡喜，謂言：「年少梵志！請取  牛乳。」

[0755a27]  即答阿難：「我非梵志，是第二忉利天帝  釋也。我聞如來欲得牛乳，故捨處所來到此  間，欲立本德故。」

[0755a29]  阿難言：「天帝位尊，何能近此  腥穢之牛？」

[0755b01]  帝釋答曰：「雖我之豪，何如如來尊  尚不厭倦建立功德，何況小天？我處無常，皆  當過去。今不立德，食福將盡，後無所怙。」

[0755b03]  阿難  報釋：「設欲為我取牛乳者，惟願用時。」

[0755b04]  釋應曰：  「諾。」尋即持器前至牛所。時牛靜住，不敢復動。

[0755b06]  其來觀者皆驚怪之：「年少梵志有何等急，來  為瞿曇弟子而取牛乳？若儻為是弊惡牛所  觝踏死，奈何不自令寂志前取牛乳。」

[0755b08]  帝釋  爾時即為阿難  [穀-禾+牛]  取牛乳，而說偈言：

「今佛小中風，　　汝與我乳湩，  
令佛服之差，　　得福無有量。  
佛尊天人師，　　常慈心憂念，  
蜎飛蠕動類，　　皆欲令度脫。」

[0755b14]  爾時犢母即為天帝釋說偈言：

「此手捫摸我，　　何一快乃爾，  
取我兩乳湩，　　置於後餘者。  
當持遺我子，　　朝來未得飲，  
雖知有福多，　　作意當平等。」

[0755b19]  於是犢子便為母說偈言：

「我從無數劫，　　今得聞佛聲，  
即言持我分，　　盡用奉上佛。  
世尊一切師，　　甚難得再見，  
我食草飲水，　　可自足今日。  
我作人已來，　　飲乳甚多久，  
及在六畜中，　　亦爾不可數。  
世間愚癡者，　　亦甚大眾多，  
不知佛布施，　　後困悔無益。  
我乃前世時，　　慳貪坐抵突，  
復隨惡知友，　　不信佛經戒，  
使我作牛馬，　　至于十六劫，  
今乃值有佛，　　如病得醫藥。  
持我所飲乳，　　盡與滿鉢去，  
令我後智慧，　　得道願如佛。」

[0755c05]  時天帝釋即為阿難取牛乳湩，得滿鉢去。阿  難得乳，意甚歡喜。

[0755c06]  於是梵志從聚邑中來出  觀者，悉聞此牛子母所說，皆共驚怪，展轉相  謂言：「此牛麁常時弊惡，人不得近。今日何故
柔善乃爾？想是阿難所感發耳。瞿曇弟子尚  能如此，何況佛功德威神變化？然而我等不  信其教。」即時歡喜，信解佛法。梵志摩耶利門
室大小、聚邑男女合萬餘人，皆悉踊躍，遠塵，  離垢，逮得法眼。

[0755c13]  阿難持乳還至佛所。是時世  尊適為無數千人說法。阿難即前，更整衣服，長  跪叉手，而白佛言：「向者奉使詣梵志摩耶利
家索乳。牛之子母便作人語。我聞其言，大驚  怪之。」

[0755c17]  佛告阿難：「是牛子母悉說何等，而汝意  疑？」

[0755c18]  阿難白佛：「此摩耶利有一牛，大弊惡，喜觝  踏人。家中人使初不敢近。主雖不得  [穀-禾+牛]  取乳
者，但令產乳。是牛自產犢大且好，勝於餘犢  百千倍也。梵志密勅兒使，制不得令而我取  乳。我自念言：『沙門法不應手自取。』言適竟，
第二忉利天帝即來，下化作年少梵志被服，  因住牛邊。我言：『倩卿  [穀-禾+牛]  取牛乳。』帝釋言：『諾。』便
前取乳，即告牛言：『今世尊小中風，當用乳。  汝與如來乳者，得福無量。』於是牛語答帝釋  言：『取我兩乳，置兩乳湩以遺我子。』犢在母
邊，聞世尊名，心大歡喜，便語母言：『持我乳分  盡用上佛。如來世尊天人所師，甚難得值。我  作人時飲乳大久，作畜生時亦復如是。世間
愚癡者甚大，多不知布施，後世當得其福。我  乃前世坐隨惡友，不信經道，憙行觝突。是  故使我墮牛馬中十六劫，乃得聞佛聲。悉持
餘乳用上如來。願後智慧得道如佛。』牛母、犢  子說事如是。」

[0756a06]  佛告阿難：「實如牛子母所說。」

[0756a06]  佛  言：「諦聽我之所言。此牛子母乃昔宿命時曾  為長者，大富樂，饒財寶。復慳貪，不肯布施，不
信佛經戒，不知生死本。常憙出錢財，外人來  從舉息錢，日月適至，憙多債息，無有道理。  既償錢畢，復謾抵人，言其未畢。但坐是故，墮
畜生中十六劫。今聞我名歡喜者何？畜生之  罪亦當畢，是故聞佛聲，便有慈心，以乳與  佛。用此因緣，當得解脫。」

[0756a14]  佛爾時笑，五色光從  口出，天地為大震動，光照十方，還繞身三匝，  分為兩分：一分入臍中，一分從頂入便不復  現。

[0756a17]  於是阿難即前，長跪叉手，白佛言：「佛不妄  笑，會當有緣。」

[0756a18]  佛告阿難：「汝所問者大善！何以  故？此牛子母却後命盡，七反生兜術天及梵  天上，七反生世間，當為豪富家作子，終不生
三惡道。所在常當通識宿命，當供養諸佛，為  懸繒、幡、蓋，散華，燒香，受持經法。牛母從是  因緣，最後當值見彌勒佛作沙門，精進不久，
當得羅漢道。犢子亦當如是，上下二十劫竟，  當得作佛，號曰乳光，國土當名幢幡光明。乳  光如來得作佛時，當度天上、天下萬民及蜎
飛蠕動之類，其數當如恒沙數。爾時國中人  民皆壽七千歲，被服、飲食譬如北方尊上天  下。佛在世間教授四萬歲，般泥洹後經法住  止萬歲乃盡。」

[0756b01]  佛告阿難：「牛之子母以好心、善  意布施與如來乳湩，俱得度脫。如畜生尚有  善心，何況作人？六情完具，能別知好、醜，而不
信明生所從來、死所趣向，復不知佛經戒，不  信布施後世當得其福。人但坐慳貪故，還自  欺身，心念惡、口言惡、身行惡。愚癡之人，皆由  是不得解脫。」

[0756b07]  說經已，會中五百長者子悉  發無上正真道意。三千八百梵志本不信佛  法，聞經踊躍歡喜，應時得須陀洹道。五百
人本不信生死罪福，見佛變化，悉受五戒為  清信士。

[0756b11]  佛說經已，比丘、眾長者、梵志、人民，皆  大歡喜，稽首佛足而退。

佛說乳光佛經

* * *

【經文資訊】大正藏第 17 冊 No. 0809 佛說乳光佛經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
