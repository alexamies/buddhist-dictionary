佛說大方等頂王經(一名維摩詰子問)

西晉月氏三藏竺法護譯

[0588b06] 聞如是：

[0588b06] 一時，佛遊於維耶離奈氏樹園，與大比丘眾俱，比丘八百，菩薩一萬——一切大聖神通以達，悉得總持、辯才無礙，攝三世慧至三達智，空無相願不中取證，行於大慈、奉無蓋哀，不計吾我以度彼岸；通于三世無去來今，曉一切法如幻、化、夢、影、嚮、野馬、芭蕉、水泡聚沫，解于三處本無所有從緣對生，有利無利、若譽若謗、得名失譽、若苦若樂，以過世間之所有法，因權方便周旋三塗，以超欲界、色界、無色界，解暢道義救度一切；諸天來侍，諮受深法，開發愚心悉入道明。

[0588b17] 爾時世尊，明旦著衣持鉢，入維耶離城分衛，至維摩詰舍。時維摩詰有子，名曰善思，明旦沐浴以香塗身，體著新衣手執蓮華，與妻室俱上樓閣，觀作妓相娛，宿命德本之所感應。遙見佛來，與聖眾俱入城分衛，現大瑞變，以偈語妻，所說雅頌歌佛功德：

「聞斯和雅音，　　同時今俱作，
　眾妓在其處，　　速徹樓閣上；
　大雄來不疑，　　護世演光輝，
　必以足右指，　　蹈於城門閫。
　百鳥諸禽獸，　　發哀悲和聲，
　從古未曾聞，　　如是諸妙嚮；
　大雄來不疑，　　欲導利眾生，
　今舉右足指，　　以安著門閫。
　我今日覩佛，　　猶寶瓔珞身，
　眾妓不鼓鳴，　　微妙可悅心；
　三千聖無疑，　　威德淨莊嚴，
　必以右足指，　　蹈于城門閫。
　譬如有大鉢，　　著池河水至，
　則聞調和音，　　周遍其土地；
　人中天無疑，　　大聖演尊光，
　佛開導世間，　　定來入城門。
　神通化眾生，　　猶樹華茂盛，
　若干色芬葩，　　流布極美香；
　大龍無所疑，　　誓願建立本，
　今以右足指，　　安於城門閫。
　普照于虛空，　　周遍於天地，
　日明為以蔽，　　永不復現光；
　一切尊無疑，　　現威大晃耀，
　今以右足指，　　安於城門閫。
　猶如諸天人，　　住於虛空中，
　眾庶佛後從，　　如天侍梵王；
　愍傷世無疑，　　尊人聖導師，
　今以右足指，　　安於城門閫。
　今日觀城人，　　各慈向不恨，
　展轉相示談，　　如父母子孫；
　德光無沈吟，　　福威自莊嚴，
　今以右足指，　　安於城門閫。
　察男女大小，　　各執若干花，
　叉手而自歸，　　歡悅遙散花；
　大導無猶豫，　　德花嚴飾身，
　今以右足指，　　安於城門閫。
　諸天人間華，　　遍布于虛空，
　散華而燒香，　　其香可意悅；
　大勇無疑結，　　欲入維耶離，
　因化悅大眾，　　最勝故到此。」

[0589a05] 爾時善思妻室，聞說是言心中抱恐，衣毛為竪身內和涼，住於蘭邊心自念言：「是何等神？為天、龍、鬼魅、反足手、真陀羅、摩休勒、人非人耶？口宣人語。」在其處所，不動不搖、不敢移轉。

[0589a09] 時佛往詣善思童子所居里中，在於舍邊，立在門前。善思童子見佛世尊，即欲下樓閣往自奉迎，心中喜悅不能自勝，已投樓下承佛聖旨，住於虛空以偈歎佛：

「聖慧尊且住，　　人中雄愍待，
　用哀眾生故，　　唯受斯水漿。」

[0589a15] 於是世尊，為善思說偈言：

「以住真本際，　　世俗所不達，
　彼際無所有，　　是為本際相。」

[0589a18] 善思童子以偈問佛：

「云何住本際？　　真本際化導，
　無明之猗際，　　何謂立虛無？」

[0589a21] 時佛復以偈告善思曰：

「其際真本際，　　是際則如來，
　如審住本際，　　了了住如是；
　如際真本際，　　斯則如來際，
　猶了真本際，　　童子住亦然。」

[0589a26] 善思童子復以偈白佛言：

「無際際何際，　　何所是際相？
　以何權方便，　　名曰為本際？」

[0589a29] 於是世尊，覩見善思心欲暢了解道無處，告於善思童子，以偈報曰：

「無際不可待，　　乃曰真本際，
　其際相虛空，　　虛空亦無相。」

[0589b04] 善思為佛說偈問言：

「甚哉真正處，　　其處玄無上，
　使一切眾生，　　住如今導師！」

[0589b07] 時善思童子前白佛言：「世尊垂愍，受斯蓮華。」佛便受之。善思童子口身發言：「以是功德致無上正真之道，成最正覺；為諸眾生班宣經典，令不得至凡夫之法，不至道法。」

[0589b10] 爾時賢者舍利弗，亦在會中，謂善思童子：「於善思心所趣云何？所成正覺，法何所像？欲為眾生而班宣之。」

[0589b13] 善思以誦答說偈言：

「佛志無所得，　　諸聲聞亦然，
　當成斯正覺，　　為眾生班宣。
　彼無所向說，　　亦復無所致，
　大智當解斯，　　本淨明如是。
　過去諸正覺，　　護世無上尊，
　亦不得諸法，　　導世因滅度；
　計求無法界，　　亦無眾生界，
　是則為本際，　　世俗所不暢；
　假號曰世界，　　人猗相名號，
　亦無諸所想，　　更無有異業。」

[0589b24] 爾時邠耨文陀尼子，為善思童子說是偈言：

「童子卿云何，　　而欲學斯法？
　是處深難逮，　　明者所迷惑。
　仁生來久如，　　智慧獨勇猛，
　與聲聞談語，　　卒對慧無畏；
　處處能分別，　　所住像紫金，
　立王路巍巍，　　猶虛空月盛。」

[0589c02] 時善思童子以偈答言：

「唯仁問所生，　　所生無所生，
　諸法無所起，　　誰當復生者？
　其法無所生，　　自然無所有，
　是曰本清淨，　　無法無所得。
　諸法本清淨，　　未曾能得是，
　以斯無明慢，　　佛故說是法。
　在於仙人野，　　第一轉此輪，
　多存聲聞業，　　係志在虛空；
　宣暢法音嚮，　　為眾多辯才，
　以權來聖慧，　　宣說如審諦；
　有生乃終沒，　　斯愚之行無，
　處在顛倒業，　　如邠耨所說。
　以生有老死，　　是為方俗言，
　其法無言辭，　　託假造言教。」

[0589c17] 爾時賢者邠耨文陀尼子前白佛言：「至未曾有，世尊！今是善思童子，深入智慧巍巍乃爾，所宣獨步眾所不逮。」

[0589c19] 佛言：「如是如是！如邠耨言而無有異也。」時佛告菩薩善思童子：「卿以何故，欲逮無上正真之道，為最正覺乎？」

[0589c21] 善思答曰：「聖尊所明故復相問，用最大聖故被弘誓，大聖至仁因宣是語。我身寂然不有所為，以被弘誓悉無罣礙，無所開化爾乃名曰斯深上句。眾生無人亦然，其不或斯是等能度。至賢詳序深妙上句，曉了斯本真際本末，其以無數無有若干，解達深妙無上章句，以用法故化此眾生，其行各異誨無眾生。設無眾生彼一切空，無智智慧眾生本淨，以達本淨無有各異，以解斯義是世明智。唯然聖尊，我蒙解斯，自成正覺為眾說法。」

[0590a03] 賢者阿難前白佛言：「至未曾有，是善思童子，辯才乃深入如是乎，乃能宣斯應順妙章，無所著句。天上世間凡庶眾人、阿須輪聞，必當恐怖不肯受學，誰當信樂此深妙法？往昔宿世曾聞學是深遠之行，爾乃信受。」於時阿難以偈歎曰：

「猶如須彌頂，　　遠現微妙好，
　今此善思德，　　在眾妙如是；
　若如眾山王，　　堅住於大海，
　今處斯眾中，　　快宣此妙句。
　善思所咨嗟，　　說名不有無，
　亦光於本際，　　世俗所不觀；
　其辭無所畏，　　莫不敬歎者，
　唯善思說之，　　云何知本末。」

[0590a17] 善思以偈報曰：

「吾以棄身命，　　被無罣礙鎧，
　志不貪正覺，　　爾乃曰博聞。
　猗欲故墮落，　　合集極殃禍，
　誰不墮災者，　　唯見世導師。
　是諸佛境界，　　護世所持濟，
　其身無所厄，　　住於佛尊道。
　虛空及人身，　　二俱不可得，
　如法不可得，　　法懷無所畏；
　曉虛空佛身，　　真實無處所，
　若成是忍辱，　　永悉無所畏。
　其虛空至地，　　自然無所有，
　是自然善思，　　達悉無處所；
　其虛空至地，　　善思不可得，
　無生無自然，　　虛寂無所有；
　虛空無有高，　　亦復無有下，
　以解了是法，　　彼悉無所畏。」

[0590b05] 爾時佛告善思童子：「仁者體性無所畏乎？」白佛：「不也。」

[0590b06] 世尊佛復重問：「卿審不畏乎？」白曰：「不也。」

[0590b07] 佛言：「善哉善哉！仁乃無畏，不懷恐懼。」時佛頌曰：

「從有而生畏，　　假現無所有，
　若能解是忍，　　爾乃近佛道。
　因人想有畏，　　眾生本永無，
　若能解如是，　　於斯無所住。
　其不得正覺，　　無覺亦如斯，
　若餘無所獲，　　此儻無所畏；
　若能曉了斯，　　不住有無際，
　善思解如是，　　是為由佛道。」

[0590b17] 佛告善思：「若有菩薩疾欲永安，逮無上正真之道，為最正覺者，便當消除有常想、安想、苦想、眾生之想、人壽命想，分別解了無所著行，悉無所猗。作是慕業，逮成無上正真之道也。佛往宿世行菩薩業時，作是行道以，便懷來慧無能得法，乃曰佛道。」時佛頌曰：

「解常想猶幻，　　計常致生死，
　常無常虛無，　　求業無所有。
　眾生有安想，　　了不安自然，
　是想為顛倒，　　用想有人故。
　若解了法者，　　無有各各異，
　則不懷望想，　　無命無有人。
　道明不得由，　　無道亦復然，
　是乃曰本淨，　　法無所有故。
　若有明達者，　　曉有悉本淨，
　善思當解斯，　　是為道正道。
　不行于道乘，　　佛乘所救濟，
　若有人諍斯，　　便不暢道法；
　不行於慧業，　　不為道所護，
　用不順此行，　　佛法深難解。
　諸法無所法，　　本悉無形貌，
　所有亦虛無，　　三界永不安。
　計諸樂眾苦，　　猶如行虛空，
　若能思是行，　　斯乃心解脫。
　有身云吾我，　　彼法亦虛無，
　其不有吾我，　　所知無所有。
　斯等不想命，　　不得究本末，
　虛無想真實，　　少明為迷惑；
　吾我及壽命，　　本淨無所有，
　愚冥之所行，　　計本淨而有。
　佛道無思議，　　不念是所有，
　若聞深妙法，　　不能受奉持。
　未曾有班宣，　　如是經法者，
　法不可逮得，　　所說亦無獲。
　坐於佛樹下，　　因是成道慧，
　若不致道慧，　　則亦無所知。
　佛道及慧場，　　亦無有言說，
　凡夫懷望想，　　慕佛所演法；
　斯則真實教，　　佛所宣深妙，
　其意覺甚深，　　是為魔所行。
　若有得聞是，　　佛所說經典，
　不解經義味，　　諸法所救護。
　菩薩甚勤苦，　　不求道安隱，
　於斯無道覺，　　是二事無像。
　意當倚慕斯，　　有是佛所說，
　是何此云何，　　著於顛倒業；
　若有過苦惱，　　甚著於深妙，
　各稱舉大音，　　快佛無思議。」

[0591a07] 佛復告善思：「學是法者當習深典，勿得志存雜句多辭無益之義，不成正真無極大慧；深遠之法乃曰優奧，是乃應法斯曰無得。眾生墮邪不能行斯，不用三昧可解利義。慧無境界，無慧亦然，當了斯際非智所行。佛往宿世聞是深法，以解寂淨，心無所著。若聞斯典得悅豫喜，曾於無數佛所造行立功勳德，受著心懷、諷誦奉行，以化他人，宣布十方。」

[0591a15] 佛復告善思童子：「菩薩當修如是弘誓，世人所在常抱恐畏，勤學至真不當懷懼也；畏難退却當作是解，宣布奉行乃入道慧。」

[0591a17] 善思前白佛言：「唯然信樂也，世俗所不信，獨篤無窮，志曠如空，永無所慕。」

[0591a19] 佛復語善思：「若菩薩大士志深妙法，斯諸正士以是方便順如佛教，則於道法無所諍訟，以不諍訟，一切諸法則無恐怖，皆不可斷；一切諸法了之本無，志無所慕，便入道慧。若有聞說一切法有，不以為怖；若說言無，不以為懅。於有無法，不以增損聞：諸法應、諸法不應、諸法精進、諸法懈怠。解是一切十方諸法，慧所歸趣。若無所趣，若復不解諸法有念、諸法無念，不以恐怖；諸法有為、諸法無為，諸法有界、諸法無界，諸法忻喜、諸法無喜，不以恐怖；一切諸法亦不有為、亦不無為，一切諸法本有所有、本無所有，諸法寂然、諸法憒亂，不以恐怖；諸法顛倒、無有顛倒，諸法虛無、真實無為，不以恐怖；諸法一切有戒、無戒，有明、無明，有名、無名，有興、無興，有畏、無畏，有生、無生，有死、無死，不以恐怖；諸法有道、諸法無道，諸法有度、若不滅度，諸法是、非，不以恐怖。所以者何？諸法皆空，虛無不真，猶如幻、化、泡沫、芭蕉、影、嚮、野馬；夢中所見，本無從來、去無所至；猶如虛空，忽現雲霧塵烟灰等，託現虛空不能為垢，忽然便滅，虛空自然亦無所淨。有道無道世俗慧明，普解自然乃無所著。了無所了，乃應道慧無上正真，無所恐畏心不懷懅。」

[0591b13] 佛於是頌曰：

「諸法無所有，　　自然虛不真，
　其自然虛無，　　是相便滅度；
　諸法無所諍，　　斯亦無所有，
　以了諸法無，　　達不有自然。
　所諍訟諸法，　　是亦無所有，
　以曉法虛無，　　則解不諍訟。
　諸法無所有，　　本淨永無形，
　本淨不可得，　　亦無所忘失。
　斷一切諸法，　　故曰為明智，
　斯謂永毀壞，　　亦現無所壞；
　諸法無所滅，　　計亦無起立，
　亦多無所壞，　　法亦不可得。
　諸法本虛無，　　亦不可得見，
　設使無所得，　　方便現所有；
　諸法無所有，　　因緣從對生，
　所有無所有，　　班宣於經典。
　諸法能相應，　　示現無所諍，
　不諍為自然，　　究竟無有形；
　諸法無所應，　　無作不滅度，
　如是不可得，　　常離于諸數。
　諸法不可得，　　亦無有過去，
　甚哉永無實，　　乃曰本真際。
　諸法皆悅豫，　　亦不可悅喜，
　若法不可得，　　彼亦無言說。
　諸法無放逸，　　二俱無所有，
　自然無可取，　　是為深妙相。
　諸法不可知，　　無我而自然，
　以解無志求，　　至於自然號。
　無為無所樂，　　彼亦無所有，
　用有無明業，　　因號曰無為。
　若念於諸法，　　究竟不可見，
　此則真實言，　　故名曰意念；
　不念於諸法，　　無住無所歸，
　了斯無眾生，　　是號法中法。
　一切法猶幻，　　其幻無所有，
　以法無明故，　　因宣說生死。
　諸法無形貌，　　是其自然義，
　若無有諸法，　　解脫無解脫。
　假號曰境界，　　自然無境界，
　愚冥所倚著，　　故名曰部界。」

[0591c25] 佛復告善思：「色、痛、想、行、識，空本無所有；眼、耳、鼻、口、身、心，空本無所有；地、水、火、風，空本亦無形；因緣合成，猶如五事，成其屋宅。何謂為五？一曰材木，二曰瓦草，三曰土塹，四曰人功，五曰泥水，以是五事乃成為屋。本各別時都無屋名。因緣合成，身亦如是。五陰緣對便有四大，因名曰身。地水火風各緣來合，猶屋四柱四壁皆因緣會，合成散壞皆無處所。猶如夢中見屋宅城郭、樹木華實、流水田地、犁牛諸種，下其五穀，各隨時生，人主用意獲之自給。心神無明，不達一切三界皆空，因倚望求便生意識，十二牽連往來周旋，輪轉無際勞於神識，沈迷五趣無懈息時。不解本空如夢所見，覺不知處何所歸趣？至成正覺，乃了五趣本無處所，獨步無畏。」

[0592a10] 佛於是頌曰：

「色痛想識空，　　眼耳鼻口意，
　本寂無所有，　　地水風火異；
　了界得自在，　　班宣無部章，
　所言上佛土，　　其境滅度想。
　諸法各有形，　　本亦無合會，
　不曉知空寂，　　其本無有身；
　無得不可逮，　　從緣對合成，
　無獲不可致，　　又現望得生。
　在彼不修戒，　　亦復不犯禁，
　無行無有戒，　　是為諸法相。
　諸法無所有，　　因無明而生，
　以有無明法，　　便造明達智。
　諸法假有名，　　是名無所有，
　假號無有法，　　乃名曰滅度。
　所起無所生，　　因現有五陰，
　其陰無所見，　　因號有所現。
　所有無處所，　　因變示有法，
　法離生死業，　　長無生死難。
　如幻師化形，　　愚冥謂有人，
　所有無所有，　　明者不為迷。
　法生無所生，　　慧者無是計，
　諸法皆悉空，　　愚者不解此。
　法適有所生，　　便當有終沒，
　其生及病死，　　捨是無所畏。
　諸法一切空，　　法亦無所歸，
　善思當了斯，　　是佛所演法。
　正覺無所作，　　則為不可逮，
　若不得道處，　　乃見三界事。
　若望想佛道，　　則不求正覺，
　若行志存道，　　永不造無想。
　諸生死自然，　　不觀自然法，
　自然無所有，　　是為無為想。
　究竟無所生，　　所說不可得，
　以行無明業，　　因示無為法。
　以懷來眾義，　　諸法則自然，
　彼悉無所生，　　便無諍訟事；
　彼無不奉行，　　所宣深妙法，
　用一切起生，　　菩薩行愍哀。」

[0592b20] 爾時善思以偈答世尊曰：

「佛興出現世，　　皆用愍我等，
　身以為疑網，　　宣布是法義。
　佛出無思議，　　為具足興變，
　以壞魔羅網，　　說除六十二；
　以絕生死元，　　因坐佛樹下，
　永無有沈吟，　　宣消眾想著；
　解暢虛偽業，　　能仁滅諸見，
　勇猛為世俗，　　斷我眾狐疑。」

[0592b29] 爾時世尊告善思童子：「菩薩所行未曾虛妄，多所救護，以恩加濟，無有諍訟，除去眾瑕一切無穢，愍傷眾生行深遠義，不懷望想，世無堅固消去貪欲，以無貪欲蠲棄眾結，常行等心加於眾生，志不虛妄，大慈之行法不可得，修大義吼不捨精進，心行至真不失勤業，無有嬈害奉行忍辱而不諍訟，無所覩見夙夜尊行；善思一心棄于懈怠成就道行，定意正受其心寂靜，修於善慧，一切諸法永無所得，行無所畏心不怯羸，顯發道心行無罣礙，成就如來十種之力，當以何行至殊特業，尊其至慧奉無等倫，遊於十方諸佛世界，行無罣礙度脫一切。」

[0592c12] 時佛頌曰：

「行無虛妄業，　　是諸菩薩辭，
　以奉於脫門，　　不畏諸礙行。
　無行謂正行，　　是菩薩之業，
　若能解是行，　　則無所貪求；
　以法救攝之，　　諸菩薩所宣，
　其無所得義，　　是行為無上。
　言吾行道法，　　則住於顛倒，
　以住顛倒業，　　便得有所畏；
　假使有諍訟，　　不見諍所在，
　明者作是達，　　行於無上乘。
　是乘無所畏，　　大乘最無極，
　畏與無所畏，　　是亦無放逸；
　一切無所有，　　眾行中最勝，
　設了悉虛靜，　　彼行無上道。
　斯行甚微妙，　　救護一切法，
　所濟亦深遠，　　消除眾望想；
　所行邈玄妙，　　二俱無處所，
　若能知本際，　　不倚念於法。
　法永無眾垢，　　亦不離垢去，
　是法本清淨，　　反宣捨於欲；
　而示現邪逆，　　愛欲不堅固，
　不轉文字業，　　斯句為無上。
　不著猶如幻，　　此則無言教，
　以棄反倒行，　　便無諍訟意；
　一切眾生行，　　是實不可得，
　若能曉了斯，　　此行乃善教。
　眾生以無明，　　故曰名黎庶，
　眾生法亦爾，　　是道則無上。
　其念及眾生，　　是永不可得，
　此為第一慈，　　歎慈乃無極；
　是曰世大施，　　斯乃為大士，
　常慕樂放捨，　　乃曰慧道心。
　正使不得法，　　諸法虛無實，
　云菩薩明達，　　是曰好布施；
　解法不可得，　　便無所恐畏，
　無尊是之法，　　乃曰為布施。
　法貌不可獲，　　佛法不可思，
　是戒無所犯，　　諸法無所著；
　佛土不可議，　　此不見諸界，
　於戒不望想，　　諸菩薩所歎。
　能忍諸眾生，　　一切不可得，
　佛所教訓誨，　　是法第一忍。」

[0593a26] 佛復告善思：「色空不可得，痛、想、行、識空亦不可得；所謂空者，色則為空，無復異空，痛、想、行、識空，無復異空，四大、五陰、十八諸種、三界本空，十二因緣無則為空，無復異空。現世度世、有為無為，四大皆空，無復異空。色如聚沫、痛痒如泡、思想如芭蕉、生死如夢、識如幻、三界猶化、五趣如影，所以如影，從緣對生。三界本末，欲界、色界及無色界，心意所為，猶如畫師治素壁板，因緣合成。猶如飛鳥飛行空中，菩薩如是，行無望想，旋到十方；猶日宮殿行於虛空，不污眾冥，菩薩如是，獨步三界心無所著；去婬、怒、癡三毒窈冥，猶如蓮華生於泥中不與其合，菩薩如是，在於生死，成最正覺，心淨如空，永無所著度脫一切。」

[0593b10] 佛時頌曰：

「其心不可得，　　則無有諍訟，
　若不得眾生，　　是為第一忍。
　菩薩離懈怠，　　其志無所行，
　永無所勤修，　　乃曰最精進。
　其身及心意，　　所遣直無邪，
　菩薩無所說，　　是第一精進；
　若有懈怠者，　　菩薩化立之，
　無心無所行，　　住第一精進。
　其心不可得，　　內外無所著，
　若心不可逮，　　是則為定意；
　心常自勤修，　　自然無所有，
　無思無正受，　　乃曰逮三昧；
　所以言定意，　　以能作是行，
　安住名自然，　　是第一定意。
　不知慧所在，　　何所自然法，
　自然及與慧，　　二俱無所有；
　是法不可得，　　斯識行正法，
　不以識知法，　　自然無所有。
　若有了此行，　　菩薩意堅強，
　行第一之義，　　世所無所趣。
　眾會無等倫，　　為眾而宣法，
　斯等雖遊居，　　無眾生望想。」

[0593c05] 佛復告善思：「一切諸法猶如幻化，幻化本空悉無所有，迷惑愚俗自計己身及與他人，悉有所有故沈五趣，敢能曉了是悉無所畏；諸法本末無有內外，以了如是心不怯弱。不難三界三界悉空，若有菩薩曉是本無，獨步三世而無所難，達於生死猶如虛空，無形本亦無名，一切諸法亦復如是無形無名。用無明故馳逸三界，轉輪無際，猶如五事住於虛空不能為垢。自然之故心本清淨，權未即解便有三毒，五陰六衰客塵所蔽，雖有是非不污本淨，心亘開達，暢三世空便入大道。」

[0593c15] 佛時頌曰：

「眾生猶如幻，　　其幻無所有，
　所宣如是者，　　永無所復畏；
　己身與他人，　　二俱虛無寂，
　以能曉了是，　　則永無所畏。
　其內及外法，　　不計有所在，
　無以怯弱心，　　不難於世俗。
　諸法無所礙，　　猶如旋虛空，
　所至如虛空，　　是法為自然。
　若能曉了斯，　　菩薩無所畏，
　分別一切法，　　解了眾生行；
　彼不得眾生，　　其法皆如是，
　以剖判諸界，　　其界無所有；
　是曰入道行，　　斯曰無上道，
　以致此至業，　　知眾生心行。
　諸界及眾生，　　二俱無所有，
　以念彼如是，　　皆了一切法；
　其內及外事，　　無合會望想，
　以為不除法，　　乃曰真本際。
　斯法無思議，　　乃曰為佛法，
　此悉無所有，　　悉亦無所成；
　所行能如是，　　計數無有人，
　以無為之慧，　　乃曰為佛慧。
　是乘為大乘，　　普安於一切，
　永不畏此世，　　世亦無所有；
　其在於世界，　　普世一切界，
　菩薩無所行，　　求於無上慧；
　是法為深遠，　　佛法不可思，
　若法無可獲，　　是則近佛道。
　其佛及經法，　　此一切悉無，
　若行如是者，　　則得近佛道。
　以行如是者，　　俗人無與侶，
　其心無所著，　　彼乃近佛道。」

[0594a20] 佛復告善思：「若有菩薩大士聞是深經，若讀持諷誦，心不恐怖，善被弘誓心如金剛，疾近佛樹坐於道場，近佛境界得親至真，無礙脫門，觀于無為無合會處，到於十方諸佛世界，建習大慈無蓋道哀，成十八不共諸佛之法，三世最尊慧喻日月，德無等侶慧過虛空，道明巍巍不可為喻，逮無邊聖無見頂相。若有聞是無限雅典，以斯深卷為人班宣而信樂者，往過去世曾見諸佛亦不可計。又不輕慢戲笑之者，佛以豫見觀其人本，早信此經如來久覩。若不信樂習斯經典，聞之調戲，則外異學、諸魔官屬、放逸之人也。信是法者是佛弟子，佛則是師為親成就，下其鬚髮而作沙門；其不信者則外邪業，九十六種反逆道法。」

[0594b05] 佛時頌曰：

「見佛坐樹下，　　行於真道場，
　其不信佛道，　　是慧不可得。
　其無罣礙法，　　究竟不可得，
　了法無處所，　　是曰為解脫。
　意入於聖慧，　　一切法之王，
　諸法及道慧，　　非佛之所宣。
　有為及無為，　　愚所發望想，
　諸菩薩無想，　　諸佛大聖明。
　普觀於斯世，　　世悉不可得，
　所用曉了世，　　是亦無處所。
　佛聖及眾生，　　於是無望想，
　其無思想者，　　善哉慈無上。
　假使眾生界，　　法界亦復然，
　是乃名之曰，　　菩薩無所著。
　以覩於悲哀，　　其哀無形貌，
　其哀以無貌，　　非愚所了行。
　五事在虛空，　　不有無處所，
　一切俗如是，　　是乃無上哀。
　其無上正法，　　乃曰為佛法，
　此無所貪世，　　是為自然法；
　護世之所照，　　其色無所有，
　以是無色法，　　乃曰無見頂；
　虛空無有邊，　　普平不可獲，
　是為佛正法，　　名曰無能觀。
　其慧不可逮，　　是無上大道，
　慧以不可得，　　斯無有堅固。
　此際及彼岸，　　所見若不見，
　深解不行斯，　　是非妄想求。
　念是智慧法，　　斯法則平等，
　違此佛教法，　　則非善親友；
　無勤若勤度，　　乃曰到虛妄，
　其不行平等，　　則非善親友。
　以發興斯法，　　若復滅斯法，
　此等諸比丘，　　不善思佛教；
　以能斷眾苦，　　本淨無所有，
　如是說法者，　　則班宣佛教。」

[0594c13] 佛復告善思：「若說諸行皆從習致，用三界習故修道習，有計吾我故行大慈，修無蓋哀，倚於三界行三脫門，慕四大故，行無常、苦、空、非身，以生老病死求四無畏，用十二因緣了十二部經，以十八種行十八不共諸佛之法，用十方眾犯十惡故，行十善求十種力，用三弊故致三達智，著六情故行六度無極，六通獨步，應病與藥使濟危厄。佛猶良醫經法如藥，用疾病故而有醫藥，無病則無藥，一切本空，無形無名亦無假號，心等如空無比無侶，忽然無際，爾乃應道。」

[0594c23] 佛時頌曰：

「其無所住法，　　於中習所行，
　班宣修消除，　　去佛法大遠；
　若於斯寂法，　　造虛妄思想，
　以虛妄之法，　　不親近滅度。
　其宣於諍訟，　　斯為之滅度，
　善思當了是，　　斯無正見行；
　若有修行道，　　宣布反逆事，
　朋友亂顛倒，　　是為學者業。
　佛所演講說，　　菩薩大名稱，
　當來諸就學，　　故勸化行道。
　若有奉持是，　　佛所化深妙，
　用一切眾生，　　以為供養佛；
　若有明智者，　　受持是真法，
　斯等將來世，　　用正法存立。
　其不行是法，　　心立存思想，
　自謂則應慧，　　不用餘致道。」

[0595a11] 佛說是經時，善思童子，尋時逮得無所從生法忍，忻然大悅湧在虛空，去地四丈九尺。時佛忻笑，五色光明巍巍甚妙，青黃赤白紅紫之色從佛口出，照於十方無量佛土，還繞佛三匝從頂上入，六反振動是三千大千世界，上虛空中，天雨細擣栴檀香、木蜜眾香，雨天好華晃耀人目，箜篌樂器不鼓自鳴，莊嚴虛空周匝十方靡不校飾。此三千大千世界，羅列諸寶交露[王*屈]琦，妙帳高閣樹木，流水浴池，五音俱發和雅悲哀，聞見此變莫不悅豫得未曾有。賢者阿難即從坐起，偏露右臂更整衣服，長跪叉手前白佛言：「以何緣笑？既笑當有意。」以偈歎佛：

「聖尊未曾妄，　　大明不虛忻，
　慈愍世雄說，　　何緣而忻笑？
　天處虛空中，　　供養人中上，
　各口而歌詠，　　快哉宣經典。
　如高燈電光，　　若干色微妙，
　斯耀亦如斯，　　光光照遠近。
　如諸佛之法，　　授與正道決，
　還繞身三匝，　　忽沒於頂上；
　聖尊笑輝燿，　　若干種光色，
　出佛口入頂，　　唯說此瑞意。」

[0595b05] 爾時世尊，為賢者阿難說頌曰：

「善思族姓子，　　造立德無量，
　當成如來覺，　　逮致天人尊。」

[0595b08] 佛語阿難：「是善思童子，當值不可計會億姟兆佛，世世隨侍未曾遠之，常用至心供養諸佛，衣被飯食、床榻臥具、病瘦醫藥；佛滅度後供養舍利，興眾寶塔高四萬里，以持舍利著眾寶塔奉事供養，以好名香眾華衣服、眾妙若干種寶、伎樂幢幡、栴檀雜香，以解脫華及眾繒綵，以用供事諸如來、至真、等正覺。最後末世當得佛道，號無垢光如來、至真、等正覺、明行成為、善逝、世間解、無上士、道法御、天人師、佛、世尊。」

[0595b17] 爾時大聖，即說頌曰：

「若以眾雜寶，　　充滿十方界，
　以用施諸佛，　　護世眾如來；
　若聞是經典，　　德多過彼施，
　住力講說法，　　護世照三界。」

[0595b22] 爾時舍利弗聞佛所說，歡喜心悅得未曾有，念佛至聖德踰須彌，慧超三世，道不可比如空無侶，探古知今所覩無限，智明曠然無以為喻，救厄通明猶空無際一切蒙慈。時舍利弗，念佛恩德恭恪說偈，而歎頌曰：

「是經甚微妙，　　護世之所宣，
　不說其名號，　　云何知其稱？
　古來未曾聞，　　班宣於斯法，
　彼不得住處，　　甚哉說法快。
　假使有漏法，　　及與無漏法，
　計亦無所得，　　甚哉快說法。
　若令有為界，　　及與無為界，
　斯二無所積，　　是經歸如斯。
　護世宣妙法，　　道行正真教，
　覩不得處所，　　此經義如是。
　所說諸佛法，　　於斯無所歎，
　吾我不可得，　　甚哉快說經。
　設使十方世，　　自然無所有，
　護世之所宣，　　未及此經趣。
　唯愍世宣之，　　人中最願演，
　班宣是經名，　　今所未稱號。」

[0595c14] 佛告舍利弗：「是經名『頂王』，當共傳號。大智當了，所以名頂王。如須彌頂皆見四天下，解是經慧，得四無畏無上大道，無生老病死，度三界厄，若世人好喜是法，十方靡不蒙濟，故名頂王。常奉持斯，若有持此佛所宣經，當為世護諸天人民百萬億眾，興無數德無上正真，不為緣覺及與聲聞。若宣是法，必得成就無極世護，以得聞法深難究暢，處處演義，解了是法深奧無上，當得成佛。以能奉持，於一切法無復狐疑。若受斯經所宣至化、所喻頂王，不但當得第一法忍，第二第三具三忍法。其法不可得，道無處所無所光顯，乃布大道於一切法。此人無欲現在無求，若持是經佛所班宣頂王言辭，諷誦化人福不可量。若有女人受持斯經，以行智慧疾得殊勝，捨女惡態知一切一，以知眾一便持是法，班宣斯經入諸行業，明了一切諸所歸趣。以入此法說多所照，知若干品所行精進，無數眾人悉受道教，本空無法所可班宣，皆無處所悉不可得。所以者何？本末空故。從古以來義不可逮，一切法然，奉持是門法無可得，則不有無是本淨法，乃名執持。其慕斯光無量普明，當以隨時講是《頂王》，廣求法界志斯光目，不得境界乃曰執持。諸法甚深法不可得，若不可得則不有無，辯才具足志存佛道，覺亦若斯。以暢經義無卷無形，如龍化生，先興其雲然後乃雨。心無從來因緣合成，斯慧無形是無思議，若欲宣布無央數法，當學斯經。解一切空，無所著法，思惟經典不知從來，所說甚善。斯法無生如經所傳，其光玄照猶如日明，光無從來去無所至。經典如是，照諸所有令無所有。若有比丘執持辯才清淨無斷，當以至心學是《頂王》，因法光明所耀無量諦廣布法，疾得逮入無礙辯才。以學《頂王》饒益世俗，其不學此不知法味；無玄妙典《頂王》無上，若不奉是遠佛法教。

[0596a21] 「諸比丘眾、若比丘尼，若不從是法典訓誨不歸義趣，其不求是不至正真。若有比丘、比丘尼求歸是法，為一切世而作法因，一切諸法悉不可喻。猶如有人住忉利天，處天宮殿悉見天下。學斯經者，普超眾生濟度一切，若住須彌頂，在於其上觀察天下。斯經如是，解暢諸法覩一切無，開導眾生。猶如有人執大炬火，入于冥室消除窈冥；斯經如是，以法光明普照諸法，習持是典未曾遭冥。猶如日光，出照天下靡不周遍；斯經如是，以道法明咸耀三界，一切眾生示以道慧。猶如月殿，遊行虛空而不休廢；斯經如是，照十方界一切蒙荷。是則法印印一切法，建立此印為諸菩薩。又計其印，猶如虛空悉無所有不可令有，虛空及印是二無望。佛與正法亦復如是，班宣是經亦無所說；猶如國王所愛敬子，欲立太子任以國財。

[0596b09] 「王告大臣：『以是洪業付其太子，又斯聖財天下國土，一切萬民委任係後。』諸臣奉命。今斯經法亦復如是。善思童子從佛啟受，當以授與無數菩薩使入上法，佛以建立是經法要，諸菩薩故也。熾盛德本，若以手執福不可量，其持是經所宣頂王，不當疑是不成正覺。欲逮辯才於一切法而無所著，當學斯經所宣頂王。所云世法是則正道。所以者何？俗人信道，若入此經或復不信，用聞經恩會久成道。若受是經廣為人說，皆謂至賢，普世諸人莫能虛欺，解諸佛法饒益眾生，世護無上，若說是經，諸天億千住於虛空，而嗟歎言：『善哉正覺！所宣甚哉！難及難及。』乃說妙典，是舉道英慧英，所益不可思議。若四句誦為人講說，若復精學無央數經，以是深法不可思議，廣為人說，其人蒙慈，為與佛談愛樂聖典，以為宣傳斯頂王法，訓誨經典無上道要，是乃名曰不可思議。」

[0596b27] 佛告阿難：「若有奉受如是像法純淑經卷，持諷誦讀，若有比丘、比丘尼、清信士、清信女，能從啟受持諷誦讀，其德無量功不可限，莫能稱載得崖底者，猶如虛空不可得際。如是，阿難！若受是經雖不能多，受四句頌諷誦宣布為他人說，福不可計德無崖底，無邊無際不可為喻。」

[0596c04] 佛爾時頌曰：

「虛空尚可度，　　眾想可窮說，
　斯功德福祐，　　不可竟盡極。
　奉十方世界，　　諸無上護世，
　若有受持是，　　為供斯諸佛。
　若覩諸神通，　　舉十方世界，
　不如聞此經，　　普奉是諸佛。
　其於十方世，　　棄捐第十業，
　以斯奉事佛，　　聞不如供養。
　若供諸滅度，　　及當來正覺，
　於今十方土，　　現在天人尊；
　一切有為業，　　歸大仁師子，
　若持是經卷，　　正覺所宣說。
　若以衣食養，　　斯非精智慧，
　其有持是業，　　此慧供無上。
　一切十方世，　　滿中眾珍寶，
　以施諸正覺，　　是福不殊特；
　其有學是經，　　頂王所班宣，
　斯供養諸佛，　　是所宣第一。
　我所宣經典，　　不著諸佛道，
　其心倚於是，　　欲供養如來；
　其不倚世俗，　　是第一奉事，
　都無舉無下，　　是乃曰供養。
　其佛正覺法，　　一切不可得，
　如來所班宣，　　是第一禮敬；
　其定光諸佛，　　所供養奉事，
　見諸菩薩法，　　是第一供養；
　是供養第一，　　如奉佛世尊，
　從其授決已，　　當得致正覺。
　欲住於佛道，　　正覺眾生尊，
　習是清淨法，　　則供養導師；
　以如是供養，　　得道無所至，
　愍眾生奉法，　　皆趣一切慧。
　十方諸佛法，　　護世所敷演，
　是皆歸趣正，　　是第一供養。
　已得入佛界，　　佛慧不可議，
　便能師子吼，　　亦如我今日；
　因其師子吼，　　在諸法勇猛，
　濟脫億載眾，　　滅度無有漏。」

[0597a14] 佛復告善思：「受斯經典宣布十方，一切受持奉行正法，無極大慧開示同學，令得習行六度無極救於三界。若族姓子及族姓女，受是經典為他人說，德不可量，猶如虛空不可限度。」

[0597a18] 佛說如是，善思童子一切聖眾，諸天龍神、諸阿須倫、世間人民，聞佛所說莫不歡喜，作禮而去。

佛說大方等頂王經

【經文資訊】大正藏第 14 冊 No. 0477 佛說大方等頂王經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，釋心植法師提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA