圓悟佛果禪師語錄卷第十九
宋平江府虎丘山門人紹隆等編

頌古下

[0800c17]  舉。教中道。未離兜率已降王宮。未出母胎度  人已畢。大象本無形。至虛包萬有。末後已太  過。面南看北斗。王宮兜率度生出胎。始終一
貫初無去來。掃蹤滅跡除根蔕。火裏蓮華處  處開。

[0800c22]  舉。僧問雲門。生死到來如何回避。門云。在什  麼處。

[0800c24]  針眼魚吞大千界。蟭螟蟲吐妙高山。太虛包  括無遺漏。萬彙全歸指掌間。起復滅去還來。  石橋踏斷通身黑。那知華頂是天台。

[0800c27]  舉。丹霞初見馬祖。以兩手托幞頭祖云。吾非  汝師。南嶽石頭處去。霞遂至石頭。如前托幞  頭。頭云。著槽  [木*敞]
去。霞依童行次。一日石頭為  眾云。今日齋後普請剗佛殿前草。眾競具鋤  鍬。霞獨洗頭。棒剃刀於石頭前胡跪。頭云作
什麼。霞云。請師剗草。石頭笑為剃髮。呼與授  戒。霞掩耳而去。却回江西馬祖院。騎聖僧項。  眾驚報馬祖。馬祖親來見乃云。我子天然。霞
遂作禮云。謝師安名。祖問。甚處來。霞云。石  頭來。祖云。石頭路滑。子莫曾踏倒麼。霞云。  若踏倒則不來也。

[0801a09]  問一答十告往知來。龍馳虎驟玉轉珠回。聊  聞舉著已瞥地。剔起便行何俊哉。剗草固奇  崛。安名尤突兀。二老略玄黃。賞茲千里骨。真
規鎮儼然。覿面看標格。騰雲一舉迷風日。

[0801a13]  舉。雲門示眾云。乾坤之內宇宙之間。中有一  寶祕在形山。著燈籠向佛殿裏。拈三門安燈  籠上。

[0801a16]  虎豹文章麒麟頭角。輝天焯地堆山積嶽。拶  破面門兮蓋色騎聲。截斷羅籠兮解黏去縛。  罷却干戈百草頭。萬里秋天飛一鶚。

[0801a19]  舉。雪峯示眾云。盡大地撮來如粟米粒大。拋  向面前漆桶不會。打鼓普請看。

[0801a21]  疾焰過鋒奔流度刃。唱拍相隨拳踢相應。驀  然轟起震天雷。百草顛頭春色回。

[0801a23]  舉僧問馬祖。如何是佛。祖云。即心即佛。

[0801a24]  無鬚鎖子八面玲瓏。不撥自轉南北西東。海  神知貴不知價。留向人間光照夜。

[0801a26]  舉。僧問馬祖。如何是佛。祖云。非心非佛。

[0801a27]  碧海珠荊山璧。耀乾坤唯別識。利刀剪却無  根樹。萬疊峯巒歛煙霧。

[0801a29]  舉。馬祖與百丈同遊山。見野鴨子飛過。祖云。  是什麼。丈云。野鴨子。祖云。向什麼處去也。  丈云。飛過了也。祖將百丈鼻孔扭。丈作忍痛
聲。祖云。何曾飛去。丈於此有省。

[0801b04]  野鴨過前溪。千峯凜寒色。相顧不知歸。未免  資傍擊。扭破疑團葛怛消。捎風直下透青霄。  雲山海月渾閑事。一語歸宗萬國朝。

[0801b07]  舉。僧問鏡清。新年頭還有佛法也無。清云有。  僧云。如何是新年頭佛法。清云。元正啟祚。僧  云。謝師答話。清云。鏡清今日失利。又僧問智
門明教。新年頭還有佛法也無。教云無。僧云。  年年是好年。日日是好日。為什麼却無。教云。  張公喫酒李公醉。僧云。老老大大龍頭蛇尾。  教云。明教今日失利。

[0801b14]  穩密田地神通遊戲。佛法新年頭。有無俱失  利。一概等虛空。豈容立巴鼻。草上之風祖令  行。唯知雷罷不停聲。

[0801b17]  舉。僧問琅瑘。清淨本然云何忽生山河大地。  瑘云。清淨本然云何忽生山河大地。其僧有  省。

[0801b20]  相罵饒爾接嘴。相唾饒爾潑水。塵舉大地收。  華開世界起。一模脫出絕功勳。句裏挨開大  施門。

[0801b23]  舉。僧問長沙。本來身還成佛否。沙云。爾道大  唐天子還刈茅割稻否。僧云。成佛又是何人。  沙云。是爾成佛知不知。

[0801b26]  巨嶽何曾乏土。唐皇豈可刈茅。禮拜近前叉  手。西天十萬迢迢。古佛即自己。自己即古佛。  珊瑚瀲灔十洲春。蟾蜍映奪驪龍窟。

[0801b29]  舉。僧問百丈。如何是奇特事。丈云。獨坐大  雄峯。僧禮拜。丈便打。

[0801c02]  醬裏著鹽雪中送炭。纔捋虎鬚棒頭有眼。怪  來獨坐大雄山。他家曾踏上頭關。

[0801c04]  舉。僧問香林。如何是室內一盞燈。林云。三  人證龜成鼈。

[0801c06]  皎皎清光遍界莫藏。聲拋不出色豈能彰。直  下斬釘截鐵。剗却古今途轍。高出臨濟德山。  三人證龜成鼈。別別。一回喫水一回噎。

[0801c09]  舉。麻谷持錫見章敬。遶繩床三匝振錫一下  卓然而立。敬云。如是如是。後到南泉。亦遶繩  床三匝振錫一下卓然而立。泉云。不是不是。
谷云。章敬道是。和尚為什麼却道不是。泉云。  章敬則是是。汝不是。此是風力所轉。終歸敗  壞。

[0801c15]  如是不是去却藥忌。擬犯封疆全軍失利。杖  頭突出古菱華。舉世風流屬當家。

[0801c17]  舉。僧問藥山。平田淺草塵鹿成群。如何射  得塵中塵。山云。看箭。僧便放身倒。山云。侍  者拕出這死漢僧便起走。山云。弄泥團漢有
什麼數。

[0801c21]  獵人有神箭。射得塵中塵。箭下快承當。跳出  曹溪路。翻身踏著上頭關。敵勝驚群瞥爾間。

[0801c23]  舉。雲門示眾云。藥病相治。盡大地是藥。那箇  是自己。

[0801c25]  太嶢敲全殺活。絕承當無摸索。寰中意氣閫  外籌略。倒退三千里。盡大地是藥。錯錯。利  劍七星光閃爍。

[0801c28]  舉。乾峯示眾云。法身有三種病二種光。須是  一一透得始解穩坐。雖然如是。更須知有照  用同時向上一竅始得。雲門出眾問云。只如
庵內人。為什麼不見庵外事。峯呵呵大笑。門  云。猶是學人疑處在峯云。子是什麼心行。門  云。也要和尚相委悉。峯云。直須恁麼始解穩  坐。

[0802a06]  動絃別曲聞一知十。手搦手擡以膠投漆。庵  內不見庵外。無孔鐵槌不會。人生相識貴知  音。水入水兮金博金。

[0802a09]  舉。靈雲見桃華悟道有頌。三十年來尋劍客。  幾回葉落又抽枝。自從一見桃華後。直至如  今更不疑。玄沙云。諦當甚諦當。敢保老兄未
徹在。

[0802a13]  陌上笑春風。枝頭漏消息。紅光爍太虛。豈藉  陽和力。學劍宗師既不疑。玄沙未徹最新奇。  掃除學路刮肌骨。格外之機如電拂。

[0802a16]  舉。雲門問洞山。近離甚處。山云查渡。門云。  夏在甚處。山云。湖南報慈。門云。幾時離彼  中。山云。今年八月。門云。放汝三頓棒。次日
洞山往問。昨蒙和尚放某三頓棒。未審過在  什麼處。門云。飯袋子。江西湖南便恁麼去。洞  山大悟。

[0802a22]  見兔放鷹因行掉臂。赤骨歷窮方圖富貴。放  三頓棒尚遲疑。再挨方識利頭錐。單提獨脚  機關外。明眼衲僧猶不會。

[0802a25]  舉。三聖問雪峯。透網金鱗以何為食。峯云。待  汝出網來向爾道。聖云。一千五百人善知識。  話頭也不識。峯云。老僧住持事煩。

[0802a28]  百草頭出沒。三界外遨遊。徒布漫天網。虛下  釣鼇鉤。搖鱗振鬣撼乾坤。兀目昂頭洪浪噴。  棒雨點喝雷奔。肯將爭戰定功勳。

[0802b02]  舉。僧問趙州。見說和尚親見南泉是否。州云。  鎮州出大蘿蔔。

[0802b04]  鎮州出大蘿蔔。猛虎不食伏肉。直饒眼似流  星。爭免持南作北。老趙州逈殊絕。片言本自  定乾坤。返使叢林鬧聒聒。

[0802b07]  舉。陸亘大夫謂南泉云。肇法師也甚奇怪。解  道天地與我同根。萬物與我一體。泉云。大夫。  陸應諾。泉指華云。時人見此一株華如夢相
似。

[0802b11]  山潤石蘊玉。林秀淵藏珠。見此一株華似夢。  灼然根體不同途。王老師脫規模。解向長安  正鬧處。喚得悠悠陸大夫。

[0802b14]  舉。雲門示眾云。十五日已前則不問汝。十五  日已後道將一句來。眾無對。自代云。日日是  好日。

[0802b17]  破二作一分三成六。著串數珠數不足。南辰  信手攀北斗。回身觸豁開戶牖。正當軒玉兔  金烏。如轉燭傳不傳得不得。那知陌上春條  綠。

[0802b21]  舉。僧問洞山。如何是佛。山云。麻三斤。

[0802b22]  鐘在扣谷受響。池印月鏡含像。曾非展事投  機。豈是預搔待痒。點鐵成金舉直措枉。一箭  鵰一雙。一摑血一掌。君不見疎而不漏兮恢
恢天網。

[0802b26]  舉。雪峯示眾云。三世諸佛在火焰裏轉大法  輪。玄沙云。火焰為三世諸佛說法。三世諸佛  立地聽。

[0802b29]  將謂猴白更有猴黑。互換投機神出鬼沒。烈  焰亘天佛說法。亘天烈焰法說佛。風前剪斷  葛藤窠。一言勘破維摩詰。

[0802c03]  舉。東寺問仰山。甚處人。山云廣州。寺云。我  聞廣州有鎮海明珠是否。山云是。寺云。作何  顏色。山云。黑月則現。白月則隱。寺云。子還
帶得來麼。山云。帶得來。寺云。何不呈似老  僧。山云諾。惠寂昨到溈山。亦被索此珠。直得  無言可對無理可伸。寺云。真師子兒大師子
吼。善撫太阿鋏。決無傷手厄。慣編猛虎鬚。必  有全身策。鎮海珠巧呈似。離色離聲離名字。  栴檀林裏爇栴檀。師子窟中吼師子。

[0802c12]  舉。趙州示眾云。至道無難唯嫌揀擇。但莫憎  愛洞然明白。纔有言語是揀擇是明白。老僧  不在明白裏。汝等還護惜也無。僧問。既不在
明白裏。未審護惜箇什麼。州云。我亦不知。僧  云。和尚既不知。為什麼道不在明白裏。州云。  問事則得。禮拜了退。

[0802c18]  至簡至易同天同地。揀擇明白云何護惜。口  似錐眼似眉。涉語脈蚿憐夔。堪笑卞和三獻  玉。縱榮刖却一雙足。

[0802c21]  舉。石頭示眾云。言語動用沒交涉。藥山云。非  言語動用亦沒交涉。頭云。我這裏針剳不入。  山云。我這裏如石上栽華。

[0802c24]  井底泥牛吼月。雲間木馬嘶風。把斷乾坤世  界。誰分南北西東。直中曲曲中直。要平不平  憑秤尺。

[0802c27]  舉。雪峯示眾云。望州亭與諸人相見了也。烏  石嶺與諸人相見了也。僧堂前與諸人相見  了也。後保福舉問鵝湖。僧堂前則且置。什麼
處是望州亭烏石嶺相見。鵝湖驟步歸方丈。  保福便入僧堂。

[0803a03]  藕線引鯨鼇。針鋒輥芥投。望州烏石嶺。未  唱已先酬。大唐擊鼓新羅舞。覿面相呈不相  覩。

[0803a06]  舉。代宗皇帝問忠國師。和尚百年後所須何  物。國師云。要箇無縫塔子。帝云。請師塔樣。  國師云。會麼。帝云不會。國師云。吾有付法弟
子耽源。却諳此事。請詔問之。國師遷化後。  帝召耽源。問此意如何。耽源呈頌云。湘之南  潭之北。中有黃金充一國。無影樹下合同船。  瑠璃殿上無知識。

[0803a13]  八面自玲瓏。盤空勢岌崿。表裏鎮巍然。若為  分六鑿。執名匿相認影迷形。臥龍長怖碧潭  清。合同船子開心椀。日用如何不現成。

[0803a16]  舉。石頭見藥山坐次問。爾在此作什麼。山云。  一物不為。頭云。恁麼則閑坐也。山云。閑坐則  為也。頭云。汝道不為。不為箇什麼。山云。千
聖亦不識。石頭以頌讚之。從來共住不知名。  任運相將只麼行。自古上賢猶不識。造次凡  流豈可明。

[0803a22]  擺撥佛祖縛。曠然繩墨外。一物亦不為。縱橫  得自在。古鑑臨臺明辨去來。金鎚影動鐵樹  華開。任運相將不可陪。法雲隨處作風雷。

[0803a25]  舉。雲門示眾云。人人盡有光明在。看時不見  暗昏昏。作麼生是光明。眾無對。自代云。僧堂  佛殿厨庫三門。

[0803a28]  夜明簾外千峯秀。鸞鏡臺前萬象虛。掃蹤滅  跡不立錙銖。唯為佛殿唯是香厨。敲出鳳凰  五色髓。擊碎驪龍明月珠。

[0803b02]  舉。世尊生下周行七步目顧四方。一手指天  一手指地。自云。天上天下惟我獨尊。

[0803b04]  右脇誕金軀。九龍噴香水。嶷嶷步四方。周匝  蓮華起。末上先施第一機。高風亘古鎮巍巍。  當時有箇承當得。等閑擒下白拈賊。咦。

[0803b07]  舉。雪峯住庵有二僧到。峯見以手托庵門放  身出云。是什麼。僧亦云。是什麼。峯低頭歸  庵。其僧後至巖頭。頭問云。雪老有何言句。僧
舉前話。頭云。雪峯道什麼。僧云。雪峯無語。  頭云。噫我悔不當初向伊道有箇末後句。我  若向伊道。已後天下人不奈雪老何。僧至夏
末舉此話請益。頭云。汝何不早問。僧云。不敢  造次。頭云。我雖與雪峯同條生。不與雪峯同  條死。要識末後句。只這是。

[0803b16]  雙明復雙暗。獨立絕殊方。乘機直面提。其鋒  安可當。同條生兩鏡相照無能名。不同條死  鐵樹華開亘今古。末後句始牢關。拈却門前
大案山。

[0803b20]  舉。天平從猗和尚。行脚在西院。常云。今時莫  道會佛法。只覓箇舉話底人也難得。一日從  西院法堂下過。西院高聲喚從猗。平舉首。院
云錯。行三兩步。院又云錯。院云。適來兩錯。  是老僧錯是上座錯。平云。是從猗錯。西院云。  錯錯。少頃西院云。上座且在此度夏。待與爾
商量這兩錯。平當時便去。後住天平示眾云。  老僧當年行脚。被業風吹到汝州西院。有箇  思明長老。勘我兩錯更待留我過夏待共我
商量。我不道恁麼時錯。我未發足南方行脚  時。早知道錯了也。

[0803c02]  把纜放船膠柱調絃。遠水不救近火。短綆那  汲深泉。天平老大怱草。為兩錯悔行脚。大地  茫茫愁殺人。眼裏無筋一世貧。

[0803c05]  舉。踈山平日在香嚴。一日嚴上堂。有僧問。不  慕諸聖不重己靈時如何。嚴云。萬機休罷千  聖不携。疎山作嘔吐勢。嚴云。師叔不肯那。山
云。不得無過。嚴云。過在甚處。山云萬機休  罷猶有物在。千聖不携亦從人得。嚴云。師叔  莫道得麼。山云。還我法座與爾道。於是嚴令
陞座。如前問之。山云。何不道肯諾不得全。嚴  云。肯又肯箇什麼。諾又諾箇什麼。山云。肯則  肯他諸聖。諾則諾於己靈。香嚴云。師叔恁麼
道也。須倒屙三十年始得。後住疎山常病返  胃。一日舉此問鏡清。病僧肯諾不得全道者。  作麼生會。清云。全歸肯諾。山云。不得全又
作麼生。清云。箇中無肯路。山云。始契病僧  意。

[0803c19]  刀不自割指不自觸。鵠白烏玄松直棘曲。纔  有纖塵帶影來。脫體全拋無眹迹。肯不存諾  不立。一片清光射斗牛。天上人間得自由。

[0803c22]  舉。趙州問南泉。如何是道。泉云。平常心是  道。州云。還許趣向也無。泉云。擬向即乖。趙  州云。不擬安知是道。泉云。道不屬知不屬不
知。知是妄覺不知是無記。若直達不疑之道。  廓同太虛。豈可強是非耶。州於言下大悟。

[0803c27]  遇飯喫飯遇茶喫茶。千重百匝四海一家。解  却黏去却縛。言無言作無作。廓然本體等虛  空。風從虎兮雲從龍。

[0804a01]  舉。百丈每至陞座。常有一老人聽法。一日眾  去老人獨留。丈云。汝是何人。老人云。某非  人。然某緣五百生前迦葉佛時曾住此山。錯
答學人一轉語。所以五百世墮野狐身。今欲  舉此話。請和尚為答。丈云。汝試舉看。老人  云大修行底人還落因果也無。某對云。不落
因果。丈云。汝問我與汝道。老人遂問。大修行  底人還落因果也無。丈云。不昧因果。老人遂  悟。得脫野狐身化去。

[0804a10]  魚行水濁鳥飛毛落。至鑑難逃太虛寥廓。一  往迢迢五百生。只緣因果大修行。疾雷破山  風振海。百煉精金色不改。

[0804a13]  舉。風穴在郢州衙內。陞座示眾云。祖師心印。  狀似鐵牛之機。去即印住。住即印破。只如不  去不住。且道印即是不印則是。時有盧陂長
老出問。某甲有鐵牛之機。請師不搭印。穴云。  慣釣鯨鯢沈巨浸。却將蛙步輾泥沙。陂佇思。  穴便喝云。長老何不進語。陂擬議。穴打一拂
子云。長老還記得話頭麼。試舉看。陂擬開口。  穴又打一拂子。牧主云。將知佛法與王法一  般。穴云。見箇什麼道理。牧主云。當斷不斷返  招其亂。穴便下座。

[0804a23]  列聖風規初不放過。擬跨鐵牛驀頭印破。盧  陂當斷却沈吟。電轉星飛活被擒。喝下攙撑  同霹靂。三玄戈甲振叢林。

[0804a26]  舉。僧問洞山。寒暑到來如何回避。山云。何不  向無寒暑處回避。僧云。如何是無寒暑處。山  云。寒時寒殺闍梨。熱時熱殺闍梨。

[0804a29]  盤走珠珠走盤。偏中正正中偏。羚羊掛角無  蹤跡。獵犬遶林空踧踖。

[0804b02]  舉。金牛每至食時。自携飯至僧堂前。撫掌呵  呵大笑云。菩薩子喫飯來喫飯來。後僧問長  慶。意旨如何。云大似因齋慶贊。僧問大光。未
審慶贊箇甚麼。光作舞。僧禮拜。光云。爾作麼  生會。僧亦作舞。光云。這野狐精。

[0804b07]  絲來線去分明過與。若不相諳如何驗取。因  齋慶贊和泥土。蹈襲只言呈作舞。野狐精七  星。利劍血長鯨。

[0804b10]  舉。疎山示眾云。病僧咸通年已前會法身邊  事。咸通年已後會法身向上事。雲門出問云。  如何是法身邊事。山云。枯樁。如何是法身向
上事。山云。非枯樁。門云。還許學人說道理也  無。山云許。門云。只如枯樁豈不是明法身邊  事。山云是。門云。非枯樁豈不是明法身向上
事。山云是。門云。未審法身還該一切也無。山  云。法身周遍爭得不該。門指淨瓶云。還有法  身也無。山云。莫向淨瓶邊覓。門云諾諾。

[0804b19]  眼觀東南意在西北。撥轉天關掀翻地軸。法  身向上法身邊。間氣英靈五百年。膠漆相投  箭相拄。南山起雲北山雨。

[0804b22]  舉。臺山路上有一婆子。僧問。臺山路向甚處  去。婆云。驀直去。僧纔行。婆云。好箇阿師便  恁麼去。前後僧問皆如此。後有僧舉似趙州。
州云。待我為爾勘破這老婆。遂往問。臺山路  向甚處去。婆云。驀直去。州纔行。婆云。好箇  阿師又恁麼去。州歸舉似大眾云。我為爾勘
破這婆了也。老宿拈云。什麼處是勘破處。

[0804b29]  善繫無繩約。善行無轍跡。不戰屈人兵。直面  當機疾。老婆勘破五臺山。有誰參透趙州  關。

[0804c03]  舉。雲門示眾云。聞聲悟道見色明心。作麼生  是聞聲悟道見色明心。舉手云。觀世音菩薩  將錢來買胡餅。放下手元來却是饅頭。

[0804c06]  見色心先現。聞聲道已彰。掣電光中分皂白。  海潮音裏別宮商。韶陽老慈門普。發機直用  千鈞弩。

[0804c09]  舉。鏡清問僧。門外什麼聲。僧云。雨滴聲。清  云。眾生顛倒迷己逐物。僧云。和尚作麼生。清  云。洎不迷己。僧云。意旨如何。清云。出身猶
可易。脫體道應難。

[0804c13]  順流逆流轉物物轉。良哉觀音快逢其便。出  身脫體句分明。門外依前雨滴聲。

[0804c15]  舉。南泉示眾云。昨夜文殊普賢起佛見法見。  每人與二十棒。貶向二鐵圍山去也。趙州出  云。和尚棒教唯喫。泉云。王老師有什麼過。州
禮拜。泉下座歸方丈。

[0804c19]  霧起龍吟風生虎嘯。兩口一舌異音同調。文  殊普賢佛法見。南泉趙州日月面。據令而行  指顧間。盡情貶向鐵圍山。忽有箇不憤底出  來道崇寧
[口*爾]  。只向他道果然果然。

[0804c23]  舉。雪峯問僧。近離甚處。僧云覆船。峯云。生  死海未渡。為什麼覆却船。僧無語。覆船代云。  渠無生死。雪竇代云。久響雪峯。

[0804c26]  未渡生死海。不應覆却船。渠本無生死。超  然離二邊。長如杲日麗中天。舒光照到雪峯  前。

[0804c29]  舉。僧問雲門。如何是一氏時教。門云。對一  說。

[0805a02]  海藏龍宮金文玉牒。逗器觀機破關擊節。三  百餘會振綱宗。四十九年同箇舌。阿  剌剌  對  一說。諦當之言如截鐵。

[0805a05]  舉。僧問雲門。不是目前機亦非目前事時如  何。門云。倒一說。

[0805a07]  是賊識賊以楔出楔。鳥跡空雲鏡象水月。教  兒師子迷蹤訣。上樹老猫安身法。活鱍鱍倒  一說。等閑翻却狐狸穴。

[0805a10]  舉。世尊於一處九旬安居。至自恣日文殊倏  來。迦葉問。今夏在何處安居。文殊云。在三處  安居。迦葉於是白眾欲擯文殊出。纔舉犍槌。
乃見無量佛剎。一一佛所有一一文殊一一  迦葉。舉槌欲擯之。世尊於是告迦葉云。汝今  欲擯出那箇文殊。

[0805a16]  大象不遊兔徑。燕雀安知鴻鵠。據令宛若成  風。破的渾如齧鏃。遍界是文殊。遍界是迦葉。  相對各儼然。舉槌何處罰好一劄。金色頭陀
曾落節。

[0805a20]  舉。巖頭示眾云。涅槃經道。吾教意如塗毒鼓。  擊著遠近聞者皆喪。僧問。如何是塗毒鼓。頭  亞身云。韓信臨朝底。

[0805a23]  天高地厚水闊山遙。蕭何制律韓信臨朝。塗  毒鼓未擊已前宜薦取。

[0805a25]  舉。文殊問庵提遮女。生以何為義。女云。生以  不生生為生義。殊云。如何是生以不生生為  生義。女云。若能明知地水火風四緣。未曾自
得有所和合。而能隨其所宜。以為生義。殊  云。死以何為義。女云。死以不死死為死義。  殊云。如何是死以不死死為死義。女云。若能
明知地水火風四緣。未曾自得有所離散。而  能隨其所宜。以為死義。

[0805b04]  生以不生生。死以不死死。根本豁然明。應時  超佛祖。隨宜離散與和合。十字縱橫活鱍鱍。  金剛寶劍倚天寒。外道天魔皆膽慴。

[0805b07]  舉。溈山問仰山云。天寒人寒。仰山云。大家在  這裏。溈山云。何不直說。仰山云。適來也不曲  和尚如何。溈山云。且須隨流。

[0805b10]  北風逞嚴威。凜凜侵肌骨。一句括人天。幾  曾容眹迹。隨流認得本來身。遍界莫非無價  珍。

[0805b13]  舉。歸宗示眾云。吾今欲說禪。諸子總近前。大  眾進前。宗云。汝聽觀音行。善應諸方所。僧  問。如何是觀音行。宗彈指云。諸人還聞麼。僧
云聞。宗云。一隊漢向這裏覓箇什麼。以拄杖  打趁。呵呵大笑歸方丈。

[0805b18]  無學彈指超。圓通耳根淨。透出聞不聞。妙哉  觀音行。棒頭指出金剛王。嶮惡道中為津梁。

圓悟佛果禪師語錄卷第十九

* * *

【經文資訊】大正藏第 47 冊 No. 1997 圓悟佛果禪師語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
