佛說了義般若波羅蜜多經

西天譯經三藏朝奉大夫試鴻臚卿傳法大師臣施護奉　詔譯

[0845a10] 爾時，世尊告尊者舍利子言：「汝今當知，諸有菩薩摩訶薩，樂欲修習般若波羅蜜多相應行者，當於諸法如實了知，諸有所作離一切相。」

[0845a13] 是時尊者舍利子，合掌恭敬前白佛言：「世尊！如世尊言，諸有菩薩摩訶薩，樂欲修習般若波羅蜜多相應行者，云何了知諸法自性？於諸所作云何離相？」

[0845a16] 佛言：「舍利子！若諸菩薩摩訶薩，樂欲圓滿相應勝行，及於諸法離所作相者，當了諸法住無所住，即能圓滿相應勝行。

[0845a19] 「復次，舍利子！若諸菩薩摩訶薩，於諸法中行施行者，無能施、無所施、施無所得。若如是者，即能圓滿施波羅蜜。又復修習諸戒法者，無能持、無所持、無起作。若如是者。即能圓滿戒波羅蜜。又復修習忍辱法者，於諸法中無所動轉、離諸起作。若如是者，即能圓滿忍波羅蜜。又復當於相應行中精進修習，若身若心，無有懈倦、無起作相。若如是者，即能圓滿精進波羅蜜。又復於諸法中無有散亂，離所得相。若如是者，即能圓滿定波羅蜜。

[0845a29] 「舍利子！若諸菩薩摩訶薩，樂欲安住般若波羅蜜多相應者，應當圓滿四念處，四正斷，四神足，五根，五力，七覺支，八正道法。

[0845b03] 「又復觀想空三摩地、無相三摩地、無願三摩地，四禪定法，四無量法，四無色定法，八解脫法，九先行法，九想法。何名九想？所謂：內法想、尾布野迦想、離赤想、離青想、尾佉禰多想、無住想、離散想、無熱惱想、離飲食想，如是名為九想法。

[0845b09] 「又復念佛想、念法想、念僧想、念戒施天等想，離煩惱想，念生滅想，念無常苦無我等想，念諸世間不究竟想，念苦智想、集智想、滅智想、道智想，盡智想，無生智想，法智想，無我智想，和合智想，如實智想，語言分別想、離語言分別想，未知當知根想、已知根想、具知根想，不淨想、清淨想，奢摩他毘鉢舍那想，三明想，四了知想，四無畏想，五神通想，六波羅蜜想，七種住心想，八大人法想，九眾生住想，如來十力想，十八不共法想，大慈想、大悲想，乃至一切智智想，於如是等法當作如是想。

[0845b21] 「又復，諸菩薩摩訶薩，樂欲圓滿一切智、一切種智者，當於般若波羅蜜多如實觀想。

[0845b23] 「又復若欲圓滿道相智、一切相智，了達一切眾生心行相等，斷除一切眾生諸雜染者，應當修習般若波羅蜜多相應勝行。

[0845b25] 「舍利子！如我上說諸法想門，菩薩摩訶薩當如是學。」

[0845b27] 爾時，尊者舍利子復白佛言：「世尊！諸菩薩摩訶薩，修般若波羅蜜多者，當斷何法？」

[0845b28] 佛言：「舍利子！修般若波羅蜜多者，應當斷除十種疑惑。何等為十？所謂：有性疑、無性疑、諸法差別疑、毀謗疑、一法疑、多法疑、同異疑、上品疑、如名疑、如名義疑。此等十疑應當除斷，若如是者，即菩薩摩訶薩於一切相悉無所觀。以相無所觀故，名亦無所觀；般若波羅蜜多亦無所觀，諸行無所觀，色無所觀，受、想、行、識皆無所觀。何以故？色自性空，空離性故。色體即空，離色無別空，空體即色，離空無別色。是義云何？名分別故。

[0845c09] 「舍利子！當知色法自性，不生不滅、非染非淨。彼名自性，亦非緣法，離諸疑惑，無所從來亦無所住，如實所生，離三際故。色法如是，受、想、行、識亦復如是。是故菩薩摩訶薩，於諸名相皆無所觀，以無所觀故而無所入，無所入者，即能圓滿般若波羅蜜多相應勝行。」

佛說了義般若波羅蜜多經

【經文資訊】大正藏第 08 冊 No. 0247 佛說了義般若波羅蜜多經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供之高麗藏 CD 經文／佛教電腦資訊庫功德會校對，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA