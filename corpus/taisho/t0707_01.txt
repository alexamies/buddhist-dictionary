佛說出家功德經


失譯人今附東晉錄

[0813c11]  如是我聞：

[0813c11]  一時佛在毘舍離國。食時到，入城  乞食。時毘舍離城中，有一梨車，名鞞羅羨  那  (秦言勇軍)  。譬如天與諸天女共相娛樂，時此王
子與諸婇女在閣上共相娛樂，耽於色欲  亦復如是。

[0813c15]  爾時世尊以一切智聞彼樂音，  告阿難言：「我知此人——貪五欲樂者——不久命  終。却後七日，當捨如是眷屬快樂，決定當
死。阿難！如此人若當不捨欲樂，不出家者，  命終或能墮於地獄。」

[0813c19]  爾時阿難頂奉佛教，欲  利益此王子故，次至其舍。爾時王子聞阿  難在外，即出奉見，以敬念故，請阿難入坐。
坐已，未久，爾時王子起恭敬心，白阿難言：  「善哉！好親友來，今正是時。我今見汝，踊躍  歡喜。汝字歡喜，汝今當教，告我佛所教法，令
我歡喜。」爾時王子如是三請。阿難為欲作  大利益，默然無言。

[0813c26]  王子又言：「鞞陀呵牟  尼大仙，利益一切眾生。有何嫌恨，默然無  所說？不見少告！」

[0813c28]  時第三師——持佛法藏、利世  間者——慘然告言：「汝今善聽！却後七日，汝當  命終。汝若於此五欲樂中，不能覺悟，不出
家者，命終或當墮地獄中。佛一切智人，正  語正說，記汝如是。譬火燒物，終不虛發。汝  諦思惟！」

[0814a04]  時彼王子聞此語已，甚大憂怖，愁  憒不樂，受阿難教：「我當出家，定且聽更六  日受樂。第七日中，我辭家眷屬，定必出家。」  阿難可之。

[0814a07]  第七日畏生死故，求佛出家，佛  即聽之。一日一夜，修持淨戒，即便命終。燒  香畢已，尊者阿難與其眷屬，往白佛言：「世
尊！此鞞羅羨那比丘，今已命終，神生何處？」

[0814a10]  時  佛、世尊、天人之師、一切智人，以大梵音，勝  出雷鼓迦陵頻伽眾妙音聲，以八種音告阿
難言：「此鞞羅羨那比丘，畏於生死、地獄苦故，  捨欲出家。一日一夜，持淨戒故，捨此世已，  生四天王天，為北方天王毘沙門子，恣心受
於五欲快樂。貪受五欲，與諸婇女共相娛  樂，壽五百歲。五百歲已，命終轉生三十三  天，為帝釋子。具受五欲，極天之樂，天妙婇
女，恣意千歲。壽盡，生焰天，為焰天王子，自  恣受天色、聲、香、味、觸，快心欲樂。受天二千歲  已，命終生於兜率天王子，恣心受於五欲快
樂，目視相欲，心自厭足，常談法語，解脫智  慧，壽天中壽。滿四千歲已，命終往生自在  天上，為天王子，受種種五欲妙樂，於婇女
中化應恣意八千歲。八千歲已，命終生他  化自在天，為天王子。此第六天，其中欲樂，下  五天中所不能及。生此中已，受最妙樂，眾
樂之藏。受此樂時，心極迷醉，具足受於諸  妙勝樂，萬六千歲。如是受樂，於六欲天，往  來七反。此毘羅羨那，以一日一夜出家故，  滿二十劫，不墮地獄、  餓
鬼、畜生，常生天人，  受福自然。最後人中，生富樂家，財富珍寶  具足。壯年已過，諸根熟時，畏惡生、老、病、死  患故，厭世出家，剃除鬚髮故，身披法服，勤
修精進，持四威儀，常行正念，觀於五陰苦、  空、無我，解法因緣，成辟支佛，名毘流帝。於  是時，放大光明，多有人、天，生於善根，令諸
群生種於三乘解脫因緣。」

[0814b09]  爾時阿難叉手，白  佛言：「世尊！若當有人放人出家，若有出家者，  任其所須，得幾所福？若復有人，毀破他人出
家因緣，受何罪報？唯願世尊具盡告示！」

[0814b12]  佛告  阿難：「汝若具滿於百歲中，問我此事，我以無  盡智慧，除飲食時，滿百歲中，廣為汝說此
人功德，猶不能盡。是人恒生天上、人中，常  為國王，受天、人樂。若有於此沙門法中使  人出家，若復營佐出家因緣，於生死中常
受快樂。我滿百歲，說其福德，不可窮盡。是故  阿難！汝滿百歲，盡壽問我，我至涅槃，說此  功德，亦不能盡。」

[0814b20]  佛告阿難：「若復有人破壞  他人出家因緣，即為劫奪無盡善財福藏，壞  三十七助菩提法、涅槃之因。設有欲壞出家
因緣者，應善觀察如是之事。何以故？緣此  罪業，墮地獄中，常盲無目，受極處苦。若作  畜生，亦常生盲；若生餓鬼中，亦常生盲。在
三惡苦，久乃得脫。若生為人，在母腹中，受  胎便盲。汝於百歲常問是義，我百歲以無  盡智說是罪報，亦不可盡。於四道中，生而
常盲，我終不記此人當有得脫時。所以者  何？皆由毀出家故。

[0814c01]  「或成就無邊功德，以破  如是善因緣故，受無量罪。由障出家故，於  此清淨智慧鏡中，為於解脫諸善法故，若見
出家修持淨戒，趣解脫處，破他出家，為作留  難；以是因緣故，生便常盲，不見涅槃。由毀  出家故，常觀癡等十二因緣，應得解脫；以
毀破他智慧眼故，破出家緣，覆慧眼故，從  生至生，常盲無目，不見三界。緣障出家故，  出家應見五陰、二十我見，人趣正道；破出家
因，壞正見故，所生常盲，不見正道。出家應  見一切法聚、善法住處，應觀諸佛清淨法身；  以破出家善因緣故，所生常盲，不能覩見佛
法身。以因出家應具沙門形貌，及與持戒、清  淨福田，種佛道因；破出家故，於善法中斷一切  望，由是罪緣，生生常盲。由毀出家故，出家
應善觀察，一切身心，皆苦、無常、無我、不淨；破  他出家，為作留難，則破此眼。破此眼故，不  見四道、四念處、四正勤、四如意足、五根、五力、七
覺分、八正道、趣涅槃城。是罪緣故，所生常盲，  乃至不見空、無相、無作清淨善法，向涅槃城。

[0814c21]  「是以智慧之人知出家者，應當成就如是善  法，不應破壞善法因緣，獲如是罪。誰毀破他  人如是出家沙門正見因緣者，終不能得見
涅槃城，所生常盲。

[0814c24]  「若復有人滿百劫中，餘方  出家，修持淨戒。若復有人於此閻浮提，出  家持戒，一日一夜，乃至須臾，清淨出家。於
十六分彼百劫出家持戒，十六分中不及其  一。

[0814c28]  「若有顛倒，婬姊妹女。不應婬處，強生慳嫉，  此中罪報，不可計限。若有一人能正思惟  有出家心，欲捨諸惡。若復有人破壞此人
出家因緣，不令願滿，是罪因緣增長於前，復  倍百劫。」

[0815a03]  爾時阿難復白佛言：「世尊！此毘羅  羨那所種善根，生尊貴處，當受福樂，為過  去世亦有善行？為但齊今一日一夜出家功  德，受爾許福？」

[0815a06]  佛告阿難：「汝不應觀過去因緣！  於此一日一夜清淨出家故，此善根，六欲  天中，七反受福，二十劫中常受生死世間
之樂。最後人中，生福樂家。壯年已過，諸根  熟時，畏於生、老、病、死、苦故，出家持戒，成辟  支佛。」

[0815a12]  佛告阿難：「我今說喻，汝當善聽！譬四天下，  東弗婆提、南閻浮提、西瞿耶尼、北欝單越，  滿中阿羅漢，若稻麻叢林。若有一人，滿百
歲中，盡心供養此諸羅漢衣服飲食、病瘦  醫藥、房舍臥具，乃至涅槃後若起塔廟，種種  珍寶、花香、瓔珞、幡蓋、伎樂、懸諸寶鈴、掃灑香
水，以諸偈頌，讚歎供養。所得功德，若有人為  涅槃故，出家受戒，乃至一日一夜所作功德，  比前功德，十六分中不及其一。以是因緣，善
男子當應出家，修持淨戒。諸善男子！諸須功  德者、求善法者、自受法者，不應留難出家  因緣，應勤方便勸作令成。」

[0815a23]  時諸大眾聞佛  所說，莫不厭世，出家持戒，有得須陀洹乃  至阿羅漢者，有種辟支佛善根者，有發無上  菩提心者，皆大歡喜，頂戴奉行。

佛說出家功德經

* * *

【經文資訊】大正藏第 16 冊 No. 0707 佛說出家功德經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，曾國豐大德輸入，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
