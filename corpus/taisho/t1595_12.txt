攝大乘論釋卷第十二
世親菩薩釋

陳天竺三藏真諦譯

釋依慧學差別勝相第八

[0238c19]  論曰。如此已說依定學差別。云何應知依慧  學差別。

[0238c20]  釋曰。菩薩定與二乘定既有差別。  定為慧依止。慧依定得成。菩薩慧與二乘慧  亦應有差別。云何可知。以何法名依慧學。無
分別智名依慧學。是無分別智差別。應知即  是依慧學差別。此無分別智有三種。一加行  無分別智謂尋思等智即是道因。二無分別
智。即是道正體三無分別後智。即是出觀智。  謂道果。此三智悉是依慧學體。尋思智為依  慧學者。觀行人依當來無分別智故。修方便
智。由求未來無分別智果故。現世方便得成。  以是能依故名依慧學。又此方便智能引當  來無分別智。無分別智起。必依此方便得成。
以是所依故名依慧學。道正體為依慧學者。  謂依內起智在觀。離散動故名為內。此智依  觀起故名依慧學。又有自體為內。因已謝
果未起。道體自相續。即說自體為內。依自  體起故名依慧學。出觀智為依慧學者。依無  分別智成此智。名依慧學。何以故。入觀時所
緣境後得智。緣此生故。此三智中應成立  何智。應但成立無分別智。若成立此智。即  成立餘智。若成立前智但因義顯果義不顯。
自性等十九差別義亦不成。若成立後智。但  果義顯因亦不顯。自性等十九差別義亦不  成。何以故。此智以尋思智為因。此智是尋思
智果。此智是後智因。後智是此智果。由此智  成立。前後智亦得成立。是故但應成立此智。  於成立中。先應說無分別智自性。自性即是  體相。

[0239a19]  論曰。由無分別智自性依止。緣起境界相貌  立救難。攝持伴類果報等流。出離究竟行善  加行。無分別智後得智功德。無分別差別加
行。無分別智及後得智。譬威德無功用作事  甚深義故。應知依慧學差別。由依慧學差別。  應知無分別智差別。

[0239a24]  釋曰。謂由無分別智  自性。應知依慧學差別。由依慧學差別。應知  無分別智差別者。若是次第說十九義。悉須
作此語。今為存略故。以一由無分別智標  初。次列出十九義竟。後總云應知依慧學  差別。由依慧學差別。應知無分別智差別。以
十九義成立無分別智。此智即是慧學體。慧  學差別即是此智差別。應作如此知。無分別  智自性云何。

[0239b04]  論曰。無分別智自性。應知離五種相。

[0239b04]  釋曰。  若具離五相。則是無分別智。若不具離五  相。則非無分別智。

[0239b07]  論曰。五相者。一離非思惟故。二離非覺觀地  故。三離滅想受定寂靜故。四離色自性故。五  於真實義離異分別故。

[0239b10]  釋曰。此智若由離思惟故。名無分別智。  熟眠放逸狂醉同離。思惟應得無分別智。  若由過覺觀地故。名無分別智。從二定以上
已過覺觀地。應得無分別智。若依此二義。凡  夫應得無分別智。是處能離心及心法。應說  名無分別智。謂想受滅定等。若人在此位中
得無分別智。此則不成智。何以故。於滅定等  位。無心及心法故。若言如色自性智自性亦  如此。如色鈍無知此智應鈍無知。若於真實
義。由已分別顯現。是分別應成無分別智。  何以故。此分別能分別真實義。謂此義真  實。

[0239b22]  論曰。是五相所離智。此中應知是無分別智。

[0239b23]  釋曰。若智離五相。緣真實義起。若不異分  別真實義。謂此法真實但緣真實義。如眼識  不以分別為性。是名無分別智相。

[0239b26]  論曰。於此中如所說。無分別智性中。故說偈  言。

[0239b27]  釋曰。於此依慧學中。如前說十九義所  顯無分別智性。更說偈成立此義。此偈欲何  所顯。欲顯無分別智最勝。於所修眾行中最  為上首。

[0239c02]  論曰。

諸菩薩自性　　五種相所離  
無分別智性　　於真無分別

[0239c05]  釋曰。菩薩以無分別智為體。無分別智與菩  薩不異。無分別智自性。即是菩薩自性。無分  別智離五相。即是菩薩離五相。由於真無分
別故。離五相得無分別名。眾生是假名。法是  實有。若離此智。無有別法應菩薩名。盡無  生智是菩提。此眾生以菩提為體。菩提即是
無分別智。無分別智即是菩薩。欲示無分別  智即是菩薩故。說菩薩自性離五相。不言無  分別智後得例爾。如此說菩薩自性已。由
此依止是性得生。今當說此依止。前說此  智名無分別。此智為依止心生。為不依止心  生。若依止心生。能思故名心。思即是分別。此
智若依分別生。非謂無分別。若不依止心生。  則同色等法。復不應名智。欲顯離此二失故  重說偈。

[0239c20]  論曰。

諸菩薩依止　　非心非非心  
是無分別智　　非思疾類故

[0239c23]  釋曰。此智不以心為依止。由此智不思議  故。亦不以非心為依止。由以心疾利類相續  為依止故。疾利類是心種性。既以此為依
止故。不可說非心為依止。為顯因緣生起此  智故重說偈。

[0239c28]  論曰。

諸菩薩因緣　　有言聞熏習  
是無分別智　　如理正思惟

[0240a02]  釋曰。四緣中除三緣。但取因緣。因緣有何  相。若因與果同類名因緣。譬如先善心為後  善心作因。依從他所聞法音。起聞熏習因。
此熏習後生正思惟。是正思惟從聞他正說  起。故稱有言。此智因緣。即以有言聞熏習  及正思惟為體。由此因緣。無分別智因有
言。未生令生已生令堅住。若無此熏習。無  分別智不得生。是故說此為因緣。此智因聞  熏習起。緣何法為境。

[0240a11]  論曰。

諸菩薩境界　　不可言法性  
是無分別智　　二無我真如

[0240a14]  釋曰。前偈說菩薩因緣。此偈說菩薩緣緣。境  界即是緣緣。緣緣有何相。若法緣此生。猶如  羸人因杖得起。若觀此法彼法得生故。此為
彼緣。如五塵生五識。此境有二義。一依止緣  緣。二比度緣緣。如人依止心無常相。比度色  等餘法皆是無常。不可言法性是菩薩緣緣。
一切法由分別性不可言說。何以故。諸法由  自體無所有。由心分別顯現故。一切法不可  說有。亦不可說無。如此顯現不如此有。是故
不可說有。如此不有不無。顯現故不可說無。  如識所緣法不如此有故是故分別無體相。  是分別無體相。為當有為當無。若無無體體
則還有。若有無體不可言無。由此義故。法  性約真俗皆不可言有無。法性以二無我真  如為體。由分別性故。依他性無人無法。名二
無我。為離斷見此無我不無。故說名真如。此  真如是菩薩境。何以故。是無分別智若起。必  緣此境起故。此智緣不可言真如起。其取境  相貌云何。

[0240b04]  論曰。

諸菩薩相貌　　於真如境中  
是無分別智　　無相無差別

[0240b07]  釋曰。是智於真如境中。平等平等生。無異  無相為相。即是其相。譬如眼識取色。如青等  相顯現。不異青等色。此智與真如境亦爾。又
不同眼識與色。色無體有色。眼識有體無色。  此智與真如境相稱。不可說異若一切法不  可言說為性。何法是所分別。

[0240b13]  論曰。

相應自性義　　所分別非他

[0240b15]  釋曰。一切言說有三種相應。謂數習相續次  第。此三不相離故名相應。又三法和合能目  義故名相應。此相應是自性義。此義即是所
分別。若離此義無別餘義。是故一切法不可  言說。云何知離此性無別餘義。為成立此義  故。

[0240b21]  論曰。

字字相續故　　由相應義成

[0240b23]  釋曰。字字相續即第一相應。由此相應即餘  二相應具。此三相應故得目義。由相應說此  義得成。譬如眼根等。於言辭相續說中。眾
生執以為義故說名相應。此義是所分別。是  故所分別但有言說。義亦但有言說。若一切  法不可言說。此義云何成。

[0240b29]  論曰。

離言說智慧　　於所知不起

[0240c02]  釋曰。若人未了別方言。於所言境智慧不生。  若汝言於言說中所言智生。此義不然。何以  故。

[0240c05]  論曰。

於言不同故　　一切不可言

[0240c07]  釋曰。是言說與所言不同。以相貌異故。言相  異所言相異。是故一切言及所言同不可言。  何法是無分別智所攝持。

[0240c10]  論曰。

諸菩薩攝持　　是無分別智  
此後得行持　　為生長究竟

[0240c13]  釋曰。是無分別智後所得智。能得菩薩福慧  二行。二行依止。此智得生長相續乃至究  竟故。無分別後智能生長菩薩正行。無分別
後智是能攝持。菩薩是所攝持。何法是無分  別智伴類。

[0240c18]  論曰。

諸菩薩伴類　　說是二種道  
是無分別智　　五度之品類

[0240c21]  釋曰。伴類以相助為相。相助共成一事故名  相助。一事是菩提果。二種道是菩薩伴類。  謂資糧道及依止道。施等四波羅蜜是資糧
道。定波羅蜜是依止道。何以故。從四波羅  蜜所生善法。此善法生般若波羅蜜。此般若  波羅蜜依止定生。般若波羅蜜即是無分別
智。未得無上菩提。於其中間常能生起無分  別智。乃至極果。離則有五度。合則成二道。  能助第六度。共成一極果故。說為伴類。若  無分別智依二道成。得何果報。

[0241a02]  論曰。

諸菩薩果報　　於佛二圓聚  
是無分別智　　由加行至得

[0241a05]  釋曰。有但果非報。有是果是報。若從因生共  用者名果。若從因生獨用者名果報。果是  生義。報是熟義。化應二身名佛二圓聚。無分
別智果報成熟。在佛二圓聚中。若果在無分  別智加行中生。此果屬化身。若果在無分別  智至得中生。此果屬應身。云何知耶。

[0241a11]  論曰。

由加行至得

[0241a13]  釋曰。前說無分別有三種。一加行。二正體。三  後得。加行無分別自有二種。一在地前。二在  登地以上。若依此二處加行。所得果是化身。
正體無分別。從初地乃至佛果。皆名至得。若  依正體無分別所得果報是應身。果報果若  爾此等流果云何。

[0241a19]  論曰。

菩薩等流果　　於後後生中  
是無分別智　　由展轉增勝

[0241a22]  釋曰。果或等因或勝因。此果以同類為因。是  名等流果。無分別智等流果。於二圓聚中。轉  初地為二地。乃至轉十地成佛。於後後位中
轉增轉勝。如初地為二地同類因。二地是初  地等流果。諸地悉爾。於利他為增。於自利為  勝。又學位為增。無學位為勝。無分別智出離  得成就義云何。

[0241a29]  論曰。

諸菩薩出離　　得成相應故  
是無分別智　　應知於十地

[0241b03]  釋曰。滅惑業為出。滅果報為離。即是有餘無  餘二種涅槃。出是離義。離是出義。何故重說。  由離有三義故作重名。一永離。二上離。三決
離。無分別智於出離中與二義相應。一與得  相應。二與成就相應。此二相應應知不出十  地。初地始得無分別智。名得相應。從初地後
乃至十地。於無數劫修無分別智。乃至究竟。  名成就相應。此無分別智藉二道。於三阿僧  祇劫修學。以何法為究竟。

[0241b12]  論曰。

諸菩薩究竟　　由得淨三身  
是無分別智　　至勝自在故

[0241b15]  釋曰。究竟有二種。一清淨究竟。二自在究竟。  清淨究竟者。初地始得清淨。後於地地中轉  轉清淨。至十地究竟清淨。譬如練金。由此
清淨。菩薩所得三身後後轉清淨。自在究竟  者。不但得三種清淨身究竟。復有別究竟。  謂十自在如論後說。此十自在後後轉勝。此
二種法最後極勝。是無分別智所得究竟。名  增上果。無分別智功德云何。無分別有三種。  一加行無分別。二根本無分別。三後得無分
別。云何加行得無分別名。先從他聞無分  別智是真菩薩。菩薩自未證真道理。但於此  智起信樂心。由依止此信樂心。後方得入
度此無分別智理。無分別智從此信樂生起  故。說此信樂為加行無分別。此加行無分別  功德謂無染。其譬云何。

[0241c01]  論曰。

不染如虛空　　此無分別智  
種種重惡業　　由唯信樂故

[0241c04]  釋曰。此無分別智清淨無染。譬如虛空不為  四塵所染。何法不能染。謂種種重惡業從身  口意生。有見修道異。有十惡差別故名種種。
極重煩惱為緣起恒作。若作無悔心無對治。  有伴類故名重。因此惡業不能染污。若人從  聞正說。於無分別智生信樂。由此信樂破壞
四惡道業。何以故。惡業依非理起。信樂從  是理生。依非理起故虛。從是理生故實。虛不  能對實。是故破壞。此偈顯加行無分別智。
能對治四惡道業。由與惡業不相雜故。此即  加行功德。根本無分別智功德。及清淨云  何。

[0241c16]  論曰。

清淨如虛空　　此無分別智  
解脫一切障　　由得及成就

[0241c19]  釋曰。如虛空離烟雲等四障。世間說為清淨。  無分別智清淨亦爾。離何法故得清淨。

[0241c21]  論曰。

解脫一切障

[0241c23]  釋曰。一切障謂皮肉心三障。或一闡提外  道聲聞獨覺四德障。由解脫如此障故清淨。  此解脫何因得成。

[0241c26]  論曰。

由得及成就

[0241c28]  釋曰。由與諸地至德相應。由於第十地中  因成就。由於佛地中果成就。故得解脫一切  障。此偈顯根本無分別智。能對治一切障。此
即根本功德。無分別後得智功德。及無染云  何。

[0242a04]  論曰。

如虛空無染　　是無分別智  
若出現於世　　非世法所染

[0242a07]  釋曰。虛空水不能濕。火不能然。風不能動。無  分別智無染亦爾。無變異故說無染。何以故。  菩薩依此智。觀一切眾生利益事。由此智力。
菩薩故作心入三界。現種種本生。雖生在世  中。不為世間八法之所變異。八法謂得不得。  好名惡名讚毀樂苦。因此八法故起欲瞋。欲
瞋不能變異。欲瞋根本無明不能令動。何以  故。虛妄不能對真實故。此智從無分別智生  故名無分別。此偈為顯後得智能免報障。於
生死涅槃二處不住。但為利他。此即後得智  功德。此三種無分別差別云何。為顯此差別  令不相濫。是故立譬。

[0242a19]  論曰。

如瘂求受塵　　如瘂正受塵  
如非瘂受塵　　三智譬如此

[0242a22]  釋曰。譬如瘂人求覓諸塵不能說塵。加行無  分別亦爾。在方便道中尋思真如。而不能說。  譬如瘂人正受諸塵。雖已得塵不能說塵。根
本無分別亦爾。正在真如觀。如所證見亦不  能說。譬如非瘂人正受諸塵。又能說塵後得  智亦爾。如其所見能立正教。為他解說。初
未得向得離分別。無說因緣故不能說。次正  得離分別。無說因緣故不能說。後已得由出  觀故。如前所見能說無倒。此偈顯三種無言  說有言說異故有差別。

[0242b03]  論曰。

如愚求受塵　　如愚正受塵  
如非愚受塵　　三智譬如此

[0242b06]  釋曰。未識物類。名之為愚。愚譬次第譬。三義  如前。釋此偈。顯無分別有分別異故有差  別。無言說以無分別為因。由無分別故無言
說。有言說以有分別為因。由有分別故有  言說。愚譬即顯無分別。此三智境。虛實云  何。

[0242b12]  論曰。

如五求受塵　　如五正受塵  
如非五受塵　　三智譬如此

[0242b15]  釋曰。五名目無分別。眼等五識。譬如人在  五識中求覓五塵。或緣實或緣虛。意識與五  識相間起故。加行無分別智亦爾。或證一分
為實。或不證為虛。譬如人正在五識中。得真  實境無分別無言說。根本無分別智亦爾。  得真實境無分別無言說。譬如人在意識中。
但緣先所受塵名緣虛境。有分別有言說。無  分別後智亦爾。緣虛境有分別有言說。此偈  顯三種所緣境有實有虛故有差別。

[0242b24]  論曰。

如未識求解　　如讀正受法  
如解受法義　　次第譬三智

[0242b27]  釋曰。譬如人未識論文。但求識文字。加行  無分別智亦爾。未識真如。但學見真如方  便。此顯未解。譬如人已識文字。未了文字
義。正讀文字。但能受法。未能受義。根本無  分別智亦爾。自利功用已成。未有利他功用。  此顯已解。譬如人已識文字。又已了義。正在
思中。是人具有二能。能識文字。又能了義。  以功用究竟故。無分別後智亦爾。已通達真  如。又已出觀。如前所見解說無倒。此顯解已
究竟。此偈顯學功有異故有差別。前已明三  種次第。謂未解己解及解究竟。前一無境。  後二有境。謂法及義。後二有境。異相云何。

[0242c10]  論曰。

如人正閉目　　無分別亦爾  
如人正開目　　後得智亦爾

[0242c13]  釋曰。此偈但顯根本智及後得智。由依止不  同故有差別。根本智依止非心非非心。後得  智則依止心故。二智於境有異。根本智不取
境。以境智無異故。後得智取境。以境智有  異故。根本智不緣境。如閉目。後得智緣境。  如開目。此偈顯不取境取境有異故有差別。  此二智威德差別云何。

[0242c20]  論曰。

如空無分別　　無染礙異邊  
如空中色現　　後得智亦爾

[0242c23]  釋曰。譬如虛空有四種德。一無染。二無礙。  三無分別。四無邊。根本智亦爾。一切世間八  法七流等所不能染。由是彼對治故。故說無
染。於一切境。如理如量無障無著故說無礙。  於一切法。一味真如空遍滿故。故說無分別。  離一切諸邊。中道不可量故。故說無邊。譬
如色於空中顯現。空不可分別。色可分別。  後得智亦爾。因不可分別。此智可分別。謂此  是能分別。亦是所分別。若佛果是無分別智
所顯離分別眾生。云何得作眾生利益事。如  理不倒。為顯無功用作事。故重說偈。

[0243a05]  論曰。

譬摩尼天鼓　　無思成自事  
如此不分別　　種種佛事成

[0243a08]  釋曰。譬如如意寶無有分別。能作如眾生所  願求事。譬如天鼓無人扣擊。能隨彼眾生所  欲之意。出四種聲。謂怨來怨去受欲生厭。諸
佛亦爾。已離分別。能起種種利益眾生事  利益事有二種。一化身利益。如如意寶。二  說法利益。猶如天鼓。此無分別智甚深義云
何。約境立甚深義。此智為當緣所分別依  他性起。為當緣餘境起。若爾何妨。若取所  分別依他性為境。此智無分別義不成。若緣
餘境起。離此境則無別餘境。緣餘境義亦不  成。復次若緣餘境起。境智無差別義則不  成。

[0243a20]  論曰。

非此非非此　　非智非非智  
與境無差別　　智名無分別

[0243a23]  釋曰。此智不緣依他性為境。何以故。此智不  以分別為境故。故言非此。亦不緣餘境。何以  故。此智但緣依他性法如為境故。法及法如
不可說一異。非清淨清淨境故。為通相不通  相故。非不緣識故。言非非此。復次此智為當  是智。為當非智。若爾何妨。若智為性。云何不
分別。以智是分別性故。若非智為性。云何稱  智。無分別非智性故。云何說為無分別智。

[0243b02]  論曰。

非智非非智

[0243b04]  釋曰。云何說非智。於加行及後得智中不生  故。言非智。若爾云何不成非智惑。此義亦  不成。何以故。非智惑從不正思惟生。能起
欲等流。此從無分別加行智生。能生無分別  後得智。故說非非智。復次由此智於分別中  不生故。說非智。由此智不於餘處生。但於分
別法如中生故。說非非智。此偈前句即釋  後句。

[0243b12]  論曰。

與境無差別　　智名無分別

[0243b14]  釋曰。若智由能取所取二相起有分別。如加  行智不名無分別。若智與所取不異。平等平  等起。是名無分別智。於餘經中。佛說一切法
自性無分別。欲顯此道理故重說偈。

[0243b18]  論曰。

佛說一切法　　自性無分別  
所分別無故　　彼無無分別

[0243b21]  釋曰。一切法自性無分別。此義云何可知。為  證此義故立第三句。由可分別類實不有義。  至無分別法真實是有故。說一切法自性無
分別。若由所分別不有故。一切法自性無分  別者。云何眾生不自性解脫。

[0243b26]  論曰。

彼無無分別

[0243b28]  釋曰。由諸法自性無分別。智如境無分別。若  爾何故不自性解脫。實爾諸法自性無分別。  智如境亦自性無分別。而不得自性解脫。修
得智能證此法。由非智障故智不得起。必須  修智滅障。方得解脫故。無自性解脫義。於自  性無分別中。若起分別。此為非智。即是無明。
於自性無分別法中。所有無分別智。今當說  其差別。

[0243c07]  論曰。此中無分別有三種。一加行無分別  智。二無分別智。三無分別後智。

[0243c08]  釋曰。於  自性無分別中。若總說有此三種。此三種即  顯道方便道正事道究竟。謂入方便住方便  出方便。若約因約人約事。別說則有十一種。

[0243c12]  論曰。加行無分別有三種。謂因緣引通數習  力。生起差別故。

[0243c13]  釋曰。此三約因有差別。加  行無分別由三力成。或由因緣力。或由引通  力。或由數習力。由此三力成故生起有差別。
若由因緣力成。即是由性力成。若由引通力  成。即是由宿生力成。若由數習力成。即於現  在由作功力成。

[0243c19]  論曰。無分別智亦有三種。謂知足無顛倒無  戲論。無分別差別故。

[0243c20]  釋曰。此三約人有差  別。即凡夫二乘菩薩。知足無分別。應知由得  聞思二慧究竟故。由知足故無分別。故說知
足無分別。若凡夫菩薩。至聞思慧究竟事。有  所應得皆悉已得。生知足心故無分別。復次  世間眾生有知足無分別。由此知足。彼眾生
上生有頂。於中計為出離究竟。過此更無行  處。起知足心。不復進修故無分別。無顛倒  無分別。謂二乘。由彼已通達真境。無常等四
種無倒相。由常等四無倒相。永不更分別  故無分別。無戲論無分別。謂諸菩薩。諸菩薩  不分別一切法。乃至不分別無上菩提。何以
故。諸法無言說故。於無言說中強立言說。故  名戲論。言說有四種。即是四謗。若說有。即增  益謗。若說無。即損減謗。若說亦有亦無。即相
違謗。若說非有非無。即戲論謗。菩薩得無  分別智。不可以言說顯示故。稱無戲論無分  別。何以故。出過世間智故。又非世間智所知  故。

[0244a10]  論曰。無分別後智有五種。謂通達憶持成立  相雜如意。顯示差別故。

[0244a11]  釋曰。此五約事有  差別。後得智以能顯示為性。此中顯示以覺  了為義。由此智於通達後時。顯示如此事。
云我於觀中知見如此如此事。故稱通達顯  示。由此智出觀後時。如所通達憶持不退失。  故稱憶持顯示。由此智如自所通達。能立正
教令他修行。故稱成立顯示。由此智菩薩如  先緣一切法為境。謂如先雜境界智觀察此  境。由此觀察即得轉依故。稱相雜顯示。由
此智菩薩已得轉依。如菩薩所思欲。如意皆  成。謂於地等諸大。轉為金等故。稱如意顯  示。

[0244a23]  論曰。為成立無分別智。復說別偈。

[0244a23]  釋曰。已  說無分別智差別義。更欲成立無分別義。故  重說偈。

[0244a26]  論曰。

餓鬼畜生人　　諸天等如應  
一境心異故　　許彼境界成

[0244a29]  釋曰。譬如一江約四眾生分別則成四境。餓  鬼謂為膿血。魚等畜生謂為住處人謂為水。  天謂是地。隨所分別各成一境。若境是實應
互相妨。不應一處一時並成四境。當知皆是  意識分別所作。若汝許四識並緣。識不離境。  汝亦應許一時一處並有四境。若許並有四
境。則應信一切分別皆非實有。若無實境識  應自生不緣境起。若爾唯識中。四難還成。四  義不成。此難如彼論釋。有識無境。斯有何失。  為顯此義。故重說偈。

[0244b10]  論曰。

於過去未來　　於夢二影中  
智緣非有境　　此無轉為境

[0244b13]  釋曰。過去未來事但有名無體。若心緣此二  世。但有識無境。夢中所緣亦爾。影有二種。一  鏡中影。二定中影。定心所起青黃等相。離心
無別此法故說名影。若心緣此二影。亦但有  識無境。若無此四境。識何所緣。

[0244b18]  論曰。

此無轉為境

[0244b20]  釋曰。外塵本來是無。識變異所作。識即緣此  為境故。言無轉為境。此義已立不應復疑。何  以故。若撥無此理。無成佛義為顯此義。故重
說偈。

[0244b24]  論曰。

若塵成為境　　無無分別智

[0244b26]  釋曰。若塵有體為境義成。則無有無分別智。  何以故。所分別境若實有。能分別則不成倒。  無分別則成倒。若爾一切凡夫皆離顛倒。一
切聖人皆成顛倒斯有何失。

[0244c01]  論曰。

若此無佛果　　應得無是處

[0244c03]  釋曰。無分別智是正道。若言無此智。而說應  得佛果。無有是處。此執為阿含及道理所違。  是故應知諸塵無體可分別。由可分別體無
故。分別亦無。故無分別智如理無倒。復次有  別道理。證諸塵無體可分別。

[0244c08]  論曰。

得自在菩薩　　由願樂力故  
如意地等成　　得定人亦爾

[0244c11]  釋曰。菩薩於定得入住出自在。於通慧得變  異折伏通達自在。於諸地得十自在。菩薩先  發願作眾生利益事。得無分別智後出觀。隨
菩薩意。欲有所作。一切皆成。或由現在願。或  由本願。願為因。樂為果。先發願作眾生利益  事。後隨心所欲樂無不皆成。謂轉變地等。若
淺行菩薩欲作眾生利益事。於現在先發願。  發願竟即入真觀。出觀後隨所欲樂方得成  遂。若深行菩薩欲作眾生利益事。現在不須
發願。及入觀出觀。但由本願力。隨所欲作。一  切皆成。若聲聞等得九定自在。因此定自在  得六通自在。於一物中隨願樂力。各能變異
為無量種。若諸塵實有自性。此事則不得成。  譬如二空一切自在所不能變異。何以故。以  真實故。此偈約外境顯諸塵無自性。於內境  無自性。其義云何。

[0244c27]  論曰。

成就簡擇人　　有智得定人  
於內思諸法　　如義顯現故

[0245a01]  釋曰。簡擇即是毘婆舍那。得三無流根名  成就。從須陀洹向乃至阿羅漢果。名成就簡  擇人。有智人謂菩薩。欲顯不以聞思位為智
人。但取入修位為智人。故言得定。聲聞及菩  薩於內思量一切法時。如如二人思惟十二  部經法。所顯義如此如此。其義於此二人得
顯現。若其思惟佛義。於種種法中佛義顯現。  如佛義顯現。色等五陰及無常等十想。亦如  此顯現。此偈約內境。顯諸塵無自性。云何  知外內境皆無自性。

[0245a11]  論曰。

無分別修時　　諸義不顯現  
應知無有塵　　由此故無識

[0245a14]  釋曰。若菩薩在無分別觀中。一切義或內或  外或內外不復顯現。是故應知諸塵皆實非  有。若無外塵則無內識。何以故。所識既不
有。能識云何有。此義實爾。所識非有故能識  亦非有。應知勝相中已具顯此義。此智與般  若波羅蜜。為一為異。

[0245a20]  論曰。此無分別智即是般若波羅蜜。名異義  同。

[0245a21]  釋曰。不以名不同為異。以義同為一。以一  故言即是。若名異義云何同。如來立法約  自性義。攝諸法為同。不以名攝為同。何以故。
名於諸方不同。義於諸方則同。名是假立。為  目此義故。隨方不同。義有定性故義是同。  行依義成。不依名成。云何知義是同。

[0245a27]  論曰。如經言。若菩薩住般若波羅蜜。由非處  修行。能圓滿修習所餘波羅蜜。

[0245a28]  釋曰。欲成  就無分別智。與般若波羅蜜不異故。引般若  波羅蜜經為證。菩薩修般若波羅蜜。無退失
故名住。又菩薩欲修餘波羅蜜。先修般若波  羅蜜為方便。餘波羅蜜住般若波羅蜜中成。  故言住。菩薩住般若波羅蜜中。離五處修行
餘波羅蜜。於一一波羅蜜中經若干時修習。  令得成就故稱圓滿。

[0245b07]  論曰。何者非處修行能圓滿修習所餘波羅  蜜。謂離五種處。一離外道我執處。

[0245b08]  釋曰。如  外道住彼般若起我執。謂我今住般若。般若  即是我所。諸菩薩住般若則不如是。故言離  我見執處。以不應彼處故。

[0245b12]  論曰。二離未見真如菩薩分別處。

[0245b12]  釋曰。如  地前菩薩未見真如。分別無分別為般若波  羅蜜。謂此是般若波羅蜜。若菩薩已見真如。  在般若波羅蜜中。則無此分別。故言離分別
處。以不應彼處故。

[0245b17]  論曰。三離生死涅槃二邊處。

[0245b17]  釋曰。如凡夫  眾生住生死邊。聲聞人住涅槃邊。菩薩住般  若波羅蜜離此二邊。故言離二邊處。以不應  彼處故。

[0245b21]  論曰。四離唯滅惑障知足行處。

[0245b21]  釋曰。如聲  聞於惑障滅處生知足。於餘處無復欲樂。謂  智障滅處。菩薩則不如是。為滅智障修學般
若波羅蜜故。言離知足行處。不應彼處故。

[0245b25]  論曰。五離不觀利益眾生事。住無餘涅槃處。

[0245b26]  釋曰。如獨覺不觀眾生利益事。住無餘涅  槃。菩薩則不如是。住般若波羅蜜。不捨眾生  利益事。般涅槃亦有餘亦無餘。於法身是無
餘。於應化身是有餘故。言離住無餘涅槃處。  以不應彼處故。無分別智有五種差別。異前  所離五處。一無倒差別。此無倒彼有倒故。二
無分別差別。此無分別彼有分別故。三無住  處差別。此無住處彼有住處故。四正行差別。  此正行能滅惑智二障。彼正行但能滅惑障
故。五至得差別。此得常住三身為果。彼得  永斷涅槃為果故。

[0245c08]  論曰。聲聞智慧與菩薩智慧。差別云何。

[0245c08]  釋  曰。已說無分別智與般若波羅蜜是一。今欲  更顯無分別智般若波羅蜜與二乘智有差  別。

[0245c12]  論曰。應知由無分別差別。

[0245c12]  釋曰。聲聞有分  別。菩薩無分別。應知由此義故有差別。

[0245c14]  論曰。不分別陰等諸法門故。

[0245c14]  釋曰。聲聞由  智慧取陰等諸法門為境。有分別相起。菩薩  不分別陰等諸法門。無分別相起故有差別。

[0245c17]  論曰。由非一分差別。通達二空真如。入一切  所知相故。依止一切眾生利益事故。

[0245c18]  釋曰。  分有二種。一所知分。二利益眾生分。所知分  中復有二種。謂人法二空。利益眾生分中亦
有二種。謂自身他身。聲聞於所知分中。但通  達人空。止於苦等四諦生無流智。於利益眾  生分中。但依止自身利益事。發願修行。於
此二分中各有一分。菩薩於所知分中。具通  達人法二空。於一切所生如理如量智。於利  益眾生分中。依一切眾生利益事。謂自他身
發願修行。於此二分中各具二分。二分異一  分故。言非一分差別。

[0245c29]  論曰。由無住差別。住無住處涅槃故。

[0245c29]  釋曰。  聲聞住著涅槃。如凡夫住著生死菩薩不爾。  見生死涅槃俱是分別所作。同無相性故不  住二處。

[0246a04]  論曰。由恒差別。於無餘涅槃不墮斷盡邊際  故。

[0246a05]  釋曰。二人於無餘涅槃有差別故。智慧  有差別。二乘於無餘涅槃無應化二身。以不  觀他利益事故。無應身故墮斷。無化身故墮
盡。菩薩於無餘涅槃恒起二身。無有邊際。何  況法身。以自利利他圓滿故。有應身故不墮  斷。有化身故不墮盡。

[0246a11]  論曰。由無上差別。實無異乘勝此故。

[0246a11]  釋曰。  聲聞獨覺乘有上。以不及大乘故。菩薩乘無  上。以無別乘勝大乘故。乘以智為體。於大乘  中智為上首故。由此五義故。二乘智與菩薩
智有差別。

[0246a16]  論曰。此中說偈。

[0246a16]  釋曰。為攝前五義及顯五  義功德故。重說偈。

[0246a18]  論曰。

由智五勝異　　依大悲修福

[0246a20]  釋曰。諸菩薩智慧。由五種差別故勝二乘。不  但於勝智慧知足。復依智慧修福德。福德即  餘五度。此句顯自利勝異二乘。復有勝異義。
謂為利他依大悲修福德。福德即餘五度。若  人具此二能。得何果報。

[0246a25]  論曰。

世出世富樂　　說此不為遠

[0246a27]  釋曰。作轉輪王欲界上五天王色界梵王。乃  至無色界定。及菩薩獨所得世間定。名世富  樂。二乘解脫及無上菩提。名出世富樂。如此
果如意易得故不為遠。諸菩薩已至極自在  位。恒行慈悲於世間貧苦眾生。菩薩由此意  不施財物。此意用云何。

[0246b04]  論曰。若菩薩於世間實有亦復可知。

[0246b05]  釋曰。此顯菩薩有體有恩。有體故言實有。  有恩故言可知。

[0246b07]  論曰。若菩薩如此依戒定慧學功德聚相應。  至十種自在。於一切利他事。得無等勝能。

[0246b09]  釋曰。三學攝十度及世間一切功德。故名功  德聚。若菩薩未得得。已得不失。名相應。即  因圓滿。至十種自在即果圓滿。利益他事或
有二種。或有四種。二種謂先思後行。復有二  種。即後二無畏。或有四種如前說。得如此無  等勝能。即恩德圓滿。此三德中。因果二德顯
自利。恩德顯利他。已說三學竟。欲顯菩薩  三德圓滿。故明此義。

[0246b17]  論曰。云何於世間中見有眾生遭重苦難。

[0246b18]  釋曰。此次立難。若菩薩如此三德。皆為拔  濟一切眾生。云何眾生遭世苦難。若視苦  不救則無勝能。若無勝能亦無菩薩。苦難有
二種。謂內及外。內外此二苦難有輕有重。若  可對治為輕。若不可對治為重。

[0246b23]  論曰。由菩薩見彼眾生有業。能感苦報障勝  樂果故。

[0246b24]  釋曰。菩薩見有眾生有業障。障菩  薩勝能能感苦報。菩薩於彼有此業智。雖  懷勝能捨而不用。此即菩薩業力。譬如有江
有八功德水。隨眾生飲無人遮護。餓鬼由業  障故不能得飲。菩薩如江。財物如水。有業障  眾生猶如餓鬼。由業障故不得受用菩薩財  物。

[0246c02]  論曰。由菩薩見如此。若施彼樂具。則障其生  善。

[0246c03]  釋曰。菩薩見有眾生無業障。若貧窮能  生長善法。若富樂則放逸造罪。菩薩願彼於  現在世受貧窮苦。隨順成就生起善法。是故
菩薩不施其樂具。此即菩薩處非處力。

[0246c07]  論曰。由菩薩見彼無樂具。能現前厭惡生死。

[0246c08]  釋曰。菩薩見有眾生由貧窮苦。厭惡生死  心恒現前。菩薩願彼無樂具。成就厭惡心隨  順善行故。不施其樂具。此即菩薩根欲性力。

[0246c11]  論曰。由菩薩見若施彼樂具。則是生長一切  惡法因緣。

[0246c12]  釋曰。菩薩見有眾生乃至恒受  貧窮報。於此時中不長惡法。菩薩願彼恒受  貧窮報。不願彼於一剎那中受富樂報。而作
諸惡法因緣。謂自愛憎他。此二因緣能生  長惡法。菩薩若施彼財物。則成就彼愛憎。  是故菩薩不施其樂具。此即菩薩遍行道智  力。

[0246c19]  論曰。由菩薩見若施彼樂具。則是逼害餘無  量眾生因緣。

[0246c20]  釋曰。菩薩見有眾生。若得大  富非止自損。復能損惱無量眾生。菩薩願彼  受貧窮苦。不願彼由大富樂。損惱眾生身心
及以善根。是故菩薩不施其樂具。此亦是菩  薩遍行道智力。

[0246c25]  論曰。是故菩薩不無如此勝能。世間亦有  如此眾生顯現。

[0246c26]  釋曰。勝能有三。即是三德。  一能得因。謂三學處。二能得果。謂十自在。三  能利他。謂了別眾生根欲性等。若見施有利
益則施。若見不施有利益則不施。菩薩以利  益為定。不以施不施為定。由施無利益故。世  間有受苦眾生。

[0247a03]  論曰。此中說偈。

[0247a03]  釋曰。為攝前五義故重說  偈。

[0247a05]  論曰。

見業障礙善　　厭現及惡增  
害他彼眾生　　不感菩薩施

[0247a08]  釋曰。有眾生有業障。不感菩薩施。有眾生有  樂具則礙善。有眾生由貧窮厭惡生死心恒  現前。有眾生有樂具生長惡法。有眾生由大
富樂能逼害他。菩薩見如此事。欲令離自損  損他故。不施其樂具。是故彼眾生不感菩薩  施。

攝大乘論釋卷第十二

* * *

【經文資訊】大正藏第 31 冊 No. 1595 攝大乘論釋  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
