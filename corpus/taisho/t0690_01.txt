佛說希有挍量功德經


隋天竺三藏闍那崛多譯

[0783c06]  如是我聞：

[0783c06]  一時，佛在舍衛國祇樹給孤獨園。

[0783c07]  爾時，長老阿難比丘在蘭若處獨坐思惟，作  如是念：「諸善男子及善女人，若能受持三歸  依處，作如是言：『我今歸依佛、歸依法、歸依
僧。』得幾所功德？」

[0783c10]  生是念已，長老阿難日初  出時於其住處，即從坐起齊整衣裳，安詳  而出，往詣佛所。到佛所已，頂禮佛足，偏袒
右肩，右膝著地，合掌向佛，而作是言：「世尊！  我於向者在空閑處，如是思惟：『若善男子及  善女人，能如是言：「我今歸依佛、歸依法、歸
依僧。」得幾所功德？』我實未解，惟願如來分  別演說，令諸眾生得正知見。」

[0783c18]  爾時，世尊告阿難言：「善哉，善哉！汝善男子真  實智慧微妙能善思量，能問如來如斯之義。  如汝思量，彼善男子及善女人若能清淨發
如是心：『我今歸依佛、歸依法、歸依僧。』得幾  所功德者，諦聽，諦聽！善思念之！吾當為汝分  別解說。」

[0783c23]  阿難白佛：「唯然。世尊！願樂欲聞。」

[0783c23]  爾  時，世尊告阿難言：「此閻浮提地縱廣七千由  旬，形如車葙南狹北廣，假使滿中須陀洹  人，譬如竹葦、甘蔗、稻麻。如是一切須陀洹人，
其有善男子、善女人，滿一百年，持於世間一  切所有娛樂之具，盡給施與，復以四事具足  供養恭敬禮拜，乃至滅度之後，收其舍利起
七寶塔，一一塔廟皆以香華、蘇油、燈燭，作  倡伎樂，繒綵、幡蓋種種供養。於汝意云何？  彼善男子、善女人得福多不？」

[0784a03]  阿難白佛：「甚多。  世尊！」

[0784a04]  佛言：「阿難！不如是善男子、善女人，以淳  淨心，作如是言：『我今歸依佛、歸依法、歸依  僧。』所得功德，於彼福德百分不及一，千分不
及一，百千萬分不及一，乃至算數譬喻所不  能及。」

[0784a09]  爾時，世尊復告阿難：「且置閻浮提。假使西瞿  陀尼縱廣八千由旬，其地形狀猶如半月，皆  悉滿中斯陀含人，譬如竹葦、甘蔗、稻麻。若有
善男子、善女人滿二百年，復以世間種種四  事，供養如前，乃至滅度之後，收其舍利起  七寶塔，一一寶塔，亦以華香、燈燭、伎樂、繒蓋、
幢幡種種供養。於汝意云何？彼善男子、善女  人得福多不？」

[0784a16]  阿難白佛：「甚多。世尊！」

[0784a16]  佛言：「阿  難！不如是善男子、善女人以淳淨心，作如是  言：『我今歸依佛、歸依法、歸依僧。』所得功德，
於彼福德百分不及一，千分不及一，億分不  及一，百千億分不及一，乃至算數譬喻所不  能及。」

[0784a22]  爾時，世尊復告阿難：「且置一閻浮提、一瞿陀  尼。假使東弗婆提縱廣九千由旬，其地形狀  猶如滿月，皆悉滿中阿那含人，譬如竹葦、甘
蔗、稻麻。若有善男子、善女人滿三百年，復以  四事一切樂具，供養如前，乃至滅度之後，收  其舍利起七寶塔，一一寶塔，皆以華香、伎樂、
幡蓋，種種供養。於意云何？彼善男子、善女  人得福多不？」

[0784a29]  阿難白佛：「甚多。世尊！」

[0784a29]  佛言：「阿  難！不如是善男子善女人，以淳淨心作如是  言：『我今歸依佛、歸依法、歸依僧。』所得功德，
於彼福德百分不及一，千分不及一，百千分  不及一，億分不及一，百億分不及一，百千  億分不及一，乃至算數譬喻所不能及。」

[0784b06]  爾時，世尊復告阿難：「且置一閻浮提、一瞿陀  尼、一弗婆提。假使北方欝單羅越，縱廣十  千由旬，其地形狀四方端直，周匝齊整，滿
中阿羅漢，諸漏已盡，無復煩惱，心得自在，具  正解脫，正智得解脫，其心調伏，人中大龍，所  作已辦，捨棄重擔，逮得自利，不受後有，梵行
已立，身心無礙，達眾生意，得六神通、具八解  脫，譬如竹葦、甘蔗、稻麻。若有善男子、善女人  滿四百年，復以四事供養恭敬，一切樂具給
足如前，乃至滅度之後起七寶塔，一一寶塔，  皆以華香、伎樂、燈燭、繒蓋、幢幡，種種供養。於  意云何？彼善男子、善女人得福多不？」

[0784b17]  阿難白  佛：「甚多。世尊！」

[0784b18]  佛言：「阿難！不如是善男子、善女  人以淳淨心，作如是言：『我今歸依佛、歸依法、  歸依僧。』所得功德，於前福德百分不及一，
千分不及一，百千分不及一，百千億分不及  一，乃至算數譬喻所不能及。」

[0784b23]  爾時，世尊復告阿難：「且置閻浮提、瞿陀尼、弗  婆提、欝單羅越。假使遍四天下，滿中辟支  佛獨覺，譬如竹  葦
、甘蔗、稻麻。若有善男子、善  女人滿十千年，復以四事供養恭敬，一切  樂具給足如前，乃至滅度之後，收其舍利起
七寶塔，一一寶塔，皆以華香、伎樂、燈燭、繒蓋、  幢幡，種種供養。於意云何？彼善男子、善女  人得福多不？」

[0784c01]  阿難白佛：「甚多。世尊！」

[0784c01]  佛言：「阿  難！不如是善男子、善女人以淳淨心，作如是  言：『我今歸依佛、歸依法、歸依僧。』所得功德，
於前福德百分不及一，千分不及一，百千  分不及一，百千億分不及一，乃至算數譬喻  所不能及。」

[0784c07]  爾時，世尊復告阿難：「且置一四天下，一日月  光所照之處。設復一千世界，所謂一千日月、  一千四大海水、一千須彌山王、一千閻浮提、
一千瞿陀尼、一千弗婆提、一千欝單羅越、一  千四天王天、一千三十三天、一千夜摩天、一  千珊兜率陀天、一千化自樂天、一千他化
自在天、一千梵天，不相繫屬，各於千世界中  得大自在。阿難！是名一小千世界。阿難！從  一小千世界，一一數之滿一千已，是名中千
世界。阿難！從中千世界，復一一數還滿一  千，是名大千世界。阿難！如是合數總名三  千大千世界。假使滿三千大千世界中諸佛  如來，譬如竹  葦
、甘蔗、稻麻，彼等諸佛、世尊、至  真、等正覺。若有善男子、善女人二萬歲中，常  以一切娛樂之具，衣服、飲食、床臥、湯藥，種種
奉施，乃至滅度之後，收其舍利起七寶塔，一  一寶塔，皆以華香、伎樂、繒蓋、幢幡、香燭、油燈，  如是供養。於意云何？彼善男子及善女人得  福多不？」

[0784c25]  阿難白佛：「甚多。世尊！」

[0784c25]  佛告阿難：「若  復有人直能供養一佛世尊，滿二萬歲，四事  具足供養恭敬，乃至滅度收其舍利，起七寶
塔，一一寶塔，皆以華香、伎樂、幡蓋、香油、燈燭，  一切奉施其福尚多，無量無邊不可稱數，何  況滿三千大千世界諸佛如來！二萬歲中常
以四事供養供給，乃至滅度，收其舍利，起七  寶塔，一一寶塔，各以華香、伎樂、幡蓋及香油  燈，種種所須悉皆供養，實得無量無邊、不  可算、不可數福德之聚。」

[0785a05]  佛言：「阿難！猶不如  是善男子、善女人以淳淨心，作如是言：『我今  歸依佛、歸依法、歸依僧。』所得功德勝前福
德，百倍、千倍、萬倍，不可算數、言辭譬類所能  知及。」

[0785a10]  爾時，世尊復告阿難：「若有人能歸依佛竟、歸  依法竟、歸依僧竟，乃至一彈指頃能受十善，  受已修行，以是因緣得無量無邊功德。

[0785a12]  「阿難！  若復有人能一日一夜，受八戒齋已，如說  修行，所得功德勝前福德，千倍、萬倍、百千萬  倍，乃至算數譬喻所不能及。

[0785a15]  「阿難！若能受持  五戒盡其形壽，如說修行，所得功德勝前福  德，百倍、千倍、萬倍、千億萬倍，非算數、譬喻所  能知及。

[0785a18]  「阿難！若復有人受沙彌戒、沙彌尼戒，  復勝於前百倍、千倍、萬倍、千億萬倍，非算數、  譬喻所能知及。

[0785a20]  「阿難！若復有人能受持式叉  摩那戒，又復所得功德，勝前福德百倍、千倍、  百千萬倍，乃至算數、譬喻所不能及。何況受
持比丘尼戒，依波羅提木叉如說修行！況復  有人盡形受持大比丘戒，依波羅提木叉戒  如說修行，不缺不犯無有穢濁，清淨梵行，得
無量無邊功德，勝前百倍、千倍、萬倍、百千萬  倍，乃至算數、譬喻所不能及。」

[0785a28]  爾時，長老阿難聞佛說此三歸依處，乃至盡  壽護大比丘波羅提木叉，功德無量，歎未曾  有，白佛言：「甚奇！世尊！是經微妙不可思議，
明甚深義，功德廣大難可校量。當何名此  經？我等云何奉持？」

[0785b03]  佛告阿難：「此經名為『希  有希有經』，汝當奉持。所以者何？是經中說  希有之法，所演勝法一切世間難聞，故名希  有。」

[0785b06]  佛說是經已，長老阿難，聞佛所說，歡喜  奉行。

佛說希有挍量功德經

* * *

【經文資訊】大正藏第 16 冊 No. 0690 佛說希有挍量功德經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
