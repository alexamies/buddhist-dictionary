佛說須賴經

前涼月氏國優婆塞支施崙譯

[0057a16] 聞如是：

[0057a16] 一時，世尊遊於舍衛祇樹給孤獨園，與大比丘眾俱千二百五十人，菩薩五千人。

[0057a18] 爾時，世尊遊近舍衛大城，為國王、大臣、梵志、長者及諸細民，供養世尊給所當得。

[0057a19] 爾時，城中有極貧者名曰須賴，信佛法眾、奉持五戒、修行十善，奉行慈心終不起心。於一切眾生，行於悲心志不疲極，行於喜心常樂正法，行於護心苦樂不動，堅固無上正真道心，以方便善欲度人故，居舍衛城示現極貧。

[0057a25] 於是，釋提桓因以天眼淨徹視於人，見舍衛城中極貧須賴，執堅固德善行純備心無恚怒，執志堅強無有瑕穢，坐起經行不失威儀，出入周旋常懷等行，飲食坐臥常懷等心，左右睡寐已皆除盡，少欲知足，易充易可，損於利求，利衰毀譽心不傾動。至心堅固離於貢高，攝持謙順心靖純淑，質直善說言信不華，奉八關齋知節少食，普城所敬無有厭足，諸造見者與之說事莫不歡喜。食節衣麁，又致供者讓而不受。樹葉為器茅草為席，衣食之餘輒以轉施無所藏積，清淨潔白離於求業，於一切生無所志願。常以晝夜各三詣佛，如來常開閈瑕，容其禮拜供養諮受法言。若其須賴欲詣佛時，若干百人常從與俱，若其須賴所遊居處，若行、若住、若坐、若臥，其地界分無有空閑人眾圍繞。

[0057b12] 於是，釋提桓因取心念言：「如是族姓子，淨戒淳淑善行威儀，恐子將奪我處。當下試知審求何道？」於是，釋化作數人住須賴前，罵詈須賴，言不順理。又以瓦石、刀杖加害。於是，須賴以其忍力，專行慈心不瞋不恚。於是釋提桓因復化作人住須賴前，謂須賴言：「唯然，須賴！如是人等，罵詈無限，言不順理，又以瓦石、刀杖加汝。若仁見聽，為汝殺之。」

[0057b19] 須賴答言：「莫說是語。所以者何？不善讒人者殺生之報，正使彼等刀割我身，破如跋跙樹，尊尚不發惡意加於彼等。所以者何？一切諸法報應有二：種善者生善道、種惡者墮惡道。以是故，我不敢恨彼，況欲斷彼命？」

[0057b24] 於是，須賴說是偈言：

「其種於苦者，　　必生獲苦果，
　其有種恬者，　　必生得恬果。
　如此報應者，　　是知為現事，
　惡者報應苦，　　善者報應樂。
　是故不當三，　　為惡身口心；
　是故有智者，　　不當以勸人。
　當常行三善，　　於是身心口，
　常以此勸彼，　　若人樂善者。」

[0057c05] 於是，釋所化人不能動須賴，於是捨去。

[0057c05] 於是釋提桓因於須賴前，化作七寶金寶現須賴前，復化作眾人，住須賴前，謂須賴言：「取是金寶可用布施，亦可作福；可以作服飾、臥具，亦可好衣，亦可美食，云何守是貧行？」

[0057c09] 須賴報言：「前之惡行，諸仁者！我之此報，令我如今貧鄙，然不能守是貧，當犯不與取也。」

[0057c11] 「惟須賴！宜可樂活盡壽，何為乃遠慮後世之報，以為言說？」

[0057c13] 須賴報言：「諸仁者！是為愚法。夫見法者慮是重報，能慮重報者，是則為明達。不明之士，慳貪他有犯不與取；能離慳貪則為明智。夫不智者貪得多積以護身命，無所護慮則為明達。於無常有常想，於苦有樂想，無我有我想，不淨有淨想，如是者犯不與取；觀無常計苦計空計不淨者，是則為明智。計吾我猗居家，是者犯不與取；不計我不犯他，如是輩則明智。無先飽不知足，如是輩犯不與取；先飽知足是則明智。不淨戒者犯不與取，其淨戒者是則明智。不見報應愚癡之士犯不與取，見報應者是則明智。夫饕餮者犯不與取，不饕餮者則為明智。圖他所有貢高躁擾犯不與取，讓一切有則為明智。」當於是時，則說偈言：

「伏藏至千億，　　彼不聞捨心，
　如是世之貧，　　是則非明智。
　家無一食儲，　　而有捨施心，
　如是為大富，　　明智者所歎。
　聖賢善顯現，　　而能不為惡，
　愚歎加嚴飾，　　為惡則不顯。
　願為智所罵，　　不為愚所歎，
　愚者歎於惡，　　明者歎於善。」

[0058a07] 天所化諸士，不能令須賴犯不與取。於是釋化已為長者形，持名上寶價直百千，住須賴前，謂須賴言：「我於王波斯匿前有所諍訟，引仁為一證，以寶相與，願仁為我證。」

[0058a10] 須賴謂言：「仁者莫作是說，我不能以不知故而作妄言。何以故？妄言人者，為自欺身亦欺他人，欺諸聖賢。妄言人者，令人身臭心口無信令其心惱。夫妄言人者，令其口臭令身失色天神所棄。夫妄言人者，亡失一切諸善本，於己愚冥迷失善路。夫妄言人者一切惡本，斷絕善行閑居之本。」於是時說此偈言：

「夫口臭穢者，　　妄言者語時，
　忘失清白法，　　意志多妄誤。
　為護己諸神，　　聖賢所欺誤，
　彼士常羸疲。　　夫喜妄言者，
　諸惡之根本，　　斷善本於彼，
　必當趣惡道。　　夫妄言人者，
　若以滿天下，　　金真珠相與，
　夫守持法者，　　不為之發言。」

[0058a26] 釋提桓因不能使須賴妄言，便捨去。於是，釋提桓因謂阿須倫女首耶日行王女識乾執樂第一夫人云：「汝等詣國貧須賴，動其閑居，試知為審離欲為故服欲不耶？」

[0058a29] 於是首耶阿須倫女日行王女識乾執樂第一夫人，於冥夜靜時，於須賴所止地之分界。行詣於彼，說溫暖甜辭，與須賴言：「起，仁者！我等故來相事。且觀，須賴！我等形容之嚴好，塗栴檀香瓔珞被服，鮮明適在盛時視此。須賴！以汝之福故，得我等執事。」

[0058b06] 須賴視已便作是說：「汝等盡是地獄、餓鬼、畜生行事，非天人之執事。又觀汝等身如幻化之自然，觀汝等之形聚沫泡之相，栴檀香之塗我觀其如是，審諦法聚會不淨向所嬈服嚴淨，見如是幻化所作，心之躁疾合會愚，所觀無常散滅法，以己福觀汝等行趣地獄類，所以失志，六不護己志，欲何不明不淨者，是則貪於欲。附臭處者，是則貪於欲。附穢惡者，是則依於欲。純荷諸苦者，是則貪於欲。謂貪欲樂者，是則附於欲欲。入地獄者，是則附於欲欲。入畜生者，彼則附於欲欲。入餓鬼者，是則附於欲欲。親惡人者，是則附於欲。不成就貪者，是則附於欲。鬪諍怨訟會者，是則附於欲欲。被繫閉者，是則附於欲。顛倒之所生增益愛結者，是則附於欲。狂悖迷惑者，是則附於欲。醉亂闇冥者，是則附於欲。不善之所近、善之所捨離，一切諸不善之所纏縛者，是則附於欲。迷失徑路者，是則附於欲。修行不善者，是則附於欲。羸劣奪人力者，是則附於欲。雲之所覆者，是則附於欲欲。近鬼魅者，是則附於欲欲。近返足鬼者，是則附於欲欲。近牛驢狗猪駝象羖羊豺者，是則附於欲欲。近非人者，是則附於欲欲。離戒聞施者，是則附於欲。放捨閑居者，是則附於欲。專惑專冥專益勞塵，專損減於無上道者，是則附於欲。」當於是時，便說偈言：

「臭穢不淨者，　　欲腐亦如是，
　專苦不附樂，　　獄鬼畜生處，
　與不消者會，　　欲醜亦如是，
　處非法之處，　　諍訟與怨惡。
　繫縛之縛者，　　顛倒之所生，
　愛欲所增益，　　從是所生者，
　是則附於欲。　　迷惑之所惑，
　和協與同塵，　　是則附於欲。
　燒然之景熱，　　合會成眾惡，
　毀滅於眾善，　　諸惡之根元。
　如雲之所蓋，　　附欲亦如是，
　鬼魅之同處，　　反足亦如是，
　形色之所惑，　　視欲亦如是。
　牛羊狗犬猪，　　駝象羖羊豺，
　附欲之所親。　　離於一切法，
　或聞施鬪靖，　　零落附於欲。
　專惑增勞塵，　　損減無上道，
　是則附於欲。　　欲脫者離色，
　如汝滿天下，　　妙容勝汝等，
　不能污吾意，　　諸功德備悉。」

[0058c24] 首耶阿須倫女日行王女識乾之夫人，不能動須賴，皆捨而去。詣釋提桓因：「詣彼已，勿疑也。天帝，彼已見諦，無復女色，彼已離於欲，普於世無著。」於是釋提桓因益增驚恐，衣毛為竪：「無疑也。族姓子必從於我生。」

[0058c28] 於是，釋提桓因自往詣須賴，已住須賴前，叉手說偈言：

「發何願仁者，　　汝行如是法？
　閑居清白戒，　　日月釋梵帝。」

[0059a04] 於是，須賴說偈答言：

「日月釋梵帝，　　三界之上業，
　此皆無常存，　　如幻之示現。
　云何明智者，　　當著三界耶？
　所可無生長，　　亦無老病死，
　亦無有憎愛，　　所處平如秤，
　願普安一切，　　成佛覺未覺。」

[0059a11] 於是，釋提桓因即歡喜踊躍，善心生焉：「勸仁普慈心，如是之言說，善哉當成就，如是無上願，速降伏眾魔，雨於甘露法，為行眾生故，必成世普愍。」

[0059a14] 於是，國貧須賴彼於異時，行於舍衛大城之中，便於城中得先時人瑞應天金之珠價直普世寶。於是國貧須賴提持珠已，便舉聲：「令於舍衛諸仁者！於是城若有極貧者，當以是直普世之寶而惠與之。」

[0059a19] 彼時有舊長者、居家貧者皆走馳詣：「我等極貧，以寶見惠。」又復餘人數百之眾，亦從乞寶我：「等極貧。」

[0059a21] 須賴答：「汝等不貧。所以者何？於是舍衛大城之中有一極貧者，當以是金珠寶而惠與之。」

[0059a23] 諸人答言：「於是城中有誰極貧？」

[0059a24] 答言：「王波斯匿是極貧者，當以是寶而惠與之。」

[0059a25] 諸人答言：「止！止！須賴莫說是語。所以者何？王波斯匿者豐富大財，其業周普倉藏盈積。」

[0059a27] 於是，國貧須賴於大眾前，便說偈言：

「財業雖豐廣，　　而不知充飽，
　大海尚可滿，　　是貧終不足。
　若增益貪求，　　展轉無休息，
　現世及後世，　　如是貧無智。」

[0059b03] 於是，國貧須賴持是金珠已，與諸大眾圍繞周匝，詣王波斯匿。當於爾時，王波斯匿以財寶故，收上族姓子五百長者，為之設罪欲薄其財義。於是國貧須賴，持是金珠詣王波斯匿。詣已，便謂王言：「我行舍衛大城之中，得往古人瑞應金珠價直普世。大王！我便生意，欲以是寶與極貧者。以是故，大王！如我所憶念，是城中惟王極貧。善哉大王！唯受是寶。」

[0059b10] 於是，王波斯匿便有慚顏，謂國貧須賴言：「我貧於汝耶？」

[0059b12] 於是，國貧須賴於大眾前，為王波斯匿便說偈言：

「夫以貪縛者，　　增業而不飽，
　為王造損耗，　　熱己亦熱彼，
　不顧於後世，　　無德不計死，
　如是不貪耶？　　以法故明者，
　善立成大慈，　　不成長塵勞，
　知足無所欲，　　彼貪不復生。
　若見於眾生，　　即生大悲心，
　以是無怨嫌，　　如是富大財。
　善處閑居士，　　貪富貴之士，
　如不獲於法，　　於下貧眾生，
　一切從眾邪，　　好於女色樂，
　不顧當來世，　　王如是貧者，
　已屬於女人。　　其信清不濁，
　戒禁淨無瑕，　　性和懷慚愧，
　捨決常安住，　　聞法從聖賢，
　往往慧入心，　　後世捨惡趣。
　如是不貧士，　　以法自校飾，
　手終不捨施，　　身壽業不要，
　不從道趣要。　　壽或於世行，
　或猶如醉象，　　如是之貧士，
　無有志性故。　　若有信佛寶，
　法寶敬聖眾，　　身命業不要，
　不要易取要，　　不恚亦不愚，
　立志樂不惑，　　如是士不貧，
　明智者所敬。　　必性無飽足，
　夢燒不捨步，　　眾流無充足，
　晝夜流入海，　　日月無充飽，
　周行於四域，　　王貪無終飽，
　積財不飽終。　　大王火性者，
　不求燒草木，　　此是其常數。
　亦如是大王，　　於三無所燒。
　王富貴無常，　　其喻如草露，
　誰當願求王，　　聞如是說者。」

[0059c18] 於是，王波斯匿謂國貧須賴言：「我貧於卿，誰當證是？」

[0059c19] 「大王不聞耶？如來、無所著、等正覺，一切知、一切現，所知審誠信立所證，審於一切諸世人阿須倫，遊於是舍衛大城。」

[0059c21] 「須賴！我亦曾聞見是者。」

[0059c22] 「大王！如來為我證王貧甚於我。以是故，須賴當往問如來，如彼所決便當奉持。」

[0059c24] 於是，國貧須賴說偈言：

「我師行不違，　　我今於是念，
　彼知乘空來，　　於彼無不知，
　今世及後世，　　心心俱知已。
　大儒當至此，　　彼亦無貢高，
　愍一切眾生，　　雖遠必當來，
　眾生至心故。　　我唯願大王，
　必信意莫疲，　　當立至誠誓，
　世尊必當來。　　華鬘及眾香，
　幢幡及伎樂，　　大儒如是來。」

[0060a05] 須賴叉手，右膝著地，說偈言：

「若佛審諦知，　　我定至心者，
　以是至誠故，　　若知立我前。」

[0060a08] 說是言已，於是地動，如來忽然化從地出，五百弟子、菩薩千二百、釋梵護世者、諸天數百萬，見佛現神歎未曾有。王及大臣一切眷屬皆跪禮勝足，數千眾生供養世尊，皆發道意。

[0060a12] 於是，國貧須賴叉手，白世尊言：「我行是舍衛大城中，得往古人瑞應金珠價直普世。以是故，世尊！於是城中若有貧者當以與之。世尊！我謂是舍衛城中，王波斯匿即是極貧。何以故？侵剋他有不知厭足，貪於財寶不諦於誠實，嬈惱下貧減損富有者，專於王勢愛著色欲。以是金珠與之，王不肯受，問我：『以證我貧仁富？唯願如來、無所著、等正覺，以一切智、一切慧，所知審、為信審、為稱審，別為一證。』善哉！世尊！等心於一切，去離貢高，無所偏黨，願說是義。」

[0060a22] 於是，世尊告王波斯匿：「審實大王！如須賴言審爾。」世尊審爾安住。

[0060a23] 於是世尊欲決須賴疑，告王波斯匿言：「有緣大王富於須賴復，有緣理須賴富於大王。彼何等為緣？所謂王業尊貴之利，營從金銀、珠玉、水精、琉璃、真珠、珊瑚、象馬、車乘、倉藏儲珍，以是因緣大王富於須賴。若復大王！施與戒聞捨無著閑居之德，慈悲喜護，禪定解脫三昧正受，信佛法眾堅固之志，直信慚愧有行，以是因緣，大王！須賴富於王。假令大王所部人民，財寶富有皆如大王，以比此族姓須賴行七步中間戒聞施智，百倍不及、千倍不及，巨億萬倍不得為比。」

[0060b05] 於是，王波斯匿攝除貢高，白世尊言：「甚得善利安住，而我界內有是大士。」

[0060b07] 世尊言：「如是，大王！如是，大王！王之界內有是大士。又復大王！又復多有餘大士，在王國界如須賴者。」

[0060b09] 王波斯匿於須賴前說偈言：

「仁是我之師，　　佛亦我之師，
　緣仁除貢高，　　今以國相上，
　願與營從俱，　　為仁之弟子。
　為貢高所欺，　　使於斯長夜，
　為王位所惑，　　不行於道法，
　今聞須賴言，　　蒙仁當行法。
　今是五百人，　　吾以貪故繫，
　今悉放捨之，　　願屬仁侍使。」

[0060b18] 此五百人聞得解脫已，欲報須賴恩，滅意不顧業，無所復顧應，以誓自誓立一切智心。

[0060b20] 於是，王波斯匿謂須賴言：「我貧，仁不貧。須仁所言是為快善。其稱須賴貧，謫以犯王法，是須賴者但當名須賴，不得復稱貧。」

[0060b22] 於是，族姓子須賴即從坐起，更整衣服右膝著地，叉手白佛言：「是諸大眾普會欲見如來。善哉！世尊！為是大眾如是說法，令是大眾不忘見佛。」

[0060b26] 佛告須賴言：「族姓子！有四法具足受持，若族姓子、族姓女見如來者，審見善見。何謂四法？至心、愛心、悅心、敬心，是為四。

[0060b28] 「復有四。何謂四？是須賴！族姓子、族姓女見如來色像成就，便發無上正真道意，至心發意不違如來意；愛念眾生欲永度脫故；欲使奉法故；欲使三寶不斷故。以是四法故，須賴！族姓子、族姓女具足見如來，成其審見善見。

[0060c05] 「復有四法，族姓子、族姓女見於如來，成其審見善見。何謂四？色痛想行識行無所視見，觀四大等空，諸情如空聚，我想覺知。以是四事，族姓子、族姓女成其審見善見。

[0060c08] 「復有四法，族姓子、族姓女見佛甚潔淨：淨於我離我故，淨於眾生離眾生故，淨於壽離壽故，淨於命離命故。以是四法具足，族姓子、族姓女見如來甚潔淨。

[0060c12] 「復有四。何謂四？天眼無所作為、慧眼無所著行、佛眼如審覺寤、法眼如知所現，是為四法。

[0060c14] 「復有四法，族姓子、族姓女見如來甚潔淨。何謂四？淨於戒品無所連著、淨於定品以諸法定故、淨於慧品以度世智等故、淨於解慧度智見品善解脫解脫無所度故。以是四法具足故，見如來甚潔淨。」當其說是四事次第法化時，七百弟子發意，以弟子乘而得解脫，具滿千眾生發無上正真道意。

[0060c21] 於是，世尊為王波斯匿及諸大眾說是法教訓，皆令歡喜踊躍，便從坐起，與菩薩及諸大弟子，以神足力乘於虛空猶如鴈王，還到祇樹給孤獨園。

[0060c24] 於是，王波斯匿謂族姓子須賴言：「若如仁者詣如來時，願見告勅，己欲侍從可爾？」

[0060c26] 「時王亦願，大王後宮婇女及諸大臣，大眾圍繞俱往見佛。於是舍衛大城之中，立普施限，不詣佛者，使有過讁。所以者何？又復，大王！菩薩立行不獨為己故，菩薩立行欲安一切眾生故。又復，大王！菩薩不以一人、二人故而發道意，大聚大眾以為將從於是顯好。」

[0061a03] 又問：「何謂菩薩之將從？」

[0061a04] 「一切則是菩薩將從，欲濟度脫之故。發道意者是菩薩之將從，不獨小乘而轉進故。心堅固者是菩薩之將從，欲攝伏一切諛諂眾生之故。無懷之心是菩薩之將從，欲著異之行轉進之故。無猶豫之心是菩薩之將從，不亭等轉故。布施之心是菩薩之將從，攝懷嫉眾生故。持戒之心是菩薩之將從，攝惡戒眾生故。忍辱之心是菩薩之將從，攝持躁擾眾生之故。精進之心是菩薩之將從，攝持懈廢眾生故。禪定之心是菩薩之將從，攝持亂意眾生之故。智慧之心是菩薩之將從，攝持一切惡智眾生之故。慈心，大王！是菩薩之將從，心存不捨眾生故。悲心是菩薩之將從，入於生死不患厭故。喜心是菩薩之將從，以法樂樂於眾生故。護心是菩薩之將從，憎愛俱滅等行之故。四恩者，大王！是菩薩之將從，諸法無家而等行故。種種善本報應是菩薩之將從，相好智慧充滿具足故。誓願潔淨是菩薩之將從，淨佛國土故。三脫是菩薩之將從，止宿甘露門之等行故。誠信、不兩舌、惡口、妄言、綺語是菩薩之將從，無違逆辭之等行故。柔軟甘辭是菩薩之將從，應辯報答等行之故。無所嬈亂是菩薩之將從，於一切眾生無醜貌故。多聞具足捨以轉受是菩薩之將從，志念無忘等之故。尊敬師長是菩薩之將從，未聞之法令人聞知，受持正法等行之故。捨家之心是菩薩之將從，如所作無有損減等行之故。閑居之心是菩薩之將從，白黑之法堅守護之故。威儀之心是菩薩之將從，不望於他有所受故。淨德無染是菩薩之將從，以甘善本等行之故。潔淨之心是菩薩之將從，無信眾生以立其信等行之故。無放恣心是菩薩之將從，一切佛道品法具足充滿等行之故。」

[0061b08] 於是，王波斯匿聞是說已，歡喜踊躍，善心生焉，以好名衣上服若干色綵，其價百千奉上須賴：「供養法故，以法故受。」彼不肯受，而說是言：「止！止！大王！是王所服。所以者何？我自有弊服補納之衣。有時，大王，我之此弊衣，掛樹一日或至七夜，無有取者亦無貪者，我起遊行無顧惜意。以是故，大王！凡衣服者但以蓋形，使已無著意又令彼不貪。」

[0061b16] 王波斯匿謂族姓子須賴言：「如汝須賴不受是衣者，願以足履，令我長夜得福安隱。」於是，族姓子須賴使足蹈是名服百千價衣，慈愍於王波斯匿故。於是王波斯匿，謂族姓子須賴言：「是之名服，仁以足蹈，何置之？」

[0061b21] 對曰：「大王！是之名服，舍衛城中有諸貧窮孤獨，可以與之。」

[0061b22] 於是，王波斯匿勅其左右卿等持衣，往於是舍衛城中，有諸貧窮孤獨羸老便以與之。「唯然，大王！」

[0061b24] 國中若干眾人及諸貧窮者，聞王波斯匿以百千價衣若干種色與須賴已，而以惠施。城內、城外普來集聚於舍衛城，百千億眾生皆適得是百千價服已，皆服著之。適服著已，善心生焉：「我當以何等報是須賴而為供養？」承佛威神又須賴所建立，便於空中而現聲言：「不以香華及塗香，不以甘餚饍，而可以報須賴，無過發道意。須賴不以衣食故，亦不利供養歎譽名德故，但以度眾生及發道意故，順從彼教者當行道之智。」

[0061c05] 於是，族姓子須賴便從坐起，與王波斯匿俱后宮、婇女、臣吏、大眾、人眾圍遶前後，出舍衛城行詣祇樹給孤獨園。舍衛大城之中，人眾十億國中貧人，聞族姓子須賴往見如來，念須賴恩悉皆從行。以佛威神，釋提桓因從舍衛城至給孤獨園，於其中間化作場地，廣普雜綵妙好如忉利天晝度之宮，若干校飾。又化若干種寶樹，於樹下化作師子座，高妙堅固高千肘，以若干百千天繒敷其上文繡雜綵。阿須倫女、首耶之后、萬玉女俱而侍衛，皆持天華、天香、鼓樂、絃歌，供養如來師子之座，已為供養。

[0061c17] 於是，世尊知眾人已會，與諸菩薩及大弟子，出於祇樹行詣於嚴淨師子座。詣已，於師子座結跏趺坐。如來適坐於師子之座，於是三千大千世界六種震動，現十八瑞動而復動而復大動。於是釋提桓因子瞿或在會中坐，於是瞿或天子化作六萬座，天之所化已，請諸菩薩使各詣坐，便說偈言：

「唯坐諸淨，　　士於是坐，　　座是善本，
　疾得佛座。」

[0061c26] 諸菩薩愍瞿或天子故，便坐其座。於是般若識乾執樂王子，謂日行王女言：「汝往與是五百天樂俱，同音歌歎佛德，俱供養世尊師子之座，須賴未來之頃。所以者何？族姓子須賴，功德巍巍將從眾多，當見如來者則不審汝等。」

[0062a02] 於是日行王女、般若識乾執樂王子之后，作五百樂往詣如來已，皆稽首佛足，手執樂器，皆同一音歎世尊德，而歌頌曰：「世尊往古百劫修閑居行，世尊普調眾生使樂布施，世尊身口及心樂持淨戒，願禮體如須彌山。世尊忍慈固不勞，世尊精進堅力如樹，世尊神慧之光無所不作，願禮三垢無垢。世尊已勝貪婬、瞋恚、愚癡之垢，世尊所作已辦，願禮三界所應供養。此諸垢污魔女，自如來見已，以無垢目心得安隱。成就佛念捨離於欲，不復觸近於欲，樂問於如來除心之垢，莫使有勞垢意者，歡悅眾生意，願禮彼足。訓世二百相勝，瓔珞百福功德滿，善音於眾生所往淨，願禮無比神難及。神天金軟足。行步師子之雲，與所往行化因釋胎生，今所歎德百福滿，願使眾生心普悅無疲惓，所歎勝之德願令疾得歎是者。」

[0062a19] 於是，族姓子須賴與王波斯匿及王後宮，與諸大眾眷屬圍遶，諸天百千之所歌歎，行詣世尊已，稽首世尊足，於一面住。王波斯匿稽首如來足，各繞三匝於一面住。

[0062a22] 於是，王波斯匿以其仁座而讓須賴，而說此言：「唯族姓子！垂恩矜愍坐此仁座。」須賴便坐於彼仁座。

[0062a25] 於是眾中，有諸天子未見須賴者，見是貧人有何功德，為王見敬乃如是耶？於是釋提桓因知諸天子意，謂諸天子言：「莫起慢意於是仁者，而令諸仁功德損減長夜不安。所以者何？我其審諦是族姓子大功德善法充滿，又諸天子且待須臾，觀其功德善法具足。」

[0062b01] 於是族姓子須賴，欲悅諸天子意，便白佛言：「唯然，世尊！現說菩薩大士濟度眾生之嚴好，智之嚴好，示現嚴好，具足充滿，疾成無上正真之道。」

[0062b05] 是時，世尊以如是像放身光明照須賴身。適觸身已，族姓子須賴蒙佛光明，是時須賴身逾釋提桓因數千萬倍，須賴之身姝好如是。於是諸天子見須賴身姝好如是，甚大歡喜便禮須賴，而以天華散敬其上。

[0062b09] 於是，世尊告族姓子須賴言：「菩薩處貴而現卑賤，欲度人故，是則名曰智之嚴淨。而以威儀悅可眾生，可眾生已便現其行久現神通，是智嚴淨。又，族姓子！菩薩大士意得自在示現極貧，為諸梵志諸人所敬，是為嚴淨。又，族姓子！若其菩薩示現下貧，感厲外學除其貪意，現處大業又現捨家，欲以導示厭家眾生故，是為嚴淨。是為須賴！是菩薩淨於眾生智慧嚴淨精進嚴淨之具足也，疾成無上正真之道。」

[0062b19] 於是，阿難白世尊言：「是族姓子發行已來久遠，云何而為如來所光飾乃如是乎？」

[0062b21] 於是，世尊告阿難言：「是族姓子，阿難！往世具足多供養諸佛數億百千，行諸度無極所行之行，而以神通用為娛樂，已得三忍已得應辯，以方便善度眾生，故示現極貧。」

[0062b25] 於是，阿難白世尊言：「族姓子須賴示現貧行以度眾生，其數幾如？」

[0062b26] 世尊告曰阿難：「欲天七千、色天萬二千，皆發無上正真道意，度世人無數發道意者及生善處。」

[0062b28] 又問：「久如當成無上正真之道？得道之時名號云何？其佛世界嚴淨何類？」

[0062c01] 於是，世尊欲歎族姓子須賴國土嚴淨，便說偈言：

「阿難聽我稱，　　諸世之將導，
　以成眾生故，　　高廣弘普稱，
　發於行大乘，　　其劫無限數。
　從始初發意，　　行善行以來，
　奉事於諸佛，　　及其所供養，
　為諸法之長，　　常擁護之故，
　智所往往行，　　於諸度無極。
　神通自娛樂，　　長夜行四等，
　善學方便善，　　其見生死穢，
　明審於佛法，　　善學相純淑，
　知眾生之本，　　隨本度脫之。
　以意智所行，　　住於甚清淨，
　已得應機辯，　　住於諸總持。
　已度於魔鉤，　　諸佛之威儀，
　堅住而不動，　　無所污染著，
　度世之八法，　　利衰現總持。
　無所於諸法，　　不遠亦不近，
　喻如虛空性，　　其心無所著。
　無有疲厭意，　　常行大悲心，
　堅固住總持，　　以被慈德鎧。
　如於己之慈，　　於眾生所然，
　終不懷嫌恨，　　犯者不校問，
　如其所應受，　　迎待而不避。
　口言行無違，　　諸法普學法，
　如其解脫相，　　二法俱解脫，
　三忍具足得，　　於行無所起。
　諸佛之所行，　　威儀善建立，
　於諸土行行，　　多饒益眾生，
　彼方則不定，　　而無有如來。
　須賴所行處，　　如供養世尊，
　敬亦當如是，　　諸天及世人。
　我滅度之後，　　後世法盡時，
　須賴於行彼，　　東方之世界，
　其土名妙樂，　　如來名無怒。
　當從彼來還，　　餘三阿僧祇，
　於其數不減。　　於是已之後，
　續當勤行道，　　當嚴淨國土，
　欲度眾生故。　　彼於是劫後，
　當成其勝道，　　號光世音王。
　土如阿閦佛，　　如來之世界，
　世界名善化。　　眾德悉備具，
　安住壽萬歲，　　處於世教化，
　僧數喻無限，　　少發小乘者，
　求大乘無限，　　普知神通力，
　凡夫愚闇垢，　　善化普清淨。
　彼當普令稱，　　一法化教誨，
　彼無魔牽連，　　普等清淨智。
　導世滅度後，　　正法住於世，
　八萬四千歲，　　法慧不隱藏。
　須賴所化眾，　　承奉道高行，
　一切當生彼，　　除置漏盡者。」

[0063a25] 當為族姓子須賴解說決時，一切眾會各各以衣覆須賴上，勸助之聲三千大千世界莫不普知。以其勸助之聲，無量無數諸天、龍、鬼、乾沓和、阿須倫、迦留羅、真陀羅、摩休勒、人及非人，應聲皆至聚會而坐，供養族姓子須賴。世尊亦為是等，以是法化因緣種種說法，皆令諦解於三乘行。

[0063b02] 於是，王波斯匿住世尊前，叉手白世尊：「我狂醉王位，狂醉財業，狂醉榮貴，狂醉庫藏金銀倉穀，慳貪無厭，逼迫眾生以為國財。如我，世尊！世世以如是像處位施行之法化，皆從族姓子須賴聞已，我為極貧須賴所決。今於世尊前捨置於國，以琉璃太子立為王子，當奉戒當許身，為世尊及諸眾僧守園給使。所有財寶當為三分：一分、於佛前奉上眾僧；二分、與諸貧窮孤獨；三分、以為王事之儲。誰復，世尊！聞如是像法處位教化，當有意著於財業者也？為愚癡惡友所攝持者乃有著意。我以是所作善本惠施眾生，願發無上正真道意。」

[0063b14] 於是會中五百長者、五百居士、五百梵志、五百臣吏，聞王波斯匿作如是像師子之吼，皆發無上正真道意，捨家財業，欲於世尊之化捨家入道。置中三百人，其餘皆現為比丘僧，已除鬚髮服著袈裟。

[0063b19] 於是，族姓子須賴即從坐起，更整衣服，右膝著地，向世尊叉手，白佛言：「願從世尊及十方現在諸佛受捨於家。」

[0063b21] 於是，族姓子須賴稽首十方諸佛世尊，而發願言：「諸佛世尊聽許入道。」於是，諸佛各伸右掌摩須賴頭，適觸其頭，鬚髮皆墮法衣著身，威儀安庠。於是三千大千世界六反震動，放大光明普照十方雨於天花，是諸佛臂皆不相障。世尊釋迦文伸金色臂摩須賴頭：「彼諸發道意者見是現化，是輩皆當為諸佛之所授決。」當說是法，時五百比丘發弟子乘皆得無著，滿千菩薩皆得不起法忍。

[0063c01] 爾時，世尊告長老阿難言：「受是法化奉持誦說，周滿敷演廣大眾生。所以者何？是五濁世：眾生濁、勞垢濁、壽命濁、邪見濁、時劫濁，佛興世非是其時，欲度此等故使須賴示現極貧。所以者何？我不以如此忍界之儀，而示現一人不度也。以是故，阿難！當現是法布示眾生，此眾生等當信是法當從解脫，當如是等為如來所化。」

[0063c08] 佛告諸弟子：「善念奉持。」

[0063c09] 族姓子須賴，及王波斯匿、釋提桓因，長老阿難，諸天、龍、鬼，及阿須倫，及世間人，聞佛所說，莫不歡喜，稽首而去。

佛說須賴經

【經文資訊】大正藏第 12 冊 No. 0329 佛說須賴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA