續刻釋氏稽古略序

[0903a05] 古可稽乎。曰烏乎可。古不可稽乎。曰烏乎不可。威音以後今日以前。成住壞空。有而不有。日月光華。旦而復旦。日劫無憑。何況今古矣。其中聖賢隱現。應緣示感。如月在水。了不可執。迺有人焉。追往烈。訂遺踪取已散之塵。而編之而續之。是繪夢也。是圖影也。然而紀往開來。闡微昭信。俾古德之跡。炳然如天漢之昭回。而其所以跡者。繇是而可悟焉。未易忽也。往參真寂先師。授予以寶洲稽古略曰。法門源流盡在斯矣。予受而卒業。約而不遺。核而有則。釋氏之紫陽漂水也。然而流行勿遠漸就晦翳。恒懼遺文湮沒。致昔人編摩敘述之苦心。若存若亡隱而勿著。名山之藏詎能無慨乎哉。戊寅春王。搆小庵於古杏溪。延幻師主之。雨晨月夕。相與沈吟。梵冊寄懷。愷樂陶陶如也。一日偶理前說。幻師謂。宜重加繡黻。以待來者。初以傳述舊聞。已乃兼舉未備。附以勝國暨　皇明法苑事蹟。勒成一書。寶洲之業復光著若發蒙矣。後之攬此者。應化之殊祥奇表。往哲之妙道奇功。以迨我　皇祖列宗冥苻玄契。顯揚正覺。以不思議之理。成大有為之運。開卷釐然。昭茲雲日。俾夫懷疑者起信。論世者可徵。考事者尋微。覽跡者悟本。所以嘉惠來學。匪曰小補之矣。而豈徒掇敘事之華。增多聞之障。雲已渡而摹其悠揚。波已逝而貌其翻湧乎哉。

[0903b02] 崇禎戊寅歲朱明月佛出世日。蘧庵居士嚴爾珪謹序。

續集稽古略敘

[0903b05] 甞言。為僧而不兼外學。懶而愚。非博也。難乎其高。為儒而不究內典。庸而僻。非通也。烏乎其大。株守而弗移。自畫而無進。空腹高心拘墟朿教。終貽笑於大方也已矣。試觀古昔之博碩鉅公淵宏開士。誰不出入於內外典章。圓融淹貫。張天覺云。吾因學佛然後知儒。妙蓮經云。治世語言皆順正法。群茸釀蜜眾味和羹。匪能博涉而通研。寧識殊岐而一詣哉。然古今傳記之作。各有所專。國史則遺佛教。禪編則略世緣。無怪乎。二宗學者之非博非通也。有元名衲華亭念常。所集佛祖通載。兼繫歷朝綱紀。繼此職里高僧寶洲。釋鑑稽古一書。備列皇王政治賢聖風規。

[0903b18] 佛祖源流法門軌則。編年敘世一貫無遺。俾夫簡閱之者。其猶瞻象闕而躔度詳明。探龍宮而珠璣畢聚。富哉此書。無分儒釋。宜家貯而戶蓄。枕寶而袖珍者焉。奚特名山藏為哉。杏溪　大參蘧菴嚴翁。乘大願輪不忘付囑弘通之莂。抽資重刻。冀廣流傳。(不慧)寓幻其廬。備員校訂。因并緝輯。

[0903b25] 元世　熙朝兩代事蹟。纘承其後。庶見古今上下之道脈。連持世與出世之宗猷。踵接擬茲續貂之尾。蓋不欲為最後斷佛種之人。繪空摹影。以俟來哲觀感興起。聯輝續焰。以無窮焉耳。

[0903c01] 時　皇明崇禎龍。集著雍攝提格。月屆蕤賓。敦牂令節壽光比丘大聞薰沐撰。

釋鑑稽古略續集(一)
歸安杏溪蘧菴比丘大聞

幻輪　彙編

蘧庵居士　嚴爾珪　較梓

元

[0903c10]  自太祖成吉思皇帝。於宋寧宗開禧二年  丙寅歲。法天啟運。稱聖武年號。建大蒙古  國號。都和林云上都。至理宗紹定二年己
丑。太宗嗣位。至淳祐六年丙午定宗嗣位。  至淳祐十一年辛亥。憲宗嗣位。至開慶元  年己未。慶宗嗣位。至景定元年庚申歲。世
祖登基稱中統。至甲子改元至元。歷六世  五十九年。今從世祖甲子元年敘起。

  * 世祖 
  * 成宗 
  * 武宗 
  * 仁宗 
  * 英宗 
  * 泰宗 
  * 明宗 
  * 文宗 
  * 寧宗 
  * 順宗 

世祖

[0903c21]  名忽必烈。憲宗同母弟也。以庚申歲嗣位。己  卯歲滅宋。襲統一十六年。壽八十而崩　帝  仁明英武屢立大功。好征遠夷。連年用兵。悉
皆臣服。遂混一區宇。文臣如許衡姚樞等。謀  謨廟堂。武將如伯顏董文炳等。攻城略地大  闡嘉猷。制禮作樂民物阜康。古未有也  (元史)  。

[0903c27]  甲子至元元年　大宋景定五年　秋七月彗  出柳。其光燭天長數十丈。自四更見東方。日  高始滅　是歲八月。劉秉忠請定都於燕。世
祖從之。詔修營宮室城池。以燕京為中都。改  元大赦設會度僧。詔請國師扮彌達癹思。登  座授祕密戒　八月拜光祿大夫太保。參領
中書省事。制曰。長生天氣力皇帝聖旨咨爾。  劉秉忠氣剛以直學富。而文雖晦迹於空門。  每潛心於聖道。朕居藩邸卿實賓僚。側聞高
誼餘二十年。出從遐方幾數萬里。迨予嗣服。  須汝計安。不先正名。何以壓眾。宜崇師位兼  總政機。可特授光祿大夫太保。參領中書省
事。卿其勉輔朕躬。率先乃屬察朝夕之勤惰。  審議論之是非。凡有施為並聽裁決。佇看成  績別示寵章准此  (通載)  以伯顏為中書左丞相。
伯顏凝重寡言諸曹白事。有難決者。伯顏一  二語斷之。省中讋服以為真宰輔  (元史)  。

[0904a15]  乙丑至元二年　大宋咸淳元年　去年十月  理宗崩。度宗嗣位。事蹟見於前書茲不錄。

[0904a17]  春正月朔日有食之　五月劉秉忠參領中書  省事。既入拜以天下為己任。知無不為。世祖  咨以治天下之大經養民之良法。秉忠條上
祖宗舊典。參以古制之宜於今者。世祖善之。  命下之日綱舉目張。一時人材咸見錄用。文  物燦然一新  (元史)  召許衡至命中書省議事。
丞相安童時年二十一素聞衡名心慕之。及見  於行舘既還嘆服日訪以政事  (元史)  世祖聞張  德輝之名召見。參議中書省事。輝以聖賢道
德之奧。修身治國之方。古今治亂之繇。詳陳  於帝。俾教胄子學官。內外煥然一新。

[0904a28]  丙寅至元三年　宋咸淳二年　佛教東被震  旦。至此已一千二百年矣。

[0904b01]  丁卯至元四年　宋咸淳三年　宋帝詣太學  謁孔子。行舍菜禮。以顏回曾參孔伋孟軻配  享。升顓孫師於十哲　許衡陳時務五事。一
曰立國規模。二曰中書大要。三曰為君難以  踐言。四曰農桑學校。五曰慎微上嘉納之。乞  歸鄉里許之  (史)  。

[0904b07]  佛國禪師　師諱至溫。字其玉。號全一。諡佛  國普安。刑州郝氏子也。禮辨菴訥公披剃。佐  無還富公於萬壽。參萬松為侍者。既而太保
劉公為世祖知遇。薦師召語大悅將授以官。  弗受曰。天下佛法流通。臣僧之願富貴非所  望也。憲宗命海雲主釋教。詔天下作資戎
會。師持旨宣布中外。而輔成之。劉公衛承制  錫師茲號。總攝諸路僧尼之事。師銳意衛教。  僧眾賴之。後納印辭職。是年五月十一日。以
疾終於桓州之天宮。西向右脇而化。當暑儀  容如生。更有異香。火浴心口牙不壞。掊地數  尺猶得舍利。壽五十一。臘四十。學士虞集撰  碑  (通載)  。

[0904b20]  戊辰至元五年　宋咸淳四年　元阿朮劉整  圍宋襄陽。知府呂文煥告急　謝枋得論云。  官為宰相。可以生殺廢置人。官為臺諫。可以
彈駁榮辱人。官為國子監。可以考校去取人。  此三等謂之繫籍聖賢也  (史)  。

[0904b25]  己巳至元六年　宋咸淳五年　二月帝師癹  思巴。制蒙古字成頒行天下。宋之常州雞翼  生距。

[0904b28]  庚午至元七年　宋咸淳六年　詔請膽巴金  剛上師。住持仁王寺普度僧員。

[0904c01]  帝師　苾芻癹思巴。說根本有部出家羯摩  儀軌。親制序曰。原夫  贍  部嘉運。至第四佛釋  迦文如來遺教利見也。大元御世。第五主憲
天述道仁文義武大光孝皇帝登極也。天資  福慧諦信內乘。普使萬邦咸歸一化。雖敷天  垂拱而至治無垠。眷支那弘道。而在躬不息。
欲以自佛相承師資繼踵。迄今不替正戒儀  軌。為從善行人一一恒持。精練三業堅守四  儀。此實聖皇匡正佛法之睿旨也云云  (通載)  廉
希憲立朝讜正。世祖令受帝師僧八思馬戒。  希憲對曰。臣已受孔子戒。上曰。汝孔子亦  有戒耶。對曰。為臣當忠為子當孝。是也。

[0904c13]  辛未至元八年　宋咸淳七年　十一月始建  大元國號。取易乾元之義。始興蒙古學校。從  太保劉秉忠請也　以許衡為學士。衡每謂
書中無疑看得有疑。有疑即看得。無疑方是  有功。衡之教人也。必因其所明。開其所蔽。而  納諸善時其動息。而弛張之慎其萌蘖。而防
範之日漸月漬。不自知其變也。日新月盛不  自自知其化也。又為學者。治生最為先務。又  言。士君子當以農桑為生。

[0904c22]  壬申至元九年　宋咸淳八年　宋少傅葉夢  鼎辭歸秦。願勵精寡欲收人心固邦本。又云。  廉恥事大。死生事小。扁舟徑返。

[0904c25]  盤谷禪師　號麗水。海鹽人。師貌不揚。而志  氣超邁博覽經史。性耽山水之樂。至元中遊  五臺峨嵋伏牛少室名山勝地。甞云。足迹半
天下。詩名滿世間。時附馬高麗瀋王。聞師德  望具書聘。講華嚴大意於杭之慧因寺。師展  四無礙辯。七眾傾伏。王大悅。聲價益重。後至
松郡精舍勤修淨業。日課彌陀佛號。年七十  餘。無疾預告以時。端坐而寂。有遊山詩集三  卷。行世  (高僧傳)  。

[0905a05]  癸酉至元十年　宋咸淳九年　元圍襄陽日  久。二月破樊城。都統范天順嘆曰。生為宋臣。  死當為宋鬼。即所守處縊死　許衡還至懷
孟。簡絕人事。常居山下。勤以自治。公愛兼盡  不嚴而整。閨門之內若朝廷。然夫婦相待如  賓。喪祭一遵古制。懷孟化之  (史)  。

[0905a11]  甲戌至元十一年　宋咸淳十年　七月宋度  宗崩。太子少帝嗣立年四歲。八月大霖雨天  目山崩。水涌溺死無算　是年八月劉公薨。
贈儀同三司太傅諡文貞。制曰。臣以忠孝  而事上貴輸獻納之誠。上以禮義。而遇臣思  篤始終之愛。視死之日猶生之年。故光祿大
夫太保劉秉忠。學窺天人識貫今古。邃冲而  有守。安靜而無華。昔侍潛藩稔聞高論。適當  三接之際。懇上萬言之書。蓋將舉天下而措
諸安。以戒為人主者過於殺。朕服嗣而伊始。  卿盡力以居多。蓋得卿實契於朕心。而朕悉  知於卿意。事皆有驗。人匪他求。周旋三十年
不避其艱。剴切數百奏。各中其理。共成庶政。  方圖任於舊人誰謂旻天。不愸遺於一老。興  言及此。何日忘之。載惟台輔之尊。厥有泉扃
之賁。是用錫之綸命。峻一品之尊階。遂以袞  衣。躡三槐之正位。復加顯號允答殊勳。惟爾  英靈識予哀寵。可贈太傅諡文貞  (通載)  。

[0905a29]  劉文貞公　諱秉忠。字仲誨。瑞州劉季村人。  禮天寧虛照禪師披剃為僧。後遊雲中住南  堂寺。同海雲禪師北覲。謁世祖於潛邸。一見
應對稱旨。自是屢承顧問公獻書。陳時事所  宜者數十條。凡萬餘言率皆尊主庇民之事。  上嘉納之。從上征伐方便救護。全活甚眾。
及上正位宸極。創定朝儀立官制。改元建號。  一切所當施設。時物之宜皆公所草定。公齋  居蔬食終日澹然。是年八月壬戌端坐而薨。
享年五十有九。自幼好學至老不衰。雖位極  人臣不異平昔。上謂左右曰。秉忠事朕三十  年。小心慎密。其陰陽術數之精。占事知來若  合符契
帝命史天澤伯顏。帥師南征。召諭  之曰。古之善取江南者。惟曹彬一人。汝能不  殺是吾曹彬也　史天澤真定人。身長八尺
音如洪鐘。善騎射。出入將相五十年。柱石四  朝師表百辟。為開國元臣。人方郭子儀曹彬  云。年七十四。諡忠武。

[0905b18]  乙亥至元十二年　宋德祐元年　宋恭宗改  元德祐在位二年。元兵執之北行殂於沙漠  江西提刑文天祥起兵勤王。其友止之。天
祥曰。國家養育臣庶三百餘年。一旦有急徵  天下兵。無一人一騎赴者。吾深恨之故。不自  量欲以身狥。庶天下忠臣義士。將有聞風而
起者。義勝者謀立。人眾者力濟。如此則社稷  可保也。天祥性豪華自奉甚厚。至是痛自抑  損。盡以家資為軍費。每與賓僚語及時事。輒
撫几流涕言曰。樂人之樂者憂人之憂。食人  之食者死人之事。聞者莫不為之感動　湖  南提刑李芾遣兵入援。發壯士三千人使將  將之。勤王後諡忠節
行人郝經。使宋被留  一十六年。撰集諸書。至是歸燕卒。諡文忠  宋詔張世傑總督諸軍。後與陸秀夫陳宜  中。航海以狥國難溺死　有二星鬪於中天。  一星隕
六月朔日有食之。既晝晦如夜。

[0905c06]  丙子至元十三年　宋德祐二年　五月宋端  宗立。改元景炎後。航海崩於嶺南之崗州。

[0905c08]  二月日中有黑子。大如鷄卵。相盪久之　丞  相文天祥常言。國亡與亡此男子心。元人  以天祥北去　錢塘江潮三日不至。時元軍
分駐江沙上。杭人方幸之。而潮汐不至　三  月元伯顏。入臨安建大將旗鼓。受宋帝及太  后庶僚。趍赴京入覲　姚樞仁恕恭敬。未甞
疑人之欺。凡有與謀者必忠告。人莫不敬之。  時以為翰林學士。宋侍從之臣及士子。至上  都皆令樞隨學行而官之。

[0905c17]  丁丑至元十四年　宋景炎二年　封宋主為  瀛國公。令往脫思麻路。習學梵書西番字經  全后於正智寺為尼。

[0905c20]  建大聖萬安寺　廉希憲官至平章。伯顏謂  之宰相中真宰相男子中真男子。世以為名  言。至是卒。

[0905c23]  戊寅至元十五年　宋祥興元年　宋帝昺立  改元祥興。在位二年後航海至厓山。張世傑  與元戰敗。陸秀夫抱之沈海　正月朔旦。廣
設大會以齋僧眾。大赦天下。玉泉等五老蒙  恩得度　有大星。南流隕海中。小星千餘隨  之。聲如雷。數刻乃止。

[0905c29]  己卯至元十六年　二月宋亡。宋自太祖起至  帝昺。通三百二十年。

[0906a02]  文文山　姑蘇人。諱天祥。為宋狀元丞相封  信國公。有忠孝大節。被執目擊厓山。有詩哀  悼  (不錄)
又歌曰。颶風起兮海水飛噫。文武盡兮  火德微噫。鷹鸇相擊兮靡所施噫。鴻鵠欲舉  兮將安歸噫。櫂歌中流兮任所之噫。獨抱春  秋兮莫我知噫
又正氣歌曰。天地有正氣。  雜然賦流形。末云。顧彼耿耿在。仰視浮雲白。  悠悠我心憂。蒼天曷有極。哲人日已遠。典刑  在宿昔。風簷展書讀。古道照顏色　零丁洋
詩。辛苦遭逢起一經。干戈落落四周星。山河  碎碎水漂絮。身世浮沈風打萍。惶恐灘頭說  惶恐。零丁洋裏嘆零丁。人生自古誰無死。留  取丹心照汗青
過金陵草舍離宮。轉夕暉  孤雲飄泊欲何依。山河風景原無異。城郭人  民半已非。滿地蘆花和我老。舊家燕子傍誰  飛。從今別却江南路。化作啼鵑帶血歸　後
至臨終從容謂吏卒曰。吾事畢矣。南向拜而  死。年四十七。其衣帶中有贊曰。孔曰成仁。孟  曰集義。惟其義盡所以仁至。讀聖賢書所學  何事。而今而後庶幾無媿
平生作文未甞  屬草。有指南集吟嘯集。有集杜詩百首等行  世　建司天臺於大京　立安樂堂。疾者醫  之。饑者廩之。死者葬之。

[0906a25]  庚辰至元十七年六月。新曆成賜名授時。明  年始頒行天下。遣使窮黃河之源。由星宿海  至崑崙山。始抵其地　竇默為人樂易。平居
未甞一言方人。官至學士至是卒。  諡  文正。

[0906a29]  帝諭真金太子曰。伯顏文武全才。汝勿以常  人遇也　許衡臨終語其子曰。我平生為虛  名所累。不能辭官。是年卒。  諡  文正。

[0906b03]  帝師入寂　癹思八為大元帝師。是年十一  月二十二日示寂。年四十二歲。上聞不勝震  悼。追懷舊德建大窣堵波於京師。實藏真身
舍利。輪奐金碧無儔。學士王磐奉勅述行狀  曰。

[0906b08]  皇天之下。一人之上開教宣文輔治大聖至  德普覺真智裕國。如意大寶法王。西天佛子。  大元帝師。班彌怛拔思癹帝師。乃土波國人
也。生時諸種瑞應具詳家譜。初禮伯父薩師  加哇為師。祕密伽陀一二千言。過目成誦。七  歲演法。辨博縱橫猶不自足。復遍咨名宿。鉤
玄索隱盡通三藏。年十五。世祖皇帝龍德淵  潛。師知真命有歸。馳驛徑詣王府。世祖官闈  東宮。皆秉授戒法。特加尊禮。年二十。釋道訂
正化胡經。憲宗皇帝詔師剖析是非。道不能  答。自棄其學。上大悅。年二十二。世祖登極。  建元中統尊為國師。授以玉印。任中原法主。
統天下教門。辭帝西歸未朞月召還。年三十  一。時至元七年。詔制大元國字。師獨運摹畫  作成。稱旨即頒行朝省郡縣。遵用迄為一代
典章。升為帝師。更賜玉印。統領諸國釋教。旋  又西歸。至元十一年。專使召之抵京。王公宰  輔士庶。離城一舍結大香壇。設大淨供羅拜
迎之。萬眾瞻禮若一佛出世。為真金太子。設  彰所知論五篇。存藏行世。

[0906b28]  彰所知論　帝師為太子。說佛智大師沙羅  巴譯初器世界品。備載大地及水火風輪妙  高七金四洲輪圍日輪月輪星宿宮三界諸天
等。次情世界品。備列地獄餓鬼旁生人道修  羅天道成住壞空四劫始終之相。及釋迦祖  承歷代輪王之事。後道果無為五法等。

[0906c05]  辛巳至元十八年十月。命僧道二家辨析。特  奉聖旨云云。除道德經是老子真實經旨。其  餘皆後人造作。差官盡行燒毀。

[0906c08]  壬午至元十九年。處士劉因天資絕人。日記  千百言。過目成誦。愛諸葛孔明靜以修身之  語。表其扁曰靜修。徵為贊善不受。

[0906c11]  癸未至元二十年。

[0906c12]  甲申至元二十一年正月六日。大赦天下。并  下輕刑之詔。

[0906c14]  乙酉至元二十二年。聖旨焚毀諸路偽造道  藏經。書事於石。碑記甚悉。聖旨禁斷道藏偽  經下項。見者悉應便宜收取。

[0906c17]  化胡經　猶龍經　聖紀經　西昇經　出  塞經　明真辨偽經　九天經　赤書經  上清經　南斗經　玉緯經　十二虛無經  紀勝賦　辨仙論　齕邪論
三破論　太  上實錄　青陽官記　玄九內傳　帝王師  錄　三天列記　十異九迷論　歷代應現  圖　佛道先後論　欽道明證論　輔政除  邪論　謗道釋論　十山論
辟邪歸正論  藏天隱月經　赤畫度命經　歷代帝王  崇道記　三教根源圖　混元生三清經  混元實錄　靈寶四十二生經　高上內傳  樓觀先生內傳　五公問虛無經
(通載)

[0906c29]  聖旨就大都大愍忠寺。焚燒道藏偽經。命大  都報恩禪寺林泉長老下火。謝恩畢拈香云。  佛心天子愍眾生。恐墮三塗邪見坑。个裏了
無偏黨處。就中朱紫要分明。所以道聖鑒無  私。天機莫測。既來頌德敢不酬恩。此香端為  祝延當今皇帝云。伏願金輪與法輪並轉福
越三祇。舜日共佛日齊明壽延億劫。次舉火  云。憶昔當年明帝時。曾憑列焰辨妍媸。大元  天子續洪範。顯正摧邪誰不知  (文長不悉)  。遂以火炬
打一圓相。云諸仁者只如三洞靈文。還能證  此火光三昧。也無。若也於斯會得。家有北斗  經。枉教人口不安寧。其或未然。從此灰飛烟
滅後。任伊到處。覓天尊。急著眼看。林泉長老  從邁。奉勅下火  (通載)  對道士持論師德。一十七  名。

[0907a15]  圓福寺從超　　奉福寺德亨

[0907a16]  藥師院從倫　　法寶寺圓胤

[0907a17]  資聖寺至溫　　大名府明津

[0907a18]  甘泉山本璉　　上方寺道雲

[0907a19]  開覺寺祥邁　　傳教寺了詢

[0907a20]  法華寺慶規　　龍門縣行育

[0907a21]  延壽寺道壽　　仰山寺相叡

[0907a22]  資福寺善朗

[0907a23]  絳州祖珪　　蜀川元一

[0907a24]  丙戌至元二十三年。大都道者山雲峰禪寺  住持如意祥邁長老。奉　勅撰辨偽錄五卷。

[0907a26]  辨偽錄　其篇目云。妄立天尊偽。創立劫運年  號偽。開分三界偽。隨代為帝王師偽。老子出  靈寶三洞偽。遊化九天偽。偷佛經教偽。老君
結氣成字偽。周文王時為柱下史偽。前後老  君降生不同偽。三番作佛偽冐名  僭  聖偽。合  氣為道偽。偷佛神化偽。辨說淵博具如通載。

[0907b03]  如意禪師　諱祥邁。博通內外典章。洞徹淵  微理致。住持名都巨剎。應旨撰辨偽錄五卷。  制伏允愜有弘傳序註。載法華要解。

[0907b06]  丁亥至元二十四年。

[0907b07]  戊子至元二十五年正月二十一日大赦天下。

[0907b08]  雲峯和尚　師住徑山。初江淮釋教都總統楊  輦真迦。集江南禪教諸僧。朝覲登殿對御論  禪。宣上竺僧問講何經。答云。法華經。次問仙
林僧講何經。奏云。百法論。次問師云。禪以何  為宗。奏對曰。禪也者淨智妙圓體本空寂。非  見聞覺知之所可知。非思量分別之所能解  (備談本末)
又云。夫禪與教本一體也。禪乃佛之心。  教乃佛之語。因佛語而見佛心。譬之百川異  流同歸於海。到海則無異味  (云云)  謝恩賜饌。

[0907b17]  吉祥禪師　鎮江普照寺沙門普喜號吉祥。山  東人。精究慈恩相宗。研習唯什師地因明等  論。是年世祖剏立江淮御講之所。普照居一。
詔師主之。升座外日誦華嚴大經。以十卷為  常課。後入寂茶毘舍利甚夥。建塔丹徒。鎮江  之民多有圖像祠之。稱為吉祥古佛云。

[0907b23]  玉崗法師　杭州下竺蒙潤子玉崗海鹽人。  古源清法師之甥。竹堂傳法師之高足也。生  時母感異夢。禮伽藍土偶皆仆。修觀音懺而
心疾即愈講法華。而屠沽易業居風篁嶺。專  精念佛修法華光明大悲淨土。以七七為期  甚多。後示弟子止觀安心之法。稱佛而逝。

[0907b29]  己丑二十六年正月。抄數天下戶計。

[0907c01]  庚寅二十七年秋九月日大赦天下。

[0907c02]  謝疊山　枋得。天資嚴厲雅負奇氣風岸孤  峭。而以植世教立民彝為任。官至招諭使。宋  亡以卜自隱。時徵見用力辭書云。大元制世
民物一新。宋室孤臣只缺一死。所以不死。以  九十三歲之  母  在堂耳。至燕不食。將行有友  張子惠詩。云此去好。憑三寸舌再來。不值
半文錢。枋得會其意竟死於驛。平生無書  不讀。文章高邁奇絕自成一家。讀其辭見  其心。慷慨激烈可使頑夫廉懦夫立志云。有  文章軌範。

[0907c12]  王文忠公　王磐。字文炳。廣東人。世業農。歲  得麥萬石。號萬石王家。公大肆力於學蒐羅  經史百氏。文辭宏放蕩無涯涘。受業者甞數
百人上疏言。天子官門不應入。而入者謂之  闌入。由第一門至第二門輕重有差。官至翰  林學士卒。時九十三。贈太傅國公。諡文忠。

[0907c18]  辛卯二十八年。平陽地震壞民居。萬有八百  二十六區。壓死百五十人。全太后為尼。瀛國  公為僧。有地三百六十頃。例免徵租。

[0907c21]  壬辰二十九年。楊恭懿奉元人。初與許衡俱  徵不起。太子真金令有司。以漢聘四皓故事  聘之。考正曆法授集賢學士。至是卒。

[0907c24]  癸巳至元三十年。劉文靖。因性不苟合不妄  交隱居。教授師道尊嚴年四十五卒。贈學士  諡文靖。所著有四書精要詩集五卷云。皇孫
鐵木耳總兵北邊。召伯顏居大同。皇孫舉酒  餞之曰。公去何以教我。伯顏舉所酌酒曰。  可慎者惟此與女色耳。

[0908a01]  雲峯入寂　杭州徑山第四十三代雲峯禪  師。諱妙高。句之長谿人。從雲夢澤公受具戒。  首參癡絕冲禪師。次見無準於徑山。又見
偃谿於育王入室掌藏鑰。一日谿舉。譬如牛  過牕櫺。頭角四蹄都過了。因甚尾巴過不得。  師劃然有省。答曰。鯨吞海水盡露出珊瑚枝
谿可之。出世南興大蘆。遷江陰勸忠及霅川  何山寺。雲衲四來三堂皆溢。朝命陞蔣山。  至元庚辰遷徑山兩遭回祿。剋苦重興。隨覲
趍京對御論禪。皇情大悅。賜食寢殿。是年六  月初小參訓飾學者。十七日說偈而逝。壽七  十五。臘五十九。塔於寺西之居頂菴。

[0908a13]  回回孛可獻大珠。邀價鈔數萬錠。帝曰。珠何  為當留此錢以周貧者。十月彗星入紫微垣  抵斗魁。光芒尺餘。凡一月乃滅。

[0908a16]  甲午至元三十一年春正月壬子朔。帝不豫  免朝賀。癸酉帝崩於紫檀殿。號世祖聖德神  功文武皇帝。

[0908a19]  世祖潛龍時出征西國。好生為任。迷徑遇僧。  開途受記。由是光宅天下統御萬邦。大弘密  乘尊隆三寶。迎旃檀瑞像歸內宮。安奉萬歲
山仁智殿。為現世之寶。仍建大聖壽萬安寺。  供奉令一切人俱得瞻禮　定光佛塔毫光發  現。帝命開視內有舍利。光耀人目。由是重建
寶塔。帝命寫金字藏經。軸前圖像未定。帝云。  此經是釋迦如來所說止畫說主。庶看誦者  知有所自。

[0908a28]  帝詔遍天下。每一歲中。行布施度僧。讀大藏  經。隨處放光現瑞禎祥不一　詔講華嚴大  德。於京城大寺開演。以彰如來之富貴　帝
設大會七處。放光顯示華嚴七處玄旨　帝  以金為泥。命僧儒繕寫大藏經。一藏貯以七  寶琅凾。祈流傳萬世　帝以宋朝鎮庫旃檀  方圓丈餘。刻為佛像和益人天
帝賜講經  僧紅袈裟。令說法人與佛無異　帝日持數  珠。課誦自奉施食。

[0908b08]  帝詔東昌大師演教聽之。大悅賜以寶玉柱  杖　帝頒玉音詔昊天講主云。因朕在世戒  約學徒。究明佛法母令減滅　帝命逸林上
師。譯藥師壇法儀軌。為天下消八苦之災。增  無量之壽　帝設十萬僧會。令十師對御說  法。賜白金十錠玉柱杖十根　帝詔十高僧
內殿供養。帝端居不動。諸大德亦復默然。帝  乃云。此是真實功德。

[0908b16]  帝命高僧。重整大藏。分大小乘。再標芳號遍  布天下　帝命諸山師德。校補弘法寺久遠  藏經。鼎新嚴飾以傳無窮　帝印大藏三十
六藏。遣使分賜。歸化外邦。皆令得瞻佛日。

[0908b20]  帝印造菩薩戒本千部。流通散施。普令大地  眾生皆奉如來寶戒　帝令諸路高僧。俱賜  紅黃大衣。傳授大戒　帝以清涼為真佛境
界。建立五大寺為最上福田　帝每齋日。以  南天竺佛盂。置百味珍羞。澄心觀想廣修供  養。

[0908b26]  帝以如來舍利寶塔。統御剎中一十九所。各  頒錢帛廣加嚴飾。大陳供養　帝見僧人有  過。不加王法。只令閱教懺悔。

[0908b29]  帝以天下寺院田產二稅。盡行蠲免。普令緇  侶安心  辦  道　天下寺院山林樹木。遍諭玉  音嚴加護持。  毋  令斫伐。以嚴佛聖境界。

[0908c03]  帝告群臣云。朕以本覺無二真心。治天下國  家　帝聞五教義曰。頓教即心是佛。諸佛境  界。凡夫不修。如何得到　帝命兩土名德。對
辨經教一一無差。帝曰。積年疑滯今日決開  帝頒聖旨諭一切僧人。不揀甚麼差役休  當。遵依釋迦佛道子行持。

[0908c09]  宋太后削髮為尼。誦經修道。帝深加敬仰四  事供養。宋主以王位來歸學佛修行。帝大悅。  命削髮為僧。討究大乘明即佛理。宋室宮人
皆祝髮為尼。帝曰。三寶中人也。命歸學佛修  行。供送衣糧。

[0908c14]  帝問帝師。施食至少。何能普濟無量幽冥。帝  師云。佛法真言力猶如飲馬珠　帝命帝師  齋竟。天雨金花繽紛而下。帝曰。何故有此祥
瑞。帝師曰。陛下心花內發。天雨金花讚嘆。

[0908c18]  蜀僧元一遊西天回朝。獻玉石佛像貝多葉  經。帝問云。西天佛有麼。元一奏云。當今東土  生民主。何異西天悉達多　帝問元一。道家
徒眾何以少。如來徒眾何以多。元一云。富嫌  千口少。貧恨一身多　帝問元一云。和尚還  涉世緣否。奏云。不知法故犯。知法了應無。

[0908c24]  帝問揀壇主云。何處有佛。揀奏云。我皇即是  佛。帝云。朕如何是佛。揀云。殺活在於手。  乾坤掌上平　帝年八十歲乃云。與釋迦如
來同壽不為天矣　帝崩。靈駕經宣德。現大  圓光周遍天界合境。僧俗悉皆瞻禮。蓋顯古  佛示現之作用耳  (以上出弘教集具見佛祖通載)  。

[0909a01]  夏四月。皇孫鐵木耳即位得玉璽。其文曰。受  命于天既壽永昌　宋處士鉉翁年逾八十。詔  賜金幣皆不受。至是卒　伯顏深沈有謀略
善斷。諸將仰之若神明。可謂一代之良將。世  祖崩。百官總已以聽。握劍立殿陛。陳祖訓宣  顧命。述所以立帝之意。辭色俱厲諸王股憟。
趍拜位具大臣之風節。至是卒。官至開府儀  同三司太傅。錄軍國重事。封淮安王諡忠武。

成宗

[0909a10]  名鐵木耳。世祖之孫。太子真金第三子也。世  祖崩諸王立之。在位一十三年。壽四十二崩  帝承天下混一之後垂拱而治。可謂善於
守成。末年連歲寢疾。內則決於宮閫。外則委  於大臣。致賊虜等反時有小警。然不至於廢  墜者。去世祖未遠。以成憲具在故也。改元二。

[0909a16]  乙未元貞元年四月。蘭州河清上下三百餘  里。六月江西天水  陝  西旱饑賑之。

[0909a18]  高峯禪師　諱原妙。蘇之吳江人。姓徐氏。受  業烏戌之密印寺。得法於雪巖欽禪師之門。  生於宋嘉熙戊戌。十五出家。十七受具戒。十
八習天台教。二十更衣入淨慈立死限。三年  二十一。請益斷橋參雪巖於北磵。住雙徑得  悟。後隱龍鬚遷雙髻至元己卯上天目西峯。
入張公洞扁死關。不越戶者十五年。學徒參  請無虛日。僧俗受戒者幾數萬人。開山師子  大覺二剎。是年乙未臘月朔。焚香說偈告眾
坐亡。世壽五十七。僧臘四十三。度弟子幾百  人。塔全龕於死關之內。從治命也。祖雍識師  有語錄。盛行於世云　斷橋禪師。

[0909b01]  雪巖禪師　諱法欽。五歲出家。十六剃度。十  八行脚。十九靈隱。掛塔移單過淨慈。一日在  天目。殿上行。擡眼見一株古柏。觸目省發。從
此不疑生不疑死。不疑佛不疑祖。後住道林  南明仙居湖州光孝道場仰山北磵諸剎。為  無準之嗣。乃高峯之師有語錄二卷。行世。

[0909b07]  丙申元貞二年。授嗣漢三十八代。天師張與  才為太素凝神廣道真人。領江南諸路道教。

[0909b09]  丁酉大德元年春正月。太后幸五臺山。初為  太后建寺於五臺山。至是成。太后因臨幸之。  為兆民求福　二月改元大赦。

[0909b12]  戊戌大德二年。詔以水旱量免租稅。

[0909b13]  己亥三年。詔遣使問民疾苦。九月夜有流星  如雷。

[0909b15]  庚子大德四年。不忽木。初世祖每聞其言。必  嘆賞之。以白璧賜之。官至學士平章。至是卒。  家貧賜葬。贈魯國公。諡文貞。

[0909b18]  辛丑大德五年八月。有星孛出東井。歷紫微  垣天市垣。四十六日滅　十月有星大如盃。  光燭地自北起分二星。沒於危宿。

[0909b21]  三垣　天象之開有三垣。一曰紫微垣十五  星。在太乙之中。二曰太微垣十星。在軫翼之  北。三曰天市垣二十二星。在房星之北。

[0909b24]  壬寅大德六年三月。詔以旱溢為災。赦天下  免其差稅三年　六月建文宣王廟於京師。

[0909b26]  真覺國師　諱文才。號仲華。清水楊氏子。少  孤事母。孝性捷敏。於書無所不讀。尤邃於性  理之學。好古作善吟咏。所稟敦朴若無所知。
至於談接。辭辨莫窺其涯。遍游講席盡得賢  首宗旨。甞曰。學貴宗通言欲會意。以意逆  志則得之矣。語言。文字糟粕之餘也。豈能開
人慧目哉。初隱成紀。築室樹松將欲終焉。故  人稱曰松堂和尚。世祖降旨令主洛陽白馬  寺。學者彙至聲譽日隆。成宗建大萬聖祐國
寺於五臺。詔求開山第一代住持。帝師迦羅  斯巴薦之成宗。即鑄金印署師。為真覺國師。  師辭曰。越分以居不祥。不肖而行不明。帝師
曰此上命也。於是不得已而行。大弘清涼之  道。至老無怠。是年九月朔示疾而逝。年六十  二。塔於東臺之麓。有慧燈集懸談詳略肇論  疏等  (通載)  。

[0909c12]  癸卯大德七年　金剛上師諱功嘉葛剌思  (此云  普喜名間)  又名膽巴  (此云微妙)  西土番人。初侍法王上師。
呪誦如流。經科呪式等靡不洞貫。世祖時至  此土見上問答。允稱中間往返靈應非一。成  宗時奏蠲僧家糧稅。詔住名剎。寵賚無過。  是年五月十八日西逝  (通載)
。

[0909c18]  金履祥　蘭谿人。屏居金華山中。作通鑑前  編。四書五經各有註疏。授徒許謙以傳。抱道  自樂不求聞達。學者稱仁山先生。諡文安。

[0909c21]  甲辰大德八年二月。有星孛於室度。入紫微  垣。約一丈。凡七十六日滅。

[0909c23]  乙巳大德九年四月。大同地震有聲如雷。壞  廬舍五千餘間。壓死五千餘人。地裂涌水盡  黑。漂出松柏朽木。遣使賑之。

[0909c26]  丙午大德十年正月。罷江南白雲宗都僧錄  司。二月暴風大雪雨沙。雨雹如卵。

[0909c28]  丁未十一年正月丙寅朔。帝大漸免朝賀。癸  酉帝崩於玉德殿。號成宗完者篤欽明廣孝  皇帝　五月武宗即位。

武宗

[0910a03]  諱海山。順宗答剌麻八剌之長子也。初封懷  寧王總兵北邊。屢立戰功。成宗崩。諸王立之  在位五年。壽三十一而崩　帝當富有之業。
慨然欲創治改法故。其封爵太盛而遙授之。  官眾賜賚太隆而泛賞之恩溥。至元大德之  政。於是稍有變更矣。

[0910a09]  夏六月。以母弟愛育黎拔力八達為太子。追  尊考曰順宗。

[0910a11]  蕭  [奭*斗]  陝  西人。力學三十年不求進。擢為太子  諭德。疾辭歸卒。諡貞敏。

[0910a13]  加封孔子。為大成至聖文宣王　詔曰。蓋聞。  先孔子而聖者非孔子無以明。後孔子而聖  者非孔子無以法。所以祖述堯舜。憲章文武。
儀範百王。師表萬世者也。朕纂承丕緒敬仰  休風。循治古之良規。舉迨封之盛典。加號大  成至聖文宣王。遣使闕里祝以太牢。於戲父
子之親。君臣之義。永惟聖教之尊。天地之大。  日月之明。奚罄名言之妙。尚資神化祚我皇  元　翰林承旨閻復之辭。

[0910a22]  戊申至大元年　旃檀瑞像。至是計二千三  百年矣。

[0910a24]  天台佛隴修禪寺釋可。號宜行。博綜台宗。精  修止觀。聽雨偈曰。簷前滴滴甚分明。迷處眾  生聽作聲。我亦年來多逐物。春宵一枕夢難成。

[0910a27]  己酉至大二年。勅賜佛國普安禪師塔銘。奎  章閣虞集撰  (略見世祖丁卯)  勅賜乞台薩里神道碑。翰  林趙子昂為文云  (通載)  。

[0910b01]  臨濟正宗　內翰趙孟頫。奉勅撰碑記。其略  曰。佛以大智慧破一切有。以大圓覺攝一切  空。以大慈悲度一切眾。始於不言而至於無
所不言。無所不言。而至於無言。夫道非言不  傳。傳而不以言。則道在言語之外矣。是惟佛  法最上上乘。如以薪傳火。薪盡火傳不窮。

[0910b07]  海雲大宗師簡公。性與道合。心與法宜。細  無不入。大無不包。住臨濟院。能係祖傳以正  道統佛法。蓋至此而中興焉。又云。

[0910b10]  西雲大宗師安公。能嗣其業。據師子座為眾  演說。聞者讚嘆。信者鄉風。得者如寶。悟者如  空。皇帝萬年。正法永傳。尚迪後人。弗昧其原
(通載)  。

[0910b14]  阿沙不花。見帝容色日悴進曰。八珍之味不  知御。萬金之身不知愛。惟麯  糵  是好。姬嬪是  耽。是猶兩斧伐孤樹。未有不顛仆者。帝喜
拜相。

[0910b18]  庚戌　辛亥四年正月庚申。帝崩於玉德殿。  號武宗曲律仁惠宣孝皇帝。

[0910b20]  三月庚寅。皇太子即皇帝位於大明殿。大赦  天下。賜高年帛　革罷僧道衙行。論曰。望五  位以升階。轉二依而就果者。上乘菩薩也。以
四向一坐而證成。三生百劫而彰號者。緣  覺聲聞也。聖賢品級教有明文。惟妙悟自心。  入佛知見者千聖尚不為。何階級之有。末云
朝廷尚行於爵秩。釋子乃兢於官階。官階  無盡期。貪愛無滿分。胡不養其妻子跪拜君  親。何異織女七襄牽牛負軛者哉。識達於此
無取焉。不空三藏深於大教有功。授宮猶媿  濫污。今何人欲假名器哉。

仁宗

[0910c03]  諱愛育。黎拔力八達順宗次子。武宗同母弟  也。武宗以帝為皇太子。武宗崩遂嗣位。在位  十年。壽三十六　帝天性慈孝聰明恭儉。通
達儒術愛養民力。孜孜為治一。遵世祖成憲。  為盛德守文之主。

[0910c08]  壬子皇慶元年。帝論曰。御史臺是一時公論。  國史院是萬世公論也　五月禁諸王。  毋  得  以農時出獵擾民。至十月方許獵。

[0910c11]  癸丑皇慶二年。帝曰。善人乃可為寶善人用  則百姓安。茲國家所寶　帝以久旱宮中焚  香默禱。遣官分禱諸祠。甘雨大注　承旨李
孟言。人主之柄在刑賞。賞一善而天下勸。罰  一惡而天下懲。又言。僧道既為出世法。何與  官府罷僧道官　御書秋谷二字以賜。建崇
文閣於國子監。以宋儒周敦頤程灝程頤張  載邵雍司馬光朱熹張栻呂祖謙及故中書許  衡。從祀孔子廟庭。

[0910c20]  甲寅改元延祐元年詔科場。以經義取士。庶  得真儒之用。而治道可興也。勅各省專意訪  求遺逸。苟得其人。先以名聞。後致之。

[0910c23]  佛智法師　沙羅巴觀照。依癹思巴帝師薙  染。習諸部灌頂法。又從著赤上師學大小乘。  時刺溫卜善祕密教。為世所稱。投之盡得其
道。所以善吐番音。兼解諸國文字。後因迦羅  思巴帝師薦于世祖。命譯中國未備顯密諸  經各若干部。辭旨明辨。特賜大辨廣智之號。
後加弘教佛智三藏法師之稱。授師為江浙  等處釋教都總統。帝親勞送之。皇太子諸王  甞問法要。所譯之經朝廷皆刊行。是年十月
五日示疾。賜鈔萬緍。勅太尉瀋王視醫藥。謝  却之竟面佛坐逝。帝悼之賜給葬。遣使馳驛。  送歸故里建塔  (高僧傳通載)  。

[0911a06]  普覺法師　姓趙氏。諱英辨。號普覺。弱冠受  具戒。得慈恩宗於柏林潭法師。出世於秦州  景福寺。其道大振聲馳四表。摧伏異見樹正
法幢。而其資性真純。如玉含璞不加雕繪。人  愛重之。致於悍卒武夫亦能敬其。為無佛世  之佛也。世祖聞其高風。降旨旌異。是年六月
庚戌無疾辭眾坐寂。煥異景於易簀之夕。標  奇迹於火化之餘。塔於普覺寺之後。閱世六  十有八。臘六十有一  (佛祖通載)  十一月京師旱疫。
帝問弭災之道。學士程鉅夫舉湯禳桑林事  以對。帝曰。此實朕之責也。赤子何罪。明日  大雪。以西僧作佛事。疎放罪囚。

[0911a18]  乙卯延祐二年正月。詔遣宣撫使。分十二道。  問民疾苦。黜涉官吏　五月秦州山移十  一月彗見紫微垣　赦天下。

[0911a21]  丙辰延祐三年。禮公哥羅斑藏卜為帝師。

[0911a22]  賴祿孫負母避亂。盜至守母不去。事聞特賜  旌表。

[0911a24]  勅建旃檀瑞像殿　翰林承旨。程鉅夫撰記。  其略曰。蓋聞。道非有像作易者。必擬諸形容。  法本皆空。度世者暫資於色相。謂如指空為
鏡。不若以鏡而諭空。即樹占風。將使識風  以忘樹。是以雙林付囑舍利。以凡聖而遍分。  千輻經行足跡亘古今而常在。非炫神通於幻
境。實開方便於迷津。所謂由佛以念心。即心  而即佛者也。旃檀瑞像佛之真像也。其猶萬  影沈江。如如不異。孤光透隙。一一皆圓。夫
豈擇地而容。蓋以隨緣而應。望梅林而止渴。  靡不同沾。泛竹葉以言歸。誰堪共載。惟我聖  天子。道躋先聖。慈等覺王。祝長樂之春秋。恒
依佛地企如來之歲月。坐閱人天　瑞像本  末。具載前集宋寧宗嘉泰三年錄中。爰自西  土龜茲涼州至上京等處。二千三百七年也。

[0911b10]  勅封普庵禪師嘉號　詔曰。上天眷命皇帝  聖旨。朕聞。佛氏以空寂為宗。則凡學所遵者。  寧欲建名號殊稱謂。以示天下後世哉。而國
家非此。無以昭尊德樂道之意也。朕自即位  以來聞。袁州路南泉山慈化禪寺。普庵寂感  妙濟真覺昭貺大德惠愛禪師。紹臨濟之緒。
超華嚴之境。德映當代。澤被方來。其道甚尊  顯。心竊慕之。既累賜大諡。惟塔號未稱可加  定光之塔。曰定光靈瑞之塔云云。

[0911b19]  丁巳延祐四年。勅加東林遠法師。號妙覺寂  光宏辨大師。都省咨文　四月不雨。帝露香  禱天既而大雨。左右進雨衣不受。

[0911b22]  福元講主　諱德謙。姓楊氏。字福元。寧州定  平人。幼為勤策嗜誦佛書。稍長遍歷名邦。諮  訪先德受般若於寧公。習瑞應於忠公。受幽
贊於仙公。學圓覺於一公。究唯什俱舍於頙  公。聽楞嚴四分於聞公。而數公並以識法解  義。聲名遠著。師皆親熏炙之。必臻其道。後京
都受華嚴於萬安揀公。初詔居萬寧寺。次遷  慈恩前後十祀。道德簡於宸裏。聲光揚於海  外未甞以榮顯寵遇改其志。甞曰。畦衣之上
抗於世表。苟不媿於朝聞夕死。尚何慕焉。乃  讓席幽居。括囊一室處世。而遺世者也。是  年正月日示寂。賜緍旌幢津送塔於城之南  隅云。

[0911c06]  光教律師　諱法聞。  陝  西嚴氏子。十五薙染。  二十受具戒。從溫公學法華般若唯什因明  及四分律。溫託以弘傳之寄。甞對佛像灼肌
然指。庸表克誠。刺血書經。以彰重法。隱於臺  山不踰閫者六載。讀藏經五千卷者三番。帝  師命師講說。顧謂其徒曰。孰謂漢地乃有此
僧耶。天子聞之徵至闕庭。詔居太原寺。授榮  祿大夫。次遷大普慶寺。加開府儀同三司銀  章一品。王公大臣仰止高風。猶景星鳳凰之
瑞於明時也。後賜實相圓明光教律師之號。  賜遼世金書戒經。求戒者無算。是年三月日。  跏趺而逝。賜幣以葬。有司儀衛旌幢送之  (通載)  。

[0911c18]  戊午延祐五年正月。懿州地震　二月和州  地震秦州山崩　四月德慶地震。南土山崩。  壓死居民。給糧賑之。

[0911c21]  特賜國師　達益巴。師事大薩思述帝師十  有三年。聽言論於左右。觀道德於前後。陶熏  滋久欝成美器。凡大小乘律論。及祕密經籍
部以十數。皆耳於口授。目於手示得乎理之  所歸。行之所趨。是以譽延兩京道重三朝。事  二聖於潛邸。竭勤逾紀賜賚以千萬計。歸以
所賜大厥梵宇。加賜金印。馳紐封號弘法普  濟。三藏佑聖國師。是年五月十六日化於京  師。給乘騎歸葬成紀。年七十有三云  (通載)  。

[0912a01]  栽桑圖說　八月司農苗好謙撰進。帝曰。農  桑衣食之本此圖甚善。命刊印千帙。散之民  間。又印大學衍義。賜朝臣。

[0912a04]  己未延祐六年　徑山虎岩禪師諱伏　本源  禪師諱達　晦機禪師諱熙　虛谷禪師有諡  建大永福寺  (即青塔)  。

[0912a07]  佛護大師　諱本無。號我菴。台州黃巖人。幼  從方山寶公薙染進具戒。次依寂照於中天  竺即有省處。更衣見湛堂澄公。精研教部。寂
照惜之。寄以偈曰。依教入禪今古有。從禪  入教古今無。一心三觀門雖別。水滿千江月  自孤。師後出世祝湛堂寂照二香。初主四明
延慶。後遷杭之上天竺。最久一日無疾端坐。  而蛻白雲堂。賜諡佛護宣覺憲慈  匡  道大師  云  (高僧傳)  。

[0912a16]  妙文講主　九歲出家。十八受具。依大德圓  和尚。學圓頓教。始升猊座縱無礙辨。若峽倒  川奔。及乎閒居簡默言不妄發。其涵養沖挹。
無欲速不躁進。大類如此。年四十八。住薊之  雲泉。勤儉節用。老者懷其德。少者嚴其教。故  眾睦而寺治。廩有餘粟以賑饑民。薊人稱
之。世祖召見顧謂侍臣曰。此福德僧也。詔居  京師大寶集寺。自爾教乘法席益盛。性相並  驅僧俗溥濟。斯時海內講席紛紛。方膠固於
名相凝滯於殊塗。師獨大弘方等。振以圓宗。  使守株者通於寂默之外。龍象蹴蹈兢駕一  乘。年逾八十。專修念佛三昧。是年月日結印  而終。

[0912a29]  庚申延祐七年正月朔日。有食之。帝齋居損  膳　帝崩。諡仁宗文英武章皇帝　三月太  子即位大赦。

英宗

[0912b04]  諱碩德八刺仁宗嫡子也。在位四年。為御史  太夫鐵失等弑於行幄。年二十一　帝天性  至孝。仁宗不豫。每夜焚香泣告於天。願以身
代。及崩哀毀過禮。寢服於地日歠一粥。至嗣  位用法無私。果於誅殺。姦黨畏罪。遂搆大變。  諡格堅皇帝。

[0912b10]  辛酉至治元年正月。帝服袞服享太廟曰。歲  必親祀終朕之身議赦。帝曰。恩可常施。赦不  可屢下。使殺人獲免。死者何辜　二月初建
西山佛寺　九月駐蹕興和。左右以寒請還。  上曰。兵以牛馬為重。民以稼穡為本。蓋欲馬  得蒭牧民得刈穫。何計乎寒。

[0912b16]  立帝師殿　詔各路立帝師殿。釋源宗主法  洪。奉勅撰碑。其略曰。皇元啟運北天。奄荒區  夏。奮神武之威。致混一之績。思所以去殺勝
殘躋生民於仁壽者。莫大釋氏。故崇其教以  敦其化本。以帝師拔思癹有聖人之道。屈萬  乘之尊盡師敬之節。諮諏至道之要。以施於
仁政。是以德加於四海。澤洽於萬邦。實賴帝  師之助。銘略曰。佛道弘大洋海無際。滔天沃  日並育萬類。於彼將聖象罔得一。捨厥緒餘  以  匡
王國。烈烈皇祖草昧天造奠是南紀。功  格蒼具云云。追諡皇天之下一人之上云云  (見至元十七年行狀文中)  趙孟頫書丹。元明善篆額。

[0912b28]  弘教大師　諱了性。號大林。武氏子。初依安  和尚薙髮。登具歲諸講席。精究三藏。遇真覺  國師啟迪厥心。如柏林潭關輔懷南陽慈諸
公。皆以賢首之學著稱一時。悉造其門領其  玄旨。北游燕薊晦迹魏闕之下。悠悠如處江  海之上。與世若相忘焉。成宗徵居萬寧寺。
聲價震蕩內外。大后剏寺於五臺山。曰大普  寧寺。延師為第一代。師不求合於時。不屈於  人。識者高其風節。是年九月卒。諡弘教大師  云。

[0912c09]  壬戌至治二年。有言佛教可治天下。帝問拜  住。對曰。清淨寂滅自治可也。若治天下。舍仁  義則綱常亂矣。

[0912c12]  幻堂講主　諱寶嚴。字士威。成紀康氏季子。  因罹喪亂。與弟同薙髮為僧。後參真覺得傳  賢首宗旨。而嗣其道。為人淳朴無偽。方寸
之地。湛若止水。值真覺三坐道場。師與弟皆  從而佐之。真覺入滅乃繼其席。無何奉詔住  持大玉山普安祐國二寺。是年七月日逝世。

[0912c18]  佛光大師　諱志德。號雲巖。東昌人。十二受  經於海聞和尚。習慈恩宗旨於法照禧公。盡  得其蘊。至元間。世祖召見賜宴并紫方袍。命
主天禧旌忠二剎日。講法華華嚴唯什金剛  等疏。特賜佛光大師之號。與七眾授戒。必令  其立誓無犯。遇歲儉煮糜粥。以食餓殍數萬
人。居天禧三十餘年。一衲一履終身不易。  過午不食。夜則危坐以苦誦喪明。忽夢梵僧  迎。居內院高座。空中散花因示疾。是年二月
二十七誦之不輒。頃之辭眾安坐而化。世壽  八十八。龕留三七顏貌紅潤如生。闍維舍利  無數。塔於張家山。趙孟頫為記。

[0913a01]  癸亥至元三年。勅寫金字藏經。學士吳澄為  序曰。主上寫經為民祈福。甚盛舉也。

[0913a03]  吳澄　字幼清。撫州崇仁人。經傳悉通貫用  力聖賢之學。元明善以文學自負。聞澄易詩  書春秋奧義嘆曰。與吳先生言如探淵海。董
士選曰。吳先生天下士也。澄甞為學者言。朱  子於道。問學之功居多。陸子靜以尊德性為  主。問學不本於德性。其弊必偏於言語訓釋。
故學以德性為本。又謂。為善者死則上通神  明。其極品與日月齊光。為惡者死則下淪污  穢。其極下與沙蟲同類　八月帝崩于行幄  臥所。

[0913a13]  中峯禪師　諱明本。號中峯。錢塘孫族。生有  異徵。為兒童時。嬉戲必為佛事。稍長聞經教。  燃指臂求佛甚切。晝夜彌勵。困則以首觸柱。
自儆期必得乃已。及入死關。密扣心要誦金  剛經。至荷擔如來處。恍然開悟。自謂所證未  極。後觀流水乃大發明。自是說法無礙。著書
若干卷行於世。仁宗聞而聘之不至。制金紋  伽黎衣賜之。并諡號佛日廣慧普應國師。是  歲卒。壽六十一。臘三十五。化於本山天目。

[0913a22]  斷崖禪師　諱從一。湖州德清湯氏子。幼不  茹葷。姿貌巍然。師高峯參一歸何處發悟。呈  偈曰。大地山湖一片雪。太陽一照便無踪。自
此不疑諸佛祖。更無南北與西東。峯印可之  曰。後據孤峯絕頂揚聲大叫。在後改名了義。  賜號佛慧圓明正覺普度大師云。

泰定帝

[0913a29]  名也孫鐵水兒。顯宗之長子。裕宗之嫡孫也。  初封嗣晉王。及英宗遇弑。以支庶入繼帝統。  在位五年殂於上都　帝在位災異迭見。然
守成法以行天下無事。稱治平焉。改元者二。  泰定致和　帝曰。凡事防之於小則易。救之  於大則難。明告於眾。俾知所慎。

[0913b06]  甲子泰定元年　乙丑。

[0913b07]  丙寅三年。禁西僧馳驛擾民。

[0913b08]  丁卯　帝師公哥羅入寂。

[0913b09]  戊辰至和元年七月帝崩。不立廟諡　九月  文宗襲立。改天曆元年。禮公哥卜文國公為  師。設廣教總管府。統攝僧眾。

明宗

[0913b13]  名和世  [王*束]  。武宗長子。初封周王出鎮雲南。泰  定帝崩。文宗遣使迎帝。帝正位於和寧之北。  立文宗為皇太子。未幾暴崩僅半年
張養  浩自幼有行義勤學業。官至中丞甞著書三  卷。一曰朝堂忠告。二曰風憲忠告。三曰牧民  忠告。至是卒。贈平章。諡文忠。

文宗

[0913b20]  名圖帖睦爾。武宗次子。明帝之弟也。初封懷  王出居建康。以致和元年九月襲皇帝位。改  元天曆二年。迎明宗於沙漠。明宗殂即位。

[0913b23]  己巳天曆二年。建龍翔集慶寺於建康　建  崇禧萬壽寺於蔣山　命奎章諸臣。輯經世  大典　改建康為集慶路　以西僧輦真吃剌
思為帝師。師至上命朝臣一品以下。咸郊迎  大臣俯伏。進觴師不為動。惟國子祭酒孛木  魯  [羽*申]  舉觴立進曰。帝師釋迦之徒。天下僧人
師也。予孔子之徒。天下儒人師也。請各不為  禮。帝師笑而起。舉觴卒飲。眾為之慄然。

[0913c02]  庚午至順元年。加封孔子父叔梁紇。為啟聖  王。母顏氏。啟聖夫人。顏子復聖公。曾子宗聖  公。子思述聖公。孟子亞聖公。

[0913c05]  慧光　釋融照。字慧光。受業華藏修習天台  教觀。後從淵叟湛法師。居華亭延慶。力精教  乘勤修禪定。然膏繼晷旦夕無間。故學由志
臻。表於叢席職躋眾祐四十餘祀。名聞京師  上嘉獎賜號。師每歲元旦。率眾修金光明懺。  祝釐聖壽。說法之外力禮懺摩。與諸眾生掃
除塵翳。攝入善根。既老彌勤。得其法者三人。  僧傳曰居簡。曰宗榘。曰宗權。皆法門之龍象  也。

[0913c14]  范椁。字德機。清江人。天資頴異。雖癯然清  苦。若不勝衣。卓然自樹於流俗外。吳澄誌以  為特立獨行之士。可方東漢之君子。蓋非虛
美云。

[0913c18]  辛未至順二年。翰林學士吳澄卒。有易春秋  禮記纂言。及校定皇極經世書大戴禮等書。  贈臨川郡公。諡文正。

[0913c21]  壬申至順三年。四月天寧地震。五月京師地  震有聲。白虹並日出竟天。八月天鼓鳴於東  北　京師隴西地震　帝崩於上都。

寧宗

[0913c25]  名懿璘真班。明宗次子也。初封鄜王。文宗殂  遺命傳位于帝。帝年七歲。在位兩月而殂。

[0913c27]  臨壇大德　諱惠汶。姓張氏。歸德人。依耆宿  釭公出家二十進具。從大德溫公受菩薩戒。  嗣法壇主恩公。既而行業日隆。聞望日著。從
者益眾。師齋戒既嚴。護衣惟謹。雖途行旅  宿三衣一鉢必與身俱。終日乾乾惟佛是念。  緇素相率而求戒者。接迹於途。承一訓言莫
不懽心感戴。說法數十餘年。升壇授戒四十  餘會。大臣接以師敬之禮。從化者蓋以萬數。  是年十一月二十二日歿。年七十有三云  (佛祖通載)  。

順宗

[0914a08]  名妥懽帖睦爾。明宗長子也。文宗時被讒出  居廣西。寧宗崩登大寶。在位三十六年。會  大明兵入京城。走於應昌府。一年崩。

[0914a11]  癸酉元統元年六月。初八日登位。改元者三。  元統  (二)  至元  (六)  至正  (二十七)  禮請公哥兒監臧班  臧卜為帝師。

[0914a14]  天竺法師　諱真淨。字如菴華亭。姚氏子。母  朱氏夢月墮懷而娠。誕時瑞光滿室。有異僧。  指謂其母曰。此兒海月法師之再來也。九歲
依明靜志公學法華經。歷耳成誦。十六得度  搏究諸乘。謁雲夢澤公無極度公。盡得其學。  大德間住海鹽德藏。至治間遷松江超果。泰
定間居下竺。闢寺前之徑高大其門。書佛國  山以揭之。至順間上竺湛堂澄公舉師自代。  殫心弘法。眾逾千指。上慕其道。賜以佛心弘
辨之號。及金紋紫伽黎之服。師課法華寒暑  不輟。是年示疾。書偈而逝。壽七十二。臘五十  六。闍維舌根頂骨不壞。舍利五色。塔於本山  (僧傳)  。

[0914a27]  甲戌元統二年元旦。汴梁雨血。著衣皆赤。

[0914a28]  三月彰德雨毛如線而綠。民謠云。天雨線。民  起怨。中原地。事必變　水旱交洊　七月流  星如盃。色赤有光　八月京師地震。鷄鳴山
崩。陷為池百里。

[0914b03]  乙亥改元至元元年。

[0914b04]  丙子二年。宿松地震山裂　秦州山崩　黃州  蝗　江浙自春至八月不雨。民大饑賑之。

[0914b06]  丁丑至元三年四月有星。孛於王良。至七月  沒於貫索　星名訂議房星主馬。又名天駟。  王良善識馬故名之　五月民間訛言。朝廷  采
童男童女。一時嫁娶殆盡　彗星見於東  北　七月武涉縣有蝗。尹張寬仰天祝曰。寧  殺尹毋傷百姓。黑鷹啄蝗。盡命刊金履祥所  著論孟考證行之。門人許謙序之。

[0914b13]  許謙　字益之。東陽人。學於金履祥。告之曰。  吾儒之學理一而分殊。理不患其不一。所難  者分殊耳。謙由是致其辨於分之殊。而要其
歸於理之一。又曰。聖人之道中而已矣。謙由  是事事求夫中者而用之。自謂吾非有大過  人。惟為學之功無間斷耳。其教以五性人倫
為本。以開明心術變化氣質為先。以為已為  立心之要。以分辨義利為處事之制。甞曰。已  或有知使人亦知之。豈不快哉。是年卒。年六
十八。門人號之白雲先生。所著有四書叢說  詩名物鈔讀書傳觀史等書。後諡曰文懿。

[0914b24]  同時休寧陳櫟婺源胡一桂。皆以講明道學  重於時。

[0914b26]  太白　上公大將軍之象。出東當伏東。出西  當伏西。過午為經天。謂晝見於上也。太白少  陰之星以己未為界。經天為不臣兵起也。

[0914b29]  戊寅至元四年正月。以地震赦天下　四月  雨雹如拳。環玦獅象等形　信州山震　邵  武雨水深二丈　鞏昌山崩壓死人民。

[0914c03]  己卯至元五年夏四月。加封孝女曹娥。為慧  感靈孝昭順純懿夫人　六月汀州水高三丈  餘。沒廬壞田　太白屢經天。

[0914c06]  宗周法師　諱子文。字宗周。四明人。得法於  北溪聞公。出主寶雲寺。教觀淹博律規甚嚴。  尋常對人則訥。升座講演則滔滔。如建瓴之
水。莫之禦也。臨終時講十六觀經。罷即欲  就座別眾入滅。有啟曰。和尚後事未曾分付。  奈何遽爾告寂耶。師曰。僧家要行便行。莫做
俗漢伎倆為兒女計而有後事。眾  懇  益切。於  是下座。復歸方丈一一條書之。即合掌稱西  方四聖號。回向發願畢遂寂。闍維舍利無數  (僧傳)  。

[0914c16]  庚辰至元六年處士吳萊論作文如用兵。有  正有奇。正者法度。如部伍分明是也。奇者不  為法度所縛。千變萬化元不曾亂。

[0914c19]  天如禪師　諱惟則。號天如。得法於中峯國  師。住姑蘇師子林。有楞嚴會解禪宗語錄淨  土或問十法界圖說等書。行世。

[0914c22]  元粹法師　苕溪人。有圓覺經集註等書。行  于世。

[0914c24]  休耕法師　諱逸。雲門三高之一。有詩文  集。

[0914c26]  辛巳至正元年。帝閱宋徽宗畫稱善。學士  �  �  進曰。徽宗多能惟一事不能。其身辱國破。  皆由不能為君所致。人主貴能為君。

[0914c29]  元叟禪師　諱行端。號元叟。族臨海何氏出  家化城院。參徑山藏叟得旨。大德庚子出世  湖之資福。名聞京師。特旨賜慧文正辨之號。
平章張閭公。舉中天竺遷居靈隱。有旨設水  陸齋於金山。命師說法峻事入覲。奏對稱旨。  加佛日普照之號。南歸退處西菴。至治壬戌
眾請補處徑山。璽書金斕三被人以為榮。師  宴如也。先是宋度宗設醮秦章天庭遇上帝。  為定徑山四十八代住持事。四十四代虎巖。
謂住持豈苟然哉。皆預定之天庭。師聞頗心  非之。及師適當其次云。

[0915a11]  愚菴禪師　諱超智。字以中。族姑蘇。得法於  元叟端公。歷住於隆教普慈二剎。帝賜以明  辨正宗廣慧禪師之號。已而陞淨慈遂主徑
山。四據高座敷  敡  佛法。以聳人天龍鬼之  聽。緇素相從如雲歸岫。弟子集其四會語錄。  宋文憲序之。極其讚頌起人之敬信也。

[0915a17]  梅屋禪師　諱念常。世居華亭。黃姓。母楊氏  禱觀音大士夢龐眉老僧託宿而娠。生時神  光照室異香襲人。出家平江圓明院。博究群
書參晦機熙公。有省禮五臺。歷燕京帝師尊  寵。預金書藏經之列。迺集佛祖通載二十二  卷。備歷代法門事蹟。住持祥符僧中斑馬。

[0915a23]  用明禪師。諱  詗  。四明人。有文集行世　斷江  禪師。諱恩。雲門三高之一。

[0915a25]  壬午至正二年大同人相食　地震如雷　惠  州羅浮山崩。

[0915a27]  癸未三年詔。修遼金宋三史。脫脫都總裁  學士揭傒斯字曼碩豐城人。脫脫問政治何  先。曰儲材為先。養之於譽望未隆之時。用之
於周密庶務之後可也。卒封郡公。諡文安。

[0915b02]  湛堂法師　諱性澄。字湛堂。號越溪。會稽孫  氏子。母姜氏夢日輪而生。從石門祩律師祝  髮受具。深通止持作犯之義。依佛鑒銛公習
天台教觀。謁雲夢澤公深加器重。奏復天台  國清講額。遊高麗求天台遺書。吳越大旱。師  率眾說法。禱雨格應歲饑民死無以  斂  。乃掩
其遺骸作水陸大會普度之。至治間馳召入  京。問道於明仁殿。被旨居青塔寺。校正大藏  特賜金斕衣。賜號佛海大師。後歸天竺之雲
外齋。還越之佛果篤志淨土。修一心三觀者  七晝夜。屢感瑞應。一日師揖眾曰。今日則  有。明日恐無。光陰其可把玩乎。次日黎明端
坐而逝。壽七十八。臘六十四。留龕七日顏貌  如生。所著有金剛集註心經消災經註彌陀  經句解仁王經如意輪呪經科等。並行於世  (僧傳)  。

[0915b18]  甲申至正四年。諸山主僧請復僧司且曰。為  郡縣所苦如坐地獄。脫脫曰。若復僧司何異  地獄中復置地獄耶。不許。

[0915b21]  笑隱法師　諱訢。號諡廣智全悟大禪師。文  宗以潛龍之舊。建龍翔大集慶寺。召師住持。  授以大中大夫。以主寺事。奉勅校正德輝重
編之百丈清規。是年五月二十四日示寂。八  月葬城南撥雲山康僧會塔之隣。行業道蹟。  具如虞文靖學古錄。及黃文憲宋文憲二公
碑銘所記。得法弟子宗泐。字季潭。洪武中住  持天界。聲光顯著云。時加徵士官。太優云  隱士無求於朝廷。朝廷有求於隱士。名爵何  吝。

[0915c02]  乙酉至正五年。承旨  �  �  遇事英發掀髯論  辨。每遇天變民災。必勸帝。側身修行。庶天意
可回。善書。卒後片紙之存人爭寶之。宋金遼  三史成。帝曰。史既成書。前人善者朕當取以  為法。惡者取以為戒。豈止為君者為臣者。亦  當知之以前代善惡為勉。

[0915c08]  丙戌至正六年。山東地震七日　邵武地震  有聲如鼓　河決　李綗請祀郊廟。近正人  遠佞邪。以崇陽抑陰云。

[0915c11]  丁亥至正七年元旦。日食大寒而風朝官仆  地　東平地震　山東地震壞城郭。有聲如  雷　河水搖動。

[0915c14]  竺源法師　諱水盛。字竺源。自號無住翁。樂  平人。姓范。母徐。生時祥光照室。依羅山常公  受度。謁月庭忠公。見孤舟濟師自信法決可
證。因發誓云。吾此生不能作佛。當入無間獄  也。由是力參發悟者幾回。濟公記之云。爾後  當大弘吾宗也。天曆間聘師。主西湖妙果寺。
一時公卿與師為方外交甚篤。是歲四月二  十四日書偈而逝。壽七十三。師囑學徒甞云。  要當洞明諸佛心宗。行解相應云。

[0915c23]  李孝光。溫州人。少博學篤志。為文一取法秦  漢古文。不拘於世尚　朱公遷。字克升。勤  於著述。有書傳疏義四書約說四書通旨。行  世。

[0915c27]  戊子至正八年。楊載。字仲弘。杭州人。文章一  以氣為主。自成一家言。而於詩尤有法。取材  於楚漢。而音節以唐人為宗　學士虞集。字
伯生。父汲文清而淳。母楊氏亦通經學。弟槃。  字仲常。進士皆得之家庭。槃曰陶菴。集曰邵  菴。甞言。試藝之文推其高者。取之不必先有
主意。若主意先定則求賢之心狹而差。自此  始矣　是年十一月。台州方國珍作亂。聚眾  海上。授珍以官。不赴。勢益猖獗。

[0916a07]  方國珍　黃巖人。亦名谷珍。兄弟四人。先因  設酒詭殺其田主。事露拒殺捕者。官親往亦  殺之。兄弟遂亡命於海者十餘年。乃掠漳州
賊船寇漳州。維時文恬武嬉人寇即陷。自太  不華墮計而死。勢日猖獗。竊據溫台明十二  郡。十有八年。太祖龍興潛逃於海。既而內附。

[0916a13]  己丑至正九年夏四月。棗陽民張氏婦生男。  甫週歲暴長四尺許。容貌異常。皤腹擁腫見  人嬉笑。如俗所畵布袋和尚云　李好文。為
諭德集端本堂經史要義大寶錄大寶龜鑑以  進　他日皇子坐清寧殿。分布長席列坐高  麗西番僧曰。李好文先生。教我儒書多年。尚
不曉其意。今聽佛法一夜即曉。由是愈崇尚  佛學　天龍主僧大道。諱善平。搆叢桂樓以  居。受業於慶菴。問道於中峰云。

[0916a22]  庚寅至正十年。棣州隕石　奉化山裂　六  月有星大如月。入北斗。聲震如雷十一月  日食　二星隕於耀州為石。如斧形。

[0916a25]  辛卯十一年詔修河防。南北民兵十七萬修。  及二百八十里。於黃陵岡得石人一眼。童謠  云。石人一隻眼。挑動黃河。天下反。

[0916a28]  劉福通　頴州人。是年五月。以紅巾為號。陷  頴州。六月據朱皐。攻破羅山真陽確山。遂陷  舞陽葉縣等處。九月陷汝寧州。眾至十萬。

[0916b02]  韓山童　欒城人。自其祖父。以白蓮會燒香  惑眾。至山童倡言。天下大亂彌勒佛下生。河  南江淮愚民翕然信之。福通等復詭言。山童
實宋徽宗八世孫。當為中國主。殺白馬黑牛  誓告天地。約同起兵事覺。縣官捕之急山童  就擒。其妻楊氏。子韓林兒。逃之武安。

[0916b08]  八月蕭縣李二老彭趙君用反攻陷徐州。李  二號芝麻。李亦以燒香聚眾而起。麻城人鄒  普勝等。以妖術聚眾反。亦以黃巾為號。

[0916b11]  徐壽輝　蘄州羅田人。一名真。與其黨倪文  進等起兵攻。陷蘄水及黃州。  僭  稱皇帝。國號  天完。改元治平。據漢陽興國等十餘郡矣。

[0916b14]  一月信州及邵武雨黍。饒州建寧雨黑子。大  如黍菽。衢州雨黍。民多取而食之。十一月有  星。孛於西方。十二月太白屢經天。

[0916b17]  壬辰十二年。隴西地震百餘日。城郭頹起陵  谷遷變。會州公廨牆崩。獲弩五百餘張。長者  丈餘。短者九尺。人莫能挽　日食。

[0916b20]  郭子興　定遠人。見汝頴兵起列郡騷動。遂  與其黨孫德崖等起兵。自稱元師攻援濠州。  據之其豪傑多入城。以自保矣。

[0916b23]  百屋禪師　諱清珙常熟人。族姓溫。母劉氏。  生有異光。依崇福永惟。出家祝髮受具。登天  目見高峯。峯問。汝為何來。師曰。欲求大法。
峯曰。大法豈易求哉。須然指香可也。師曰。某  今日親見和尚。大法豈有隱乎。峯默契之。授  萬法歸一話。服勤三年。次參及菴發憤有省
曰。清明時節雨初時黃鸝枝上分明語。菴頷  之有已後與汝同龕之記。及菴住湖之道場。  師典藏鑰。菴謂眾曰。此子乃法海中透網金
鱗也。後登霞羃山。卓菴曰天湖居之。復赴當  湖福源。朝廷降香幣旌獎。皇后賜金斕衣。詔  諡佛慈慧照禪師。是年七月卒。有法語詩頌  行世。

[0916c07]  高皇帝　先句容人。祖渡淮考遷太平生四  子。上季子也。先是陳太后。夢一神人朱衣象  笏餽丸藥。光照室吞之。既覺異香襲體遂娠
焉。乃誕異香紅光凝結不散。時大曆元年戊  辰九月十八日也。仁祖取水洗兒忽有紅羅。  來自上流取為兒褓。自是室中常有異光。生
數日不食。求醫遇一僧詢故告之。僧曰。夜子  時食矣。忽不見。夜半果食。兒時多病。仁祖欲  度為僧。太后不欲。年十七父母三兄相繼歿。
上孤孑乃遵先志。托身皇覺寺後出游。道病  有兩紫衣人。與俱助其寢食病愈而去。甞夜  陷麻湖。群兒呼迎聖駕。叱之丕見。崎嶇多載。
仍歸寺中。年二十五值兵亂。問筊於伽藍。祝  曰。避難吉陽。守舊吉陰。筊乃一陰一陽更祝。  出居不可起義乎。筊從之。再祝筊躍立香爐  上
帝入濠見郭子興。興見狀貌奇之與語  大悅。取為親兵日益敬信。以馬后妻之。命掌  征伐之事。一統之業基於此矣。

[0916c25]  癸  巳  十三年。詔以西番僧為國師。伽璘真為  大元國師。番云皆即冗該。猶華言事事無礙  也　帝自制宮漏約高六七尺。為木櫃藏壺
其中。運水上下。櫃上設西方三聖殿。櫃腰設  玉女。捧時刻籌。時至輒浮水。而上。左右列二  金甲神人。一懸鐘一懸鉦。夜則神人自能按  更而擊
又以內苑造龍船。首尾長一百二  十尺廣二丈。上有五殿。龍身并殿宇。俱五采  金裝。自遊後宮。海子內遊戲。船行則龍首尾  眼爪皆動　以宮女撫舞。名天魔舞　每宮
中讚佛則按舞奏樂。

[0917a07]  張士誠　白駒場人。為鹽綱司牙儈。資性輕  財好施頗得眾心。見諸處兵起。與其弟士信  士德。聚眾起兵。陷泰州殺知府李齊。因乘間
呼噪入城。官吏倉卒遁走。即據高陲稱王。國  號周。建元天祐。將兵攻陷平江松江常州諸  路。地廣兵強遂為勍敵。戰爭始于此。

[0917a13]  甲午十四年正月朔。汴梁河永。皆成五采花  草。如繪畫。三日方解　學士黃溍諡文憲。有  日損齋  [葶-丁+呆]  義烏志筆記
(字晉卿金華人)  。

[0917a16]  寶洲沙門　諱覺岸。號寶洲。烏程職里寶相  寺  (今清泰菴)  沙門也。學博通古今。甞考釋氏事實
上下數千載年經國緯。著為手鑑。再治名釋  氏稽古略。蓋自有佛以來。凡名師大德之行  業出處。以及塔廟之興廢僧侶之眾寡。靡不
具載。本之內典參之諸史。旁及於傳記。而間  之以事之顯著者。為之據歲月先後。考覈精  審。無所遺闕。李桓序。實能補國史之未周葺。
禪編之大備。一代之司南云。

[0917a25]  乙未十五年二月。劉福通等。迎韓林兒立以  為帝。又號小明王。建都亳州。國號宋。改元龍  鳳元年　六月我　太祖高皇帝。自和州渡
江。取太平路拔之。耆儒陶安李習。率父老出  迎獻言曰。明公率眾渡江。神武不殺人心悅  服。以此順天應人而行吊伐。天下不足平也
帝以天下兵起。下罪己詔。大赦天下。

[0917b03]  丙申十六年兩日相盪。彗星丈餘　李實如  黃爪。謠云。李生黃爪。民皆無家。星隕有聲化  為石。形如狗頭。命藏於庫　大明兵取集慶
路。御史福壽死之。後諡忠肅。改集慶為應天  府　太祖入城諭曰。我來此為民除亂耳。各  安職業民大悅。更相慶慰　陶安謂太祖曰。
金陵古帝王之都。龍蟠虎踞。限以長江之  險。若取而有據其形勢。出兵以臨四方。何向  不克。此天所以資明公也。

[0917b12]  金陵　戰國楚威王時。以其地有王氣。埋金  以鎮之。故曰金陵。漢曰秣陵。吳曰建業。晉曰  建康。六朝皆建都於此。隋為蔣州。唐為昇州。
宋為江寧。元為集慶。置江南諸道。行御史臺  於此。故謂南臺　太祖渡江時。或謂。欲定天  下。僧金碧峯不可不見。及至宣州見之。僧跏
趺危坐不為禮。上叱僧亦叱上曰。可曾見殺  人將軍乎。僧曰。可曾見不怕死和尚乎。上遂  釋劍作禮。僧答禮徐謂曰。建康有地可王。

[0917b21]  鐵冠道人　張景和江右人。道術高精數學。  謁見高帝曰。明公龍瞳鳳目。天地相朝五嶽  俱附。日月麗天附骨插鬢。聲音洪亮貴不可
言。但四圍滯氣如雲行月出之狀。所喜者準  頭黃明貫於天庭。直待神采煥發。如風掃陰  翳。即受命之日也。應在一千日內。且邊地驛
馬有驚氣。南行遇敵。切須戒慎。上奇之留於  幕下。常結廬鍾山。居都下數年。一旦無故。自  投於大中橋水死。求尸不獲。仙去不復見。

[0917c01]  學士朱升謂高帝曰。高築牆廣積糧。緩稱王  外無他言。

[0917c03]  天岸法師　諱弘濟。字同舟。天岸其號也。會  稽姚氏子。從寶積寺舜田滿公出家。授法華  經輒能記憶。既為大僧精持律學。深究教乘
修懺懇切。於觀定中見一尊者。授以犀角如  意。自是辨博無礙。開法於萬壽圓覺寺。呪沙  擲地。以救海岸之崩。後主顯慈集慶二寺。遷
主會稽圓通。修念佛三昧。詔住大普福寺。歸  清鏡閣。是年歿  (僧傳)  。

[0917c11]  丁酉十七年三月。大明兵克常州。張士誠遣  其弟士德。以兵來援。徐達伏兵擒之。士誠氣  沮。請輪資以求和。達圍之下其城　有龍鬪
於樂清江。颶風大作。所至有火光如毬。死者  萬餘人　元大都晝霧。昏暝不辨人物。如是  者旬有五日　瀞江路山崩地陷。

[0917c17]  陳友諒  沔  陽漁家子。甞為縣吏不樂。會壽  輝文俊兵起。慨然往從之。遂為文俊簿書椽。  尋亦領兵為元帥。及文俊專恣。心不能平。至
是文俊謀殺壽輝。不果奔黃州。友諒因乘釁  襲殺之。遂并其軍自稱平章。壽輝不能制。兵  勢方強。後并殺徐壽輝。自稱帝國號漢。改元
大義。據湖廣等路。後為太祖所滅。箭貫頭顱  而死。

[0917c25]  千巖禪師　諱元長。字無明。號千巖。蕭山人。  族姓董。母何氏。幼搆疾。母禱觀音。許出家而  始愈。始通九流百氏言。次習法華。究律部於
靈芝寺律師。後參狗子無佛性話。中峯為之  決擇。印正囑師。善自護持。師隱天龍。有二  蛇。日來遶座。師為說三歸五戒。蛇矯首低昂。
作拜舞而去。自是薦起住持藉甚。師不允。而  往烏傷伏龍山。興復聖壽伽藍名聞朝廷。降  名香以寵嘉之。賜僧伽黎衣。及普應妙辨之
號。後加佛慧圓明廣照普利之諡。王臣嚮道  者眾。九州外國傾德敬仰。

[0918a07]  絕宗禪師　諱善繼。諡文明海慧。諸暨婁氏  子。母王氏夢神僧授白芙蕖而生。依山陰靈  祕寺思恭和尚祝髮。從天竺大山恢公。習天
台教。次謁湛堂問答慶快。湛堂謂眾曰。法輪  轉於他日。將有望於斯子矣。居第一座玉崗  潤公亦居師第一。出住良渚講金光明經。夢
四明法智謂曰。爾所講經與吾符合。自是益  加精進。甞示眾曰。止觀一部即法華三昧之  筌  [跳-兆+弟]  。一乘十觀即法華三昧之正體。汝等須
行解並馳正助兼運。則圓位可登。而不負祖  師命宗之意也。後專修淨業。繫念彌陀晝夜  不輟。一日忽告眾曰。佛祖弘化。貴乎時節因
緣。緣與時違。化將焉托。吾將歸矣。端坐而  逝。是年七月二十二日也。壽七十二。荼毘舌  根不壞。塔於靈祕之西。得法上首  玘  大璞云。

[0918a22]  孚中禪師　諱懷信。字孚中。姓姜。奉化人。母  劉氏。夜夢大星墮室中。有光如火。取而吞之  遂娠。及誕狀貌異凡。遇僧即喜。年十五從法
華院子思出家祝髮。受具戒於五臺寺。學三  觀十乘於半巖全公。扣禪宗大旨於竺西坦  公。又值雲外岫公。後出世明之觀音。遷住普
陀。鎮南王虛心問道。宣讓王亦遣使。奉旃檀  香紫伽黎衣。請示法要。師搆姑蘇寶石。造多  寶佛塔。詔賜廣慧妙悟智寶弘教之號。升住
中竺復遷天童。後住持大龍翔寺。提唱宗乘  萬耳聳聽。大小驩然而親戴之。一旦晨興謂  左右曰。吾將歸矣。汝等當以荷法自期。勵
精進行可也。書偈曰。平生為人戾契。七十八  年漏洩。今朝撒手便行。萬里晴空片雪。是年  八月二十四日壽臘六十九云。

[0918b08]  戊戌十八年　宋龍鳳四年。學士歐陽玄字  原功。文章道德卓然名世。凡大制作多出其  手。年八十五。諡曰文。圭齋集。

[0918b11]  明玉珍　隨州人。集鄉兵屯於青山。未幾降  於壽輝。及倪文俊陷蜀。令玉珍守之。文俊死  遂自據成都。蜀中郡縣皆附號夏改天統。

[0918b14]  正月陳友諒。陷安慶。元守將余闕死之諡忠  烈。後立廟歲時致祭　三月宋毛貴破濟南。  元右丞董摶霄死之。殺無血見白氣衡天死
十二月。大明兵取婺州路。守臣僧住死之  太祖諭諸將曰。戡亂雖以武。而安民必以  仁。師旅之行勢如烈火。火烈則人必避之。為
將者能以不殺為心。非惟國家所利。在己亦  蒙其福。爾等從吾言則事不難就。大功可成  矣。

[0918b23]  己亥十九年　龍鳳五年四月。帝以天下多  故。却天壽節朝賀詔曰。朕宜敬天地法祖宗。  以自修省。初度之日群臣毋朝。

[0918b26]  浮休法師　諱允若。字季蘅。號浮休。若耶人。  依雲門元公。十五剃度。謁大山恢法師。受天  台教觀。次禮湛然。凡法智所集立之義靡不
精究。隨湛堂入燕京。朝廷錫以慈光圓照之  號。出住淨聖院。復主杭之興化。與天岸濟我  菴無玉庭罕道望並峙。世稱錢塘四依。後居
雲門。又與斷江恩休耕逸臨風吟咏。又稱雲  門三高。歷越之圓通遷上竺。纓絡泉久涸禱  之泉湧。命曰再來泉。築精舍修法華三昧。為
暮年淨業。後罹賊難而終。是年二月二十九  也。壽八十。臘六十五。荼毘舍利如菽無算。師  不妄言笑。趙子昂稱為僧中御史。有內外集  云。

[0918c10]  大用法師　諱必才。字大用。姓屈氏。台州人。  十二從西瞿法師出家祝髮進具。謁湛堂澄  公親玉崗潤公。執經入室。雖至流金之暑。折
膠之寒。足不踰戶。山家之玄教觀之要。悉臻  其奧。玉崗嘆曰。此子非靈山會上業已習  之。烏能至此哉。隨玉崗於德藏。命師分座講
演。辨若雨注河翻。聽者稱之。繼主德藏。後遷  杭之興福。次補演福。順帝特賜佛鑒圓照之  號。是年三月十九日。焚香高稱彌陀佛號。盡
一晝夜告眾曰。吾淨土緣熟三昧現前矣。為  書以別相識。合掌而逝。荼毘有五色光。自龕  中發火。舌根齒牙不壞。舍利滿地。穴地尺許
亦有得者。壽六十八。臘五十六。所著有妙玄  文句止觀增治助文法華涅槃講義章安荊溪  法智禮文詩偈等。並行於世  (僧傳)  。

[0918c25]  桐江法師　諱紹。大嚴之桐江人。因以為號。  姓吳。母李氏。入鳳山寺祝髮受具。私曰。化龍  之魚肯以  [跳-兆+弟]
涔求生乎。謁雙徑大辨陵公。公  以單傳心印詰難久之。復遍參名宿知法之  無異味也。閱大藏教至三過通其旨趣。出世  景德寺興復廢墜。詔住義烏寶林。一時法席
號為極盛。是年八月初七日。翛然而化。壽七  十四。臘五十八。闍維舍利如紺珠。齒牙貫珠  不壞。有三會語錄并桐江集行世。

[0919a05]  庚子二十年正月。五色雲現　大都有杜鵑  彗星見於東方　五月朔日食。雨雹。

[0919a07]  劉伯溫　諱基。括蒼人。自幼聰明絕倫。凡天  文兵法性理諸書。過目洞識其要。甞遊西湖  有異雲起西北。光映湖水。時魯道源與諸同
遊者。皆以為慶雲。劉曰。此天子氣也。應在金  陵。十年後有王者興。我當輔之。諸人以為狂  悉去之。惟西蜀趙天澤奇之。以為諸葛孔明
之流。是年太祖下金華定括蒼。基乃指乾象  謂所親曰。此天命也。豈人力耶。太祖遣孫炎  聘之。劉趨金陵。陳時務十八策。上嘉納之
楊憲曰。福基於至誠。禍生於反覆。

[0919a17]  辛丑二十一年　宋龍鳳七年　漢大義二年  正月朔。奉小明王慶賀禮。劉基怒罵不拜。  陳太祖以天命所在。乃定征伐之計。

[0919a20]  竺遠禪師　諱正源。字竺遠。歐陽姓。南庸人。  二十七受具。始見陵公。問答省悟智開識融  外內無礙。雄談慧辨動靜皆空。住興聖道場
靈隱諸名剎。帝師錫以佛慧慈照普應禪師  之號。方鎮大臣邀請住持徑山。是年六月二  十六日歿。壽七十二。臘四十五。塔於徑山
八月。大明帥師伐漢。徐達曰。師直為壯。劉基  曰。取威制敵。在此時也。

[0919a28]  水菴禪師　諱守貴。字無用。族甄氏。婺州人。  十八學法為僧。首謁千巖長公。與向上之機。  默究有契。隨千巖興聖壽古剎。後還天龍。復
參中峯斷崖梁山。反覆扣答。初無異致。師曰  千江雖殊而明月則一。吾今無復疑矣。是年  八月二十日作偈。寄別丞相帖睦爾公。頌曰。
一蝸臭殼內外穢惡。撒手便行虛空振鐸。天  龍一指今猶昨。擲筆而化。丞相大加嘆異。壽  七十二。臘五十四。塔於天龍西崗。

[0919b08]  冬十一月。黃河自平陸三門磧下至孟津五  十餘里皆清凡七日。

[0919b10]  壬寅二十二年　宋龍鳳八　漢大義三　二  月彗星見於危宿。光丈餘。色青白　三月長  星見虛危間。形如練數十丈。

[0919b13]  松隱禪師　諱德然。號唯菴。雲間張氏子。出  家得度後。謁千巖禪師有所悟入。又謁石屋  於霞羃山。屋書松隱二字授之。師至華亭搆
室以名額焉。又主千巖所居之壽聖。刺血書  經。有語錄行世。

[0919b18]  癸卯二十三年　宋龍鳳九年　漢大義四年  正月。明玉珍稱帝。建國號大夏。改元天統  元年。

[0919b21]  七月。陳友諒圍洪都。太祖帥諸將討之。大戰  於鄱陽湖。友諒敗死　是戰也。友諒驍將奮  犯太祖之舟。計無所出。韓成服上冠袍投水  死
劉基大呼。難星過可更舟。太祖更之未  半餉。舊舟為敵砲擊碎矣　又張鐵冠笑賀  曰。友諒死矣。降卒來言。友諒為流矢貫睛及  頭而死。

[0919b28]  周顛仙　建昌人。每見人必曰。告太平。飲酒  極多終不醉。太祖曾命覆以甕。積薪煆之。火  息啟視正坐晏然。及征友諒問此行何如。應
聲曰好。仰視屋久之曰。上面無他底。從行苦  無風。顛曰。只管行只管有風。不行便無風。既  而迅飈猛作。及見江豚顛曰。水怪見損人多。

[0919c05]  甲辰二十四年　宋龍鳳十年　夏天統二年  正月。太祖建國號曰吳　二月陳理降。江  西悉平。

[0919c08]  陳友諒。用鏤金床。斯進太祖。曰陳氏窮奢極  靡。焉得不亡。侍臣曰。未富而驕未貴而侈。  所以取敗。太祖曰。既富豈可驕。既貴豈可侈
乎。

[0919c12]  實菴禪師　諱茂。號松隱。實菴其字。族鄭。母  胡氏。奉化人。年十六依傳法寺希顏出家。受  戒於昭慶惠律師。見南  澗
泉公。復謁古林茂  公。林曰。子明知四大五蘊是生死根本。何故  入此革囊耶。師擬議間林以錫杖擊之。師豁  然悟入。後會月江印公於湖之道場。請師分
座說法。大眾允悅。宣政院命居瑞雲之清涼  寺。奏賜佛光普照之諡。住十五年退隱惠堂。  是年八月二十七日。憑几握右手為拳。以額  枕之而逝。壽八十五歲。

[0919c22]  乙巳二十五年　龍鳳十一　天統三年　二  月日旁有一月一星　四月日中有一黑子  五月大都雨  [(牙*ㄆ)/毛]
。長尺許。或曰龍鬚也。命拾而  祀之　冬太祖置國子學於應天府。規製宏  麗行。至廣業堂前偶發一言云。天下有福兒  郎。應得居此。迄今居此者。往往古魁選。躋
位三台者焉。

[0919c29]  丙午至正二十六年　龍鳳十二年　大統四  年　二月黃河北徙。自東明曹濮及濟寧  三月玉珍卒。子明昇嗣立。改元開熙　五月
太祖訪求古今書籍。藏之祕府。以資覽閱。太  祖曰。孔子之言。真治國之良規。孔子誠萬世  之師也　八月拓建康城於鍾山之陽。延亘  周迴五十餘里。盡據山川之勝
十二月太  祖立宗廟社稷曰。宮室但取完固而已。何必  雕巧　十二月宋主小明王韓林兒殂。

[0920a09]  曇芳禪師　諱忠。法號廣慈。住持徑山。當四  十九代云。

[0920a11]  無還禪師  (富)  辨菴禪師  (訥)

[0920a12]  丁未二十七年　吳元年　開熙二　正月。  絳州夜聞天鼓鳴。其聲如空中戰鬪者　三  月太祖定文武科取士之法　應文舉者。察
言行以觀其德。考經術以觀其業。試書算以  觀其能。策經史時務。以觀其政事。應武舉者  先以謀略。次以武藝俱求實效云　六月朔
日食。皇太子寢殿後。新甃井中有龍。出光焰  爍人。宮人仆地　九月大明兵取平江路。執  吳王張士誠以歸。士誠閉目不食。自縊死
十月。大明兵取通州及台州。時溫台等皆方  國珍所據。相次以降　太祖命大將徐達副  將常遇春。北定中原　太祖定律令。頒戊申  曆　十二月大明兵。討方國珍降之。

[0920a25]  南楚禪師　諱悅。隆興人。法號佛慈法喜。住  持徑山。當五十代云。

[0920a27]  集列八十有五人。附見一百二十三人。

[0920a28]  東昌法師　　昊天講主　　逸林上師

[0920a29]  虛照禪師　　海雲禪師　　仙林法師

[0920b01]  古源法師  (清)  竹堂法師  (傳)  雲夢法師  (澤)

[0920b02]  癡絕法師  (冲)  無準禪師　　偃谿禪師

[0920b03]  西雲禪師　　著赤上師　　刺溫卜師

[0920b04]  栢林法師  (潭)  萬安法師  (揀)  寂照禪師

[0920b05]  方山律師  (寶)  大德法師  (圓)  關輔法師  (懷)

[0920b06]  南陽法師  (慈)  大林法師  (性)  海聞和尚

[0920b07]  法照禪師  (禧)  淵叟法師  (湛)  大德律師  (溫)

[0920b08]  明靜法師  (志)  無極法師  (度)  北溪法師  (聞)

[0920b09]  藏叟禪師　　佛鑒禪師  (銛)  羅山法師  (常)

[0920b10]  月庭法師  (忠)  孤舟法師  (濟)  慶菴法師  (吉)

[0920b11]  及菴禪師　　舜田法師  (滿)  靈芝律師

[0920b12]  思恭法師　　大山法師  (恢)  子思法師

[0920b13]  半巖禪師　　玉庭法師  (罕)  別傳禪師  (教)

[0920b14]  西瞿法師　　大辨法師  (陵)  梁山禪師  (竟)

[0920b15]  希顏法師　　南  澗  法師  (泉)  昭慶律師  (惠)

[0920b16]  古林禪師  (茂)  月江禪師  (印)  日溪禪師  (泳)

[0920b17]  天心法師  (素)  良偉法師　　東白法師  (明)

[0920b18]  開元法師  (奎)  方山禪師  (瑤)  無見禪師  (覩)

[0920b19]  斗巖禪師  (芳)  無用禪師　　無一禪師  (全)

[0920b20]  春谷法師　　古懷法師　　空中法師  (假)

[0920b21]  靈岩禪師  (芝)  無方禪師  (普)  小隱法師  (大)

[0920b22]  毒種法師  (曇)  成山法師  (欽)  寶覺法師  (簡)

[0920b23]  古田法師  (滋)  無言法師  (宣)  訥翁法師  (謨)

[0920b24]  崇恩法師  (簡)  孤嶽法師　　古崖禪師  (純)

[0920b25]  石門禪師  (剛)  布衲禪師  (雍)  止巖禪師

[0920b26]  壽彌法師　　北禪法師  (澤)  士瞻禪師  (杓)

[0920b27]  石室法師  (瑛)  大均法師　　明慶律師  (果)

[0920b28]  高麗法師  (教)  一山法師  (元)  佛海法師

[0920b29]  賢叟法師  (思)  竺西禪師  (坦)  明極禪師  (峻)

[0920c01]  竺田禪師  (霖)  雲寂法師  (溫)  如海法師  (真)

[0920c02]  仲方禪師  (倫)  竹屋法師  (淨)  子文法師  (良)

[0920c03]  雪庭法師　　覺源禪師  (濬)  橫雲禪師  (岳)

[0920c04]  毒海禪師  (清)  鐵關禪師  (樞)  東嶼禪師  (海)

[0920c05]  石林禪師  (鞏)  虛谷法師  (靈)  清拙禪師  (澄)

[0920c06]  淨覺法師　　法秀法師　　了然法師  (義)

[0920c07]  東陽法師  (輝)  平山法師  (等)  覺隱法師  (誠)

[0920c08]  慈觀律師　　無隱法師  (範)  一山禪師  (寧)

[0920c09]  普覺禪師  (明)  白巖禪師  (真)  雲外法師  (岫)

[0920c10]  弘教禪師  (立)  子庭法師  (訓)  東林禪師  (曉)

[0920c11]  元起太祖丙辰至順帝丁未凡一百六十二  年　自世祖至元己卯滅宋混一。至順帝  至正丁未。實計八十九年　茲集自世祖
至元甲子。至順帝丁未凡一百四年。

[0920c15]  旃檀瑞像。自周穆王庚寅止至正丁未。計  二千三百五十九年。

[0920c17]  世尊入滅。自周穆王壬申止至正丁未。計  二千三百十七年。

[0920c19]  大教東被。自漢明帝戊辰止至正丁未。計  一千二百九十六年。

[0920c21]  (皇明崇禎十一年春。月金蓋雲蘧壽光比丘寓杳溪  蘧菴纂錄編次)  。

釋鑑稽古略續集  (一)

* * *

【經文資訊】大正藏第 49 冊 No. 2038 釋鑑稽古略續集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
