大方廣佛華嚴經卷第五十五

東晉天竺三藏佛馱跋陀羅譯

入法界品第三十四之十二

[0745c29] ◎爾時，善財童子往詣願勇光明守護眾生夜天所，見彼夜天在大眾中，處於普照摩尼王藏師子之座，摩尼王網羅覆其身，光明普照一切法界，一切日月星宿光明以為其身，一切眾生形類色像，悉於中現；又現一切諸色海身，諸威儀身，諸方面身，應現一切眾生前身，遊行十方自在力身，於一切時現眾生前不失時身，詣諸佛所敬禮之身，長養一切諸善根身，受持一切佛正法雲不忘失身，滿足一切菩薩願身，普照一切諸世界身，除滅癡闇普照一切明淨燈身，知法如幻離垢深慧了諸法身，覺悟一切普現意身，離熾然身，不可壞身，無所依住佛行持身，無有染污清淨法身。善財見已，五體投地，起佛世界微塵等念，念彼天身；良久乃起，恭敬合掌，一心諦觀，於善知識得十種心。何等為十？所謂：得自己心，勇猛精進求薩婆若，能受持故；得具一切智法心，隨順一切正教道故；得自受生心，安住無上正法門故；得同行心，共普賢菩薩諸行願故；得具一切功德藏心，長養一切白淨法故；得勇猛心，長養諸佛大精進故；得具一切諸善根心，成滿一切諸大願故；得辨一切大利益心，具足菩薩自在力故。是為於善知識得十種心。

[0746a24] 爾時，善財一心觀察彼夜天已，得世界微塵等菩薩共法；所謂：正念共法，念十方三世一切佛故；大慧共法，分別了知一切法海故；諸趣共法，一切佛法輪不可壞故；覺悟共法，智如虛空，普照三世一切方便海故；諸根共法，以明淨慧，普照眾生一切根海故；淨心共法，修菩薩道，得一切智無礙功德莊嚴故；境界共法，明淨智慧照佛境故；隨順方便共法，究竟一切智方便海，普照一切故；知義共法，知一切法真實性故；法無畏共法，壞散一切諸怨敵故；清淨色身共法，隨其所應現淨身故；諸力共法，於薩婆若不退轉故；無畏共法，淨正直心如虛空故；精進共法，於一切劫，行菩薩行不退轉故；辯才共法，明淨智慧，深入諸法，照一切故；無比共法，一切眾生無能勝故；語言共法，於大眾中，說淨妙法無所畏故；妙聲共法，能師子吼，出微妙聲，滿一切法海故；淨音共法，一切眾生悉樂聞故；淨德共法，令一切眾生悉清淨故；智地共法，於一切佛受法輪故；梵行共法，安住一切佛境界故；大慈共法，於念念中，普覆一切眾生海故；大悲共法，雨甘露法，救一切眾生故；身業共法，於一切眾生隨所作故；口業共法，分別一切語言法故；意業共法，立一切眾生薩婆若心故；莊嚴共法，嚴淨一切諸佛剎故；詣一切佛共法，見一切佛出興世故；勸請共法，請諸如來轉法輪故；供養共法，供養一切諸如來故；教化共法，度脫一切諸眾生故；光明共法，照一切法故；三昧共法，於一切眾生心海得不動故；充滿共法，諸菩薩等自在神力滿諸佛剎故；菩薩法門共法，出生菩薩自在力故；眷屬共法，樂與菩薩共同止故；深入共法，分別一切諸世界故；了心共法，廣淨佛剎故；隨順共法，入一切佛世界海故；充滿方便共法，分別了知一切世界故；無上共法，普現一切諸佛剎故；不退共法，遊行十方無障礙故；除滅一切愚癡共法，得一切佛圓滿智故；不生共法，與一切佛為眷屬故；滿一切佛剎網共法，恭敬供養一切佛故；決定智共法，分別了知諸法海故；如說修行共法，順入一切諸法門故；專求共法，欲求一切諸淨法故；清淨共法，諸佛功德莊嚴身、口、意故；淨意共法，於一切法智滿淨故；勇猛共法，究竟一切事滿善根故；淨行共法，滿足一切菩薩行故；無礙共法，分別了知諸法相故；方便共法，具足自在智法門故；淨入共法，隨其所應現境界故；菩薩門共法，修行一切諸佛法故；護持共法，一切諸佛所護持故；離生共法，次第逮得菩薩地故；安住共法，安住一切菩薩住故；演說共法，了知諸佛授記法故；禪定共法，於一念中，悉入一切諸三昧故；三昧起共法，一切佛事種種相故；淨念共法，知一切念故；菩薩行共法，盡未來劫，行菩薩行不斷絕故；淨信共法，歡喜增長佛智慧故；長養共法，除滅一切諸障礙故；不退智共法，與一切佛智慧等故；受生共法，隨時應化一切眾生故；住共法，住一切智故；境界共法，法界境界故；無著共法，心不染著一切有故；善知法相共法，等心觀察一切法故；容受共法，於己身內，受持一切諸佛法故；通明共法，分別了知一切世間故；神力共法，以少方便，遊行一切佛剎海故；陀羅尼共法，普照一切陀羅尼海故；持一切佛法輪共法，悉能受持一切修多羅法故；深入共法，解一切法如虛空故；淨光共法，普照一切諸世界故；明淨共法，隨其所應現眾生故；震動共法，動諸佛剎，為諸眾生現自在故；不虛共法，見聞念者，悉不虛故；聖道共法，滿一切願十力智故。得如是等佛剎微塵等菩薩共法。

[0747a08] 爾時，善財入如是等菩薩共法，於善知識得無量無邊淨正直心，偏袒右肩，恭敬合掌，以偈讚歎彼夜天曰：

「我以無上心，　　專求佛菩提，
　今於善知識，　　而起自己心。
　遠離諸惡業，　　成就清淨行，
　由見善知識，　　得無盡白法。
　我見知識已，　　功德莊嚴心，
　盡未來剎劫，　　修行菩薩道。
　唯願善知識，　　哀愍攝取我，
　為我悉顯現，　　正教真實法。
　閉塞諸惡趣，　　廣開天人路，
　佛一切智道，　　為我悉顯現。
　念彼善知識，　　一切功德藏，
　我於念念得，　　虛空功德海。
　授我波羅蜜，　　不思議功德，
　長養諸善福，　　智繒速冠頂。
　我念善知識，　　一切種智道，
　依止善知識，　　滿足白淨法。
　具足眾善利，　　功德普成滿，
　究竟一切法，　　成就薩婆若。
　知識為大師，　　安立無上法，
　無量無數劫，　　不能報其恩。」◎

[0747b02] ◎爾時，善財說偈讚已，白言：「天神向所顯現不思議法，此法門者名為何等？發道心來為幾時耶？久如當成無上菩提？」

[0747b04] 答言：「善男子！此法門者名隨應化覺悟眾生長養善根。善男子！我入此法門，覺悟一切諸法平等，知一切法真實之相，遠離世間，無所染著，解一切色非一、非異，了色非色，而能顯現無量諸色；所謂：種種色、清淨色、莊嚴色、放一切莊嚴色、普現色、同一切眾生色、一切世間現前色、普照色、見無厭色、相好淨色、離惡色、現勇猛色、甚深色、一切世間無能盡色、歎無盡色、種種雲色、諸形像色、顯現無量自在力色、可愛樂色、一切善起色、隨應現前色、隨應度眾生色、普照無礙色、離垢色、不壞淨身色、不思議法方便光明色、非比非無比妙絕色、非明闇色、滅一切闇色、積集一切白淨法色、功德大海之所生色、過去修行恭敬生色、淨直心生如虛空色、勝廣大色、無斷無盡色、海光明色、一切世間無所依止不可壞色、充滿一切十方無礙色、念念色、海色、令一切眾生大歡喜色、攝取一切眾生堅固色、一切毛孔中如來功德師子吼色、淨一切眾生深心色、顯現一切法義色、圓滿光明無礙色、離垢虛空等色、不依垢無著色、普照離垢法界色、不可稱色、隨眼見色、照諸方色、隨時顯現應眾生色、寂靜色、滅一切煩惱色、一切眾生功德福田光明色、見不虛色、大智光色、無礙法身滿一切色、顯現威儀不虛色、積集大慈海色、具足功德須彌山色、普照一切趣色、淨大智色、正念一切世間色、一切寶光色、淨寶藏色、不壞淨眾生色、趣薩婆若色、悅眾生眼色、一切寶莊嚴勝光明色、不取不捨一切眾生色、無決定無究竟色、顯現自在諸持力色、一切自在神足色、佛種姓色、遠離眾惡滿法界色、悉詣一切諸佛大眾照一切色、成諸海色、善行依果色、隨化授色、一切世間見無厭色、種種光明普照色、顯現三世一切色、顯現一切海色、放一切光明海色、種種光色、過一切世間一切香光色、顯現圓滿諸日雲色、持圓滿淨月雲色、放須彌山妙華雲色、出種種鬘雲色、顯現一切鉢曇摩華雲色、一切香像雲充滿法界色、散一切末香雲色、現一切佛淨願身色、一切音聲出師子吼法界海色、普賢菩薩清淨身色，於念念中現如是等色，充滿十方教化眾生。或見、或念、而得度脫；或現轉法輪；或現隨時應；或現親近；或現覺悟；或現自在神力；或現種種變化；或現不可思議自在神力變化，度脫眾生，滅不善法，安立善法，滿足大願，一切智勢力，菩薩法門勢力，具足成就大慈大悲。佛子！我住此法門，現無量色身，分別了達一切色海，放無量無邊法雲，普照一切諸佛世界，現無量無邊諸佛，現無量無邊自在神力，覺悟眾生長養善根，於念念中，令不可思議眾生，於阿耨多羅三藐三菩提，得不退轉。

[0747c28] 「佛子！如汝所問，得此法門為幾時者？我今承佛神力，為汝解說。佛子！菩薩圓滿智慧，離一切虛妄，本性清淨，一切種智，超出一切諸障礙山，隨所應化，皆悉普照。佛子！譬如日性，無有暗冥；但日沒已，天下則闇，出則大明；菩薩圓滿明淨智日亦復如是，離一切虛妄，普照一切，教化眾生。佛子！譬如淨日，出閻浮提，普照天下眾寶山樹，影現一切；大海、河、池、眾生之類，莫不對見，日亦不來入此池流，菩薩智日亦復如是，出三有海，於佛實法虛空中行，住於寂滅，應現一切趣趣生處，同眾生身而化度之，實不生死，無所染著，離一切虛妄，無脩短想。何以故？佛子！菩薩摩訶薩離諸顛倒，了一切世，悉如夢幻，解真實法，無有眾生，圓滿大悲，皆悉對現一切眾生而教化之。佛子！譬如大船不依此岸，不樂彼岸，不著中流，於大海中，濟度眾生；菩薩摩訶薩亦復如是，以波羅蜜力船，於生死海，濟度眾生，不依此岸，不樂彼岸，而度眾生，於一切劫，修菩薩行，不起劫想，亦不見劫有脩短相。佛子！譬如虛空出過法界一切世界，有成、有敗，而彼虛空，本性清淨，無所染污，不可沮壞，遠離恐怖一切障礙，而能普持未來諸劫一切佛剎；菩薩摩訶薩心亦復如是，以虛空等圓滿智慧，莊嚴其心，發起一切大願風輪，持一切眾生，令滅惡道生諸善趣，心無憂喜，安立眾生一切智道，除滅煩惱生死過患。佛子！譬如化人，無有實形，生、老、病、死、飢渴等苦，菩薩出生如化智慧，不可沮壞，妙色法身亦復如是，於一切劫諸生死中，化度眾生，而無所著，亦無恐怖、無貪、無恚，除滅一切熾然煩惱，心不貪樂一切趣生。

[0748b03] 「佛子！菩薩智慧雖復如是甚深難測，我當承佛神力，為汝解說，令未來世諸菩薩等滿足大願，成就諸力。佛子！乃往古世過世界海微塵等劫，復過是數有劫名善光，彼有世界名曰寶光。於彼劫中，有萬如來出興于世，最初如來號法輪音聲虛空燈，彼閻浮提中，有寶莊嚴王都，彼有大林名善光明。於此林中有一道場名曰善華；彼道場上，有寶蓮花師子之座，時，彼如來於此座上，成阿耨多羅三藐三菩提。爾時，人民壽十千歲，殺盜、婬佚、妄言、兩舌、惡口、綺語、貪恚、邪見，行如是等十不善道；時，彼如來於百歲中，坐於道場，為諸菩薩及諸天王并閻浮提宿植德者，而為說法，其餘眾生，待善根熟。爾時，國王名曰勝光，時，彼人民行十不善，貪著五欲，作種種惡，遠離善法，不孝父母，不敬沙門、婆羅門，有無量眾生犯王治法，囚執囹圄，受諸楚毒。

[0748b20] 「爾時，彼王有一太子名曰善伏，端正殊特，成就妙色，具二十八大人之相，處在中宮，采女圍遶，聞彼獄人楚毒音聲，聞已憂惱，起大悲心。入彼獄中，見諸罪人，裸形亂髮，繫縛搒笞，悲號流淚，苦毒無量，太子見已，發大悲心，慰諭之言：『莫恐！莫怖！我今能令汝等解脫。』於是太子往詣王所，白言：『大王！獄中罪人願施無畏，大王哀愍，幸垂矜赦。』

[0748b28] 「時，彼大王召諸群臣，而共參議此事云何？群臣答言：『彼諸罪人，竊盜官物，謀弒大王，侵犯宮人，有如是罪，必應刑戮，若救彼者，罪應至死。』

[0748c03] 「時，彼太子大悲深至救護彼故，作如是言：『我代獄囚受諸楚毒，願苦治我，我為救彼，不惜身命，欲令罪囚，悉得解脫，所以者何？若我不救此眾生者，云何能濟三界牢獄？諸在生死牢獄眾生，悉為貪愛之所纏縛，愚癡所蔽，受種種苦，身形鄙陋，心常放逸，而不能知出要之道，無智慧光，著諸法界，無有福慧，遠離實智，染縛結垢，幽閉苦獄，隨順惡魔，生、老、病、死常為憂惱之所逼迫，我當云何令彼解脫？我今應當捨自身命而救拔之。』

[0748c13] 「爾時，五百大臣咸發聲言：『大王！當知如太子意，放獄囚者，毀壞王法，危及我等，不治太子，國不久立！』王聞此言，即發威怒，令誅太子，王后聞之，毀容降服，與千采女馳詣王所，頭面禮足，如是請言：『大王！當知太子有罪，願垂慈恕賜其壽命！』時，彼大王即召太子，太子既至，復白王言：『願垂哀赦獄囚苦人，若不矜恕，我代受苦。』王言：『隨意！』

[0748c21] 「爾時，太子即入獄中，放諸罪人，代受楚毒，曾無中悔，一向正念，一切種智，大悲為首，饒益眾生。夫人白王：『願聽太子在外，半月布施修福，然後隨王如法苦治。』王即聽許。

[0748c25] 「時，彼都城北，有一大林名曰日光，太子詣彼，設大施會，須食與食、須衣與衣，乃至車乘、華鬘、塗香、末香、幢幡、繒蓋，及餘一切寶莊嚴具，期限既滿。爾時，國王及諸群臣、長者、居士、男女、大小、并諸外道，皆悉雲集。爾時，法輪音聲虛空燈如來，知諸眾生應化時至，與大眾俱，天王圍遶，龍王供養；夜叉王守護；乾闥婆王讚歎；阿修羅王禮侍；迦樓羅王以清淨心散諸雜寶；緊那羅王歡喜讚歎，供養過去諸佛；摩睺羅伽王悲泣正觀；與如是等無量大眾前後圍遶，來詣彼會。

[0749a07] 「爾時，太子及諸大眾，遙見佛來，端嚴殊特，諸根寂定，如大象王神心澄明淨；若淵海，顯現如來自在境界，勝妙功德，相好嚴身，圓滿光明，普照一切，震動十方無量世界。一切毛孔，普出如來微妙香雲，普雨種種諸莊嚴雲，行佛威儀，除滅一切眾生煩惱。爾時，太子既見如來，歡喜無量，五體投地，合掌白言：『善來世尊！念哀取我，唯願世尊處摩尼座。』諸菩薩眾皆就寶座，周匝圍遶。時，佛坐已，除滅一切眾生苦患，離諸障蓋堪聖法器。

[0749a17] 「爾時，如來知諸眾生應受化者，而為演說圓滿因緣修多羅。時，彼大眾聞正法已，八十那由他眾生皆起離垢清淨法眼，得無學地，一萬眾生得大乘道，滿足普賢菩薩行願，見十方佛轉正法輪，現自在力，百佛世界微塵等眾生，具摩訶衍，滅十方世界無量眾生惡道苦難，生天人趣。時，彼太子得隨應化覺悟眾生長養善根法門。佛子！爾時，太子豈異人乎？我身是也！我於一切眾生，起大悲心，普饒益之；不著三界，又亦不求名譽果報，捨離憍慢，不輕他人，不加彼惡，不貪財利，遠離三有，莊嚴大乘，開一切智門，普行菩薩無量諸行。

[0749b01] 「佛子！我於爾時，得此法門。時諸大臣今五百惡人調達眷屬是也。彼諸人等，佛皆教化，令發阿耨多羅三藐三菩提心，過未來世須彌山微塵等劫，成等正覺；所住世界同名寶光；國界莊嚴、父母種姓、受胎、出生、棄家學道、往詣道場、轉正法輪、說修多羅、語言、音聲、光明、眷屬、壽命、法住、及其名號，皆悉不同。其最初佛，號饒益月；第二佛號大悲師子；第三佛號救護眾生；最後如來號大醫王。

[0749b10] 「佛子！當知本諸罪人我所救者，即拘樓孫等賢劫千佛，及百萬阿僧祇諸大菩薩，於無量精進妙德慧佛所，發阿耨多羅三藐三菩提心，今悉現在十方國土，行菩薩行，修習增廣，此隨應化覺悟眾生，長養善根法門者是也；佛子！時，王勝光者，今薩遮尼揵子大論師是也；時，王宮人諸眷屬者，即彼尼揵六萬弟子與師俱來共佛論義，悉降伏之，授阿耨多羅三藐三菩提記者是也。此諸人等，當成正覺，世界劫號，皆悉不同。

[0749b19] 「佛子！我於爾時，救罪人已，父母聽我捨離國土、妻子、眷屬，於法輪音聲虛空燈佛所，出家學道，五百歲中，淨修梵行，於此中間得一萬三昧、一萬陀羅尼門、一萬諸明、一萬法藏、一萬薩婆若勇猛精進、一萬清淨忍門、一萬寂滅禪定、一萬方便般若波羅蜜，各於十方現前；對見一萬如來、出生一萬菩薩大願，長養菩薩一萬諸力；又得菩薩一萬神通，於念念中，各遊十方一萬佛剎；於念念中，各憶十方一萬佛海；見彼如來一萬化海，普遊十方，教化眾生；於念念中，見十佛世界眾生，於諸趣中，死此生彼，或好、或醜、或之善處、或入惡道，知彼眾生諸心，心法、心意所行，及諸根海行業善根，皆悉明達。

[0749c04] 「佛子！我於爾時命終之後，即復於彼閻浮提中王宮，受生作轉輪王。彼法輪音聲虛空燈如來滅度之後，我於爾時，守護正法；次值法虛空妙德王佛；次為釋王，即彼道場值天藏佛；次為焰摩天王，即彼世界值大地功德山佛；復值法輪光音聲王佛；次為化樂天王，即彼世界值虛空燈智王佛；次為阿脩羅王，即彼世界值一切法雷震王佛；次為他化自在天王，即彼世界值不可壞力幢佛；次為梵王，即彼世界值法輪化普光音佛。佛子！於彼寶光世界善光劫中，一萬如來出興于世，我悉值遇。次復有劫名曰日光，六十億佛出興于世。時，我為王名大智慧；值最初相好功德山佛，復值妙音聲佛，次為大臣值離垢童子佛，次為阿脩羅王值勇猛精進佛，復值究竟相好佛，次為商人值離垢臂佛，次為城天值師子行佛，次為毘沙門天王值天周羅佛，次為乾闥婆王值法上名稱佛，次為鳩槃荼王值光明天冠佛，恭敬供養。佛子！我諸趣受身供養如是等六十億佛；於一一佛所，教化無量無邊眾生；我於一一佛所，得種種三昧門，種種陀羅尼門，具足諸辯，種種智慧，種種法光，照十方海，諸佛剎海，見諸佛海如一劫中；值遇諸佛，恭敬供養；於世界微塵等劫一切世界中，諸佛興世，我悉值遇恭敬供養，聞法受持，守護正法，亦復如是，於諸佛所，修此法門。」

[0750a03] 爾時，願勇光明守護眾生夜天欲重明此義，以偈頌曰：

「歡喜恭敬心，　　能問甚深法，
　我當承佛力，　　為汝分別說。
　過於不思議，　　世界海塵劫，
　爾時有一劫，　　名曰為善光。
　彼時有世界，　　名曰為寶光，
　於彼世界中，　　十千佛興世。
　我值彼諸佛，　　恭敬悉供養，
　於彼如來所，　　修習此法門。
　爾時有王都，　　名曰可愛樂，
　廣博悉平正，　　種種妙莊嚴。
　眾生雜行起，　　世界有淨穢，
　時彼諸眾生，　　多行不善法。
　爾時有大王，　　號曰為勝光，
　正法治天下，　　等心於一切。
　彼王有太子，　　號名曰善伏，
　端嚴甚姝妙，　　相好莊嚴身。
　時彼諸人民，　　有犯王法者，
　幽閉在牢獄，　　太子悉救之。
　爾時諸臣等，　　俱白大王言，
　太子欲危王，　　宜應加苦治。
　時王用臣言，　　如法治太子，
　諸臣送太子，　　至彼刑戮處。
　王后聞此已，　　來白大王言，
　願聽十五日，　　布施修功德。
　時王即聽許，　　令其修福業，
　肴膳車乘等，　　隨欲悉給之。
　所期日已盡，　　將至刑戮處，
　彼時一切眾，　　悲感悉號泣。
　時法輪音聲，　　虛空燈如來，
　知眾生根熟，　　往詣大眾所。
　顯現自在力，　　演說圓滿經，
　無量諸眾生，　　悉授菩提記。
　爾時王太子，　　即發菩提心，
　願我悉度脫，　　一切諸群萌。
　供養彼如來，　　即隨佛出家，
　勇猛精進力，　　專求無上道。
　具足此法門，　　大悲念眾生，
　知法真實相，　　劫海修菩提。
　一切諸導師，　　次第興出世，
　我皆悉恭敬，　　供養護持法。
　剎海微塵等，　　一切諸劫中，
　如來出興世，　　恭敬悉供養。
　善伏我身是，　　修習大悲心，
　不惜身壽命，　　救護彼苦人。
　逮得此法門，　　劫海常修習，
　念念悉增長，　　無量諸功德。
　所見諸最勝，　　方便為我說，
　聞已即修習，　　此寂滅法門。
　無量劫修此，　　不思議法門，
　佛雨甘露海，　　我已悉飲之。
　依止此法門，　　普遊十方界，
　一念悉分別，　　三世諸佛剎。
　依此法門故，　　見三世佛海，
　於諸最勝所，　　現身如電光。
　依此法門故，　　遍詣十方佛，
　各現大神力，　　勝妙威儀法。
　依此法門故，　　能為問難海，
　不思議諸佛，　　所說聞受持。
　依此法門故，　　於十方世界，
　諸佛大眾中，　　自在顯神變。
　依此法門故，　　種種現色身，
　能於一身中，　　顯現諸佛身。
　依此法門故，　　一一毛孔中，
　放大光明海，　　除眾生煩惱。
　依此法門故，　　一一毛孔中，
　出化無量身，　　法雨濟眾生。
　此法難思議，　　菩薩所修學，
　依住此法門，　　盡來劫修行。
　除滅諸邪見，　　隨應化眾生，
　悉令得安住，　　一切種智地。
　不可思議趣，　　顯現種種身，
　隨其所應化，　　而為演說法。

[0750c19] 「佛子！我唯成就此法門，諸大菩薩超出世間，普照諸趣，悉能究竟一切境界，壞障礙山，了達法相，善巧方便，分別諸法，解法無我，攝取教化，度脫眾生，皆悉了知三世法界，善知一切語言道海，我當云何能入如是大智慧海、大智境界三昧解脫法門自在？善男子！此閻浮提，有一園林名流彌尼，彼有天名妙德圓滿。汝詣彼問云何菩薩行菩薩行？生如來家？為世間燈？盡未來劫，修菩薩行，心無疲倦？」

[0750c28] 時，善財童子，頭面敬禮彼夜天足，遶畢辭退。

◎
[0751a01] ◎爾時，善財童子正念思惟彼夜天教，修習增長隨所應化覺悟眾生長養善根法門；漸漸遊行，至彼林中，周遍推求妙德圓滿林天，見坐眾寶樓閣之上，二萬那由他諸天圍遶，為說菩薩受生海經，生如來家，長養菩薩功德。

[0751a06] 爾時，善財頭面禮足，白言：「天神！我已先發阿耨多羅三藐三菩提心，云何菩薩行菩薩行？生如來家？為世間燈？」

[0751a08] 答言：「佛子！菩薩有十種受生法。若有菩薩行是法者，生如來家，於念念中，長養善根，不退、不怖、不惱、不亂、不懈、不悔，至一切智順知法界，修解脫道；於一念中，長養一切諸波羅蜜，捨離世間，具足佛地智慧猛盛，佛法現前，順真實義，滿薩婆若。何等為十？所謂：供養一切佛，方便虛空願藏菩薩受生法；滿菩提心枝藏菩薩受生法；現前方便觀察寂滅虛空藏菩薩受生法；以淨直心，普照三世藏菩薩受生法；普照一切藏菩薩受生法；生如來家藏菩薩受生法；佛光明力藏菩薩受生法；具足分別薩婆若門藏菩薩受生法；一切法界化莊嚴藏菩薩受生法；勇猛精進至佛地藏菩薩受生法。

[0751a22] 「佛子！何等為供養一切佛，方便虛空願藏受生法？此菩薩摩訶薩發如是願：我當恭敬供養一切諸佛，無量喜心見佛無厭，具不壞信，積集功德，供養諸佛，心無厭足。佛子！是為初受生法，薩婆若初門長養善根故。

[0751a27] 「佛子！何等為滿足菩提心枝藏受生法？此菩薩摩訶薩發阿耨多羅三藐三菩提心，起大悲心救護一切眾生故；值遇佛心常見佛故；求正法心無所惜故；大莊嚴心向薩婆若故；發大慈心，普覆攝取一切眾生故；不捨一切眾生心，薩婆若莊嚴不可壞故；離諂曲心，得實智故；如說行心，得菩薩道故；不欺一切佛心，滿足諸佛大誓願故；為薩婆若，發大願心教化未來一切眾生故；如是等佛剎微塵等菩提心枝滿足，生如來家。佛子！是為第二受生法。

[0751b09] 「佛子！何等為現前方便觀察寂滅虛空藏受生法？此菩薩摩訶薩，觀察寂滅一切法海心；究竟滿足一切智道不疲倦心；正念善法業海心；一切菩薩諸三昧海清淨心；具一切菩薩諸功德心；出生一切菩薩莊嚴道心；於無量劫勇猛精進不休息心；出生普賢行化一切眾生心；善學威儀，住菩薩德，一切諸有悉非有心。佛子！是為第三受生法。

[0751b17] 「佛子！何等為以淨直心普照三世藏受生法？此菩薩摩訶薩，淨直心界照佛菩提，深入菩薩方便法海，深心不壞猶若金剛，背一切有諸生死趣，向一切佛，具自在力趣諸勝道，增益菩薩根，離垢淨心，不可動轉，長養大願，常為諸佛之所護念，壞散一切諸障礙山，悉為眾生而作歸依。佛子！是為第四受生法。

[0751b25] 「佛子！何等為普照一切藏受生法？此菩薩摩訶薩具足方便，教化眾生，不貪財利，以清淨心悉捨一切，持無量淨戒，住佛境界，具足忍法，得一切佛忍，光明法勇猛精進，究竟一切智境界，修習諸禪，具足清淨圓滿普門三昧智慧，以明淨慧日普照法界，得無礙眼，見一切佛海，深入一切諸法原底，智者所讚，令眾生歡喜，修習正法，見真實相。佛子！是為第五受生法。

[0751c04] 「佛子！何等為生如來家藏受生法？此菩薩摩訶薩生如來家，隨諸佛教，具足一切甚深法門，同三世一切諸佛大願，同三世一切諸佛善根，同三世一切諸佛法身，遠離世間向離世間趣，長養白淨法，住大功德法門，得佛持定，見諸如來隨所應化，淨諸眾生，不捨大願，聞法受持。佛子！是為第六受生法。

[0751c11] 「佛子！何等為佛光明力藏受生法？此菩薩摩訶薩深入佛力，遍遊十方，供養諸佛，心無疲倦，知一切法如幻如夢，色如電光，成就如化，自在通明；知一切有生趣如影；知一切佛所轉法輪皆悉如響，悉究竟說一切法界。佛子！是為第七受生法。

[0751c17] 「佛子！何等為具足分別薩婆若門藏受生法？此菩薩摩訶薩，以童子身，住菩薩住，觀薩婆若，於無量劫，觀察一一諸智慧門；劫猶可盡，諸智慧門不可窮盡，究竟菩薩自在境界諸三昧門，念念悉詣十方佛所，入不可壞三昧境界，不可壞法、不可壞智無邊境界，得非境界，於少境界悉具足，得不可說地，於無量中，得有量法，知諸世間名假施設，分別一切語言之法。佛子！是為第八受生法。

[0751c26] 「佛子！何等為一切法界化莊嚴藏受生法？此菩薩摩訶薩種種莊嚴無量佛剎，究竟眾生諸變化身佛，應化身無所依止，清淨法化，悉行一切無礙法界，應受化者為彼現身，教示種種諸菩薩行，善能出生離諸障礙，一切智門淨智慧藏，教化眾生，未曾失時。佛子！是為第九受生法。

[0752a03] 「佛子！何等為勇猛精進至佛地藏受生法？此菩薩摩訶薩悉於三世諸如來所，受灌頂法，一切世界境界無障礙，菩薩悉知三世眾生死此生彼，修菩薩行，知諸眾生心次第起；知三世佛次成正覺，善巧方便知法次第；知一切劫次第成敗，隨應眾生顯現莊嚴，成等正覺顯現次第；轉正法輪，教化無量無邊眾生。佛子！是為第十受生法。菩薩摩訶薩住是法已，種種莊嚴一切佛剎無量億劫，無量法海，無量境界，教化眾生，覺悟無量諸法界流，顯現諸佛不可思議如虛空等深法境界，無量諸行，攝取眾生，現轉法輪，於一切世界，護持佛法，悉於一切境界，以微妙音說不可說佛正法雲，住諸法門趣無礙道，以一切法莊嚴道場，隨所應度成佛興世，教化成熟無邊眾生。

[0752a19] 「時，彼林天欲重明此義，以偈頌曰：

「『清淨正直心，　　先發如是願，
　　普見一切佛，　　供養無厭足，
　　皆悉淨莊嚴，　　三世諸佛剎，
　　以願莊嚴心，　　度脫諸群生。
　　修習寂滅法，　　其心無厭足，
　　三世無障礙，　　身心如虛空。
　　深入大悲海，　　直心如須彌，
　　窮盡大智海，　　是為人中雄。
　　大慈覆一切，　　增廣諸度海，
　　教化諸群生，　　此是無上人。
　　知法真實相，　　三世佛家生，
　　究竟諸法海，　　是為智慧者。
　　清淨妙法身，　　其心無障礙，
　　己身滿十方，　　具足如來力。
　　甚深智慧中，　　逮得自在力，
　　專求一切智，　　究竟三昧海。
　　嚴淨諸佛剎，　　教化一切眾，
　　顯現自在力，　　是為稱莊嚴。
　　深入最勝力，　　長養薩婆若，
　　法界無障礙，　　此是真佛子。』

[0752b12] 「佛子！菩薩摩訶薩具此十法，生如來家，為世間燈。佛子！我成就此無量境界自在法門。」

[0752b14] 爾時，善財白言：「天神！此法門者，境界云何？」

[0752b14] 答言：「佛子！我已具足一切菩薩受生大願，是故，我來生此林中本願力故，正念菩薩受生之法。於後百年，菩薩從彼兜率陀天降神下生，時，此林中有十種瑞相。何等為十？一者、此林忽然廣博，地平如掌。二者、土石雜穢變為金剛，眾妙莊嚴。三者、寶娑羅樹周匝行列。四者、時，此林中沈水末香，出過諸天種種莊嚴。五者、諸妙華鬘寶莊嚴具，皆悉充滿。六者、諸寶樹中，自然流出種種妙寶。七者、諸池水中，出芙蓉華。八者、時此林中娑婆世界，欲、色、諸天、龍、夜叉、乾闥婆、阿修羅、迦樓羅、緊那羅、摩睺羅伽，恭敬作禮，合掌而住。九者、天女乃至摩睺羅伽女齎供養具，合掌恭敬，於一面住。十者、十方一切佛臍中放光明，名曰菩薩受生，自在燈普照此林，於彼一一諸光明中，現一切佛受生自在，出家自在，一切菩薩功德自在，又出如來微妙音聲。佛子！是為林中十種瑞相。此相現時，諸天王等知必當有菩薩下生，我見此瑞，歡喜無量。

[0752c04] 「佛子！摩耶夫人出迦毘羅城，入此園林，生太子時，自然而有十種光明；因此光故，一切眾生得法光明。何等為十？所謂：寶芽藏光；一切香光；鉢曇摩光；出微妙聲讚善生光；十方菩薩初發心光；一切菩薩得入諸地自在法光；一切菩薩諸波羅蜜大智慧光；出生菩薩無量大智願光；方便化度眾生智光；普照一切法界諸佛，受胎出生，棄家學道，成正覺光。佛子！是為十種光明，此光普照無量無邊諸眾生心。

[0752c14] 「佛子！摩耶夫人於此林中，在畢利叉樹下坐時，現菩薩十種受生自在。何等為十？爾時，欲界一切天王、天子、天女、色界諸天及龍、夜叉、乾闥婆、阿修羅、迦樓羅、緊那羅、摩睺羅伽，并其眷屬，皆悉雲集，為欲供養彼菩薩故。

[0752c19] 「爾時，摩耶夫人放大功德妙色光明，普照一切，其餘光明悉蔽不現，猶如聚墨，除滅眾生一切煩惱，一切惡道苦，又於一切諸毛孔中，放大光明，普照十方，無所障礙，是為菩薩第一受生自在。復次，佛子！摩耶夫人腹內，悉能容受三千大千世界，又能顯現百億四天下，於彼百億閻浮提中，王都、京邑、所住園林、名字各異；摩耶夫人遍坐彼處，諸天圍遶，悉為顯現不可思議智慧自在，是為菩薩第二受生自在。復次，佛子！摩耶夫人一一毛孔中，顯現如來於過去世為菩薩時，恭敬尊重供養諸佛，彼諸如來所說正法，於毛孔中，皆悉得聞，譬如明鏡淨池水中，見日月像；摩耶夫人諸毛孔中，顯現如來於過去世為菩薩時，恭敬尊重供養諸佛，彼諸如來所說正法，皆悉得聞，亦復如是，是為菩薩第三受生自在。復次，佛子！摩耶夫人一一毛孔中，顯現如來於過去世諸世界中，城邑、聚落、山林、河池、一切諸處，行菩薩行，隨彼諸劫所值諸佛，清淨善根壽命名號，及善知識如是等事，皆悉顯現，菩薩於彼諸受生時，摩耶夫人常為其母，是為菩薩第四受生自在。復次，佛子！摩耶夫人一一毛孔中，顯現如來於過去世為菩薩時，其身色相行業威儀所受苦樂，是為菩薩第五受生自在。復次，佛子！摩耶夫人一一毛孔中，顯現如來於過去世為菩薩時，所行布施，身體、手足、眼耳、鼻舌、骨齒、髓腦、心血、皮肉、妻子、眷屬、城邑、聚落、宮殿、寶物、一切內外并諸受者，皆悉顯現，又聞求者所言音聲，是為菩薩第六受生自在。復次，佛子！摩耶夫人身中普出過去諸佛，本為菩薩最後生時，莊嚴佛剎眾生，樹林華鬘諸香、塗香、末香、摩尼寶王娛樂讚歎如是等事，充滿此林，皆悉聞見，是為菩薩第七受生自在。復次，佛子！摩耶夫人身中，又出諸天宮殿、龍、夜叉、乾闥婆、阿修羅、迦樓羅、緊那羅、摩睺羅伽、及人宮殿，眾寶莊嚴，妙香普熏，無能壞者，出過諸天，為欲供養彼菩薩故，充滿此林，是為菩薩第八受生自在。復次，佛子！摩耶夫人身中，又出十不可說億那由他世界微塵等，菩薩其身色像相好莊嚴，光明自在，及其眷屬皆悉同彼盧舍那佛是諸大士，從彼出已，讚歎菩薩，是為菩薩第九受生自在。復次，佛子！菩薩生時，於摩耶夫人前地金剛輪中，生大蓮華，金剛為莖，有十世界微塵等寶葉摩尼寶王以為其臺，眾寶香鬘，以阿僧祇寶網羅覆其上，一切天王所共執持；一切乾闥婆王普雨香雲，讚歎過去諸佛功德；一切夜叉王圍遶守護，自然出生眾妙寶華、娛樂音聲；一切阿脩羅王，皆悉降伏，頭面敬禮，一切迦樓羅王，以寶繒幡莊嚴虛空；一切緊那羅王歡喜諦觀心無厭足，讚歎歌頌菩薩功德；一切摩睺羅伽王，歡喜踊躍，普雨種種寶莊嚴雲，是為菩薩第十受生自在。佛子！摩耶夫人生菩薩時，如虛空中現明淨日、如雷電光、如山起雲、如闇中燈，菩薩爾時，雖現出生，而悉解達一切諸法如電、夢幻，不來、不去、不生、不滅。佛子！我一念中，悉知菩薩此閻浮提受生自在、出生自在；亦知百億閻浮提，受生自在、出生自在；亦知三千大千世界微塵等佛剎，十佛世界微塵等佛剎，乃至悉知一切世界微塵等佛剎菩薩受生自在、出生自在，亦復如是。」

◎
大方廣佛華嚴經卷第五十五

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA