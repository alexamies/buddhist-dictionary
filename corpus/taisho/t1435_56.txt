十誦律卷第五十六  (第十誦之一)
後秦北印度三藏弗若多羅譯

比尼誦

[0410a06]  佛在王舍城，語諸比丘：「十種明具足戒。何  等十？佛世尊自然無師得具足戒；五比丘得  道即得具足戒；長老摩訶迦葉自誓即得具
足戒；蘇陀隨順答佛論故得具足戒；邊地  持律第五得受具足戒；摩訶波闍波提比丘  尼受八重法即得具足戒；半迦尸尼遣使得
受具足戒；佛命善來比丘得具足戒；歸命三  寶已三唱：『我隨佛出家。』即得具足戒；白四羯  磨得具足戒。是名十種具足戒。」

[0410a14]  三種得具  足戒：一、善來作比丘；二、歸命三唱；三、白四  羯磨。於是中若未結白四羯磨，若人歸命
三唱：「我隨佛出家。」是善受具足戒。若結白  四羯磨後，若歸依三唱出家，不名得具足  戒。善來作比丘，若結白四羯磨前、若結白
四羯磨後，皆善來得具足戒。何以故？佛法  王自與受戒，無有在學地命終故。

[0410a21]  諸比丘尼  三種得受具足戒：一、受八重法；二、遣使；三、白  四羯磨。是中受八重法，初一人得，後不得。
遣使者，如半迦尸尼得。若有欲出家道路障  礙，相似亦得。是使人眾僧中受羯磨，不多  不少，向半迦尸尼說，亦說三依止，應說受
戒歲月時節，亦應廣說八波羅夷法，如是名  得具足戒；若不如是，不得具足戒。

[0410a28]  可受具  足戒者，若男子女人無遮受戒法，是名可受  具足戒。不可受具足戒者，若男子女人有遮  法，無和上阿闍梨、無衣鉢、不能男、污比
丘尼、殺父母、殺阿羅漢、破僧、惡心出佛身血，  如是人不可受具足戒，若受戒污眾僧。與受  戒者，得突吉羅。若人諸根具足無障礙，某種
姓、某名字、某事業，眾僧一心如法和合，問無  遮受戒法已，然後與受戒，如蘇陀等如法得  受具足戒。於是中十三人先來，不得具足戒。
殺父、殺母、殺阿羅漢、破僧、惡心出佛身血、先  破戒、賊住比丘、先來白衣、不能男、污比丘尼、  越濟人、滅羯磨人及非人，如是等名污眾僧
人，不得受戒。與受戒者，得罪。是名善受具  足戒法。

[0410b13]  有二種羯磨：一、治罪羯磨；二、成善  羯磨。治罪羯磨者，謂苦切羯磨、依止羯磨、驅  出羯磨、下意羯磨、擯羯磨，如是等苦惱羯磨，
是名治罪羯磨。成善羯磨者，謂受戒羯磨、布  薩羯磨、自恣羯磨、出罪羯磨、布草羯磨，如是  等能成善法羯磨，是名成善羯磨。羯磨事者，
隨所從因緣作羯磨，是名羯磨事。

[0410b19]  遮羯磨者，  若羯磨時不如法作白、不如法唱說、別眾非  法可壞，是名遮羯磨。不遮羯磨者，若羯磨
時如法作白、如法唱說，和合眾如法不可壞，  是名不遮羯磨。

[0410b23]  出羯磨者，諸比丘語擯比丘  言：「汝已被舉，出去。僧不得與汝同事。何以  故？僧已作羯磨，汝今出去。」是名出羯磨。

[0410b25]  捨  羯磨者，擯比丘僧還與解擯，還共作羯磨同  事共住，是名捨羯磨。

[0410b27]  苦切事者，若比丘喜  鬪亂諍訟，僧因是故作苦切羯磨，是名苦切。

[0410b29]  出罪事者，三種出罪事：若見、若聞、若疑，是  三種事應以時出，莫以非時；當以實出，莫  以妄語；當以利益出，莫以無益；當軟語出，
莫以惡口；以慈悲心，莫以瞋恨。

[0410c03]  因緣事者，  隨所從因緣作羯磨，是名因緣事。如《跋陀婆  羅經》中廣說五攝語。

[0410c05]  治事者，四種羯磨名  為治事：謂苦切羯磨、依止羯磨、驅出羯磨、下  意羯磨。除滅事者，隨所從因緣滅鬪諍亂事，
是人得心悔折伏，恭敬禮拜軟語問訊捨離  本事，是名除滅事。

[0410c09]  學者，三學：善戒學、善心  學、善慧學，是名為學。

[0410c10]  還戒者，若比丘言：「我  捨佛、捨法、捨僧、捨戒、捨和上阿闍梨、捨同和  上同阿闍梨；捨比丘、比丘尼、式叉摩尼、沙彌、
沙彌尼，汝等當知，我是白衣、若沙彌，我非  比丘、非沙門、非釋種子。」乃至言：「我不喜與  汝等共住。」是名還戒。

[0410c15]  不捨戒者，若狂人捨  戒，不名捨戒。若散亂心、病壞心捨戒，不名  捨戒。若向狂人、散亂心人、病壞心人捨戒，不
名捨戒。若獨捨戒、若獨非獨想、若非獨獨  想捨戒，不名捨戒。若中國人向邊地人、若  邊地人向中國人捨戒，不相解語，不名捨戒。
若向瘂人、聾人、啞聾人、不智人、非人、睡眠人、入  定人捨戒，若隔障、若自瞋、若向瞋人捨戒、若  夢中捨戒、若不決定心捨戒、若人不了其語、
若前人不決定知捨，是皆不名捨戒，是名不  捨戒。

[0410c25]  戒羸者，若比丘愁憂不樂比丘法、厭  惡比丘法，欲墮聖相、欲立白衣相，須在家  法、不須比丘法，求白衣法作是言：「我憶念
父母、兄弟、姊妹、妻子，速教我世間諸巧便事，  教我令得世間安隱住處，囑累我令得善知  識。」是比丘愁憂不樂比丘法，乃至求白衣法，
如是言說音聲慚愧故，不欲了了向人說我  反戒，是故名戒羸。

[0411a03]  戒羸不出者，不令他人  了知。

[0411a04]  諍事者，云何是諍事？有四種諍事：相  言諍、無事諍、犯罪諍、常所行諍，是名為  諍事。

[0411a06]  正取事者，隨事起因緣正取其實，是  名正取事。

[0411a07]  滅事者，七滅事法：現前滅事法、  憶念滅事法、不癡滅事法、自言滅事法、實  覓滅事法、多覓滅事法、如草布地滅事法，  是名滅事。

[0411a10]  除滅事者，有五因緣事則易滅：  是事白僧、用佛語斷二部伴黨、共軟語、諍  訟比丘瞋恨必折、有罪比丘可出。若事有
此五因緣，則易除滅，是名除滅事。

[0411a13]  說者，若  布薩說戒時、若說四事、若說十三事等，是  名說。

[0411a15]  不說者，若住處布薩說戒時，上座不  諳不誦，次第二上座應說，若復不諳不誦，  第三上座應說，如是展轉一切皆不諳不誦
故不說，是名不說。

[0411a18]  獨住法者，若比丘獨阿  蘭若處十五日布薩時，應灑掃塔寺布薩處  及中庭次第敷座，應求火、應求火爐燃燭、應
辦籌，若客比丘未布薩者來，應共作布薩  說戒。若無比丘來，應高上遙望，若遙見比  丘，喚言：「速來，今是布薩日。」若不見，是比丘
還坐處坐，應心念口言：「今眾僧布薩，若十  四日、若十五日；我某甲亦布薩，若十四日、若  十五日。」是比丘如是作，名得布薩，是名獨  住法。

[0411a27]  癡羯磨者，若比丘狂心顛倒，或來布  薩或不來、或來眾會或不來、或來羯磨或不  來，是比丘應以白二作癡羯磨，廣說如施越
比丘，是名癡羯磨。

[0411b01]  不癡羯磨者，除癡羯磨，  餘諸羯磨，名不癡羯磨。

[0411b02]  不消供養者，施與  持戒人，持戒人轉與破戒人，是名不消施。  與正見人，正見人轉與邪見人，是名不消。  若過度用，是名不消供養。

[0411b05]  十種不現前羯  磨者：覆鉢羯磨、仰鉢羯磨、作學家羯磨、捨  學家羯磨、治僧伽藍羯磨、監僧伽藍民羯
磨、使沙彌羯磨、不禮拜羯磨、不共語羯  磨、不供養羯磨，是名十不現前羯磨。

[0411b09]  非羯  磨者，若應四眾作羯磨，而減四眾，是不名  作羯磨。若白衣作第四人、若沙彌、非比丘外
道、不見擯、不作擯、惡邪不除擯、不共住、種種  不共住、自言犯重罪、先來白衣、污比丘尼、不  能男、殺父殺母、殺阿羅漢、破僧、惡心出佛
身血，如是等作第四人，是不名作羯磨。若  應五眾作羯磨，而減五眾作，是不名作羯磨。  若白衣作第五人、若沙彌、非比丘外道、不見
擯、不作擯、惡邪不除擯、不共住、種種不共住、  自言犯重罪、先來白衣、污比丘尼、不能男、殺  父殺母、殺阿羅漢、破僧、惡心出佛身血，如
是等作第五人，是不名作羯磨。若應十眾作  羯磨，而減十眾作羯磨，是不名作羯磨。若  白衣作第十人、沙彌、非比丘外道、不見擯、不
作擯、惡邪不除擯、不共住、種種不共住、自言  犯重罪、先來白衣、污比丘尼、不能男、殺父殺  母、殺阿羅漢、破僧、惡心出佛身血，如是等作
第十人，是不名作羯磨。若應二十眾作羯磨，  而減二十眾作羯磨，是不名作羯磨。若白衣  作第二十人，若沙彌、非比丘外道、不見擯、不
作擯、惡邪不除擯、不共住、種種不共住、自言  犯重罪、先來白衣、污比丘尼、不能男、殺父殺  母、殺阿羅漢、破僧、惡心出佛身血，如是等作
第二十人，是不名作羯磨。

[0411c04]  善者，如毘尼中  廣說善法。

[0411c05]  出罪者，有五種如法出罪：不向  不共住人、別住人、未受具足戒人出罪、出殘  罪、出見罪，是名如法出罪。

[0411c07]  白者，白眾是事  故名白，有僧事初向僧說故名白。

[0411c08]  白羯磨者，  受具足戒、布薩說戒、自恣等，是名白羯磨。

[0411c09]  白  二羯磨者，若白已一唱說，如是白二羯磨，  是名白二羯磨。

[0411c11]  白四羯磨者，若白已三唱說，  是三羯磨并白為四，是名白四羯磨。

[0411c12]  佛言：「白  羯磨，若離白作，是則可壞。白二羯磨，若離  白作，是名可壞；若白不唱說、若唱說不白，
亦可壞。白四羯磨，若離白作，是則可壞；若  白不三唱說、若三唱說不白，亦可壞。白羯  磨，若以白作，是不可壞。白二羯磨者，若先
白已唱說，是不可壞。白四羯磨者，若先白  已三唱說，是不可壞。如是等諸羯磨，皆應  以是聞知，或有重說羯磨無罪，若減不名作
羯磨。若和合眾僧中，若白未唱說若唱說，  不白眾僧從坐起去，應語眾言：『諸長老！還  和合，應更作白唱說，若具足是事作羯磨，墮  不可壞中。』是名羯磨。」

[0411c24]  苦切羯磨者，為鬪諍  相言比丘，以白四作苦切羯磨，是名苦切羯  磨。

[0411c26]  依止羯磨者，為喜作罪比丘，以白四作  依止羯磨，是名依止羯磨。

[0411c27]  驅出羯磨者，為  污他家比丘，以白四作驅出羯磨，是名驅出  羯磨。

[0411c29]  下意羯磨者，為罵白衣比丘，以白四  作下意羯磨，是名下意羯磨。

[0412a01]  不見擯羯磨者，  為比丘作罪不如法見，以白四作不見擯羯  磨，是名不見擯羯磨。

[0412a03]  不作擯羯磨者，為比  丘見罪不如法除，以白四作不作擯羯磨，是  名不作擯羯磨。

[0412a05]  惡邪見不除擯羯磨者，為  貪著邪見不捨，比丘以白四作惡邪不除擯  羯磨，是名惡邪不除擯羯磨。

[0412a07]  別住羯磨者，  若比丘十三事中得一一罪覆藏，隨覆藏日，  以白四作別住羯磨，是名作別住羯磨。

[0412a09]  摩那  埵羯磨者，若比丘十三事中得一一罪不覆  藏，僧以白四作六夜摩那埵羯磨，是名摩  那埵羯磨。

[0412a12]  本日治羯磨者，若比丘六夜行  摩那埵中，更得僧伽婆尸沙罪，是比丘眾僧  還以本日，以白四作本日治羯磨，是名本  日治羯磨。

[0412a15]  出罪羯磨者，若比丘得僧伽婆尸  沙罪，行摩那埵竟，眾僧心悅，以白四作出  罪羯磨，令出不善法，是名出罪羯磨。

[0412a17]  問：「何  故善法中別住？」答：「為摩那埵故。」問：「何故本  日治？」答：「為折伏心故。」問：「何故摩那埵？」答：「為
出罪故。」問：「何故出罪？」答：「為戒清淨故。」

[0412a20]  問：「何  故別住為摩那埵？」答：「是比丘行別住法，能令  諸比丘心悅。諸比丘發心思惟，欲與摩那
埵。」問：「何以故本日治為折伏心？」答：「若還從  本日行是事令心折伏，諸比丘作是念：『是  人結使厚重，以本日治令慚愧更不復作。』
爾時諸比丘發心與摩那埵，是故名本日治，  為折伏心故。」問：「何以故行摩那埵為出罪？」  答：「是比丘行摩那埵法時能令諸比丘心悅。
諸比丘作是念：『長老！一心好作善法，欲出  是罪不欲違逆，我等當令是人得從罪出。』是  故名摩那埵，為出罪故。」問：「何以故出罪為
戒清淨？」答：「是比丘若得出罪，離諸罪得清  淨戒，如比尼中說二人清淨：一人先不作  罪，一人作罪已如法除滅，二俱清淨。是比
丘以出罪羯磨故，還得清淨戒，是故名以出  罪，為戒清淨故。」

[0412b07]  覓罪相羯磨者，若比丘自  言：「我犯是罪。」後還言：「我不作。」眾僧與是人  覓實罪相羯磨，廣說如象首比丘覓實罪相  羯磨。

[0412b10]  阿跋提者，五種罪名阿跋提。何等五？  謂波羅夷、僧伽婆尸沙、波夜提、波羅提提舍  尼、突吉羅，於此五種罪，比丘若作若覆障不
遠離，是名阿跋提。

[0412b13]  無阿跋提者，波羅夷、僧  伽婆尸沙、波夜提、波羅提提舍尼、突吉羅，  是五種罪不作不覆障遠離，淨身口業淨命。
若狂人、病壞心人、散亂心人作罪，若無先作，  是名無阿跋提罪。

[0412b17]  輕阿跋提罪者，可懺悔即  覺心悔，是名輕阿跋提罪。

[0412b18]  重阿跋提罪者，  若罪可以羯磨得出者，是名重阿跋提罪。

[0412b19]  殘  阿跋提罪者，五種罪中後四種罪可除滅，是  名殘阿跋提罪。

[0412b21]  無殘阿跋提罪者，五種罪中  初種，是名無殘阿跋提。

[0412b22]  惡罪者，謂波羅夷、  僧伽婆尸沙，雖一切罪皆名惡，此是惡中之  惡，故名惡罪。非惡罪者，波夜提、波羅提提  舍尼、突吉羅，是非惡罪。

[0412b25]  可治罪者，可出可  除滅，是名可治罪。不可治罪者，不可出不  可除滅，是名不可治罪。若犯罪者，若四、若五
法中作是念，信是罪如法滅。若犯罪者，若四、  若五法中不作是念，不信是罪不如法滅。

[0412c01]  攝罪者，以一因緣故盡攝所犯，所謂惡律儀。  攝無罪者，以一因緣故攝一切不犯，所謂行  善律儀故。以一因緣故說一切罪，所謂惡律
儀。以一因緣故說一切無罪，所謂善律儀。

[0412c04]  語  者，比丘應語：「長老！汝作某罪，是罪當發露，  莫覆藏，當如法除滅。」是名為語。

[0412c06]  憶念者，比  丘應語：「長老！汝憶念某時某處作如是罪不？」  是名憶念。

[0412c08]  說事羯磨者，「汝長老！於此處不白  我等不得餘處去。」是名說事羯磨。

[0412c09]  薩耶羅羯  磨者有五種，比丘語餘比丘言：「長老！聽我  語，是事應此處作薩耶羅，餘事當彼間作薩
耶羅，某事當隨處作薩耶羅。」是比丘說犯事  示他過故，拔羈繫逸去如惡馬，是名薩耶  羅羯磨。

[0412c14]  誣謗者，誣謗事誣謗方便，是名  誣謗事。

[0412c15]  誣謗發者，發起誣謗，是名誣謗發。  誣謗滅者，不作誣謗，是名誣謗滅。

[0412c16]  應五種  從他求聽：「長老！我說汝事、語汝，令汝憶念，  出汝事、聽我。」是故名求聽。

[0412c18]  與聽者應五種與  聽：說來、語來、憶念來、出來、聽汝來，是名與聽。

[0412c20]  用聽者，以是聽如法出他事，是名用聽。

[0412c20]  遮  波羅提木叉者，有十種如法遮波羅提木叉：  說波羅提木叉時、若比丘犯波羅夷者、若欲  出波羅夷事、若輕呵僧、欲出輕呵僧事、若
捨戒、若欲出捨戒事、若比丘不隨順如法僧  事、若見聞疑他破戒事、若見聞疑他有破正  見事、若見聞疑他有破威儀事，以是事故  遮，是名如法遮波羅提木叉。

[0412c27]  遮自恣者，四  種如法遮自恣：以有根破戒遮自恣、以有  根破正見、破正命、破威儀遮自恣，是名四種  如法遮自恣。

[0413a01]  內宿者，若以羯磨結淨地已，  僧坊內宿飲食，大比丘不應食，故名內宿。

[0413a03]  內熟者，以羯磨結淨地已，僧坊內煮飲食，  大比丘不應食，故名內熟。

[0413a04]  自熟者，若大比  丘自作飲食不應食，如佛在毘耶離，儉時諸  檀越欲與僧作飲食，作如是念：「若我自舍
作飲食，多諸知識親里來，皆應與分。若佛  聽僧坊內作者我當作。」佛即聽近僧坊外作。  是火起烟塵，多人來索。若與則不供，若
不與恐來傷害。往白佛，佛言：「聽汝僧坊內  作。」僧坊內作時，諸沙彌守園人，先自食飽  滿，餘殘與僧，僧食不足故皆疲極羸瘦。是
事白佛，佛言：「從今日如是飢餓時，若結淨  地、若未結，聽大比丘自作自食。從今日若非  飢餓時，結淨地已二事不應用，謂內宿、內熟，
不應食。若結淨地、若不結，大比丘自作飲食，  不應食。若食者犯突吉羅。」是故說名自熟。

[0413a18]  惡捉者，若持淨戒比丘，故自取食，大比丘  不得食，是名惡捉。

[0413a19]  不受者，若男、若女、若黃  門、若二根人不授與，大比丘不應食，是名不  受。

[0413a21]  惡捉受者，若大比丘先自取，然後從淨  人受，大比丘不應食，是故名惡捉受。

[0413a22]  初日  受者，如佛在毘耶離，飢餓時飲食難得，語  諸比丘：「從今日如是飢餓時，聽汝若食竟不
受殘食法初日受食，聽汝食。」初日受食者，若  比丘早起，從他受飲食，未食留置食後，是  名初日受食。

[0413a27]  從是出者，如佛在毘耶離，語  諸比丘：「從今日如是飢餓時，從是出食聽汝  食。從今聽諸比丘，食竟若不受殘食法，從
是出食應食。」從是出者，諸比丘所從檀越家  食已，從是家中持食出，是名從是出。

[0413b02]  食木  果者，如雞尼耶結髮梵志，多持木果來詣佛  所與佛。佛語雞尼耶：「與眾僧作分。」是人即與
諸比丘。諸比丘不受，作是言：「我等食已竟。」  佛言：「從今日如是飢餓時，食已雖不受殘食  法，聽汝食木果。」木果者，胡桃、栗、捺婆陀摩，
如是等木果，是名木果。

[0413b08]  池物者，舍利弗熱  血病發，諸藥師教食池物。舍利弗言：「佛未  聽我等食池物。」是事白佛，佛言：「從今日聽
食池物。」目連以神通力，曼陀耆尼池中，多  持大藕根來，大如人髀，香美第一，如淨白  蜜，若折乳汁流出，持與舍利弗。舍利弗問：
「何處得來？」答言：「曼陀耆尼池中得來。」舍利  弗言：「是非人處誰授汝耶？」答：「非人授我。」舍  利弗言：「佛未聽我等從非人受食。」是事白佛，
佛言：「從今日聽從非人受食食。」如是藕等池  物，多煮多食多殘，以是餘與諸比丘。諸  比丘不食，作是言：「我等食竟不受  殘  食法。」
是事白佛，佛言：「從今日如是飢餓時，雖不  受殘食法，聽食池物。」池物者：藕根、藕子、菱  芡根、雞頭子等，是名池物。

[0413b22]  受者，受迦絺那  衣處得七種利：隨意畜長衣、常不失三衣、  數數食、別眾食、過中不白善比丘入聚落、若
檀越請食食前食後隨意至餘處、有住處無  住處得迦絺那衣施物，應屬安居比丘，餘  比丘不應分，是故名受。與上相違，是名不  受。

[0413b28]  捨者，有八事捨迦絺那衣：一者衣足時；  二者衣成時；三者去時；四者聞時；五者失  時；六者發心；七者出界；八者捨時，是名
為捨。不捨者，與上相違，是名不捨。

[0413c02]  可分物  者，若物諸比丘現前應分。何等是？除死比  丘重物，餘輕物，是名可分物。不可分物者，  若物諸比丘現前不應分。何等是？除死比丘
衣物，餘重物是。

[0413c06]  五事不分不可取，若眾僧、  若三人、若二人、若一人不應分。何等五？僧伽  藍地、房舍地、僧伽藍房舍、床、臥具，是名不
可分。輕物者，可分物，是故名輕物。重物者，  不可分物，是故名重物。

[0413c10]  屬物者，若在聚落、  若空處屬他、若男、若女、若黃門、若二根，是名  屬物。不屬物者，若物在聚落空地、不屬他
若男、若女、若黃門、若二根，是名不屬物。

[0413c13]  手受  物者，若物從他受用。何等是？一切入口物，  除水及齒木，是名手受物。非手受物者，若  物不從他受中用。何等是？一切所用衣鉢等，
不入口物及水齒木，是名不手受物。

[0413c17]  人物者，  佛聽僧坊使人、佛圖使人，是人屬佛圖、屬眾  僧，是名人物。非人物者，佛聽象馬、駱駝、牛羊、
驢騾，屬佛圖、屬僧，是名非人物。

[0413c20]  因緣衣者，  若般遮于瑟等諸大會中得，是名因緣衣。

[0413c21]  死  衣者，若五眾死，五眾所應分物，是名死衣。

[0413c23]  糞掃衣者，五種糞掃衣不應畜：一、火燒；二、  牛嚼；三、鼠嚙；四、初嫁女不淨衣；五、產衣，是
五種不應畜。四種糞掃衣應畜：一、塚間衣；  二、往還衣；三、無主衣；四、弊納衣，是四種應  畜，是名糞掃衣。

[0413c27]  灌鼻者，佛聽眼病比丘畜  灌鼻筒，如畢陵伽婆蹉等，是名灌鼻。

[0413c28]  刀治  者，若病餘藥所不能治，佛聽猥處以刀治。  若病餘藥能治，而以刀治，得偷蘭遮罪。是  名刀治。

[0414a02]  活帝治者，佛言：「若比丘病，餘藥  不能治，聽活帝。」若餘藥能治，而以活帝治，  得偷蘭遮罪。是名活帝治。

[0414a04]  剃毛者，除鬚髮，  身上餘毛不應剃，若剃得突吉羅，是名剃毛。

[0414a06]  剃髮者，不得移處剃，應一處剃，是名剃髮。

[0414a07]  故用者，如比丘五種子，五種淨應用，八種  漿以水淨，十種衣三種壞色，是名故用。

[0414a08]  果  蓏者，毘耶離諸比丘多有果蓏，諸比丘各自  恣噉，佛言：「作分分與。」是中一比丘、取二三
人分，有噉不能盡者、不得者，是時鬪諍。佛  言：「從今日諸果蓏不應分。若有淨人受取，  以五種比丘淨法，以火、刀、爪、鸚鵡，若不生子  淨應噉。」

[0414a14]  人用物者，人間若金銀、琉璃、頗梨、  床榻、器物，比丘不應坐不應用，是名人用物。

[0414a16]  非人用物者，天上金銀、琉璃、頗梨地、床榻、器  物，比丘應行應坐應用，是名非人用物。

[0414a17]  五  百人集比尼者，佛初滅度後，五百比丘和  合一處，集一切修多羅、一切比尼、一切阿毘  曇，是名五百人集比尼。

[0414a20]  七百人集比尼者，  佛滅度後百一十歲，毘耶離十事出，非法非  比尼非佛教，是十事不入修多羅、比尼中，
與法相違、威儀相違。是十事，七百比丘和合  一處滅，是名七百人集比尼。

[0414a24]  比尼攝者，  二部波羅提木叉，并義解比尼，增一餘殘  雜說，若共、若不共，是名攝比尼。

[0414a26]  黑印者，  四黑印，如經中說。四大印亦如經中說。問：  「佛何以故說是四黑印？」答：「欲說真實佛法
相故，來世比丘當了了知是佛說是非佛說，  是故說黑印。」「何以故說四大印？」「為成就大  事不令諸比丘錯謬，故說大印。」

[0414b02]  合藥者，諸  根藥、莖藥、葉藥、華藥、果藥，是藥草各各差別  和合，是名合藥。

[0414b04]  和合藥者，即日受時藥、  受時分藥、受七日藥、受盡形藥，共合一處，  時應服，過時不得服。即日受時分藥、受七
日藥、盡形藥，共和合一處，時分應服，過時  分不應服。即日受七日藥、受盡形藥，共和合  一處，七日應服，過七日不應服。若盡形藥，
隨意應服。即日受時藥，昨日受時分藥、七日  藥、盡形藥，共和合一處，不應服。即日受時分  藥，昨日受七日藥、盡形壽藥，共和合一處，不
應服。即日受七日藥，昨日受盡形藥，共和  合一處，不應服，是名和合法。問：「時分、七日、盡  形壽，得宿受不？」答：「不得。」「惡捉不受，得受不？」
答：「不得。」「手受口受，無病得服不？」答：「不得。」「手  受口受，病得服不？」答：「得。」

[0414b17]  僧坊淨法者，若五  寶、若似五寶，在僧坊內，比丘取時應作是念：  「此誰物當還？」是名僧坊淨法。

[0414b19]  林淨法者，林  名眾多樹一處，是中應隨上座取，是名林淨  法。

[0414b21]  房舍淨法者，僧坊中多有別房舍，是中  應隨上座取次第應住，是中隨檀越分處供  養應受，是名房舍淨法。

[0414b23]  時淨法者，飢餓時、  老病時、因緣時，佛有所聽，是名時淨法。

[0414b25]  方淨法者，如比丘閻浮提住至俱耶尼，用  閻浮提時俱耶尼食，三方亦如是，是名方  淨法。

[0414b27]  國土淨法者，得神通諸比丘，至惡賤  國土乞食，是比丘先從惡賤人受食噉，此  人心悔：「我等墮不淨數。」便不復乞。是人持
食於比丘前棄地而去，諸比丘不知云何？佛  言：「從今日至惡穢國土，棄食著地得自取食，  隨國土法故。如邊地持律，第五得受具足戒；
阿葉波伽阿槃提國土，聽著一重革屣、常洗  浴、皮褥覆；如寒雪國土中，聽畜俗人鞾具。」  是名國土淨法。

[0414c06]  衣淨者，佛聽著十種衣。何  等十？白麻衣、赤麻衣、芻摩衣、憍施耶衣、  翅夷羅衣、欽跋羅、衣劫貝衣、鉢兜路衣、頭
頭羅衣、俱遮羅衣，是名衣淨法。  (具足戒竟)

[0414c10]  自恣法者，安居比丘應一處和合，眾僧應  三種自恣：若見、若聞、若疑。問：「何以故佛聽  自恣？」答：「以攝眾僧故、好惡相教化故。爾時
出過罪如法得清淨，是名自恣法。」

[0414c13]  與自恣  者，病比丘不能來，應與自恣。若不病比丘  自恣時不來，得突吉羅。若是比丘，畏失命、  若破戒、若八難中一一難起，不得止，應與
自恣，是名與自恣。

[0414c17]  受自恣法者，若比丘從  他比丘受自恣，界內應受。若畏失命、破戒、若  八難中一一難起，爾時應出界去。是名受自  恣法。

[0414c20]  說自恣法者，比丘從他受自恣，到僧中  應說，若不說得突吉羅。若受自恣人睡眠、若  入定、若八難中一一難起，不說無罪。是名說  自恣法。

[0414c23]  布薩法者，半月半月諸比丘和合一  處，自籌量身，晝作何罪？夜作何罪？從前說  戒以來，將不作罪耶？若有罪，當向同心淨
戒比丘如法懺悔。若不得同心淨戒比丘，當  生心：「我後得同心淨戒比丘，當如法懺悔。」問：  「何以故佛聽作布薩？」答：「令諸比丘安住善法
中捨離不善，離不善法得清淨故。」是名布薩  法。

[0415a01]  與清淨法者，布薩時病比丘不能來，應  與清淨。若能來而不來，得突吉羅。若是比丘  畏失命、若破戒、若八難中一一難起，不得已
與清淨，是名與清淨法。

[0415a04]  受清淨法者，若比  丘從他比丘受清淨，界內應受。若是比丘  畏失命、破戒、若八難中一一難起，爾時應出  界去。是名受清淨法。

[0415a07]  說清淨者，比丘受他  清淨，到僧中說者善，若不說，得突吉羅。若  受清淨人、若睡眠、若入定、若八難中一一
難起，不說無罪。是名說清淨法。

[0415a10]  欲法者，欲  名發心，如法僧事中隨僧法與欲，是名欲法。

[0415a12]  與欲法者，若比丘病不能來，應與欲。若不  病能來而不來，得突吉羅。若比丘畏失命、畏  破戒、若八難中一一難起，不得止故與欲。
得來而不來，得突吉羅。與欲者應言：「比  丘與欲來。」若言：「與。」是名得欲。若身業與，  是名得欲。若口業與，是名得欲。若身口業
不與，不名得欲，應將是比丘來僧中。若  不來，應一切僧就是比丘，諸比丘不應別作羯  磨。若別作羯磨，諸比丘得罪。是名與欲  法受。

[0415a21]  欲法者，若比丘從他比丘受欲，界內  應受。若是比丘畏失命、畏破戒、若八難中  一一難起，應出界去。是名受欲法。

[0415a23]  說欲  法者，受欲比丘到僧中，應說彼比丘欲。  若說者善，若不說得突吉羅。若是比丘若  睡眠、若入定、若八難中一一難起，不說無
罪。是名說欲法。

[0415a27]  清淨法者，比丘語他：「我  清淨無罪。」是名清淨法。

[0415a28]  與清淨法者，若比  丘病不能來，應與清淨。若無病能來而不來，  得突吉羅。若比丘畏失命、畏破戒、若八難中
一一難起，不得止故，應與清淨。

[0415b02]  與清淨法  者，語比丘言：「與清淨來。」若言：「與。」是名得清  淨。若身業與，亦名得清淨。若口業與，是名
得清淨。若不以身口業與，不名得清淨，應  將是比丘來僧中。若不來，一切僧應就是比  丘，諸比丘不應別作布薩。若別作，諸比丘  得罪。是名與清淨法。

[0415b08]  欲清淨法者，若布薩  時僧欲作種種羯磨，爾時應俱與欲清淨，是  名欲清淨法。

[0415b10]  與欲清淨法者，若比丘病不能  來，應與欲清淨。若不病能來，應到眾僧布  薩羯磨處。若無病能來而不來，得突吉羅。
若是比丘畏失命、畏破戒、若八難中一一難  起，不得出故，應與欲清淨。比丘應語他比  丘：「與欲清淨來。」若言：「與。」是名得欲清淨。若
身業與，亦名得欲清淨。若口業與，是名得  欲清淨。若不以身口業與，不名得欲清淨，  應將是比丘到僧中。若不能來，一切僧應就
是比丘，諸比丘不應別作布薩羯磨。若別作，  諸比丘得罪。是名與欲清淨法。

[0415b20]  受欲清淨法  者，比丘欲受他欲清淨，應界內受。若畏失  命、畏破戒、若八難中一一難起，應出界去。  是名受欲清淨法。

[0415b23]  說欲清淨法者，受他欲清  淨者，應到僧中說彼比丘欲清淨。若說者  善，若不說得突吉羅。是比丘若睡眠、若入
定、若八難中一一難起，不說無罪。是名說  欲清淨法。

[0415b27]  起塔法者，給孤獨居士深心信佛，  到佛所頭面禮足一面坐，白佛言：「世尊！世  尊遊行諸國土時，我不見世尊故甚渴仰，願
賜一物我當供養。」佛與爪髮言：「居士！汝當  供養是爪髮。」居士即時白佛言：「願世尊！聽  我起髮塔爪塔。」佛言：「聽起髮塔爪塔。」是名  起塔法。

[0415c04]  塔地者，屬塔地者，園田、穀田，於  中初起塔，是名塔地。

[0415c05]  龕塔法者，佛聽作龕  塔、柱塔，佛廣聽一切作塔，是名塔法。

[0415c06]  塔物  無盡者，毘耶離諸估客，用塔物翻轉得利  供養塔，是人求利故欲到遠處，持此物與比  丘言：「長老！是塔物，汝當出息令得利供養
塔。」比丘言：「佛未聽我等出塔物得利供養塔。」  以是事白佛，佛言：「聽僧坊淨人、若優婆塞出  息塔物得供養塔。」是名塔物。

[0415c12]  無盡供養塔法  者，所應供養塔，若白色、赤色、青色、黃色諸  色等，聽供養塔及諸嚴飾具，是名供養塔法。

[0415c15]  莊嚴塔法者，所應莊嚴塔，若金剛座、高堂、  高樓、重閣，懸諸寶鈴、光相、瓔珞、繒幡、華蓋、金  銀、真珠、車  璩
、馬瑙、琉璃、頗梨等種種寶物，  如是等妙莊嚴具，是應供養塔，是名莊嚴  塔法。

[0415c19]  花香瓔珞法者，所應供養塔，花香、末  香、塗香、花瓔珞、寶瓔珞，羅列然燈作眾伎  樂，香塗牆壁分布香奩，應布花香香油灑地，
是名花香瓔珞法。

[0415c22]  堅法者，比丘隨所住房，  是中隨檀越分處應受供養，是名堅法。

[0415c23]  堅堅  法者，若檀越與比丘飲食并衣被，以是因緣  故，捨離二事：數數食、別眾食，是名堅堅法。

[0415c26]  粥法者，佛聽食八種粥：酥粥、油粥、胡麻粥、  乳粥、小豆粥、摩沙豆粥、麻子粥、清粥，啜時  不作聲，是名粥法。

[0415c28]  噉法者，佛聽九種噉：  根噉、莖噉、葉噉、磨噉、果噉、胡麻噉、石蜜噉、  白蜜噉，噉時勿令大作聲，是名噉法。

[0416a01]  含消法  者，佛聽四種含消：酥、油、蜜、石蜜。比丘含  是四含消時，應作是念：「我以治病因緣故含，  不為美味。」是名含消法。

[0416a04]  食法者，佛聽食五  種食：飯、  麨  、糒、魚、肉。比丘食是食，應生厭  心，為存身命故，念莫墮數數食、別眾食。又
作是念：「受殘食想。」是名食法。

[0416a07]  鉢法者，佛聽  畜二種鉢：瓦鉢、鐵鉢。八種鉢不應畜：金鉢、  銀鉢、琉璃鉢、摩尼鉢、銅鉢、白鑞鉢、木鉢、石  鉢，是名鉢法。

[0416a10]  衣法者，七種衣不須作淨  得自畜：僧伽梨、欝多羅僧、安陀會、雨浴衣、  覆瘡衣、尼師壇，及餘如法所用衣物，是名  衣法。

[0416a13]  尼師壇法者，佛聽畜尼師壇，為愛護  臥具故，無尼師壇不應坐僧臥具上，是名尼  師壇法。

[0416a15]  針法者，佛聽畜二種鍼：銅鍼、鐵鍼，  糠米鼻、小豆鼻、圓鼻，是名鍼法。

[0416a16]  鍼筒法者，  佛聽畜鍼筒，為愛護針、不令數失更求覓妨  行道故，是名針筒法。

[0416a18]  水瓶法者，佛聽畜水  瓶，好淨潔畜，是名水瓶法。

[0416a19]  常用水瓶法者，  亦應淨潔畜水瓶水，蓋亦如是，是名常用水  瓶法。

[0416a21]  和上法者，諸比丘無和上則作諸  弊惡，若病無人瞻視，是故佛聽有和上，和  上當教化瞻視為汝說法。佛雖聽作和上，諸
比丘不欲作和上，佛教令作和上，是名和  上法。

[0416a25]  共行弟子法者，所欲出行應白和上，  行時應隨和上後供給所須，常隨逐不遠  離，如法事中莫違逆意，一切所作皆應白和
上，除大小便、嚙齒木、禮佛法僧，是名共行弟  子法。

[0416a29]  阿闍梨法者，諸比丘無阿闍梨，作諸  弊惡，若病無人瞻視，是故佛聽有阿闍梨，阿  闍梨常教化瞻視為汝說法。佛雖聽作阿
闍梨，諸比丘不欲作阿闍梨，佛教令作阿  闍梨，是名阿闍梨法。

[0416b04]  近行弟子法者，所欲  出行應白阿闍梨，行時應隨阿闍梨後供給  所須，當隨逐不遠離，如法事中莫違逆意，
一切所作皆應白阿闍梨，除大小便、嚙齒木、  禮佛法僧，是名近行弟子法。

[0416b08]  和上阿闍梨共  行近行弟子法者，和上阿闍梨，於共行近行  弟子，應生兒子想。共行近行弟子，於和上
阿闍梨，應生父想。汝等能如是者，於我法  中增長善法，是名和上阿闍梨共行近行弟  子法。

[0416b13]  沙彌法者，佛聽沙彌極小乃至七歲能  驅食上烏者，是名沙彌法。

[0416b14]  依止法者，有一  客比丘未滿五歲，日暮來入僧坊求依止，  久而不得，迷悶躄地垂死。諸比丘以是事
白佛，佛言：「從今日莫即日急求依止，聽一  宿息已當求依止。」爾時諸比丘，不問好惡趣  得依止，不能增長善法，佛言：「莫趣得依止，
當觀是比丘能教化弟子令善不？如是觀察，  具足功德者當求依止。若無具足功德者，  當更求依止。」是名依止法。

[0416b22]  與依止法者，比  丘若滿十歲，應與他依止法。滿十歲鈍  根不了，不應與他依止，是名與依止法。

[0416b24]  受  依止者，比丘應從座處起，偏袒著衣、脫革屣、  胡跪曲身，兩手捉上座兩足，應三說求依止。  是名受依止法。

[0416b27]  捨依止法者，有五因緣捨依  止：一、師波那禰；二、自捨住處去；三、反戒；  四、捨此部到異部中；五、見本和上。是名捨依  止法。

[0416c01]  地法者，隨應何地欲起塔僧坊，先應  看是地中作，不妨行來處，樹林具足、水具  足，晝夜靜寂，少蚊虻、少風、少熱、少諸毒蝎，
如是觀察地起塔、僧坊。若不觀察是地，起  塔僧坊者，治塔僧坊比丘得突吉羅。是名  地法。

[0416c06]  僧坊法者，佛聽諸僧坊中、溫室、講堂、樓  閣、一重舍、尖頭舍、揵那舍，佛聽是諸坊舍  眾僧畜，亦聽一人畜，是名僧坊法。

[0416c08]  臥具法  者，佛所聽諸比丘臥具，麁陛繩床、細陛繩  床、氈褥、臥具、種種覆處。佛聽眾僧畜，亦聽  一人畜，是名臥具法。

[0416c11]  治塔僧坊法者，阿羅  毘國諸塔僧坊毀壞，佛知已故問阿難：「是諸  塔僧坊，何以故毀壞？」阿難言：「諸六群比丘
欲治故，餘比丘畏不敢治。」佛言：「此六群比  丘所欲治塔僧坊，眾僧應羯磨與餘人治。」受  羯磨比丘少多造手，或著一土墼，或以一束
草或塞一孔，或塗地泥壁，或以牛糞塗地塗  壁，如是少多作已言：「我更不欲作。」佛言：「如  是人不應與作羯磨，若是比丘能大作功德
修治者，應與治塔僧坊羯磨。」是名治塔僧坊  法。

[0416c21]  治塔僧坊人法者，若比丘欲新起塔、僧坊、  新作臥具，佛言：「以是事故，僧應令十二歲  悉捨餘事，當隨事大小，或十一歲、十歲、九
歲、八歲、七歲、六歲、五歲、四歲、三、二、一歲，  應捨餘事，但令壘壁搆架材木泥覆污飾。」  是名治塔僧坊人法。

[0416c26]  恭敬法者，隨上座次第，  禮拜迎來送去，合掌曲身上座邊立，是名恭  敬法。

[0416c28]  澡豆法者，佛聽用小豆、大豆、摩沙豆、豍  豆、胡豆屑、一梨梨頻陀等乾草屑，莫雜香  作。除病人，餘不聽用。若不索，檀越自與，
隨意得用。是名澡豆法。

[0417a02]  漿法者，佛聽八種  漿等，比丘應飲：昭梨漿、莫梨漿、拘羅漿、  舍梨漿、舍多漿、蒲桃漿、頗樓沙漿、梨漿，
是八種漿等。以水作淨應飲，是名漿法。

[0417a05]  藥  法者，根藥、莖藥、葉藥、花藥、果藥，佛聽是藥  草，亦聽眾僧畜，亦聽一人畜，是名藥法。

[0417a08]  蘇毘羅漿法者，佛聽飲蘇毘羅漿，為冷病比  丘故，如為舍利弗故聽飲，是名蘇毘羅漿法。

[0417a10]  皮韋法者，若諸皮韋，比丘不應畜著不應  坐，除富羅、除革屣、除富羅帶、革屣帶、除  摩棧皮、鹿皮，及除革屣網紐，是名皮韋  法。

[0417a13]  革屣法者，佛聽二種革屣：一重革屣、破  慢淨革屣。若雜色莊嚴革屣不應畜，是名革  屣法。

[0417a15]  支足法者，佛聽二種支足物：一者廁  隥、二者支床脚物。八種支足物不聽用，是  名支足法。

[0417a17]  机法者，若動搖、若有聲、若莊嚴，  如是机不應畜，是名机法。

[0417a18]  杖法者，佛聽杖  [矛*(替-曰+貝)]  ，若鐵、若銅，為堅牢故，上作樓環。又杖法  者，佛在寒園林中住，多諸腹行毒蟲嚙諸比
丘，佛言：「應作有聲杖驅遣毒蟲。」是名杖法。

[0417a22]  杖囊法者，佛聽以絡囊盛杖，為愛護故，莫令  破失更求覓妨行道故，是名杖囊法。

[0417a23]  噉蒜  法者，佛聽冷病比丘噉蒜，以藥和噉，如舍  利弗等隨噉蒜法應行，是名噉蒜法。

[0417a25]  剃刀  法者，佛聽眾僧畜剃刀，一人亦畜，為剃鬚  髮故，是名剃刀法。

[0417a27]  剃刀鞘法者，佛聽諸  比丘畜剃刀鞘，為賞護，莫令失更求覓妨  行道故。

[0417a29]  戶鉤法者，佛聽畜戶鉤，為守護房  舍，守護房舍故則守護自身，守護自身故則  守護臥具，若鎖若戶橝鑐鑰等亦如是，是名  戶鉤法。

[0417b03]  乘法者，佛聽眼病諸比丘乘乘，如  畢陵伽婆蹉，是名乘法。

[0417b04]  蓋法者，不應捉蓋  入白衣舍，除施蓋持入，是名蓋法。

[0417b05]  扇法者，  佛聽眾僧畜扇，一人亦畜，是名扇法。

[0417b06]  拂法  者，佛聽眾僧畜拂，一人亦畜，是名拂法。

[0417b07]  鏡  法者，比丘不應鏡中觀面，不應鉢中水中自  看面，除面上有瘡，是名鏡法。

[0417b09]  治眼法者，有  五種治眼物：黑物、青白物屑、草屑、華屑、菓汁，  佛言：「莫為端嚴故治眼。」為治眼病故，是名  治眼法。

[0417b12]  治眼籌法者，佛聽治眼籌法，以鐵作、  銅作，貝、象牙、角、木、瓦作，是名治眼籌法。

[0417b13]  盛眼  藥籌物法者，是物應好賞護，莫令失更求覓  妨行道，是名盛眼藥籌物法。

[0417b15]  華香瓔珞法者，  比丘自不得著，亦不應教他人著。若不乞  而得，應隨意受已持供養佛塔及阿羅漢塔，  是名花香瓔珞法。

[0417b18]  歌舞伎樂法者，歌舞伎  樂，比丘自不應往觀，亦不應教他往觀，是  事一切不聽，是名歌舞伎樂法。

[0417b20]  臥法者，無  病比丘晝日不應臥，夜若然燭不應臥。若  喜鼾眠，應起經行。若不能起，應屏處去，  莫以是因緣惱亂餘人。是名臥法。

[0417b23]  坐法者，  比丘晝日若坐、若經行，以遮惱蓋法。晝日若  坐、若經行，遮惱蓋已，初夜若坐、若經行，亦
以遮惱蓋法。初夜若坐、若經行，遮惱蓋已至  中夜，息故入房舍，四牒敷欝多羅僧、僧伽梨  枕頭下，方脇著床累足，明相現前憶念起想。
後夜早起，若坐、若經行，遮惱蓋法，是名坐  法。

[0417c01]  禪杖法者，佛聽法杖及安法杖處，為賞  護、莫令失更求覓妨行道，是名禪杖法。

[0417c02]  禪  帶法者，佛聽腰病比丘畜禪帶，如為舍利  弗故聽畜，是名禪帶法。

[0417c04]  帶法者，佛聽三種  帶：繩織帶、編帶、毳繩帶，是名帶法。

[0417c05]  衣  [革*玄]  帶法者，佛聽畜衣  [革*玄]  帶，為攝衣令不墮落，  應好賞護，莫令失更求覓妨行道故，是名  衣  [革*玄]
帶法。

[0417c08]  抄繫衣法者，除上高作，餘時不  應抄繫，是名抄繫衣法。

[0417c09]  挑擲法者，佛聽挑  擲作聲，為怨賊故，莫令著，餘時不得作，  是名挑擲法。

[0417c11]  地法者，佛聽受地，為僧伽藍  故，聽僧起坊舍故。

[0417c12]  林者，林名眾樹。

[0417c12]  事者，  名鬪亂、相言、讒謗、出罪過咎，共相憎、共相別  離。如是於自身惡，亦令他惡，亦二惡故，不
應作如是等種種衰惱事，一切不應作。

[0417c15]  破僧  有二種：破羯磨、破輪。破羯磨者，若諸比丘  一界內別作布薩羯磨，是名破羯磨。破輪  者，輪名八種聖道分，令人捨八聖道入邪道
中，是名破輪，是名二種破僧。如是應看和  上阿闍梨，看上座、中座、下座，如上所說法應  學，如上所說法中亦應善知。  (法部竟)

[0417c22]  行法之初

[0417c23]  行法者，擯比丘云何行？諸比丘應教擯比丘  捨是惡事，擯比丘不應與他受具足戒、不  應與他依止、不應畜沙彌，眾僧不應羯磨是
人令教化比丘尼、若僧羯磨作教化比丘尼  是人不應受，不應重犯所擯罪、又不應作相  似罪、過本罪亦不應作，不應呵羯磨、不應
呵作羯磨人、不應受不擯比丘禮拜、亦不應  受起迎、不應受合掌曲身恭敬，不應受衣鉢  供養、不應受所敷臥具坐具供養、不應受
洗足水供養、不應受拭足供養、不應受承足  机、不應受按摩手足，不應出不擯比丘過  罪、不應言不擯比丘、不應共事。常行自折
伏心、隨順諸比丘，應禮拜迎送種種供養。  若不如是法行，盡形不得解擯。是名擯比丘  行法。

[0418a08]  種種不共住行法。云何種種不共住？  有二種：一、自作不共住；二、眾僧羯磨作不共  住。種種不共住比丘，不應與他受具足戒、
不應與他依止、不應畜沙彌，眾僧不應羯磨  令教化比丘尼、若僧羯磨作教化比丘尼  不應受，不應起本所作種種不共住罪、亦
不應犯相似罪、亦不應作過本罪，不應呵羯  磨、亦不應呵作羯磨人、不應受不別住比丘  禮拜、不應受起迎合掌曲身種種供養，不應
受衣鉢供養、不應受所敷坐具臥具供養、不  應受洗足水承足机按摩手足等供養，不應  出不別住比丘過罪、不應言不別住比丘、不
應共事，僧不應羯磨作敷臥具人、若僧羯磨  作不應受，僧羯磨作使沙彌人不應受、僧  若羯磨不應作，僧若羯磨作使守園人不應
受、僧若羯磨不應作，若僧羯磨作處分受請  人不應受、若僧羯磨不應作，一切羯磨作  典知眾事人不應受、若僧羯磨不應作。應
折伏心行，莫犯諸比丘。若犯諸比丘，更增  種種不共住。諸比丘應語是比丘言：「長老！  當折伏惡心，下意除去瞋恨破憍慢。莫令眾
僧合種種不共住罪驅汝去，處處皆不容汝，  汝應在此眾僧中懺悔此罪，汝此罪此僧能  解，餘處僧不得解。」若是人聞是語，心不折
伏，當驅遣，如惡馬拔羈繫逸去。是名種種  不共住比丘行法。

[0418b04]  闥賴吒比丘行法云何？  有二十二法，當知是利根多聞？何等二十二？  善知事起根本；善分別事相；善知事差別；
善知事本末；善知事輕重；善知除滅事；善  知滅事更不起；善知作事人有事人；有教  勅力，能使人受力；有方便軟語力，亦能使
人受；有自折伏力，亦能使人受；知慚愧、心  不憍慢、無憍慢語，身口意業無所偏著；不隨  愛行、不隨恚行、不隨怖行、不隨癡行。成
就是二十二法能遏諍事，不依二伴黨求法  求財，是名闥賴吒比丘行法。

[0418b14]  實覓罪相行者，  若比丘自言：「我有是罪。」後還言無。是比丘  以白四羯磨，與實覓罪相廣作羯磨，如象
首比丘。若比丘得是實覓罪相羯磨，是比丘  亦不應與他受具足戒、不應與他依止、不  應畜沙彌，眾僧不應羯磨令教化比丘尼、若
僧羯磨作教化比丘尼不應受，不應起本所  作罪、亦不應犯相似罪、亦不應作過本罪，  不應呵羯磨、亦不應呵作羯磨人、不應受淨
戒比丘禮拜、不應受起迎合掌曲身種種供  養，不應受衣鉢供養、不應受所敷坐具臥具  供養，應受洗足水、承足机、按摩腰背手足等
供養，不應出淨戒比丘過罪、不應言淨戒  比丘。常行自折伏心，隨順諸比丘，應禮拜  迎送種種供養。若不如是法行，盡形不得解  是羯磨。是名實覓罪相比丘行法。

[0418b29]  波羅夷與  學沙彌行法者，若比丘作婬欲已，乃至彈指  頃，不生覆藏心。眾僧以白四羯磨，還與是  比丘學法，廣說如與難提，是名與學沙彌。
大比丘戒一切應持，應在大比丘下行坐，應  授大比丘飲食，自應從未受具戒人受飲食，  得與大比丘同室再宿，自不得與未受大戒
人過再宿。是與學沙彌，得作二羯磨：布薩  羯磨、自恣羯磨。是與學沙彌，不得與眾僧足  數作布薩及諸羯磨，是名波羅夷與學沙彌  行法。

十誦律卷第五十六

* * *

【經文資訊】大正藏第 23 冊 No. 1435 十誦律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
