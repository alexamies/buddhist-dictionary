佛說善生子經

西晉沙門支法度譯

[0252b09] 聞如是：

[0252b09] 一時，眾祐遊於羅閱耆闍崛山。彼時居士善生疾病困篤，勅其子曰：「吾沒之後，汝必為六面禮。」於是善生他日殞命，子乃敬送供養喪事訖畢，輙早起沐浴，著新衣，之水上，拜謁六面而言曰：「余以恭肅敬，禮子于東方之生，彼又我敬焉。」周旋南方、西方、北方上下，面面同辭。

[0252b15] 爾時，佛晨旦著衣持鉢適欲入城，見居士善生子於水上六面拜謁如是，眾祐則從而問曰：「居士子，汝何近聞，必當早起沐浴，著新衣，之水上，拜謁六面，自說：『恭肅敬禮拜于諸方』而又浴。彼之敬者，是何師法？善生子！」

[0252b20] 善生子對曰：「吾父臨亡，先有此令，是以遵行，不聞之於師也。」

[0252b22] 眾祐報曰：「居士子！父所言者非此六方也。旦而晞坐六面之欲，如有四面垢惡之行，不能悔者，則是身死，精神當生惡道地獄之中。夫人以四事為勞，當識知。何謂四？一為好殺生、二為好盜竊、三為婬邪行、四為喜妄語。」佛頌其義曰：

「殺生與盜竊，　　欺詐為妄語，
　趣向他人婦，　　不為智者譽。

[0252c01] 「又，居士子！有四事或往惡道。何謂四？一為欲，二為怒，三為癡，四為畏。」頌其義曰：

「有欲怒癡畏，　　不承受正法，
　是以名處下，　　猶月陰遏虧。
　無欲怒癡畏，　　而承受正法，
　是以名處上，　　猶月陽進滿。」

[0252c07] 「又，居士子！有六患，消財入惡道，當識知。何謂六？一為嗜酒遊逸、二為不時入他房、三為博戲遊逸、四為大好伎樂、五為惡友、六為怠惰。」頌其義曰：

「飲酒入他房，　　博戲好伎倡，
　惡友與怠惰，　　聖哲所不稱。

[0252c13] 「夫酒有六變，當知。何謂六？為消財、為致病、為興爭、為多怒、為失譽、為損智，已有斯惡則廢事業，未致之財不獲，既獲者消，宿儲耗盡。」

[0252c17] 「婬邪有六變，當知。何謂六？不自護身、不護妻子、不護家屬、以疑生惡、怨家得便、眾苦所圍，已有斯惡則廢事業，未致之財不獲，既獲者消，宿儲耗盡。

[0252c20] 「博戲有六變，當知。何謂六？勝則生怨、負則熱中、朋友慼之、怨家快之、有獄凶憂、人眾疑之，已有斯惡則廢事業，未致之財不獲，既獲者消，宿儲耗盡。

[0252c24] 「好樂有六變，當知。何謂六？志在舞、志在歌、志在絃、志在節、志在鼓、志在彼，已有斯惡則廢事業，未致之財不獲，既獲者消，宿儲耗盡。

[0252c28] 「惡友有六變，當知。何謂六？習醉迷、習惛亂、習縱恣、習酒舍、習小人、習鄙語，已有斯惡則廢事業，未致之財不獲，既獲者消，宿儲耗盡。

[0253a03] 「怠惰有六變，當知。何謂六？飽不作、飢不作、寒不作、熱不作、晨不作、昏不作，已有斯惡則廢事業，未致之財不獲既獲者消，宿儲耗盡。」頌其義曰：

「好色樂歌舞，　　晝息夜從彼，
　惡友與怠惰，　　士為斯大損。
　博戲酒慌壞，　　志在彼婦女，
　遠賢而近愚，　　其損猶月毀。
　行身自憍大，　　毀蔑沙門道，
　邪見而行慳，　　是謂慢盪士。
　夫酒妨財用，　　少利飲大渴，
　病水興債負，　　作亂危身疾。
　或以酒結友，　　或以酒犯法，
　若以成美利，　　斯有猶可忍。
　或晝如奉戒，　　昏夜道為姧，
　常依于酒廬，　　如此慎勿親。
　不自寒至暑，　　如草不貴己，
　精進修事業，　　爾利是用損。
　若能忍寒暑，　　如草不貴己，
　精進修事業，　　則安且益矣。
　狎下為漸消，　　習上未曾損，
　進善超然尊，　　以善必得善。
　大善則遘善，　　誠善能兼習，
　親戚之所尚，　　奉戒以滅惡。
　是以當為習，　　已有行復行，
　其為親戚上，　　如帝莅於眾。

[0253a29] 「又，居士子！有四友非友像，當識知。何謂四？一為取異物，二為言佞，三為面愛，四為邪教。」頌其義曰：

「取異物之友，　　言美以順耳，
　面談為媚愛，　　邪教相危殆。
　斯以非友像，　　智者則不友，
　已識當遠離，　　譬猶出澁道。

[0253b07] 「取異物之友，當以四事知。何謂四？貪取彼物、與少望多、為畏故習、為利故習。」頌其義曰：

「夫以取彼物，　　少與而多欲，
　畏習與利習，　　貪人友際然。
　斯以非友像，　　智者所不友，
　已識當遠離，　　譬猶出澁道。

[0253b14] 「言佞之友，當以四事知。何謂四？宣人之私、自隱其私、面偽稱善、退則興誹。」頌其義曰：

「好行宣人私，　　有私而自隱，
　面從褒揚善，　　退則議其惡。
　斯以非友像，　　智者所不友，
　已識當遠離，　　譬猶出澁道。

[0253b20] 「面愛之友，當以四事知，何謂四？說人往短、陰求來過、與之不寶、欲人有厄。」頌其義曰：

「為於不可為，　　不利造妄語，
　與而不為寶，　　願人厄請已。
　斯以非友像，　　智者所不友，
　已識當遠離，　　譬猶出澁道。

[0253b27] 「邪教之友，當以四事知。何謂四？以殺生之事勸化人，以盜竊、以婬邪、欺詐之事勸化人。」頌其義曰：

「殺生與盜竊，　　欺詐為妄語，
　趣向他人婦，　　以此勸立人。
　斯以非友像，　　智者所不友，
　已識當遠離，　　譬猶出澁道。

[0253c05] 「又，居士子！有四友，為仁明欲利人，當識知。何謂四？一為同苦樂、二為利相攝、三為與本業、四為仁愍傷。」頌其義曰：

「與人同安危，　　攝之以善利，
　為厚能業人，　　哀愍導正道。
　如斯為友像，　　智者所習諷，
　當與此從事，　　必益不為惡。

[0253c12] 「同苦樂之友，當以四事知。何謂四？施之以己所寶、施之以妻子利、施之家所有、言忠為忍言。」頌其義曰：

「與其利己者，　　有財利亦與，
　與以家之利，　　言忠為忍言。
　如斯為友像，　　智者所習親，
　當與此從事，　　必益不為惡。

[0253c19] 「利相攝之友，當以四事知。何謂四？彼私不宣、己私不隱、面說善言、還為弭謗。」頌其義曰：

「以不宣彼私，　　己私不為隱，
　相見語講善，　　還則弭誹謗。
　如斯為友像，　　智者所習親，
　當與此從事，　　必益不為惡。

[0253c25] 「與本業之友，當以四事知。何謂四？以利業之、以力業之、縱恣諫之、以善養之。」頌其義曰：

「業之以財利，　　以力助安之，
　切磋其縱恣，　　將養其善志。
　如斯為友像，　　智者所習親，
　當與此從事，　　必益不為惡。

[0254a03] 「仁愍傷之友，當以四事知。何謂四？教勸竪立以成其信、成其戒、成其聞、成其施。」頌其義曰：

「信戒聞施道，　　恒以勸化人，
　如斯為友像，　　智者所習親。
　當與此從事，　　必益不為惡。

[0254a09] 「又，居士子！夫東面者，猶子之見父母也。是以子當以五事正敬、正養、正安父母。何謂五？念思惟報家事，唯修責負，唯解勑戒，唯從供養，唯歡父母。父母又當以五事愛哀其子。何謂五？興造基業，與謀利事，與娉婦，教學經道經，則以所有付授與子。是為東方二分所欲者，得古聖制法，為子必孝、為父母慈愛，士丈夫望益，而善法不衰。

[0254a17] 「夫南面者，猶弟子之見師也。是以弟子當以五事正敬、正養、正安於師。何謂五？必審於聞，必愛於學，必敏於事，必無過行，必供養師。師又當以五事哀教弟子。何謂五？以學學之，極藝教之，使敏於學，導以善道，示屬賢友。是為南方二分所欲者，得古聖制法，為弟子謙，師以仁教，士丈夫望益，而善法不衰。

[0254a25] 「夫西面者，猶夫之見婦也。是以夫當以五事正敬、正養、正安其婦。何謂五？正心敬之，不恨其意，不有他情，時與衣食，時與寶飾。婦又當以十四事事於夫。何謂十四？善作為，善為成，受付審，晨起，夜息，事必學，闔門待君子，君子歸問訊，辭氣和，言語順，正几席，潔飲食，念布施，供養夫。是為西方二分所欲者，得古聖制法、夫婦之宜，士夫望益，而善法不衰。

[0254b05] 「夫北面者，猶友見其朋也。是以友當以五事正敬、正養、正安朋類。何謂五？正心敬之，不恨其意，不有他情，時時分味，恩厚不置。朋類又當以五事攝取其友。何謂五？有畏使歸我，遨逸則數責，私事則為隱，供養久益勝，言忠為忍言。是為北方二分所欲者，得古聖制法、朋友之交，士丈夫望益，而善法不衰。

[0254b13] 「夫下面者，猶長子之見奴客執事也。是以長子當以五事正敬、正養、正安奴客執事。何謂五？適力使之，用時衣食，時時分味，時時教齋，疾病息之。奴客執事又當以十事供養長子。何謂十？善作為，善為成，受付審，夜臥，早作，凡事必學，作務勤力，家貧不慢，空乏不離，出門稱曰我家長子聰而有慧。是為下方二分所欲者，得古聖制法、長子執事之宜，士丈夫望益，而善法不衰。

[0254b22] 「夫上面者，猶居家布施之人之見沙門梵志也。是以居之來當以五事正敬、正養、正安沙門梵志。何謂五？開門待之，來迎問訊，與設几席，經法藏護，施食潔淨；以是供養沙門梵志。沙門梵志又當以五事答布施家。何謂五？教誨以成其正信，教誨以成其戒行，教誨以成其多聞，教誨以成其布施，教誨以成其智慧。是為上方二分所欲者，得古聖制法、居家及沙門梵志之宜，士丈夫望益，而善法不衰。」頌其義曰：

「東面為父母，　　師教宜南面，
　西面為子婦，　　朋友位北面，
　奴客執事下，　　沙門梵志上，
　如此應為禮，　　亦為居家宜。
　凡人富有財，　　當念以利人，
　與人同財利，　　布施者昇天。
　得利與人共，　　在在獲所安，
　義攝世間者，　　斯為近樂本。
　夫以恩攝人，　　如母之為子，
　善攝護天下，　　其福數數及。
　上得處眾會，　　能益利與安，
　成人之信戒，　　必使得名聞。
　意與常不惰，　　捨棄慳吝行，
　攝人以友事，　　飲食相惠施。
　往來而又往，　　如是名不虧，
　夫能修慎身，　　斯居家為賢。
　居積寶貨者，　　當興為仁義，
　先學為最勝，　　次乃為治產。
　若索以得財，　　當常作四分，
　一分供衣食，　　二為本求利，
　藏一為儲跱，　　厄時可救之，
　為農商養牛，　　畜羊業有四，
　次五嚴治室，　　第六可娉娶，
　如是貨乃積，　　日日尋益增。
　夫財日夜聚，　　如流歸于海，
　治產求以漸，　　喻若蜂作蜜。
　有財無與富，　　又無與邊方，
　慳悋及惡業，　　有力無與友。
　事中用則學，　　不用勿自妨，
　觀夫用事者，　　明好猶熾火。
　其於族親中，　　乃兼為兩好，
　與親眾座安，　　如釋處天宮。」

[0255a06] 於是善生子聞眾祐說已，即稽首佛足，下起繞三匝，欣然自歸，從佛受戒。

佛說善生子經

【經文資訊】大正藏第 01 冊 No. 0017 善生子經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA