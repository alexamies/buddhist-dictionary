佛說無垢賢女經

西晉月氏三藏竺法護譯

[0913b18]  聞如是：

[0913b18]  一時佛在羅閱祇耆闍崛山中，與諸  菩薩、大弟子、學士、學女，諸天人民、阿須倫、鬼  神、龍無央數共會，時佛說經。

[0913b20]  爾時會中，有  長者梵志，名曰須檀，有婦名捭樓延，與九  百七十五億婦人俱，叉手聽經。時捭樓延
懷妊，是女在母胎中，形體盡具，亦於胎中  叉手聽經。賢者阿那律，自以功德徹視之力，  見此女子於胞胎中叉手聽經，即自念言：「想
在會者目之所覩，未能探察無形之事，如我  者也。」則自僥倖光色愉悅。

[0913b27]  佛告阿那律：「汝  見何等，心色悅異乃如是也？」

[0913b28]  阿那律言：「我以  徹視，見胎中女叉手聽經，是以熈怡用自慶  耳。」

[0913c02]  佛言：「善哉，善哉！如汝所言。譬如眾星比日  月光，寧為等不？汝於聲聞所見第一無逮汝  者，如來所觀等見十方飛鳥走獸、地中諸虫
皆有懷妊，子於胎中亦悉如汝一等聽經。」

[0913c05]  時  阿那律及諸會者咸有疑意。佛放光明徹照  無極，八方上下無所罣礙，令無數剎人物所  有，譬如照鏡表裏相見。阿那律等仰視虛空，
見飛鳥類停翼徘徊聽佛所說，胎中之卵未  生未孚，於鳥胎中亦復舒翅布翼聽經；俯視  走獸四足之類，輟草止水竦立聽經；胞胎所
懷亦於胎中，屈前兩足一心聽經；虫蛇蚯  蚓地生之類，靜身不搖精意聽經；中有懷妊  子未產生者，亦於胎中舉頭槃身一心聽  經。

[0913c16]  時阿那律承佛威神，以八種音問胎中女：「鳥  卵虫獸胎中之子，用何等故，叉手舒翼，屈  足槃身，一心聽經？」

[0913c18]  時女之等諸在胎者，答  阿那律：「我用一切生者之類，迷於五處不識  正道，是故聽經；及用一切多婬怒癡生死不
絕，是故聽經；用一切人不孝父母，不供事  佛及比丘僧，是故聽經。」

[0913c22]  時阿那律，聞其所  說，長跪白佛：「憶知世尊功德威神洞徹如此，  我寧以身陷在地獄，受眾苦毒累劫無數，不
取羅漢。所以者何？諸在胞胎未見身者，尚  發大意念救一切，我今用身以死畏故，為想  識所縛，譬如死人無益生者。」

[0913c28]  時女乃生從右脇出，三千國土為大震動，有  無數天止在虛空，雨於天華作諸音樂，則有  自然千葉蓮華，大如車輪，莖如琉璃，女坐
其上。時諸天人飛鳥走獸虫蛇蚯蚓諸懷妊  者，亦皆出生，譬如王者征行之時，群官大  小莫不隨從；於是天帝，即持天衣，從上來
下，以用與女，裸形可惡，取此衣著；忉利天  子及諸王女，亦皆持衣與諸眾生。

[0914a06]  時女報言：  「其有未脫欲泥洹，吾等不從有所受也。卿為  羅漢，我志菩薩，卿非我類，所願不同。」

[0914a08]  天帝復  言：「我以女身裸露可惡，是以持衣用相與耳。」

[0914a10]  女復報言：「於大乘法無男無女，我今當有自  然衣來。」

[0914a11]  佛語天帝：「如是不為裝挍女身，發  菩薩心自致相好，所現無限乃為裝挍菩薩  身耳。」

[0914a13]  時舍利弗，深怪此女變動乃爾，前白  佛言：「此女從何國來到是間乎，誰當送衣？」

[0914a15]  佛言：「是女從東南方捭樓延法習佛所來，  剎名閻浮檀國，去此十萬佛剎，女從本國來  欲見佛，自當有衣從本國來。」衣便自然在空  中來肅
肅  有聲，空中有音則語女言：「可著此  衣，當得五通。」

[0914a19]  又女本國盡得五通，女得衣  著，便從華上下至佛所，女一舉足，天地即  為六反震動，一切母人，皆發無上平等度意，
飛鳥虫獸莫不轉身即化為人，身衣天衣珠  瓔服飾。女以頭面稽首佛足，三言南無三耶  三佛，長跪白佛：「願為一切諸來會者，廣說
經法令得所願。」佛隨其意即為說經。

[0914a26]  是時此女及九百七十五億母人，聞佛所說，  踊躍歡喜不復貿身，便立佛前化成男子，各  各脫瓔珞珠寶用散佛上。佛之威神，令其所
散自然變成珠交露帳，中有七寶師子之座，  上有坐佛舉手讚之，應時皆得阿惟越致。鳥  獸虫蛇得為人者，亦復脫身珠瓔寶飾以用
散佛，帳中坐佛，令其所散合成寶帳，亦復  如前等無差特，則為達嚫，俱得七住。

[0914b04]  佛告  女菩薩無垢賢女：「汝於胞胎，為眾生作唱導，  如來等正覺亦於五道，為一切眾生作唱導。」
佛說經已，一切眾會，皆大歡喜，稽首而退。

佛說無垢賢女經

* * *

【經文資訊】大正藏第 14 冊 No. 0562 佛說無垢賢女經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
