菩薩生地經

吳月氏優婆塞支謙譯

[0814a11] 聞如是：

[0814a11] 一時佛遊於迦維羅衛國釋氏精廬，尼拘類樹下坐，與五百比丘眾俱。

[0814a12] 是時，城中有釋種長者子，名差摩竭，行詣佛所，稽首畢，一面坐，叉手白佛言：「菩薩何行，疾得無上正真之道，普具三十二相，從一佛國到一佛國，臨壽終時其心不亂，所生不墮八難之處，常知去來之事，悉成諸法周滿達事，知一切法無所罣礙，信解空行，得不起法忍，恒以至心欲作沙門，未曾犯戒，不樂居處？」

[0814a19] 佛言：「大哉！差摩竭！乃問菩薩之行，忍辱為本，以立忍力乃疾得佛。忍有四事，何等為四？一曰、若罵詈者默而不報；二曰、若撾捶者受而不挍；三曰、若瞋恚者慈心向之；四曰、若輕毀者不念其惡。」

[0814a24] 佛時頌曰：

「撾罵不以恚，　　輕毀亦不恨，
　菩薩忍如是，　　所問悉可得；
　慎言不欺慢，　　未曾起亂意，
　不犯不有惡，　　是行得佛疾；
　開士常以忍，　　敦誠行大慈，
　是用得成佛，　　三十二相明；
　從事於惡者，　　常憙加捶杖，
　害心施於人，　　是不離惡道；
　邪見自貢高，　　急憋好瞋恚，
　彼為自投冥，　　終不近菩薩；
　愚以貪強梁，　　自用無禮敬，
　不知孝父母，　　是以有獄苦；
　夫欲疾得佛，　　常修戒德本，
　依受善師教，　　等心施於人。

[0814b10] 「又有四事行疾得佛。何等為四？一曰、愛樂明經，好菩薩道，盡心護法，教誨於人；二曰、遠離女人，不與從事；三曰、常好布施，沙門梵志；四曰、以不睡臥，心習空行。」

[0814b13] 佛時頌曰：

「若以樂沙門，　　常勤護經道，
　愛法不遠師，　　如是人難得；
　深學求佛意，　　多聞廣開人，
　好施無慳心，　　是行得佛疾；
　女人不可親，　　敗德亂世間，
　從事於欲者，　　未曾近菩薩；
　是以清高士，　　常防遠女色，
　淨修菩薩道，　　大悲濟天下。」

[0814b22] 於是差摩竭，即解身珠寶瓔珞用散佛上，佛之威神，令其所散止於虛空，化成寶蓋，中有五百化人出，亦解身珠寶以散佛上，俱發聲言：「願發無上正真道意。」

[0814b25] 差摩竭見諸化人，踊躍歡喜，問佛言：「此化所出，從天來耶？四方四隅地中出耶？」

[0814b27] 佛報言：「是化不從十方來，亦非天，亦非龍，亦非神，亦非人，亦非地水、火、風、空，非色、痛、想、行、識，亦非意、非心、非作、非往、非來，亦非今世，亦非後世，亦非生死；是人名化，字無從生，號為空，如影現於鏡中，無執、無捨、無由來、無所得，無我、無人、無命、無識；若男子女子，見知諸法如化無識，聞此好信而行應者，是即佛子，為已去冥、興世間明，為能降魔成極大德，是為沙門梵志，為清淨菩薩大人，為無從生，已得授決，為不退轉無上之人，信樂此法為如是也。」

[0814c09] 佛告差摩竭：「若聞此經，而心驚怪、誹謗、形笑，當知是輩非沙門梵志，是為外道放逸之人，為無反復惡師之人，為暗蔽無眼詐稱菩薩，是為誣罔觝突之人也。」

[0814c12] 於是弊魔來問佛言：「信此法者能有幾人？」

[0814c13] 佛報魔言：「有四百億欲天及人，皆得無所從生法樂，於中立是。」

[0814c15] 時，差摩竭得不起法忍，五百比丘及五百清信士、二十五清信女，皆得立不退轉地，壽終悉當生於西方無量壽佛清淨國，常護持無數佛法，教化成就一切人民，使不退轉，如是無極恒沙邊劫，當於此土以次作佛。

[0814c19] 魔聞佛言，稍稍却行，而謂佛言：「後可不須復說此法也！」

[0814c21] 賢者阿難白佛言：「當何名此經？以何奉持之？」

[0814c22] 佛語阿難：「是經名為『菩薩生地經差摩竭所問』，當奉持之。百劫行五度無極，而無大智無菩薩者，不如諷誦此經義以分布為人說。」

[0814c25] 佛時頌曰：

「若信學生地經，　　其功德無有量，
　斯已度三惡道，　　後受者福皆然。」

[0814c28] 佛說此已，差摩竭及四輩弟子、諸天龍神，皆歡喜受持。

菩薩生地經

【經文資訊】大正藏第 14 冊 No. 0533 菩薩生地經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，清涼月提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA