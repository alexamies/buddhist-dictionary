大寶積經卷第六十三

北齊三藏那連提耶舍譯

菩薩見實會第十六之三本事品第四

[0362a21] 爾時慧命摩訶迦葉見諸阿修羅王供養佛已，生希有心，作是思惟：「世尊本修菩薩行時作何善根，得是果報？」時迦葉即入如實三昧，以其三昧嚴心力故，憶念過去阿僧祇阿僧祇劫如來所修一切功德，於彼彼道彼彼生中所修善根皆為滿足無上菩提，以此善根得住不退轉地，彼諸善根皆得念知。爾時迦葉憶念如來大善根時，作如是心：「如佛所習善根廣大。如來一一發心善根，如十方世界恒沙剎土其中眾生皆得人身，得人身已眾生如恒沙劫供養善逝，亦如修羅一一眾生如恒沙劫供養如來已，不能報如來一發心善根。」爾時慧命摩訶迦葉從三昧起，以偈讚曰：

「一一如來牟尼尊，　　發心廣大向菩提，
　此修羅等所供養，　　佛迦羅分不及一。
　世尊應供人中上，　　如須彌山真檀聚，
　人天中勝所供養，　　由度功德彼岸故。
　人中師子應受供，　　過諸恒河沙數等，
　譬如大海滿中水，　　香水和合而供養。
　具足功德應受供，　　多於恒河沙數等，
　積滿花聚而供養，　　猶如斫迦婆羅山。
　自然大士應受供，　　如須彌山燈明炷，
　大海以為香油器，　　以燈供養諸勝者。
　應受供養大威勢，　　多於恒河沙數等，
　造立塔廟而供養，　　由度功德彼岸故。
　人中堅固應受供，　　以諸廣大勝寶蓋，
　其蓋遍覆三千界，　　經於那由他劫數。
　憐愍世間人中尊，　　無邊功德應受供，
　以諸寶幢所供養，　　遍滿十方諸世界。
　於不思議億劫數，　　以廣大幡而供養，
　滿恒河沙諸世界，　　經於無量億劫數。
　供養如來人師子，　　起於分別作譬喻，
　大論師中師子子，　　諦聽諦聽諸天人。
　我及諸來在此眾，　　若如恒河沙數等，
　諸有十方世界眾，　　一切皆當得作佛。
　具足十力人師子，　　彼佛頭數如恒沙，
　一一皆有恒沙頭，　　於一一頭如恒沙。
　各各皆有恒沙口，　　彼於一一無量口，
　有於無量沙數舌，　　以舌讚歎於如來。
　彼諸如來說不盡，　　功德彼岸不可到，
　一切智智不可量，　　由度功德彼岸故。」

[0362c05] 爾時世尊告諸比丘言：「善哉善哉！諸比丘！我諸聲聞端直而住，有智有法亦如梵天，乃能入我功德海中。何以故？如來具足無量功德，具足不思議功德。諸比丘！如來功德聚不可思議。諸比丘！如來功德聚若是色者，一一發心所得功德，如恒河沙等世界中所不容受。何以故？諸比丘！如來一一發心功德，一切智所攀緣處，如洹沙等諸佛、如恒沙等劫，不能思量、說不可盡。何以故？如來本修菩薩行時，無一發心不為利益一切眾生、眾生所攝者，無一發心不為一切眾生。眾生界無邊際，其中眾生亦無邊際。所有眾生界無邊際，如來一一發心功德亦無邊際。何以故？如眾生界無邊際、如眾生界不可量，如來一一發心功德聚不可窮盡，皆為憐愍利益安樂一切眾生故，是故發心。假使一切眾生供養時，不能報如來一發心功德。何以故？彼諸眾生供養如來，皆為悕望雜食世報故。菩薩本發心，離於雜食求世報心，為利益安樂眾生故，欲令眾生背於生死趣向涅槃。如來本修菩薩行時，為利益安樂眾生，離於雜食不求世報。」

[0362c26] 佛告諸比丘：「於過去世無量無邊流轉生死阿僧祇不可思議無始世界不可說劫中，有佛號曰因陀幢王出現於世，如來、應供、正遍知、明行足、善逝、世間解、無上士、調御丈夫、天人師、佛、婆伽婆。彼佛如來以一一發心，如恒沙等世界中曾為眾生作利益安樂思量發心。比丘！彼因陀幢如來作佛時，恒河沙世界同一佛剎。其因陀幢如來、應供、正遍知國土嚴淨，離於惡趣及以八難。是因陀幢如來、應供、正遍知其國土中，所有眾生住正定聚。其邪定眾生、增上慢眾生一向皆無，不淨身業、不淨口業、不淨意業一切皆無，亦無惡趣煩惱作惡趣業。何以故？因陀幢如來教是眾生，令其發心止一切惡，以其善法授令修學。是因陀幢如來國土中，曾得五種樂，所謂一得欲樂、二得出家樂、三得禪樂、四得三摩跋提樂、五得無上菩提樂。彼諸眾生雖受其樂而不貪著。譬如蜜蜂但取其味不取花色，彼諸眾生亦復如是，雖受其樂而不取著。譬如飛鳥空中而行不著其空。如是眾生雖受其樂而不取著，亦復如是。是因陀幢如來、應供、正遍知其佛土中，所有眾生無有憂苦、唯有喜樂，亦無不苦不樂受。愚癡無故，唯有稱心之樂。何以故？彼諸眾生本修善故。由彼因陀幢如來本修菩薩行時現諸相好，令彼眾生不作一切惡，安置眾生修習善法，彼等次第離諸惡道安於善處，彼等於一切種不善業一向悉無。其所作業得果報時，心不欣樂。生苦受者無有是處，不作惡業不受苦果故。愚癡無故，不苦不樂受亦無。彼因陀幢如來佛土中，一切時恒無惡風暴雨亦無毒熱。彼諸眾生時節變易苦，一切皆無。彼因陀幢如來本修菩薩行時，彼佛土中其諸眾生，一切身業智、上首智順轉演說開示正顯。如是一切口業智、上首智順轉演說開示正顯，如是一切意業智、上首智順轉演說開示正顯。如是彼諸眾生從彼菩薩聞已，彼諸眾生一切身業、一切口業、一切意業智、上首智順轉迴向，以善業故愚癡報不生。以其愚癡故，受不苦不樂受；彼諸眾生於彼佛土中，苦受、不苦不樂受一向皆無，以離愚癡故。彼諸眾生生彼國土時，其因陀幢如來教化已，於法敬重。若遊行時，思量於法、愛欲於法、染著於法。彼等心生愛欲染著，於法遊行時無有苦受，行住坐臥睡寤乃至無有威儀之苦。彼諸眾生在國土中無惡可順，以無惡故無苦可生。於善無著，以是因緣，彼諸眾生善順無故變易苦無；於諸法中不生貪著，是故壞苦不生。亦無怨憎會苦。何以故？由彼眾生於一切眾生中得住平等心現前，是故無有怨憎會苦。亦無愛別離苦。何以故？由彼眾生於一切法不著故，其愛別離苦從愛而生，是故無有愛別離苦。苦苦亦無。何以故？於樂受不生著故。唯有行苦，所謂無常苦。何以故？彼佛唯說第一義故。彼佛住世經恒沙劫，於彼佛剎無一眾生與佛競論者來生其國。何以故？由彼如來本行菩薩時成熟眾生故。」

[0363b26] 佛告諸比丘：「於意云何？能以下善根、少善根、不善習善根、不善相應善根、非大精進善根、非善趣善根、非善發善根、非善迴向善根，可能利益如是等眾生能與樂除苦耶？可能淨如是廣大國土成熟如是多眾生耶？」

[0363c01] 諸比丘言：「不也。世尊！」

[0363c02] 佛復告諸比丘言：「於意云何？可以下心、怯弱不善根相應心、非精進心、非善集根心、非善趣心、非善發善根心、非善迴向心，可能利益如是等眾生思惟與樂能除苦耶？可能嚴淨如是廣大佛剎成熟如是多眾生耶？」

[0363c07] 諸比丘言：「不也。世尊！」

[0363c07] 佛復告諸比丘言：「於意云何？可以下信、少信、羸信怯弱信、不善相應信、非精進信、非善集善根信、非善趣信、非善發善根信、非善迴向信，能利益如是等眾生除苦與樂耶？能嚴淨如是廣大佛剎成熟如是多眾生耶？」

[0363c12] 諸比丘言：「不也。世尊！」

[0363c12] 佛復告諸比丘：「於意云何？可以下戒、少戒、羸戒、非精進戒、非善集善根戒、非善趣戒、非善發善根戒、非善迴向戒，能利益如是等眾生除苦與樂耶？能嚴淨如是廣大佛剎成熟如是多眾生耶？」

[0363c17] 諸比丘言：「不也。世尊！」

[0363c17] 佛復告諸比丘言：「於意云何？頗以下精進、少精進、羸精進、怯弱精進、非相應精進、非精進精進、非善集善根精進、非善趣精進、非善發善根精進、非善迴向精進，能利益如是等眾生除苦與樂耶？及能嚴淨如是廣大佛剎成熟如是多眾生耶？」

[0363c23] 諸比丘言：「不也。婆伽婆。」

[0363c23] 佛復告諸比丘：「於汝意云何？頗以下念、少念、羸念、怯弱念、非相應善根念、非精進念、非善集善根念、非善趣念、非善發善根念、非善迴向念，能利益眾生及思惟與樂耶？及能嚴淨如是廣大佛剎成熟多眾生耶？」

[0363c28] 諸比丘言：「不也。世尊。」

[0363c28] 佛復告諸比丘言：「於汝意云何？頗以下定、少定、羸定、怯弱定、非相應善根定、非精進定、非善集善根定、非善趣定、非善發善根定、非善迴向定，能利益眾生思惟與樂耶？能嚴淨如是廣大佛剎及能成熟如是多眾生耶？」

[0364a04] 諸比丘言：「不也。世尊！」

[0364a05] 佛復告諸比丘言：「於汝意云何？頗以下慧、少慧、羸慧、怯弱慧、非相應善根慧、非精進慧、非善集善根慧、非善趣慧、非善發善根慧、非善迴向慧，能利益眾生思惟與樂耶？能嚴淨如是廣大佛剎及能成熟如是多眾生耶？」

[0364a10] 諸比丘言：「不也。世尊！」

[0364a10] 佛告諸比丘言：「諸比丘！實如是，不以少善根、少戒、少信、少精進、少念、少定、少慧，能利益眾生及思惟與樂離苦耶，能嚴淨廣大佛剎成熟如是多眾生耶。」

[0364a15] 佛告諸比丘：「於意云何？彼時因陀幢如來，汝知誰也？」如來問已，諸比丘默然不答。

[0364a16] 當於爾時，東方過如恒沙等諸佛世界，有世界名曰月光莊嚴。彼土有佛，號高威德王如來、應供、正遍知，今現住世。文殊師利在彼眾中，即知釋迦牟尼心念已，即白高威德王佛言：「今釋迦如來在娑婆世界說法。世尊！我今往彼見釋迦如來，禮拜聽法供養恭敬。」作是請已，時高威德王如來告文殊師利：「任意而去。今正是時。」

[0364a24] 爾時文殊師利童子從座而起，偏袒右肩，右膝著地，頭面禮高威德王如來，右遶三匝。譬如壯士屈伸臂頃，時文殊師利在彼月光莊嚴世界中沒，釋迦牟尼佛前出。頭面接足敬禮如來，却坐一面，白佛言：「世尊！昔時因陀幢如來者，今即世尊是也。何以故？由是世尊具足不可思議諸善方便，能成熟眾生淨佛國土，恒不疲倦亦無厭足故，世尊安置眾生住菩薩乘亦無厭足。若有實語人作正語者，勝中之勝、勝中之妙、勝中上首、最勝中最勝言，佛如是者，當知釋迦牟尼佛真實無異。」時文殊師利而說偈言：

「雄猛巧方便，　　憐愍諸世間，
　現大威神力，　　成熟眾生故。
　已於過去世，　　曾作八億佛，
　猶自有神力，　　無心取正覺。
　六十一三千，　　清淨佛國土，
　淺識不知佛，　　牟尼巧方便。
　不捨初發心，　　彼彼處處現，
　更於未來世，　　示現無量佛。」

伽樓羅王授記品第五

[0364b16] 爾時復有八億六千萬金翅鳥王，見諸阿修羅供養世尊及得授記已，於如來所生無等敬信踊躍欣喜，為供養故，化作八億六千萬殿堂，純以諸天七寶莊飾甚奇微妙。一一殿堂七重鈎欄四寶所成微妙第一，所謂金、銀、琉璃、頗梨、金鈎欄者金為尋梁及作眾柱，銀為曲[木*零]。銀鈎欄者銀為尋梁及作眾柱，金為曲[木*零]。毘琉璃鈎欄以毘琉璃而為梁柱，頗梨為[木*零]。頗梨鈎欄頗梨梁柱，毘琉璃[木*零]。彼諸殿堂周匝四面垂七寶鈴，所謂金、銀、琉璃、頗梨、真珠、車璩、馬瑙，其寶精奇微妙第一。是諸殿堂復以七寶羅網覆上，所謂金網、銀網、毘琉璃網、頗梨寶網、赤真珠網、車璩之網、馬瑙網等，微妙第一。復更化作八億六千萬七寶之蓋，微妙奇特，所謂金銀乃至馬瑙。復更化作八億六千萬七寶妙幢，所謂金銀乃至馬瑙，青幢黃頭、黃幢青頭、赤幢白頭、白幢赤頭、雜色之幢純色為頭、純色之幢雜色為頭。復更化作八億六千萬七寶妙幡，有種種色嚴淨第一。復更化作八億六千萬七寶之帳，所謂金銀乃至馬瑙，寶線織成微妙第一。

[0364c07] 爾時諸金翅鳥王持是八億六千萬七寶殿堂、八億六千萬七寶之蓋、八億六千萬七寶之幢、八億六千萬七寶之幡、八億六千萬七寶之帳，悉以奉獻如來世尊。既奉獻已，彼諸鳥王及供養具，於虛空中遶佛三匝。譬如㖶羅婆那象王於三十三天，頂戴諸天乘空而遊，詣波利質多羅樹。彼諸鳥王持是殿堂蓋幢幡帳，飛騰虛空遶佛三匝，亦復如是。爾時彼諸鳥王敬遶佛已，却住一面，曲躬合掌，眾共一音以偈讚曰：

「歸命出離生死者，　　歸命救度生死人，
　歸命無等堅固士，　　歸命無上無等聖。
　願我當得堅固身，　　三十二相自嚴飾，
　復有八十隨形好，　　唯願我等如導師。
　願我圓光具威德，　　形顏功德皆成就，
　願得第一佛威儀，　　令他心淨證寂滅。
　願具持戒三摩提，　　亦得諸佛上智慧，
　願悉作佛度群有，　　如佛今作世導師。
　世尊我願具十力，　　亦到十八不共岸，
　成佛智慧過世間，　　如今如來上中上。
　亦知眾生無體性，　　如幻如夢無所依，
　宣說如響如虛空，　　如佛今日為眾說。」

[0365a01] 爾時世尊知諸鳥王得敬信已，現微笑相。是時慧命馬勝比丘見佛微笑，以偈問曰：

「人中無上勝導師，　　非是無事現微笑，
　愍世間者為我說，　　現此微笑何因緣？
　彼諸鳥王已供佛，　　寶殿幢幡空中現，
　令此天人生希奇，　　願兩足尊說是義。
　一切大眾合掌住，　　深心清淨皆欣喜，
　願聞金翅未來果，　　願兩足尊說此義。
　人中最勝若說已，　　一切大眾皆無疑，
　大眾離疑得無畏，　　如來智能令欣喜。
　大眾欣喜得無畏，　　離諸過惡心清淨，
　彼眾樂聞如來說，　　猶如弟子受師言。
　願斷大眾心所疑，　　願佛攝受令欣躍，
　大眾欣喜皆來集，　　願說金翅當來果。」

[0365a15] 爾時世尊以偈答慧命馬勝言：

「十力真實超一切，　　八枝梵聲悉具足，
　降伏諸根為馬勝，　　說於金翅未來果。
　善哉馬勝問是義，　　我現微笑愍世間，
　諦聽彼報以悅意，　　心當欣喜除疑網。
　鳥王於我設妙供，　　為求無上菩提果，
　十種智力四無畏，　　得彼法故成導師。
　復求十八不共法，　　此等金翅供善逝，
　亦求堅固不壞身，　　三十二相八十好，
　求佛淨戒三摩提，　　諸佛境界大智慧，
　成就淨土度世間，　　金翅求此供養我。
　彼等信心供我已，　　智者能離畜生趣，
　當必得生於天上，　　此是惡道最後身。
　彼等後如恒沙劫，　　常生人中及天上，
　供養無量諸佛已，　　當得作佛伏諸根。
　彼佛國土無惡趣，　　具足身相離八難，
　彼佛同名普端正，　　其劫名曰須彌幢。
　八億四千萬歲中，　　憐愍世間故住世，
　彼時一切諸善逝，　　住壽佛事皆悉同。
　彼佛離熱度煩惱，　　一一諸佛八十會，
　一一會中八億人，　　離於憍慢得自在。
　以彼本有金色身，　　大力常懷憍慢故，
　後成佛時為眾生，　　除斷憍慢轉法輪。
　彼等過去已曾為，　　修極苦行仙人眾，
　其數八億六千萬，　　凡所修行為神通。
　彼諸仙人得通時，　　歎己苦行為希有，
　不犯禁戒具功德，　　居住林中生憍慢。
　以慢故生金翅中，　　以通心故具神力，
　戒清淨故得見佛，　　以慢故忘菩提心。」
　如是佛授菩提記，　　及說金翅本所生，
　大眾聞已皆欣喜，　　喜已皆成菩提器。

龍女授記品第六

[0365b18] 爾時九億六千萬龍女，見諸阿修羅伽樓羅供養世尊及授記已，心生欣喜。彼得欣喜踊悅稱心，於世尊所起心供養，化作九億六千萬蓋，皆七寶成。毘琉璃網以覆其上，赤真珠寶以為網緣，金為蓋莖，毘琉璃寶以為蓋子，數有百千，雜寶旒蘇垂下四面。化作九億六千萬馬，青馬青色青形青光，諸莊嚴具一切皆青，毘琉璃寶以為繮鞚。於上虛空中化作大威德摩尼寶車，於其車上復有寶殿，縱廣正等六十由旬，其殿遍覆諸來大眾。其殿四面化作九億六千萬眾寶旒蘇，周遍垂下甚奇微妙，其諸光彩奪人心目。化作寶網彌覆殿上，復有寶鈴懸殿四廂。化作七寶鶬鵠白鴿，以次飛行遶殿四面。又復化作九億六千萬種諸龍音樂。時諸龍女乘彼青馬各擲寶蓋，於虛空中自然遊行。是諸龍女各取樂器奏諸音聲，遶佛三匝，以天旃檀末、天沈水末、多摩羅葉末、天真金末及諸龍花，并復化作種種之花而散佛上。復以優波羅花旒蘇、種種雜色眾花旒蘇、種種無量雜香旒蘇，種種無量雜色之衣，種種無量雜色瓔珞，以用散佛廣設供養，亦如彼諸阿修羅王。

[0365c10] 爾時九億六千萬龍女作音樂時，以佛神力，其聲遍滿三千大千佛之世界。其中眾生聞是聲者，於阿耨多羅三藐三菩提得不退轉。於大威德眾寶殿中，及寶旒蘇眾鳥行間，諸寶鈴網微風吹擊出妙音聲，其聲和雅甚可愛樂。譬如百伎音樂善巧學人之所擊作，所出音聲和雅可愛。於彼大威德殿乃至鈴網所出之聲，亦復如是。此聲亦遍三千大千佛之世界，其中眾生若聞聲者，於阿耨多羅三藐三菩提亦不退轉。

[0365c20] 爾時彼諸龍女復更雨於種種天花、種種天香，與水俱下，其香花氣順風、逆風、不順不逆皆悉能去。以香水故，於迦毘羅城縱廣正等六十由旬皆成香泥。其香泥氣遍滿三千大千世界，其中眾生聞是香氣，亦於阿耨多羅三藐三菩提得不退轉。

[0365c25] 爾時彼諸龍女供養佛已，及九億六千萬蓋、九億六千萬馬、九億六千萬音樂、一切眾寶莊嚴供具，於虛空中頭面禮佛，右遶三匝，却住一面，曲躬合掌以偈讚曰：

「諸龍婦等有智慧，　　心意踊悅生欣喜，
　供養釋迦牟尼佛，　　願求安隱大菩提。
　化作九億六千萬，　　寶蓋及與妙莊嚴，
　供養善逝善調心，　　出離一切諸障礙。
　復化九億六千萬，　　妙馬及與莊飾具，
　馬與莊嚴皆青色，　　亦復更有青色幢。
　彼馬一切空中行，　　詣於佛所作供養，
　龍婦咸有信敬心，　　頭面頂禮如來足。
　於龍宮中化音樂，　　為供養故而持來，
　來已奉上釋迦文，　　應受供養大導師。
　善逝令彼音樂聲，　　遍滿三千大千界，
　無量眾生得聞已，　　皆悉不退菩提心。」
　彼諸龍女於空中，　　化作一大眾寶殿，
　縱廣由旬有六十，　　遍覆十方一切眾。
　寶名威德熾然光，　　普照十方大千界，
　彼諸龍女大眾前，　　淨心欣喜供養佛。
　生於踊悅無等心，　　為求安隱菩提果：
「願令我等當作佛，　　利益一切眾生故。
　我等願於無量眾，　　說法度諸煩惱纏，
　亦如十力大導師，　　現救苦惱眾生等。
　一切諸法如幻焰，　　亦如水沫不堅實，
　又如注雨所起泡，　　當知諸法無有主。
　眾生如像亦如影，　　如是觀察世間已，
　唯願我等為眾說，　　法性真如及實際。
　如佛無過善見法，　　虛偽妄相誑愚者，
　如幻莊嚴無有實，　　唯能惑亂諸凡夫。
　眾生於法迷無智，　　不知諸法如實性，
　導師已見彼彼法，　　復能令他眾生解。
　虛空興雲遍覆地，　　見彼空雲猶如影，
　彼無體實無所依，　　亦復如影無有實。
　如是眾生無體性，　　唯能誑惑諸根門，
　佛智如是見有趣，　　但能誑惑無智者。
　世間尊重以此業，　　於智慧人作利益，
　如來示現無體性，　　一切眾生真實故。
　唯以實法悅預子，　　生死泥中作橋梁，
　愚癡實法非境界，　　由於著聲不求義。
　以佛無邊我歸依，　　具足示現真實者，
　能與愚夫作親救，　　歸趣舍宅善知識。
　如是為求大菩提，　　我等供養尊導師，
　願得作佛覺寤他，　　我益世間猶如佛。」

[0366b12] 爾時世尊知諸龍女得深信已，現微笑相。爾時慧命馬勝比丘以偈問曰：

「於世智中勝智者，　　最勝導師現微笑，
　尊重堅固德如山，　　今現微笑非無因。
　人中最上勝尊主，　　願為說此笑因緣，
　天人龍鬼若得聞，　　於佛皆生大欣喜。
　世間導師於世聞，　　常知一切因緣法，
　無有一法佛不解，　　因緣種類佛悉知。
　唯願善逝見為說，　　如佛所知笑因緣，
　一切大眾若得聞，　　皆生欣喜除疑網。
　如來妙法有大利，　　此等大眾必當獲，
　大眾若得寂定心，　　由味妙法利益故。
　佛力令斷分別已，　　唯樂菩提聽佛說，
　若得聞於笑因緣，　　當必成就於佛道。
　若人於法情有疑，　　其心掉動生苦惱，
　現今此會大眾是，　　不知微笑因緣故。
　大眾堪能斷疑網，　　唯願導師令除滅，
　速為眾說度我等，　　以何因緣現微笑？
　誰於今日心清淨？　　誰於今日降魔怨？
　誰於佛所生敬信？　　誰於今日供養佛？
　唯願導師大眾前，　　演說誰有如是力，
　我等聞已生喜心，　　生喜心已得安樂。
　此諸大眾咸敬禮，　　一切皆有疑網心，
　願說笑因生喜故，　　唯願世尊斷眾疑。
　此諸天人得聞已，　　大眾當得無疑網，
　若得聞於如來說，　　一切當得欣喜心。」

[0366c09] 爾時世尊以偈答慧命馬勝言：

「善哉善哉慧馬勝，　　能問如來笑因緣，
　見諸龍女供養已，　　我愍世間故微笑。
　我今為汝說彼果，　　離諸過惡至心聽，
　我今所為現微笑，　　汝馬勝等聽我語。
　此諸龍女心無著，　　求大菩提修進行，
　以智慧修世間空，　　決定安住菩提道。
　於此無作無受者，　　亦無生者養育者，
　但有諸法無餘事，　　其法亦妄如焰像。
　以知恩故供養我，　　能以智慧知真實，
　善哉佛解諸世間，　　所謂能見空無主。
　彼樂此空善修習，　　雖設供養猶如幻，
　於勝菩提所發願，　　觀彼菩提亦無著。
　此以無等供養佛，　　亦觀眾生空寂已，
　永離龍道惡趣身，　　與彼帝釋天中住。
　在忉利天極受樂，　　盡彼天子壽命已，
　無能毀訾彼名稱，　　復得生彼夜摩天。
　居止夜摩天宮時，　　具受彼天勝妙樂，
　諸佛子等住彼中，　　乃至盡彼天壽量。
　此諸佛子具受樂，　　盡彼夜摩天壽已，
　復得往生兜率天，　　與彼處天同其類。
　為諸天女常圍遶，　　具受彼天勝妙樂，
　心無所著住善道，　　譬如蓮花水不污。
　彼天能以大智慧，　　觀察一切世間空，
　猶如畫石字不滅，　　彼念不失亦如是。
　彼諸天子居彼天，　　具受彼中勝妙樂，
　於彼善道盡壽已，　　當更往生化樂天。
　彼得善名無能毀，　　為諸天女勝供養，
　雖住天宮心無著，　　乃至盡彼天壽限。
　於彼化樂天宮中，　　具受彼天勝樂報，
　彼智慧者命盡已，　　於一切法得究竟。
　往生他化自在天，　　作大商主信清淨，
　住彼天中心無染，　　如是住時愛樂法。
　彼等居彼天宮殿，　　受彼極妙五欲樂，
　無愚癡者住善道，　　乃至盡彼限壽量。
　雖受天欲見其過，　　樂求寂定及涅槃，
　修習獲得禪定已，　　命終即生梵天中。
　於梵宮中善知禪，　　受彼禪果寂滅樂，
　智慧無等住一劫，　　願求無上大菩提。
　住彼梵宮一劫時，　　善住威儀求智慧，
　方便以利益世間，　　廣作無邊無有量。
　智住梵宮樂在禪，　　於禪不著而寂滅，
　知著禪樂亦是過，　　諸根寂定求菩提。
　於一切處心信解，　　皆得安住菩薩行，
　知諸禪定虛誑相，　　唯求寂滅大涅槃。
　彼諸佛子於彼中，　　求於安隱菩提果，
　在彼梵宮心清淨，　　思利世間善調心。
　諸梵天等自然教，　　彼說梵教非出世，
　唯有諸佛菩提道，　　究竟能得出世間。
　梵天當時生信已，　　發心安住於佛法，
　知本梵天自然教，　　非是究竟出世道。
　於善逝法彼相應，　　為於世間說是法，
　如彼法眼所說果，　　令彼聞者速能知。
　彼等住彼梵宮時，　　作諸利益世間已，
　能令無量那由他，　　億眾安住菩提道。
　彼於無量那由劫，　　當得供養一切佛，
　後於未來星宿劫，　　諸根寂靜當作佛。
　諸天人龍阿修羅，　　金翅夜叉乾闥婆，
　鳩槃茶鬼緊那羅，　　一切大眾皆欣喜。
　彼等一切佛教化，　　於佛法中得力已，
　皆悉欣喜合指掌，　　稽首頂禮於佛足。」

大寶積經卷第六十三

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA