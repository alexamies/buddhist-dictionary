大智度論釋初品中八念義第三  十六之餘  (卷二十二)
聖者龍樹造

後秦龜茲國三藏鳩摩羅什譯

[0221b17]  念法者，如佛演說，行者應念：「是法巧出，得  今世果，無  熱  惱，不待時，能到善處，通達無  礙。」

[0221b19]  「巧出」者，二諦不相違故，所謂世諦、第一  義諦是；智者不能壞、愚者不起諍故。是  法亦離二邊，所謂若受五欲樂，若受苦行。
復離二邊：若常、若斷，若我、若無我，若有、若無。  如是等二邊不著，是名「巧出」。諸外道輩自  貴其法、毀賤他法故，不能巧出。

[0221b24]  「得今世  果」者，離愛因緣世間種種苦，離邪見因緣  種種論議鬪諍，身心得安樂。如佛說：

「持戒者安樂，　　身心不熱惱，  
臥安覺亦安，　　名  聲  亦遠聞。」

[0221b29]  復次，此佛法中因緣展轉生果，所謂持戒清  淨故心不悔，心不悔故生法歡喜，法歡喜  故身心快樂，身心快樂故能攝心，攝心故如
實知，如實知故得厭，得厭故離欲，離欲  故得解脫，得解脫果報得涅槃——是名「得  今世果」。

[0221c05]  外道法空行苦，無所得。如閻浮阿  羅漢得道時自說：

「我昔作外道，　　五十有五年，  
但食乾牛屎，　　裸形臥棘上。

[0221c09]  「我受如是辛苦，竟無所得；不如今得見佛  聞法，出家三日，所作事辦，得阿羅漢。」以是  故，知佛法得今世果。

[0221c11]  問曰：

[0221c11]  若佛法得今世  果，何以故佛諸弟子有無所得者？

[0221c12]  答曰：

[0221c12]  行  者能如佛所說，次第修行，無不得報；如病  人隨良醫教，將和治法，病無不差。若不隨  佛教，不次第行，破戒亂心，故無所得，非法
不良也！

[0221c16]  復次，諸未得道者，今世雖不得涅  槃，後世得受福樂，漸次當得涅槃，終不虛  也。如佛所說：「其有出家為涅槃者，若遲
若疾，皆當得涅槃。」

[0221c19]  如是等能得今世果。

[0221c19]  「無  熱惱」者，熱惱有二種：身惱，心惱。身惱者，繫  縛牢獄、拷掠、刑戮等。心惱者，婬欲、瞋恚、慳
貪、嫉妬因緣故，生憂愁、怖畏等。此佛法中，持  戒清淨故，身無是繫縛牢獄、拷掠、刑戮等  惱；心離五欲、除五蓋、得實道故，無是婬
欲、瞋恚、慳貪、嫉妬、邪疑等惱。無惱故無熱。

[0221c25]  復  次，無漏禪定生喜樂，遍身受故，諸熱則除；  譬如人大熱悶，得入清涼池中，冷然清了，  無復熱惱。

[0221c28]  復次，諸煩惱若屬見、若屬愛，是名  熱；佛法中無此故，名「無熱惱」。

[0221c29]  「不待時」者，  佛法不待時而行，亦不待時與果。外道法，  日未出時受法，日出時不受法；或有日出
時受，日未出不受；有晝受夜不受，有夜受  晝不受。佛法中無受待時，隨修八聖道  時，便得涅槃。譬如火得薪便然；無漏智慧  生時，便能燒諸煩惱，不待時也。

[0222a06]  問曰：

[0222a06]  如佛  說，有時藥、時衣、時食；若人善根未熟，待時  當得，何以言無時？

[0222a08]  答曰：

[0222a08]  此「時」者，隨世俗  法，為佛法久住故，結時戒；若為修道得  涅槃，及諸禪定、智慧微妙法，不待時也。諸外
道法皆待時節，佛法但待因緣具足。若雖  持戒、禪定，而智慧未成就，不能成道；若持  戒、禪定、智慧皆成就，便得果，不復待時。

[0222a13]  復次，  久久得果名為時，即得不名時。譬如好  染一入便成；心淨人亦如是，聞法即染，得  法眼淨，是名「不待時」。

[0222a16]  「能到善處」者，是三十  七無漏道法，能將人到涅槃；譬如入恒河，  必得至大海。諸餘外道法，非一切智人所
說，邪見雜故，將至惡處；或時將至天上，還  墮受苦，皆無常故，不名善處。

[0222a20]  問曰：

[0222a20]  無有將  去者，云何得將至善處？

[0222a21]  答曰：

[0222a21]  雖無將去者，  但諸法能將諸法去；無漏善五眾斷，五眾  中強名眾生，將去入涅槃。如風吹塵，如水  漂草；雖無將去者，而可有去。

[0222a24]  復次，因緣和  合無有作，亦無有將去者，而果報屬因緣，  不得自在，是即名為去。

[0222a26]  「通達無礙」者，得佛  法印故，通達無礙；如得王印，則無所留  難  。

[0222a28]  問曰：

[0222a28]  何等是佛法印？

[0222a28]  答曰：

[0222a28]  佛法印有三種：  一者、一切有為法念念生滅皆無常，二者、一  切法無我，三者、寂滅涅槃。

[0222b01]  行者知三界皆是  有為生滅作法，先有今無，今有後無，念念生  滅，相續相似生故，可得見知；如流水、燈焰、
長風，相似相續故，人以為一。眾生於無常  法中常顛倒故，謂去者是常住。是名一切  作法無常印。

[0222b06]  一切法無我：諸法內無主、無作  者、無知、無見、無生者、無造業者，一切法皆  屬因緣，屬因緣故不自在，不自在故無我，
我相不可得故，如〈破我品〉中說——是名無我  印。

[0222b10]  問曰：

[0222b10]  何以故但作法無常，一切法無我？

[0222b10]  答  曰：

[0222b11]  不作法無因無緣故，不生不滅；不生不滅  故，不名為無常。

[0222b12]  復次，不作法中不生心  著顛倒，以是故不說是無常，可說言無我。  有人說：「神是常遍知相。」以是故說一切法中  無我。

[0222b15]  寂滅者是涅槃，三毒、三衰火滅故，名  「寂滅印」。

[0222b16]  問曰：

[0222b16]  寂滅印中，何以但一法，不多說？

[0222b17]  答曰：

[0222b17]  初印中說五眾，二印中說一切法皆  無我，第三印中說二印果，是名寂滅印。

[0222b18]  一  切作法無常，則破我所外五欲等；若說無  我，破內我法；我、我所破故，是名寂滅涅槃。

[0222b21]  行者觀作法無常，便生厭，厭世苦。既知厭  苦，存著觀主，謂能作是觀，以是故有第  二法印，知一切無我。於五眾、十二入、十八
界、十二因緣中，內外分別推求，觀主不可得；  不可得故，是一切法無我。作如是知已，不  作戲論，無所依止，但歸於滅，以是故說  寂滅涅槃印。

[0222b27]  問曰：

[0222b27]  摩訶衍中說「諸法不生不  滅，一相，所謂無相」，此中云何說「一切有為作  法無常名為法印」？二法云何不相違？

[0222b29]  答曰：

[0222c01]  觀無常，即是觀空因緣；如觀色念念無常，  即知為空。過去色滅壞，不可見故無色相；  未來色不生，無作無用，不可見故無色相；現
在色亦無住，不可見、不可分別知故無色  相。無色相即是空，空即是無生無滅。無生無  滅及生滅其實是一，說有廣略。

[0222c07]  問曰：

[0222c07]  過去、未來色，不可見故無色相，現在色  住時可見，云何言無色相？

[0222c08]  答曰：

[0222c08]  現在色亦  無住時，如「四念處」中說：若法後見壞相，當  知初生時壞相，以隨逐微細故不識。如  人著屐，若初日新而無有故，後應常新，不
應有故。若無故應是常，常故無罪無福，  無罪無福故，則道俗法亂。

[0222c13]  復次，生滅相常隨  作法，無有住時；若有住時，則無生滅。以是  故，現在色無有住。住中亦無有生滅，是
一念中住，亦是有為法故——是名「通達無礙」。

[0222c17]  如是應念法。

[0222c17]  復次，法有二種：一者、佛所演  說三藏、十二部、八萬四千法聚；二者、佛所說  法義，所謂持戒、禪定、智慧、八聖道及解脫果、
涅槃等。行者先當念佛所演說，次當念法  義。

[0222c21]  念佛所演說者，佛語美妙，皆真實，有大  饒益。

[0222c22]  佛所演說，亦深亦淺：觀實相故深，巧  說故淺。重語無失，各各有義故。佛所演說  住四處，有四種功德莊嚴：一、慧處，二、諦處，三、
捨處，四、滅處。

[0222c25]  有四種答，故不可壞：一、定答，  二、解答，三、反問答，四、置答。

[0222c26]  佛所演說，或時聽  而遮，或時遮而聽，或聽而不遮，或遮而不  聽；此四皆順從無違。

[0222c28]  佛說得諸法相故，無  戲論；有義理說故，破有、無論。

[0222c29]  佛演說隨順  第一義，雖說世間法亦無咎，與二諦不  相違故。

[0223a02]  隨順利益說，於清淨人中為美  妙，於不淨人中為苦惡；於美語苦語中亦  無過罪；佛語皆隨善法，亦不著善法。

[0223a04]  雖是  垢法、怨家，亦不以為高；雖種種有所訶，  亦無有訶罪；雖種種讚法，亦無所依止。

[0223a06]  佛  言說中，亦無增無減，或略或廣。

[0223a07]  佛語初善，久  久研求亦善。佛語雖多，義味不薄。

[0223a08]  雖種種  雜語，義亦不亂。

[0223a09]  雖能引人心，亦不令人生  愛著；雖殊異高顯，亦不令人畏難。

[0223a10]  雖遍有  所到，凡小人亦不能解。

[0223a11]  佛語如是有種種  希有事，能令人衣毛為竪，流汗氣滿，身體  戰懼；亦能令諸天心厭，聲滿十方，六種動
地；亦能令人於無始世界所堅著者能令  捨，所不堅著者能令樂。

[0223a15]  佛語，罪惡人聞之，  自有罪故，憂怖熱惱；善一心精進入道人聞，  如服甘露味，初亦好，中亦好，後亦好。

[0223a17]  復次，多  會眾中，各各欲有所聞，佛以一言答，各各  得解，各各自見佛獨為我說。

[0223a19]  於大眾中雖  有遠近，聞者聲無增減，滿三千大千世界，  乃至十方無量世界；應度者聞，不應度者  不聞；譬如雷霆振地，聾者不聞，聽者
得悟。

[0223a23]  如是種種念佛言語。

[0223a23]  何等是法義？信、  戒、捨、聞、定、慧等為道諸善法及三法印，如「通  達」中說。

[0223a25]  一切有為法無常，一切法無我，寂滅  涅槃，是名佛法義。是三印，一切論議師所  不能壞，雖種種多有所說，亦無能轉諸
法性者；如冷相無能轉令熱。諸法性不可  壞，假使人能傷虛空，是諸法印如法不可  壞。聖人知是三種法相，於一切依止邪見  各各鬪諍處得離；譬如有目人見群盲
諍種種色相，愍而笑之，不與共諍。

[0223b03]  問曰：

[0223b03]  佛  說聲聞法有四種實，摩訶衍中有一實，今  何以故說三實？

[0223b05]  答曰：

[0223b05]  佛說三種實法印，廣  說則四種，略說則一種。無常即是苦諦、集諦、  道諦，說無我則一切法，說寂滅涅槃即是盡  諦。

[0223b08]  復次，有為法無常，念念生滅故，皆屬因  緣，無有自在；無有自在故無我；無常、無我  無相故心不著，無相不著故，即是寂滅涅槃。
以是故，摩訶衍法中，雖說一切法不生不滅，  一相，所謂無相，無相即寂滅涅槃。

[0223b12]  是念法三  昧，緣智緣盡、諸菩薩及辟支佛功德。

[0223b13]  問曰：

[0223b13]  何  以故念佛但緣佛身中無學諸功德？念僧三  昧緣佛弟子身中諸學無學法？餘殘善無漏  法皆念法三昧所緣？

[0223b16]  答曰：

[0223b16]  迦栴延尼子如是  說。

[0223b17]  摩訶衍人說：「三世十方諸佛，及諸佛從  初發意乃至法盡，於其中間所作功德神力，  皆是念佛三昧所緣。」

[0223b19]  如佛所說及所說法義  經，從一句一偈乃至八萬四千法聚，信、  戒、捨、聞、定、智慧等諸善法，乃至無餘涅槃，皆  是念法三昧所緣。

[0223b22]  諸菩薩、辟支佛、及聲聞眾，  除佛，餘殘一切聖眾及諸功德，是念僧三昧  所緣。

[0223b24]  念僧者，是佛弟子眾，戒眾具足，禪定眾、  智慧眾、解脫眾、解脫知見眾具足；四雙八輩，  應受供養恭敬禮事，是世間無上福田。

[0223b26]  行者  應念如佛所讚僧：若聲聞僧、若辟支佛僧、若  菩薩僧功德。是聖僧五眾具足，如上說。

[0223b28]  問曰：

[0223b29]  先已以五眾讚佛，云何復以五眾讚僧？

[0223c01]  答曰：

[0223c01]  隨弟子所得五眾而讚具足。具足有  二種：一者、實具足，二者、名具足。如佛弟子  所可應得者，盡得而讚，是名名具足；如
佛所得而讚，是名實具足。

[0223c04]  復次，為欲異於  外道出家眾、在家眾故，作如是讚。外道在  家眾，讚其富貴、豪尊、勢力；出家眾，讚其邪見
苦行，染著智慧，執論諍競。念僧眾中，或有  持戒、禪定、智慧等，少不足稱；以是故佛自  讚弟子眾，一切功德根本住處，戒眾具足乃
至解脫知見眾具足。住是戒眾中不傾動，  引禪定弓，放智慧箭，破諸煩惱賊，得解脫，  於是解脫中生知見。譬如健人先安足，挽
弓放箭，能破怨敵，得出二怖：免罪於王，  拔難於陣；決了知見，賊已破滅，心生歡喜，是  故以五眾讚。

[0223c15]  應供養者，五眾功德具足故。  如富貴、豪勢之人，人所宗敬；佛弟子眾亦如  是，有淨戒、禪定、智慧財富，解脫、解脫知見勢
力故，應供養恭敬、合掌禮事。

[0223c18]  世間無上福  田者，施主有二種：貧者、富者。貧者禮事、  恭敬、迎送而得果報；富者亦能恭敬、禮事、迎
送，又以財物供養而得果報，是故名為世  間無上福田。

[0223c22]  譬如良田，耕治調柔，以時下  種，溉灌豐渥，所獲必多。眾僧福田亦復如  是，以智慧犁耕，出結使根，以四無量心磨
治調柔；諸檀越下信施穀子，溉以念施恭敬、  清淨心水，若今世、若後世得無量世間樂  及得三乘果。

[0223c27]  如薄拘羅比丘，鞞婆尸佛時，  以一呵梨勒果供養眾僧，九十一劫天上、人  中受福樂果，常無疾病；今值釋迦牟尼佛，  出家漏盡，得阿羅漢。

[0224a01]  如沙門二十億，鞞婆  尸佛時，作一房舍，以物覆地，供養眾僧，九  十一劫天上、人中受福樂果，足不蹈地；生
時足下毛長二寸，柔軟淨好。父見歡喜，與二  十億兩金。見佛聞法，得阿羅漢，於諸弟子  中精進第一。

[0224a06]  如是等少施得大果報，是故  名世間無上福田。

[0224a07]  僧中有四雙八輩者，佛  所以說世間無上福田，以有此八輩聖人  故名無上福田。

[0224a09]  問曰：

[0224a09]  如佛告給孤獨居士：  「世間福田應供養者有二種：若學人，若無學  人；學人十八，無學人有九。」今此中何以故  但說八？

[0224a12]  答曰：

[0224a12]  彼廣說故十八及九，今此略說  故八；彼二十七聖人，此八皆攝。信行、法行，或  向須陀洹攝，或向斯陀含攝，或向阿那含攝；
家家，向斯陀含攝；一種，向阿那含攝；五種阿  那含向阿羅漢攝；信行、法行入思惟道，名信  解脫、見得，是信解脫、見得，十五學人攝。九種  福田，阿羅漢攝。

[0224a18]  復次，行者應念僧，僧是我  趣涅槃之真伴，一戒、一見，如是應歡喜，一心  恭敬，順從無違。我先伴種種眾惡，妻子、奴婢、
人民等，是入三惡道伴；今得聖人伴，安隱  至涅槃。佛如醫王，法如良藥，僧如瞻病人。  我當清淨持戒、正憶念，如佛所說法藥，我
當順從。僧是我斷諸結病中一因緣，所  謂瞻病人，是故當念僧。

[0224a25]  復次，僧有無量戒、  禪定、智慧等具足，其德不可測量。

[0224a26]  如一富  貴長者信樂僧，白僧執事：「我次第請僧  於舍食。」日日次請，乃至沙彌，執事不聽沙  彌受請。

[0224a29]  諸沙彌言：「以何意故不聽沙彌？」

[0224a29]  答  言：「以檀越不喜請年少故。」

[0224b01]  便說偈言：

「鬚髮白如雪，　　齒落皮肉皺，  
僂步形體羸，　　樂請如是輩。」

[0224b04]  諸沙彌等皆是大阿羅漢，如打師子頭，欻然  從坐起而說偈言：

「檀越無智人，　　見形不取德；  
捨是少年相，　　但取老瘦黑！」

[0224b08]  上尊耆年相者，如佛說偈：

「所謂長老相，　　不必以年耆、  
形瘦鬚髮白，　　空老內無德。  
能捨罪福果，　　精進行梵行，  
已離一切法，　　是名為長老。」

[0224b13]  是時諸沙彌復作是念：「我等不應坐觀此  檀越品量僧好惡。」即復說偈：

「讚歎呵罵中，　　我等心雖一；  
是人毀佛法，　　不應不教誨！  
當疾到其舍，　　以法教語之，  
我等不度者，　　是則為棄物！」

[0224b19]  即時諸沙彌自變其身皆成老年，鬚髮白如  雪，秀眉垂覆眼，皮皺如波浪，其脊曲如弓，  兩手負杖行，次第而受請；舉身皆振掉，行
止不自安，譬如白楊樹，隨風而動搖。

[0224b22]  檀越  見此輩，歡喜迎入坐；坐已須臾頃，還復年少  形。

[0224b24]  檀越驚怖言：

「如是耆老相，　　還變成少身；  
如服還年藥，　　是事何由然？」

[0224b27]  諸沙彌言：

[0224b27]  「汝莫生疑畏，我等非非人。汝  欲平量僧，是事甚可傷！

[0224b28]  「我等相憐愍，故現  如是化，汝當深識之，聖眾不可量！如說：

「『譬如以蚊  [口*(隹/乃)]  ，　　猶可測海底；  
一切天與人，　　無能量僧者。  
僧以功德貴，　　猶尚不分別；  
而汝以年歲，　　稱量諸大德。  
大小生於智，　　不在於老少。  
有智懃精進，　　雖少而是老；  
懈怠無智慧，　　雖老而是少。』

[0224c08]  「汝今平量僧，是則為大失！如欲以一指  測知大海底，為智者之所笑！

[0224c09]  「汝不聞佛  說：『四事雖小而不可輕？太子雖小，當為  國王，是不可輕；蛇子雖小，毒能殺人，亦不
可輕；小火雖微，能燒山野，又不可輕也；  沙彌雖小，得聖神通，最不可輕！』

[0224c13]  「又有四種  人如菴羅果：生而似熟，熟而似生，生而似  生，熟而似熟。佛弟子亦如是：有聖功德成
就，而威儀、語言不似善人；有威儀、語言似  善人，而聖功德不成就；有威儀、語言不似  善人，聖功德未成就；有威儀、語言似善人，  而聖功德成就。

[0224c19]  「汝云何不念是言，而欲稱  量於僧？汝若欲毀僧，是則為自毀，汝為大  失！  已  過事不可追，方來善心，除去諸疑悔，  聽我所說：

「『聖眾不可量，　　難以威儀知，  
不可以族姓，　　亦不以多聞，  
亦不以威德，　　又不以耆年，  
亦不以嚴容，　　復不以辯言。  
聖眾大海水，　　功德故甚深。

「『佛以百事讚是僧，　　施之雖少得報多，  
是第三寶聲遠聞，　　以是故應供養僧。  
不應分別是老少，　　多知少聞及明闇；  
如人觀林不分別，　　伊蘭、瞻蔔及薩羅。  
汝欲念僧當如是，　　不應以愚分別聖。  
摩訶迦葉出家時，　　納衣價直十萬金，  
欲作乞人下賤服，　　更求麁弊不能得。  
聖眾僧中亦如是，　　求索最下小福田，  
能報施者十萬倍，　　更求不如不可得。

「『眾僧大海水，　　結戒為畔際。  
若有破戒者，　　終不在僧數；  
譬如大海水，　　不共死屍宿！』」

[0225a11]  檀越聞是事，見是神通力，身驚毛竪，合掌  白諸沙彌言：「諸聖人，我今懺悔！我是凡夫  人，心常懷罪，我有少疑，今欲請問。」

[0225a13]  而說  偈言：

「大德已過疑，　　我今得遭遇，  
若復不諮問，　　則是愚中愚！」

[0225a17]  諸沙彌言：「汝欲問者便問，我當以所聞答。」

[0225a18]  檀越問言：「於佛寶中信心清淨，於僧寶中  信心清淨，何者福勝？」

[0225a19]  答曰：「我等初不見僧  寶、佛寶有增減。何以故？佛一時舍婆提乞  食，有一婆羅門姓婆羅埵逝，佛數數到其
家乞食；心作是念：『是沙門何以來數數，  如負其債？』

[0225a23]  「佛時說偈：

「『時雨數數墮，　　五穀數數成；  
數數修福業，　　數數受果報。  
數數受生法，　　故受數數死；  
聖法數數成，　　誰數數生死？』

[0225a28]  「婆羅門聞是偈已，作是念：『佛大聖人，具知  我心。』慚愧取鉢入舍，盛滿美食以奉上佛。

[0225b01]  「佛不受，作是言：『我為說偈故得此食，我不  食也！』

[0225b02]  「婆羅門言：『是食當與誰？』

[0225b02]  「佛言：『我不見  天及人能消是食者，汝持去，置少草地、  若無虫水中！』

[0225b04]  「即如佛教，持食著無虫水  中，水即大沸，烟火俱出，如投大熱鐵。

[0225b05]  「婆羅  門見已，驚怖言：『未曾有也！乃至食中神力如  是！』

[0225b07]  「還到佛所，頭面禮佛足懺悔，乞出家受  戒。

[0225b08]  「佛言：『善來！』即時鬚髮自墮，便成沙門；漸  漸斷結，得阿羅漢道。

[0225b09]  「復有摩訶憍曇彌，以  金色上下寶衣奉佛。佛知眾僧堪能受用，  告憍曇彌：『以此上下衣與眾僧。』以是故，知  佛寶、僧寶，福無多少。」

[0225b12]  檀越言：「若為佛布施，  僧能消能受，何以故婆羅埵逝婆羅門食，佛  不教令僧食？」

[0225b14]  諸沙彌答言：「為顯僧大力  故。若不見食在水中有大神力者，無以  知僧力為大！若為佛施物而僧得受，便知
僧力為大。譬如藥師欲試毒藥，先以與鷄，  鷄即時死，然後自服，乃知藥師威力為大！  是故，檀越當知：

「『若人愛敬佛，　　亦當愛敬僧，  
不當有分別，　　同皆為寶故！』」

[0225b22]  爾時，檀越聞說是事，歡喜言：「我某甲從今  日，若有入僧數中，若小若大，一心信敬，不  敢分別！」

[0225b24]  諸沙彌言：「汝心信敬無上福田，不  久當得道。何以故？

「『多聞及持戒，　　智慧禪定者，  
皆入僧數中，　　如萬川歸海。  
譬如眾藥草，　　依止於雪山；  
百穀諸草木，　　皆依止於地；  
一切諸善人，　　皆在僧數中！』

[0225c02]  「復次，汝等曾聞佛為長鬼神將軍讚三善男  子——阿泥盧陀、難提、迦翅彌羅不？佛言：『若一切  世間天及人，一心念三善男子，長夜得無量
利益。』以是事故，倍當信敬僧！是三人不名  僧，佛說念三人有如是果報，何況一心清  淨念僧！是故，檀越！當任力念僧名！如說  偈：

「『是諸聖人眾，　　則為雄猛軍，  
摧滅魔王賊，　　是伴至涅槃！』」

[0225c11]  諸沙彌為檀越種種說僧聖功德；檀越聞已，  舉家大小皆見四諦，得須陀洹道。以是因  緣故，應當一心念僧。

[0225c13]  念戒者，戒有二種：有  漏戒、無漏戒。有漏復有二種：一者、律儀戒，二  者、定共戒。

[0225c15]  行者初學，念是三種戒；學三種  已，但念無漏戒。

[0225c16]  是律儀戒能令諸惡不得  自在、枯朽折減，禪定戒能遮諸煩惱。何以  故？得內樂故，不求世間樂。無漏戒能拔諸  惡煩惱根本故。

[0225c19]  問曰：

[0225c19]  云何念戒？

[0225c19]  答曰：

[0225c19]  如先  說念僧中，佛如醫王，法如良藥，僧如  瞻  病  人，戒如服藥禁忌；行者自念：「我若不隨禁
忌，三寶於我為無所益。又如導師指示好  道，行者不用，導師無咎，以是故我應念戒。」

[0225c24]  復次，是戒，一切善法之所住處；譬如百穀藥  木，依地而生。持戒清淨，能生長諸深禪定、實  相智慧；亦是出家人之初門，一切出家人之
所依仗，到涅槃之初因緣。如說：「持戒故  心不悔，乃至得解脫涅槃。」

[0225c28]  行者念清淨戒，  不缺戒，不破戒，不穿戒，不雜戒，自在戒，不著  戒，智者所讚戒。

[0226a01]  無諸瑕隙，名為清淨戒。

[0226a01]  云  何名不缺戒？五眾戒中除四重戒，犯諸餘  重者是名「缺」，犯餘罪是為「破」。復次，身罪名
「缺」，口罪名「破」。復次，大罪名「缺」，小罪名「破」。

[0226a04]  善  心迴向涅槃，不令結使、種種惡覺觀得入，  是名「不穿」。

[0226a06]  為涅槃、為世間，向二處，是名  為「雜」。

[0226a07]  隨戒，不隨外緣。如自在人無所繫  屬，持是淨戒，不為愛結所拘，是為「自在  戒」。

[0226a09]  於戒不生愛、慢等諸結使，知戒實相，  亦不取是戒。若取是戒，譬如人在囹圄，桎  梏所拘，雖得蒙赦，而復為金鎖所繫。人
為恩愛煩惱所繫，如在牢獄；雖得出家，  愛著禁戒，如著金鎖。行者若知戒是無漏  因緣而不生著，是則解脫，無所繫縛，是名  「不著戒」。

[0226a15]  諸佛、菩薩、辟支佛及聲聞所讚戒，若  行是戒、用是戒，是名「智所讚戒」。

[0226a16]  外道戒者，  牛戒、鹿戒、狗戒，羅剎鬼戒，啞戒、聾戒，如是等  戒，智所不讚，唐苦無善報。

[0226a18]  復次，智所讚者，  於三種戒中，無漏戒不破不壞，依此戒得  實智慧，是聖所讚戒。無漏戒有三種：如佛
說正語、正業、正命。是三業義，如八聖道中說，  是中應廣說。

[0226a22]  問曰：

[0226a22]  若持戒是禪定因緣，  禪定是智慧因緣，八聖道中何以慧在前，戒  在中，定在後？

[0226a24]  答曰：

[0226a24]  行路之法，應先以眼  見道而後行，行時當精懃；精懃行時，常念  如導師所教；念已，一心進路，不順非道。

[0226a26]  正  見亦如是，先以正智慧，觀五受眾皆苦，是  名苦；苦從愛等諸結使和合生，是名集；愛  等結使滅，是名涅槃；如是等觀八分，名為
道，是名正見。行者是時心定知世間虛妄  可捨，涅槃實法可取，  決  定是事，是名正見。

[0226b03]  知見是事，心力未大，未能發行；思惟籌量，  發動正見令得力，是名正思惟。

[0226b04]  智慧既發，  欲以言宣故，次正語、正業、正命戒。

[0226b05]  行時精  進不懈，不令住色、無色定中，是名正方便。

[0226b07]  用是正見觀四諦，常念不忘：念一切煩惱  是賊，應當捨；正見等是我真伴，應當隨，是  名正念。

[0226b09]  於四諦中攝心不散，不令向色、無  色定中，一心向涅槃，是名正定。

[0226b10]  是初，得善  有漏，名為煖法、頂法、忍法中義；次第增進，  初、中、後心。入無漏心中疾，一心中具，無有  前後分別次第。

[0226b13]  正見相應，正思惟、正方便、正  念、正定，三種戒隨是分分行。

[0226b14]  正見，分別好  醜利益為事；正思惟，發動正見為事；正語  等，持是智慧諸功德，不令散失；正方便，驅
策令速進不息；正念，七事所應行者，憶而不  忘；正定，令心清淨，不濁、不亂，令正見七分  得成；如無風房中燈，則照明了了。

[0226b19]  如是  無漏戒，在八聖道中，亦為智者所讚。

[0226b20]  問曰：

[0226b21]  無漏戒應為智者所讚，有漏戒何以讚？

[0226b21]  答  曰：

[0226b22]  有漏戒似無漏，隨無漏同行因緣，是故  智者合讚。如賊中有人叛來歸我，彼雖是  賊，今來向我，我當內之，可以破賊，何可
不念！諸煩惱賊在三界城中住，有漏戒善  根，若煖法、頂法、忍法、世間第一法，與餘有漏  法異故，行者受用。以是因緣故，破諸結使
賊，得苦法忍無漏法財，以是故智者所讚。

[0226b29]  是名念戒。

[0226b29]  「念捨」者，有二種捨：一者、施，二者、  捨諸煩惱。施捨有二種：一者、財施，二者、法施。  三種捨和合，名為捨。

[0226c02]  財施是一切善法根本  故，行者作是念：「上四念因緣故得差煩惱  病，今以何因緣故得是四念？則是先世、今
世於三寶中少有布施因緣故。」所以者何？  眾生於無始世界中不知於三寶中布施  故，福皆盡滅。是三寶有無量法，是故施亦  不盡，必得涅槃。

[0226c08]  復次，過去諸佛初發心時，  皆以少多布施為因緣；如佛說：「是布施是  初助道因緣。」

[0226c10]  復次，人命無常，財物如電，若人  不乞，猶尚應與，何況乞而不施？以是應施，  作助道因緣。

[0226c12]  復次，財物是種種煩惱罪業因  緣；若持戒、禪定、智慧種種善法，是涅槃因緣。  以是故，財物尚應自棄，何況好福田中而  不布施？

[0226c15]  譬如有兄弟二人，各擔十斤金行  道中，更無餘伴。兄作是念：「我何以不殺弟  取金？此曠路中人無知者。」弟復生念，欲殺
兄取金。兄弟各有惡心，語言視瞻皆異。兄  弟即自悟，還生悔心：「我等非人，與禽獸何  異？同生兄弟，而為少金故而生惡心！」兄弟
共至深水邊，兄以金投著水中。弟言：「善哉！  善哉！」弟尋復棄金水中。兄復言：「善哉！善哉！」  兄弟更互相問，何以故言善哉？各相答
言：「我以此金故，生不善心，欲相危害；今  得棄之，故言善哉！」二辭各爾。

[0226c25]  以是故知財  為惡心因緣，常應自捨！何況施得大福而  不施？如說：

「施名行寶藏，　　亦為善親友，  
終始相利益，　　無有能壞者。  
施為好密蓋，　　能遮飢渴雨；  
施為堅牢船，　　能度貧窮海。  
慳為凶衰相，　　為之生憂畏；  
洗之以施水，　　則為生福利。  
慳惜不衣食，　　終身無歡樂，  
雖云有財物，　　與貧困無異。  
慳人之室宅，　　譬如丘塚墓，  
求者遠避之，　　終無有向者。  
如是慳貪人，　　智者所擯棄；  
命氣雖未盡，　　與死等無異。  
慳人無福慧，　　於施無堅要；  
臨當墮死坑，　　戀惜生懊恨；  
涕泣當獨去，　　憂悔火燒身。  
好施者安樂，　　終無有是苦。  
人修布施者，　　名聞滿十方，  
智者所愛敬，　　入眾無所畏，  
命終生天上，　　久必得涅槃！」

[0227a18]  如是等種種訶慳貪、讚布施，是名念財  施。

[0227a19]  云何念法施？

[0227a19]  行者作是念：「法施利益甚  大！法施因緣故，一切佛弟子等得道。」

[0227a20]  復次，佛  說：「二種施中，法施為第一。」何以故？財施果報  有量，法施果報無量。財施欲界報；法施三界
報，亦出三界報。若不求名聞、財利、力勢，但  為學佛道，弘大慈悲，度眾生生、老、病、死苦，  是名清淨法施。若不爾者，為如市易法。

[0227a25]  復  次，財施施多，財物減少；法施施多，法更增益。

[0227a27]  財施是無量世中舊法，法施聖法初來未  得，名為新法。

[0227a28]  財施但能救諸飢渴、寒熱等  病，法施能除九十八諸煩惱等病。

[0227a29]  如是等種  種因緣分別財施、法施，行者應念法施。

[0227b01]  問  曰：

[0227b02]  何等是法施？

[0227b02]  答曰：

[0227b02]  佛所說十二部經，清  淨心為福德與他說，是名法施。復有以  神通力令人得道，亦名法施。如《網明菩薩
經》中說：「有人見佛光明得道者、生天者。」如  是等口雖不說，令他得法故，亦名法施。

[0227b07]  是法施應觀眾生心性、煩惱多少、智慧利鈍，  應隨所利益而為說法；譬如隨病服藥  則有益。

[0227b09]  有婬欲重，有瞋恚重，有愚癡重，  有兩兩雜、三三雜。婬重者為說不淨觀，瞋重  者為說慈心，癡重者為說深因緣，兩雜者
說兩觀，三雜者說三觀。若人不知病相，  錯投藥者，病則為增。

[0227b13]  若著眾生相者，  為說但有五眾，此中無我；若言無眾生  相者，即為說五眾相續有，不令墮斷滅  故。求富樂者，為說布施；欲生天者，為說
持戒；人中多所貧乏者，為說天上事。惱  患居家者，為說出家法；著錢財居家者，  為說在家五戒法；若不樂世間，為說三  法印：無常，無我，涅槃。

[0227b20]  依隨經法，自演作義  理、譬喻，莊嚴法施，為眾生說。

[0227b21]  如是等種種  利益故，當念法施。

[0227b22]  捨煩惱者，三結乃至九  十八使等皆斷除却，是名為捨。念捨是法，  如捨毒蛇、如捨桎梏，得安隱歡喜。

[0227b24]  復次，  念捨煩惱，亦入念法中。

[0227b25]  問曰：

[0227b25]  若入念法中，  今何以更說？

[0227b26]  答曰：

[0227b26]  捨諸煩惱，是法微妙難  得，無上、無量，是故更別說。

[0227b27]  復次，念法與念  捨異。念法，念佛法微妙，諸法中第一；念捨，  念諸煩惱罪惡，捨之為快。行相別，是為異。

[0227c01]  如是等種種因緣，行者當念捨。

[0227c01]  念捨者，是  初學禪智中，畏生增上慢。

[0227c02]  「念天」者，有四天  王天，乃至他化自在天。

[0227c03]  問曰：

[0227c03]  佛弟子應一心  念佛及佛法，何以念天？

[0227c04]  答曰：

[0227c04]  知布施業因  緣果報故受天上富樂，以是因緣故念天。

[0227c06]  復次，是八念，佛自說因緣。念天者應作是  念：「有四天王天，是天五善法因緣故生彼  中：信罪福，受持戒，聞善法，修布施，學智
慧；我亦有是五法，以是故歡喜，言：『天以是  五法故，生富樂處，我亦有是；我欲生彼，亦  可得生，我以天福無常故不受。』乃至他化  自在天亦如是。」

[0227c12]  問曰：

[0227c12]  三界中清淨天多，何  以故但念欲天？

[0227c13]  答曰：

[0227c13]  聲聞法中說念欲界  天，摩訶衍中說念一切三界天。行者未得  道時，或心著人間五欲，以是故佛說念天。
若能斷婬欲，則生上二界天中；若不能斷  婬欲，即生六欲天中，是中有妙細清淨五  欲。佛雖不欲令人更生受五欲，有眾生  不任入涅槃，為是眾生故說念天。如國
王子在高危處立，不可救護，欲自投地；  王使人敷厚綿褥，墮則不死，差於墮地故。

[0227c22]  復次，有四種天：名天、生天、淨天、生淨天。

[0227c22]  名  天者，如今國王名「天子」。

[0227c23]  生天者，從四天王  乃至非有想非無想天。

[0227c24]  淨天者，人中生諸聖  人。

[0227c25]  生淨天者，三界天中生諸聖人，所謂須  陀洹、家家、斯陀含、一種，或於天上得阿那  含、阿羅漢道。生淨天，色界中有五種阿那
含，不還是間，即於彼得阿羅漢。無色界中  一種阿那含，離色界，生無色界，是中修無  漏道，得阿羅漢入涅槃。

[0228a01]  念是二種天：生天，  生淨天。如是等天，是名念天。

[0228a02]  「念安那般那」  者，如《禪經》中說。

[0228a03]  「念死」者，有二種死：一者、自  死，二者、他因緣死。是二種死，行者常念：「是身  若他不殺，必當自死；如是有為法中，不應
彈指頃生信不死心。是身一切時中皆有死，  不待老，不應恃是種種憂惱、凶衰身，生  心望安隱不死，是心，癡人所生。身中四大各
各相害，如人持毒蛇篋，云何智人以為安  隱？若出氣保當還入，入息保出，睡眠保  復得還覺，是皆難必！何以故？是身內、外多  怨故。」如說：

「或有胎中死，　　或有生時死，  
或年壯時死，　　或老至時死。  
亦如果熟時，　　種種因緣墮。  
當求免離此，　　死怨之惡賊。  
是賊難可信，　　時捨則安隱。  
假使大智人，　　威德力無上；  
無前亦無後，　　於今無脫者。  
亦無巧辭謝，　　無請求得脫；  
亦無捍挌處，　　可以得免者；  
亦非持淨戒、　　精進可以脫。  
死賊無憐愍，　　來時無避處！」

[0228a24]  是故行者不應於無常危脆命中而信望  活。

[0228a25]  如佛為比丘說死相義。有一比丘偏  袒白佛：「我能修是死相！」

[0228a26]  佛言：「汝云何修？」

[0228a27]  比丘言：「我不望過七歲活！」

[0228a27]  佛言：「汝為放逸  修死相！」

[0228a28]  有比丘言：「我不望過七月活！」  有比丘言：「七日。」有言：「六、五、四、三、二、一日活。」

[0228b01]  佛言：「汝等皆是放逸修死相！」

[0228b01]  有言：「從旦至  食時。」

[0228b02]  有言：「一食頃。」

[0228b02]  佛言：「汝等亦是放逸修死  相！」

[0228b03]  一比丘偏袒白佛：「我於出氣不望入，  於入氣不望出！」

[0228b04]  佛言：「是真修死相，為不  放逸比丘！一切有為法，念念生滅，住時甚少；  其猶如幻，欺誑無智。」

[0228b06]  行者如是等種種因緣  念死相。

[0228b07]  問曰：

[0228b07]  法是三世諸佛師，何以故念  佛在前？是八念云何有次第？

[0228b08]  答曰：

[0228b08]  是法雖  是十方三世諸佛師，佛能演出是法，其功大  故。譬如雪山中有寶山，寶山頂有如意寶珠、  種種寶物。多有人欲上，或有半道還者，有
近而還者。有一大德國王，憐愍眾生，為作  大梯；人民大小，乃至七歲小兒，皆得上山，  隨意取如意珠等種種寶物。佛亦如是，世間
諸法實相寶山，九十六種異道皆不能得，乃  至梵天王求諸法實相亦不能得，何況餘  人！佛以大慈悲憐愍眾生故，具足六波
羅蜜，得一切智慧方便，說十二部經、八萬四  千法聚梯；阿若憍陳如、舍利弗、目揵連、摩訶  迦葉，乃至七歲沙彌蘇摩等，皆得諸無漏法：
根、力、覺、道、實相。實相雖微妙，一切眾生皆  蒙佛恩故得。以是故，念佛在前，次第念法，  次第念僧。僧隨佛語，能解法故第三；餘人
不能解，僧能得解，以是故稱為寶。人中寶  者是佛，九十六種道法中寶者是佛法，一切  眾中寶者是僧。

[0228b26]  復次，以佛因緣故法出世  間，以法因緣故有僧。

[0228b27]  行者念：「我云何當得  法寶，得在僧數中？當除却一切麁細身、口  惡業。」是故次第說持戒。

[0228b29]  復次，云何分別有七  眾？以有戒故。

[0228c01]  欲除心惡、破慳貪故念捨，  欲令受者得樂故破瞋恚，信福得果報故  破邪見。

[0228c03]  住持戒布施法中，則為住十善道  中，離十不善道。十善道有二種果：若上行  者得淨天中生，中行得生天。以是故，戒、施  次第念天。

[0228c06]  行禪定故，得二種天。滅諸惡覺，  但集善法，攝心一處；是故念天次第念安  那般那。

[0228c08]  念安那般那，能滅諸惡覺，如雨淹  塵；見息出入，知身危脆，由息入出，身得  存立；是故念入出息次第念死。

[0228c10]  復次，行者  或時恃有七念，著此功德，懈怠心生，是時  當念死；死事常在前，云何當懈怠、著此法  愛！如阿那律，佛滅度時說：

「有為法如雲，　　智者不應信，  
無常金剛來，　　破聖主山王！」

[0228c16]  是名八念次第。

[0228c16]  問曰：

[0228c16]  是說聲聞八念，菩薩  八念有何差別？

[0228c17]  答曰：

[0228c17]  聲聞為身故，菩薩為  一切眾生故。聲聞但為脫老、病、死故，菩薩  為遍具一切智功德故——是為差別。

[0228c19]  復次，佛  是中亦說，告舍利弗：「菩薩摩訶薩以不住  法住般若波羅蜜中，應具足檀波羅蜜，乃  至應具足八念，不可得故。」初有不住，後有
不可得；以此二印，以是故異。「不住」、「不可得」  義，如先說  (丹注云：八念竟)  。

大智度論卷第二十二

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
