佛說十力經
  大唐貞元新譯十地等經記

[0715c10]  新譯《十地經》及《迴向輪經》、《十力經等》者，即上  都章敬寺沙門悟空本名法界，因使罽賓，於  中天竺國之所得也。師本京兆雲陽人也，鄉
號青龍，里名嚮義，俗姓車氏，字曰奉朝，後  魏拓拔之胤裔也。天假聰敏，志尚典墳，孝  悌居家，忠貞奉國。遇

[0715c16]  玄宗至道大聖大明孝皇帝，孝理天下，萬國  歡心，八表稱臣，四夷欽化。時罽賓國，願附

[0715c18]  聖唐，使大首領薩波達幹，與本國三藏舍利  越魔，天寶九載庚寅之歲，來詣闕庭，獻欵求  和，請使巡按，次於明年辛卯之祀。

[0715c20]  玄宗皇  帝勅中使內侍省內寺伯賜緋魚袋張韜光，  將國信物，行官奉傔四十餘人，蒙恩授奉朝  左衛涇州四門府別將員外置同正員令，隨
使臣取安西路，次  踈  勒國，次度葱山，至楊  興嶺及播蜜川五赤匿國  (亦云式匿)  。次護蜜國，次拘  緯國，次葛藍國，次藍婆國，次孽和國，次烏
仗那國  (亦云烏長及烏纏國)  ，茫誐  (平聲呼虐伽反)  勃國，及高頭城。  次摩但國，次信度城  (近信度河也，亦云信圖或云辛頭城)  ，至十二載
癸巳二月二十一日，至乾陀羅國  (梵音正曰健  馱  邏國)  ，此  即罽賓東都城也。王者冬居此地，夏處罽賓，  隨其暄涼以順其性。

[0716a02]  時王極垂禮接，祇奉國  恩，使還對辭并得信物，獻欵進奉旋歸大唐。  奉朝當為重患纏綿，不堪勝致，留寄健  馱  邏
國中。使歸朝後，漸痊平，誓心歸佛，遂投舍  利越魔三藏，落髮披緇，願早還鄉對見明主，  侍覲父母忠孝兩全。

[0716a07]  時蒙三藏賜與法號，梵  云達摩  馱  都，唐言以翻名為法界。時年二十  有七方得出家，即當肅宗文明武德大聖大
宣孝皇帝至德二載丁酉歲也。洎二十九於  迦溼彌羅國進受近圓，請文殊矢涅地  (地  移  反平聲呼，  唐言翻為正智)  ，為鄔波  [亭*也]  耶
(唐言親教師，安西云和上)  鄔不羼提  (唐言闕)  為  羯磨阿遮利耶  (唐言軌範師，若至四鎮安西云阿闍梨，訛略耳)  ，  馱  里魏
(巍屈反入聲呼)  地  (平聲同上，唐言闕)  為教授阿遮利耶  (同上)  ，三師七證授以  律儀。於蒙鞮寺諷聲聞戒，諷畢聽習根本律
儀，然於北天竺國皆薩婆多學也  (唐言根本說一切有)  。然  此蒙鞮寺者，北天竺王踐位後建茲寺矣。梵  云蒙鞮微賀羅，微賀羅者唐言住處，住處即
寺也。次有阿彌陀婆挽  (免煩反平聲呼)  寺，次有阿難儀  寺，次有繼者岑寺，次有惱也羅寺，次有惹  惹  (而者反)  寺，次有將軍寺，次有也里特  勒
寺，  突厥王子置也。次有可敦寺，突厥皇后置也。

[0716a23]  此國伽藍三百餘所，靈塔瑞像，其數頗多，或  阿育王及五百阿羅漢之所建立也。如是巡  禮，兼習梵語，經遊四年，夙夜虔心，未曾暫
捨。其國四周山為外郭，總開三路以設關防，  東接吐蕃，北通勃律，西門一路通乾陀羅，別  有一途常時禁斷，天軍行幸方得暫開。

[0716a28]  法界  至於第四年後，出迦溼蜜國入乾陀羅城，於  如羅灑王寺中安置。其寺王所建立，從王為  名，王即上古罽膩吒王之胄胤也。次有可忽
哩寺，王子名也，繽芝寺，王女名也，復有旃檀  忽哩寺，王弟名也，此皆隨人建立，從彼受名。  次有特勤灑寺，突厥王子造也，可敦寺，突厥
皇后造也。復有阿瑟吒寺、薩緊忽哩寺、罽膩  吒王聖塔寺、罽膩吒王演提灑寺，此寺復有  釋迦如來頂骨舍利，有罽膩吒王伐龍宮沙  彌寺。

[0716b09]  如是巡禮又經二年，即當代宗眷文  孝武皇帝廣德二年甲辰歲也，從此南遊中  天竺國親禮八塔，往迦毘羅伐窣覩城，佛降
生處塔。次摩揭提國，菩提道場成佛處塔，於  菩提寺夏坐安居。次波羅痆斯城仙人鹿野  苑中轉法輪處塔，次鷲  峯  山說法華等經處
塔，次廣嚴城，現不思議處塔。次泥嚩  襪  多城，  從天降下三道寶階塔  (亦云寶橋)  。次室羅伐城逝多  林給孤獨園，說摩訶般若波羅蜜多度諸外
道處塔。次拘尸那城娑羅雙林，現入涅槃處  塔。如是八塔右遶供養瞻禮略周。

[0716b19]  次於那爛  陀寺中住經三載，又至烏仗那國尋禮聖蹤，  住茫誐  (平聲呼虐迦反)  勃寺。復有蘇訶拔提寺  (唐言日宮寺也)  ，鉢
茫拔提寺  (唐言蓮華寺)  ，如是往來遍尋聖跡，與《大  唐西域記》說無少差殊。思戀　聖朝、本生父  母、內外戚屬，焚灼其心，念鞠育恩深昊天罔
極，發願歸國瞻覲

[0716b26]  君親，稽首諮詢越魔三藏。三藏初聞至意不  許，法界以理懇請于再三，三藏已於天寶九  年曾至唐國，日常讚慕摩訶支那。既見懇誠
方遂所請，乃手授梵本《十地經》及《迴向輪經》  并《十力經》，共同一夾，并大聖釋迦牟尼佛一  牙舍利，皆頂戴慇懃悲淚而授，將為信物奉
獻聖皇，伏願漢地傳揚廣利群品。法界頂跪  拜受悲淚禮辭，當欲汎海而歸，又慮滄波險  阻，乃却取北路還歸帝鄉。

[0716c06]  我聖神文武皇帝，聖德遠被聲震五天，道邁  羲軒威加八表，慕仰三寶信重一乘，異域  輸金重譯來貢。法界所將舍利及梵本經，自
彼中天來至漢界，凡所經歷，覩貨羅國五十  七蕃中，有一城號骨咄國，城東不遠有一小  海，其水極深，當持牙經南岸而過。時彼龍
神知有舍利，地土搖動玄雲揜興，霹靂震雷  雹雨驟墮。有一大樹不遠海邊，時與眾商投  於樹下，枝葉摧落空心火燃。時首領商普告
眾曰：「誰將舍利異寶殊珍，不爾龍神何斯抝  怒？有即持出投入海中，無令眾人受茲惶怖。」  法界是時懇心祈願，放達本國利濟邦家，所
獲福因用資龍力。從日出後洎于申時，祈祝  至誠雲收雨霽，僅全草命。漸次前行至拘蜜  支國，王名頓散灑，次惹瑟知國，王名黑未
梅，次至式匿國，如是行李經歷三年，備涉艱  難，捐軀委命誓心報國，願奉　君親聖慈。曲  臨漸屆踈勒  (一名沙勒)  ，時王裴  冷冷  ，鎮守使魯陽，
留住五月。次至于闐  (亦云于遁或云  訟  丹)  ，梵云瞿薩怛那  (唐言地乳國)  ，王尉遲曜、鎮守使鄭據，延住六月。次
威戎城亦名鉢浣國，正曰怖污國，鎮守使蘇  岑，次據瑟得城使賈詮，次至安西，四鎮節  度使開府儀同三司撿挍右散騎常侍安西
副大都護兼御史大夫郭昕，龜茲國王白環  (亦云丘茲)  正曰屈支城。西門外有蓮花寺，有三藏  沙門名勿提提犀魚  (唐云蓮花精進)  ，至誠祈請譯出《十
力經》，可三紙許，以成一卷。三藏語通四鎮。梵  漢兼明，此十力經佛在舍衛國說。

[0717a04]  安西境內  有前踐山，前踐寺，復有耶婆瑟鷄山，此山  有水滴霤成音，每歲一時採以為曲。故有耶
婆瑟鷄寺，東西拓厥寺、阿遮哩貳寺，於此城  住一年有餘。次至烏耆國，王龍如林、鎮守  使楊日祐，延留三月。從此又發至北庭州，
本道節度使御史大夫楊襲古，與龍興寺僧，  請于闐國三藏沙門尸羅達摩  (唐言戒法)  譯《十地  經》。三藏讀梵文并譯語，沙門大震筆授，沙
門法超潤文，沙門善信證義，沙門法界證梵文  并譯語；《迴向輪經》翻譯准此。

[0717a14]  翻經既畢，繕寫  欲終，時逢聖朝四鎮北庭，宜慰使中使叚  明秀來至北庭，洎貞元五年己巳之歲九月
十三日，與本道奏事官節度押衙牛昕、安西  道奏事官程鍔等，隨使入朝，當為沙河不通  取迴鶻路。又為單于不信佛法，所齎梵夾不
敢持來，留在北庭龍興寺藏，所譯漢本隨使  入都。

[0717a21]  六年二月來到上京，有勅令於躍龍門  使院安置。中使叚明秀，遂將釋迦真身一牙  舍利及所譯經，進奉入內。天恩宣付左神策
軍，令寫此經本，與佛牙舍利一時進來。

[0717a24]  時左  街功德使竇文場，准勅裝寫進奉闕庭兼奏：  從安西來無名僧悟空，年六十舊名法界，俗  姓車名奉朝，請住章敬寺。其年二月二十五
日，奉勅宣與正度餘依。又本道節度奏事官，  以俗姓車奉朝名銜奏。至五月十五日，勅授  壯武將軍守左金吾衛大將軍員外置同正員
兼試太常卿，爰有制日，勅伊西庭節度奏事  官節度押衙同節度副使雲麾將軍守左金吾  衛大將軍員外置同正員牛昕等，並越自流
沙涉于陰國，奉三軍向化之慕，申萬里戀闕  之誠，雨雪載霏行邁無已，方貢善達，復命言  旋，舉范羗入計之勞，慰  班  超出遠之思，俾昇
崇祑，以勸使臣可依前件。是歲也，天恩正名、  冠冕兼履，昔名法界今字悟空，捧戴  慚  惶不  任感懼，乃歸章敬次及鄉園，訪問二親，墳
樹已拱，兄弟子姪家無一人，踈遠諸房少得  聞見，凡所來往經四十年。

[0717b12]  辛卯西征于今庚  午，悲不奉養喜遇明時，所進牙經願資聖壽，  其所進《十地經》，依常途寫一百二十一紙成
部，勒為九卷。此經佛初成正覺已，經二七日，  住他化自在天宮摩尼寶藏殿說。《迴向輪經》，  佛在金剛摩尼寶山峯中與大菩薩說，譯成
三紙半，以為一卷。其《十力經》，如前所說，譯  成三紙，復為一卷。三部都計一百二十九紙，  總十一卷，同為一帙。然為斯經未入目錄，伏
恐年月深遠人疑偽經，今請編入大唐貞元《續  開元釋教錄》。伏以一辭聖唐于今四代，凌霜  冒雪經四十年，尋禮聖蹤所經國邑，或一瞻
禮或漸旬時，或經累旬或盈數月，或住一歲  二三四年，或遇吉祥或遭劫賊，安樂時少憂  惱處多，不能宣心一一屢說。幸逢明聖略舉  大網，伏乞施行流傳永代。

[0717b27]  沙門圓照，自惟疵  賤素無藝能，喜遇明時再登翻譯，續修《圖紀》  讚述真乘，并修大唐貞元《續開元釋教錄》。悟
空大德具述行由，託余記之，以附圖錄，聊以  驗其事也。久積歲年，詰問根源，恭承口訣，詞  踈意拙編其次云，大雅碩才願詳其志也。

佛說十力經

三藏沙門勿提提犀魚於  安西蓮花寺譯畢進上

[0717c10]  如是我聞：

[0717c10]  一時，佛在舍衛國祇樹給孤獨園。

[0717c11]  爾時，世尊告諸苾芻：「汝等當知諸佛、如來、應  正等覺具足十力，具十力故得名如來、應、正  等覺，尊勝殊特雄猛自在，能轉無上清淨梵
輪，於大眾中正師子吼。何等為十？所謂如  來、應、正等覺，於是處如實知是處，於非處如  實知非處，皆如實知。若諸如來、應、正等覺，
於是處如實知是處，於非處如實知非處，以  如實知處非處故，是名第一處非處智力。具  此力故得名如來、應、正等覺，尊勝殊特雄猛
自在，能轉無上清淨梵輪，於大眾中正師子  吼。

[0717c21]  「復次，如來、應、正等覺於諸有情過去未來  現在諸業，及諸法互觸應異熟，皆如實知。若  諸如來、應正等覺，於諸有情過去未來現在
諸業，及諸法互觸應異熟如實知故，是名第  二業異熟智力。具此力故得名如來、應、正等  覺，尊勝殊特雄猛自在，能轉無上清淨梵輪，  於大眾中正師子吼。

[0717c28]  「復次，如來應正等覺，於諸有情於一切靜慮  解脫等持，雜染清淨解脫清淨，建立剎別  皆如實知。若諸如來、應、正等覺，於諸有情於
一切靜慮解脫等持，雜染清淨解脫清淨，建  立剎別如實知故，是名第三靜慮解脫等持  智力。具此力故得名如來、應、正等覺，尊勝殊
特雄猛自在，能轉無上清淨梵輪，於大眾中  正師子吼。

[0718a07]  「復次，如來、應、正等覺，於諸有情諸根勝劣皆  如實知。若諸如來、應、正等覺，於諸有情諸根  勝劣如實知故，是名第四根上下智力。具此
力故得名如來、應、正等覺，尊勝殊特雄猛自  在，能轉無上清淨梵輪，於大眾中正師子  吼。

[0718a13]  「復次，如來、應、正等覺，於諸有情種種樂欲勝  解剎別皆如實知。若諸如來、應正等覺，於諸  有情種種樂欲勝解剎別如實知故，是名第
五種種樂欲勝解剎別智力。具此力故得名  如來、應、正等覺，尊勝殊特雄猛自在，能轉無  上清淨梵輪，於大眾中正師子吼。

[0718a19]  「復次，如來、應、正等覺，於諸有情於一切世間，  非一種種諸界種性剎別皆如實知。若諸如  來、應、正等覺，於諸有情於一切世間，非一種
種諸界種性剎別如實知故，是名第六種種  諸界智力。具此力故得名如來、應、正等覺，  尊勝殊特雄猛，自在能轉無上清淨梵輪，於  大眾中正師子吼。

[0718a26]  「復次，如來、應、正等覺，於諸有情於遍趣行皆  如實知。若諸如來、應、正等覺，於諸有情於遍  趣行如實知故，是名第七遍趣行智力。具此
力故得名如來、應、正等覺，尊勝殊特雄猛自  在，能轉無上清淨梵輪，於大眾中正師子吼。

[0718b02]  「復次，如來、應、正等覺，於諸有情過去無量諸  宿住事，假使一生乃至十生，或二十生乃至  百生千生，或無量生或一增減劫，乃至百千
無量諸增減劫皆如實知。諸有情類若干名  字，如是方所、如是種姓、如是飲食、如是苦  樂、如是壽命住時修短，彼處壽命盡彼處受
生，此處命盡此處受生，彼處壽命所有諸行  諸識諸想如實知故，是名第八宿住智力。具  此力故得名如來、應、正等覺，尊勝殊特雄猛
自在，能轉無上清淨梵輪，於大眾中正師子  吼。

[0718b13]  「復次，如來、應、正等覺，於諸有情以淨天眼超  過於人，見諸有情死時生時，善不善色勝劣  等行，行善不善感善不善皆如實知。復見有
情起身惡行及口意業，毀謗賢聖起大邪見，  作邪見業具此業緣，身壞命終墮三惡道。復  見有情起身善行及口意業，不謗賢聖不毀
正信，心為正見，起正見業具此業緣，身壞命  終得生天上如實知故，是名第九死生智力。  具此力故得名如來、應、正等覺，尊勝殊特雄
猛自在，能轉無上清淨梵輪，於大眾中正師  子吼。

[0718b24]  「復次，如來、應、正等覺，於諸漏盡靜慮，心解脫  慧解脫，自證通慧而住，我生已盡、梵行已立、
所作已辦、不受後有，皆如實知。若諸如來、應、  正等覺，於漏盡靜慮，心解脫慧解脫，自證通  慧而住，我生已盡、梵行已立、所作已辦、不受
後有，如實知故，是名第十漏盡智力。具此力  故得名如來、應、正等覺，尊勝殊特雄猛自在，  能轉無上清淨梵輪，於大眾中正師子吼。」

[0718c03]  爾時，世尊說是經已，諸苾芻眾，天、龍、藥叉、乾  闥婆、阿素洛等，皆大歡喜，信受奉行。

佛說十力經

* * *

【經文資訊】大正藏第 17 冊 No. 0780 佛說十力經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
