大明度經卷第三

吳月氏國居士支謙譯

地獄品第六

[0487b23] 秋露子白佛：「明度道弘普入景慧，天中天！自歸明度無極，天中天！行寂無穢去冥示明，巍巍至尊無不成熟，天中天！無目惑者授道慧眼，無生無滅。苦者得安，悉入無想。明度慧門，大士之母，拔生死根，大神已足，三合十二轉明度。天中天！闓士當云何於中立？天中天！」

[0487b29] 佛言：「敬明度，當如敬佛；於中立自歸，當如自歸佛。」

[0487c01] 釋心念：「秋露子比丘何因發是問？」

[0487c02] 則報之曰：「是明度護於闓士代歡喜功德施與無上正真道之恩也。若有布施、持戒、忍辱、精進、禪定，皆不若。譬人生墮地盲，若士眾之行無前導者，欲有所至，不知行。夫五度如盲者，闓士離明度欲入一切知中，不知所行。明度將護五度，與目與名。」

[0487c07] 秋露子白佛言：「云何入明度中守？」

[0487c08] 佛言：「觀五陰無從生滅，見五陰無生滅處，明度亦然。」

[0487c09] 又白佛言：「作是守者為逮何法？」

[0487c10] 曰：「逮無所逮法。無所逮法，名曰明度。」

[0487c11] 釋白佛言：「明度不逮一切知耶？」

[0487c11] 佛言：「不作是逮者，無所著，無名無識。」

[0487c12] 釋問：「復當云何逮？」

[0487c13] 佛言：「如無所逮故能逮。」

[0487c13] 釋言：「少有及者，天中天！無如明度，諸法無生無滅。」

[0487c14] 善業白佛言：「闓士作是念者離明度。」

[0487c15] 佛言：「明度空無所有，是故不遠不近、不成不壞。」

[0487c16] 問曰：「信此為信何法？」

[0487c17] 佛言：「為不信五陰，不信溝港、頻來、不還、應儀、緣一覺。」

[0487c18] 善業言：「大明度是闓士法。」

[0487c18] 佛問：「何緣知大明為闓士明度乎？」

[0487c19] 對曰：「五陰不大不小、不退不亂。如來一切智有十種力，不強不弱、不退不亂。何以故不退不亂？一切智不廣不狹？天中天！若有是念想，為不求大明。非大明威神，欲度眾生，是為著。何以故？人本無，大明亦無，人不壞，明度義然，人所出生力，如來現力如是。」

[0487c25] 秋露子白佛言：「若有信是法者、不疑者，其人從何來生？求道以來，幾時乃得解中義教？」

[0487c27] 佛言：「從他方佛剎來生，已問其義，聞即恭敬，視師如佛，念曰：『吾已見佛矣。』」

[0487c29] 善業白言：「明度可得聞見不？」

[0487c29] 曰：「不可得見也。」

[0488a01] 「闓士求佛以來，幾何時隨此法？」

[0488a01] 佛言：「非一輩學也，各有本行。或前供養若干千佛，具持經戒，未時聞斯定棄而不敬，來世佛所聞，當復棄去。」

[0488a04] 佛言：「其人自隨身意受，愚癡心自用，以斯罪自弊，聞人說明度復止之。止此者，為止一切知，為止往古來今將導明眼矣。以斯愚罪，斷於經法，輕易應儀。受不信之道，死入無擇獄，其歲難算，勤苦毒痛不可具言。天地壞時，當適他方大地獄中，展轉三塗劫數無量。」

[0488a10] 秋露子白佛言：「其罪等於五逆，微喻之耳。」

[0488a11] 佛言：「其罪難為譬喻。是明度學誦時，若有心念：『非如來所說。』止人學者，自壞復壞人，自飲毒復飲人，是輩人自亡不曉明度，復誤他人。學士無見斯人坐起言笑通好飲食也。何以故？斷是經故。斯人自在冥中，復投人於冥中，其人自飲毒殺身無異也。斷經之愚人，信其言，罪苦等矣。誹謗明度，為謗十二部經也。」

[0488a17] 秋露子言：「佛未說謗斷經罪入大山，其形類如、受身大小。願哀釋之。」

[0488a19] 佛言：「無問，聞之必恐中熱沸血，由面七孔憂焦損命。由斬花著于盛日，萎枯而喪。愚夫死然也。其身長大，醜惡臭處無不惡見，吾難說彼毀尊法人，處地獄中所受形類也。」

[0488a23] 又白佛言：「願說其罪，令來世人敬奉明法，畏慎不犯謗斷罪，重痛如彼。」

[0488a24] 佛言：「以示人大明，後世聞者誹謗得罪，在地獄中苦痛無期，其罪可知矣。」

[0488a26] 善業白佛言：「人常當護身口意行，夫謗明法乃致斯罪。」

[0488a27] 佛言：「癡人於我法中作沙門，誹謗明度，言非、止斷者，為止一切知、十二部經，為斷三世諸佛道，為斷比丘僧者，受恒沙劫罪。」

[0488b01] 善業問：「謗誹斷經者，凡用幾事？」

[0488b02] 佛告：「斯士女無戒，為邪所中故，不樂深經，以斯二事斷明度矣。又用四事：一者隨惡師言，二者不以順學，三者不承闓士法，四者主行謗斷經法，好索人短以自高。是為四事。」

[0488b06] 善業白佛言：「不覩深歸，少有信者。」

[0488b07] 世尊曰：「然！」

[0488b07] 重問：「何緣少信佛？」佛言：「往古來今，五陰不著不縛不脫。所以然者，以其無形。明度義然，故少信者矣。」

清淨品第七

[0488b11] 善業白佛言：「少曉明度無極未狎習者。」

[0488b11] 佛言：「五陰清淨道清淨，道清淨五陰亦清淨，適等無異。五陰清淨一切智清淨，一切智清淨五陰亦清淨，等無異。今斷前亦斷，今不壞前亦不壞。今正等無異。」

[0488b15] 秋露子白佛言：「甚深清淨，天中天！」

[0488b16] 佛言：「清淨。」

[0488b16] 秋露子：「極明虛無，無瑕穢，無所有，無不遍，無生欲、無色想，清淨，天中天！」

[0488b18] 佛言：「清淨矣。」

[0488b18] 又曰：「五陰清淨。天中天！」

[0488b19] 佛言：「不知、不隨、不想，清淨矣。」

[0488b19] 又曰：「一切知、明度，不增不減。何以故？無所有經護清淨。」

[0488b20] 佛言：「清淨矣。」

[0488b21] 善業白佛言：「意清淨五陰清淨，五陰清淨意亦清淨。天中天！」

[0488b22] 佛言：「本清淨矣。」

[0488b22] 「一切知清淨道亦清淨。」

[0488b23] 佛言：「本清淨矣。」

[0488b23] 「五陰無邊意亦無邊。」

[0488b24] 佛言：「本清淨矣。大士明照其原其故，明度本清淨，不在彼、不在此、不中，本清淨矣。」

[0488b26] 善業白佛言：「闓士有想，便離明度遠。」

[0488b26] 佛言：「善哉！如爾言，有名想便著。」

[0488b27] 曰：「難及，天中天！是明度，如來安濟群生，說是於著。」

[0488b28] 秋露子問善業：「何所為著？」

[0488b29] 答曰：「念五陰空，著。念往古來今，皆著。」

[0488c01] 釋問善業：「何因著？」

[0488c01] 答曰：「心想念施與無上正真道。心無當何等施是善人勸樂，教人於本空，如是無過。如佛所教，出於諸著中去。」

[0488c04] 佛言：「善哉！汝為闓士大士依空不著。復次，若有深著想念如來，隨所想便為著。往古來今佛，無所著法，代歡喜以施，作無上正真道者。法無往古來今，一切不得有施想，無念無見無聞，無心、不念心。」

[0488c08] 對曰：「甚深，天中天！」

[0488c09] 佛言：「明度本清淨矣。」

[0488c09] 善業言：「自歸明度。」

[0488c09] 佛言：「法無作者，無作無上正真道者。」

[0488c10] 善業言：「如佛教，無作者。」

[0488c11] 佛言：「不兩法本無，一本無，是本無無作。是本無者，如是一切疾過著去。」

[0488c12] 對曰：「難了，天中天！」

[0488c13] 佛言：「如是，無得佛者。」

[0488c13] 對曰：「明度不可計也。」

[0488c14] 佛言：「然！心不自知心。」

[0488c14] 善業言：「無作明度者。天中天！」

[0488c15] 佛言：「無師作者，求明度，不五陰求、不空五陰求，為求明度。五陰不滿，為非五陰，不求為求明度。」

[0488c17] 對曰：「難及，天中天！著無著，天中天！著無著，是者為不著。」

[0488c18] 佛言：「五陰不著不求，為求明度。五陰著，為不求明度。溝港、頻來、不還、應儀、緣一覺著，為不求。何以故？著出一切知中。如是，闓士著不著，為出為守一切知。」

[0488c22] 對曰：「難逮，天中天！甚深所說法。說之不減、不說不增。」

[0488c23] 佛言：「如是不減不增。所以然者，如來盡稱譽，虛空亦不增減。譬如幻人譽毀，不能使其有喜慼增減矣。吾經說眾生各學諷誦，經亦不增減。謙苦求明度守者，不懈不恐、不動不轉，隨是教，不捨還。何以故？作是守者，為守空。諸天、人、鬼、龍皆當為作禮，以其服大慈法鎧與虛空戰，濟眾生之禍，現世景摸之故也。」

[0489a01] 善業言：「被鎧譽虛空，舉三處人至大精進上勇猛。天中天！法如虛空故。索無上正真道，欲得平等最正覺。」

[0489a03] 有異比丘心念：「自歸明度者，為無生滅法。」

[0489a04] 釋語善業：「作是求，隨是教。何因隨是教？」

[0489a05] 善業言：「明度隨是教者，為隨空教。」

[0489a06] 釋白佛言：「學明度者，當說幾聞？」

[0489a06] 善業：「云何，釋！見法不當所護者，隨是教者，眾生不能得其便也。行明度護，為護虛空。云何，釋！有力者能護響不？」

[0489a09] 曰：「不能也。」

[0489a09] 「如響亦無想念。為求明度，持佛威神，三千大千諸釋、梵、四天王諸尊天王，一切皆來為佛作禮，繞三匝却住一面，念千佛號字、形容被服、所出國土，皆如釋迦文，其弟子字皆如善業，問明度者皆如釋，其本教授時皆同一處，闓士大士皆被大鎧學明度。」

[0489a15] 佛告善業：「慈氏闓士作無上正真平等覺時，亦當於是說明度。」

[0489a16] 曰：「云何說五陰不受，說不空，說不著，說不脫五陰，說歎？」

[0489a17] 曰：「清淨，天中天！」

[0489a18] 佛言：「五陰清淨明度清淨，如空也。」

[0489a19] 對曰：「五陰無穢，天中天！」佛言：「無穢矣。」

[0489a19] 善業言：「學是者，不橫死也，諸尊天常隨之。經師月八日、十四日、十五日說經時，諸闓士常來大會。」

[0489a22] 佛言：「是善士女得功德，甚多難計。所以然者，明度無所近法、無所取經，無有無得、無瑕無玷、無求無想，是為求明度無所觀見法。」

[0489a25] 諸天子心大歡喜，同聲而歎曰：「斯天下乃再見經輪轉。」

[0489a26] 佛告善業：「不兩經輪轉，無所從生法，不來不去如是。」

[0489a27] 善業言：「求安闓士，諸法皆無所罣礙，作無上正真道平等正覺。」

[0489a28] 佛言：「無經輪轉、無經還。何所為經輪轉？無見經還，何所為經輪轉？無見經、無觀法。何以故？諸經所生，如虛空，無轉無去，作是說便為說經。無說經者、無聞者、無證。是說經者為滅度，是說經為無人。」

[0489b04] 善業白佛：「如虛空無極悉明度，平觀諸法，無不明了。天中天！本空無上，諸法不可逮，無著無身，無去無來，無有無持，無盡無根，無所從生、無滅，無作無師，不知無想，無所罣礙、無適，無壞、無本，如幻無見、如夢無我，清淨無穢，不可見、無處，定不動搖，無念平等，不動法不移，無欲法無異無所生向，無想去垢盡恚恨，無人，人本無，不觀法，無所起，不至邊，無所止，不腐無敗，無不入，諸應儀、緣一覺所不能及，不亂無誤不可量，無小法，無形，無所生起，無苦，諸法不相侵，無我，無所著，空。諸法無所出，力無能勝者，不可計，出計去，無所畏心不懈。如來諸法，本無，無師，無為寂寞，明度無極。天中天！」

悉持品第八

[0489b19] 帝釋作是念：「今見佛聞明度無極者，過去佛時人也，何況學持諷，用是教住，其人前世供養若干佛，從問事已。是善士為更見過去正真正覺，從是深法聞說時，不疑不恐、不畏不難。」

[0489b23] 秋露子白佛言：「是深明度闓士大士信受者，視當如不退轉。何以故？本精進故。」

[0489b24] 釋語秋露子：「是法甚深，從斯定難乃爾乎。聞其義而不信者，彼求道未久，以斯為難矣。自歸明度為自歸一切智矣。夫一切智者，是明度所照明，當作是住解慧。」

[0489b28] 釋白佛言：「云何於明度中住解慧？」佛言：「善哉，釋！若今作是問，持佛威神使若發此問耳。闓士求明度，五陰中不住為應行，五陰不究竟，爾故不於中住。」

[0489c02] 秋露子白佛言：「甚深，天中天！是法難見無邊。」

[0489c03] 佛言：「五陰甚不住、不隨、不入五陰中。」

[0489c04] 秋露子言：「有不退轉闓士，當於前說之，聞是慧法不疑不厭。」

[0489c06] 釋問秋露子：「未受決闓士，若於前說，將有何異？」曰：「未受決者，聞之或恐退。若大士聞斯義得淨定者，疾近受決不久，或見一佛若兩，便受決。或自於斯中受決，得無上正真道。」

[0489c09] 佛言：「如是求佛，乃從久來，當作是知。未受決者，當聞見是法。」

[0489c11] 秋露子白佛言：「我樂是語，樂人中之安。」

[0489c12] 佛言：「樂者，當於佛前說之。」

[0489c12] 秋露子言：「譬如闓士至德，自於夢中昇佛座坐，當知斯闓士但欲成佛。如是，天中天！是明度若有得者，其功德欲成滿近佛。」

[0489c15] 佛言：「善哉是語！乃作是樂，如佛威神。」

[0489c16] 復白佛：「譬若欲行萬里若二萬里，到大深澤中，遙想見牧牛羊者境界、居舍、叢樹，心中作是念想：『郡縣聚落將聞見之，稍稍前行，但欲近郡縣，不復畏盜賊。』如是，天中天！闓士大士得是法，今近受決不久，不復恐墮應儀、緣一覺道中。何以故？上正想見已。欲見大海者，便稍稍往，想見其山林，明慮諦見海尚遠，即不想見矣。若但欲至，無復山樹之想矣。得此法者，雖不見佛從受決，今作佛不久。譬若春時，樹葉稍欲生出，當知此不久花葉若實當成熟。何以故？上想見葉花實，當知成熟。斯土有眼者大歡喜，用見葉花實故，當知成熟。如是闓士大士上想受決不久，今受決，作無上正真道。」

[0489c29] 佛言：「善哉，善哉！秋露子！持佛威神，使若說明度。」

[0490a01] 善業白佛言：「難及，天中天！悉豫了署闓士大士，作如來無所著正真道最正覺。」

[0490a03] 佛言：「用是故，闓士大士晝夜愍傷群生，欲使其安，自致無上正真道成作佛時，悉為說經。」

[0490a05] 善業言：「云何求，得成就作佛？」

[0490a05] 佛言：「經中作是觀五陰不過，為求明度。不觀見法，為求明度。」

[0490a07] 對曰：「不可計，天中天所說。」

[0490a07] 佛言：「如是，五陰不可計、不可求。」

[0490a08] 對曰：「誰當信是者，從是求闓士大士？」

[0490a09] 佛言：「何所為求？正使求者，但為名耳。是中闓士大士明度、力、四事、佛法、一切知，無所近。何以故？力不可計，四事、佛法、一切知，皆不可計。五陰諸法亦然也。正使作是求，為無所求，為求明度。正使作是求，但為名耳。」

[0490a14] 善業言：「甚深，天中天！斯乃寶將中王與虛空戰，勇德難勝，令佛行業傳之無窮。」

[0490a15] 佛言：「然！爾故，闓士欲疾書是經至死。何以故？於寶中多有斷起。」

[0490a17] 善業言：「弊邪存想欲，使經斷。」

[0490a17] 佛言：「邪欲斷經，會不能勝。」

[0490a18] 秋露子問：「持誰恩，不能勝中斷？」

[0490a19] 佛言：「十方現在諸佛威神，悉共擁護是闓士大士。佛所授定，邪不能斷也。」

[0490a20] 又白佛言：「是明度，若念誦持學書者，諸佛威神皆共擁護之。」

[0490a22] 佛言：「我眼視是學持誦者，最後書持卷者，當知是輩，如來眼所見是至德。受持是經者，疾近佛坐，得大功德。如來去後，是法當在釋氏國，彼賢學已，轉至會多尼國。在中學已，復到欝單曰國。在中學已，却後我經但欲斷時，我斯知已。爾時，持是明度最後有書者，佛悉豫見其人已，佛所稱譽也。」

[0490a28] 秋露子問佛：「欝單曰國當有幾闓士大士學斯定？」

[0490a29] 佛言：「少耳。是經說時聞，不恐不難，為疾近如來。其人前世聞如來已，學闓士至德，持戒完具、多所度脫，是輩索佛道者，我知是高士，近一切知。其所生處，志尚所歸，當學斯義，欲求無上正真道。是人行尊，邪終不能動使捨佛志也。聞明度已，得極歡樂尊，得大乘德，逮近無上正真道。雖不見我，後世得是法，為面見佛。佛說斯語如矣。儻有求道者，當共教勸，令學佛道。我悉代歡喜。有作是教者，心復心，轉轉相明，自在願生何方佛剎。所生異方，面見佛說經時，當復於後教人求佛。」

[0490b11] 秋露子白佛言：「難及，天中天！云何乃有是如來，往古來今斯高士，何法不知，何求不得？云何乃有是決？甫當求佛者，是輩為精進，逮入六度中學。」

[0490b14] 佛言：「是輩人有求經、不求者，會值經法，願不離經。索無止時，不索自得六度。」

[0490b16] 秋露子問：「有覩斯明度定，眾經由之出乎？」

[0490b17] 佛言：「有解明度者，諸經出之。所以然者，是佛教法，當教一切人勸令取佛，亦復自學斯經深義。彼諸高士所生逢佛，獲六度無極矣。」

覺邪品第九

[0490b22] 善業問佛：「高士種類欲學，當何以覺其難？」

[0490b22] 天尊曰：「欲學明度無極，心不喜者，當覺邪為心，妄疾起心欲學，卒鬪亂起。若書是經，雷震畏怖。闓士轉相調戲，左右顧視，書是經，邪念不著經。從坐起去，自念：『我不受決法，不在明度中。』便亂心起，內不得靖。自念：『我鄉土郡國縣邑不聞是經。』意悔捨去，其人却後若干劫，聞餘道經喜，不能任明度。而隨異經，便墮應儀、緣一覺道中，是為枝葉。譬若男子得象，觀其腳。云何，點不？」

[0490c02] 曰：「不也，天中天。」

[0490c02] 佛言：「如是，求闓士道，棄明度去，反修學餘經，得應儀、緣一覺道。曰點不？」

[0490c04] 曰：「不也，天中天！」

[0490c04] 天尊曰：「譬若欲見大海而覩陂水，曰：『斯巨海矣。』點不？」

[0490c05] 曰：「不也。」

[0490c06] 天尊曰：「闓士棄深明度，取餘經，墮應儀、緣一覺道中。有智無？」

[0490c07] 對曰：「不也。」

[0490c07] 天尊曰：「譬若作絕妙殿舍，匠師意欲齊日月宮殿。於善業意，能作不？」

[0490c09] 對曰：「終不能也。」

[0490c09] 「斯匠點不？」

[0490c09] 對曰：「不也。」

[0490c10] 天尊曰：「求闓士道聞明度已，復棄去，學應儀、緣一覺道法，欲於中求佛。是人點不？」

[0490c11] 曰：「不也，天中天！」

[0490c12] 佛言：「譬若欲見飛行皇帝，反見小王形容被服，諦熟觀之，曰：『斯但是飛行皇帝也。』是人點不？」

[0490c14] 對曰：「不也，天中天！」

[0490c14] 佛言：「甫當來闓士得深法已，復棄去，入應儀法中欲求佛。云何，有智無？」

[0490c16] 對曰：「不也。」

[0490c16] 「譬若大飢，得百味飯不食也，欲得六十味飯。商人得無價明月珠，持水精塗明月珠，欲令合同。是人點不？」

[0490c18] 對曰：「不也。」

[0490c19] 佛言：「甫當來闓士得明度經，反比應儀道，棄去，入應儀法中欲得作佛。復次當書時，邪使財利從他方來，聞利便棄法往，不能書成也。當覺邪為。書是經時，莫言：『我書。』莫作是語也，當從經中聞決。作是言者，邪得其便矣。不爾者，邪界空。書時，意或著世兵賊鬪亂親屬財利飯食病瘦醫藥，念父母兄弟及眾餘念。闓士當明覺，斯為邪使。復次，我有名深經，邪從次讀之便行，亂學明度者意，令釋本崇末，便不得變謀明慧。」

[0490c28] 佛言：「闓士大士欲說變謀明慧，從明度索之。而今逮得，復棄去，於應儀道中索變謀明慧。是闓士點不？」

[0491a01] 曰：「不也，天中天！」

[0491a02] 佛言：「受經人欲聞法，師便不安。正使安，欲與明度，受經人捨去。師徒不和，書不成也。學人來受，師欲至他方，兩不和矣。或念在衣食財利，受經人亦無用施本，不得明度。如是當覺邪為。受經人正使無所愛惜不逆師，師有斯經，弟子問事，師不肯解之，受經人齎恒退。或時師欲說，受者不悅也。師若身疲不能起說經，學士志銳而不得學者。當覺邪為。

[0491a09] 「復次，是法說時、書時，儻有來者，說：『地獄、餓鬼、禽獸大勤苦，當早斷之，作應儀，無荷重患矣。』若復於眾譽天上樂云：『於彼五所欲，自恣所存，亦可一心念空。然雖獲所念，會當別離，受彼眾苦。不如於斯索溝港、頻來、不還、應儀道，莫與壞敗虛空從事。』

[0491a15] 「復次，師尊貴，心自念：『有敬歸我者，我與明度，不者則止。』學人自歸不避劇難，師不肯授，欲到四劇怖中。又告之曰：『穀貴之處、虎狼賊中五空澤間，我樂往彼。爾諦思議，能隨我行，忍此勤苦，不得後悔。』弟子憂曰：『師具解奧，不肯相授。吾奈之何乎！』師徒志乖明度。書學誦經、經行之時，弟子慍厭不復受學，稍捨就俗，令經法義雍。當覺邪為。

[0491a22] 「復次，師健乞丐多方便，欲懈惰去，便諂語學者：『我當到某處有所問訊。』如是不知，當學誦經行時遇此。當覺邪為。

[0491a25] 「復次，弊邪常索其便，如斯之惱，無得受深法者。」善業問：「何因如茲？」

[0491a26] 佛言：「弊邪主行誹謗明度言：『我有深經，其義玄妙，餘皆非法也。』是故新學闓士心疑恐，非明度無極，終始不學，邪事一起時。有闓士深守禪行，便得溝港道，是為證。」

照明十方品第十

[0491b03] 善業白佛言：「佛說明度無極照明於世。何謂照明？」

[0491b04] 天尊曰：「如來持五陰示於世。」

[0491b04] 又問：「云何視現，壞五陰現世耶？不壞現世乎？」

[0491b05] 天尊曰：「五陰本無壞不壞。何以故？空、相、願無壞不壞，無所生無壞，無所識無壞，不壞五陰本。空、相、願無所生無所識，明度示現於世。無量人心，如來得明度，悉知其原。何等為知其原？人本心本、心本人本等無異。如是明度出，如來示現於世。

[0491b11] 「復次，善業！疾心，如來從明度悉知。何等為疾心？亂心即知。經本出入於心中，本無入經亦無出經，心故為經本，經故為心本。本經不疾不亂即知。何等為疾心即知？隨其疾盡，盡為無所有，為心如無所有，不疾亂。是為疾心即知。如是明度出，如來示現於世。愛欲心本即知，瞋恚心本即知，愚癡心本即知。何等愛欲、瞋恚、愚癡心本即知？愛欲心本非愛欲心，瞋恚心本非瞋恚心，愚癡心本非愚癡心。何以故？心本不現、無想，無想是無愛欲、瞋恚、愚癡，是為本無。如本經無本，如是明度出，如來愛欲、瞋恚、愚癡心斷即知。何等心斷即知？心斷，非愛欲也，非瞋恚也，非愚癡也。何以故？愛欲心斷本，瞋恚心斷本，愚癡心斷本，皆無所從出、無有。本無所從生，諸法無所從出，無愛欲愛欲斷，無瞋恚瞋恚斷，無愚癡愚癡斷，不可得見。如是明度出，如來示現世間，為有德為人故。曠大心即知，無大小、無益心、無去心。何以故？心本斷，如是出。如來用有德、用人故，無邊幅心即知。是心不去不來不住。何以故？本空無所出，本無不來不去不住。如是不可量心即知，不增心身中心知，如虛空不可計。如是心知，明度出，如來不可計人未見心即知。何以故？無想。一切見經，諸法如心等，心如諸法，想非諸法，諸法非心想。何等想非諸法？何等非想心？諸法無想，心亦無想、不見。如是明度出。如來欲得是致是，用有德、用人故。何等欲得是致是？一切欲得致，在五陰中住，欲得從是便致是。善業！如來云何欲得是因致是？從死致死是為色，從死致不死是為色，從不死致不死是為色，不有死不無死是為色。五陰如是，有世無我是為色，無世有我是為色，有世有我無世無我是為色，不有世不有我不無世不無我是為色。如是得世本原得我本原是為色，不得世本原不得我本原是為色，有本原無本原是為色，不有本原不無本原是為色。有本原無本原是為色，不有本原不無本原是為色，是命是身是為色，非命非身是為色。五陰亦爾，是為欲得是因致是。從我身起如來用，人所著所縛所欲，故即知，為知過去。如來知時知今，如來知時知色。何等知色？如來知如本無，五陰亦爾。如來五陰，何等為知如本無？五陰本無，如來本無。作是見本無，五陰本無，世本無，諸法亦本無，溝港、頻來、不還、應儀、緣一覺本無，如來亦本無。一本無無異，無所往無所止，無想無盡。如是本無，無異如來，從明度中出悉知之，是故名佛矣。」

[0491c29] 善業白佛言：「甚深，天中天！誰當信是者？獨得應儀及不退轉乃信耳。」

[0492a02] 佛言：「本無無盡時，如來所說無極。」

[0492a02] 釋與萬天子俱，梵眾天與二萬天子俱，到至佛所，頭面著佛足，却住一面。愛欲天子、梵天子俱白佛言：「天中天！所說法甚深。云何其想？」

[0492a05] 佛告諸天子：「虛空著，無相、無願、無所住。如虛空無所罣礙，諸天、龍、鬼神不能動也。何以故？是相無作者，五陰不能作想，人非人所不能作。」

[0492a08] 佛告諸天子：「若言有作虛空者，寧信不？」

[0492a09] 對曰：「不信也，天中天！無作虛空者。何以故？虛空無色。」

[0492a11] 天尊曰：「是相常住，有佛無佛，是想住如故，如來悉知是。」

[0492a12] 諸天子白佛言：「是想甚深，如來悉知，無所罣礙。明度是如來自在道，是佛所居處也。」

[0492a14] 佛告善業：「如來恭敬於經，承事自歸。何謂是經？明度是經。如來從是得無上正真道。用是故，我恭敬經，當報經恩。諸法無作，悉知無持來，是為報經恩。」

[0492a17] 善業白佛言：「諸法不知不見。何等為明度出，如來示現於世？」

[0492a18] 天尊曰：「諸法無所住，如是悉知見出，如來示現於世。五陰不見，作是示現於世。何等不見者？五陰無因緣不見，不見是為明度出，如來示現於世。如虛空示現於世，示現於世難了清淨，是為示現於世。」

◎
明度經卷第三

【經文資訊】大正藏第 08 冊 No. 0225 大明度經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA