善思童子經卷上

隋天竺三藏闍那崛多譯

[0605b25] 如是我聞：

[0605b25] 一時婆伽婆住毘耶離城，在菴婆羅波梨園內，與諸聲聞、八千比丘、一萬菩薩，如是大眾一切悉皆變化形服作諸天身。爾時，世尊於晨朝時著衣持鉢，將此化眾前後圍遶，入毘耶離大城之中次第乞食，漸漸行至毘摩羅詰離車之家。當於是時，毘摩羅詰離車家內，有一童子名曰善思。是時善思在於自家重閣之上嬭母抱持，時彼童子手中秉執一莖蓮華翫弄嬉戲，而彼童子以其宿植眾善所熏，又佛世尊神通力故，令此童子忽然以偈白其嬭母，作如是言：

「今有響微妙，　　翳諸音樂聲；
　願嬭放我身，　　捨置於樓上。
　而此光明照，　　決是大丈夫；
　右足跨於閫，　　欲入此城門。
　微妙令意喜，　　諸鳥鳴喚聲；
　我耳未曾聞，　　諸鳥如是唱。
　決定是調御，　　為利益世間；
　右足跨於閫，　　欲入此城門。
　如服諸瓔珞，　　遍體震鳴聲；
　其響妙鏗鏘，　　聞者皆歡喜。
　決定千輪足，　　威神莊嚴身；
　右足跨於閫，　　欲入此城門。
　猶彼大地震，　　亦如打銅鍾；
　諸如是等聲，　　無有不聞者。
　決定彼人日，　　大聖之身光；
　欲入此大城，　　令眾生無畏。
　如諸林樹木，　　種種華莊嚴；
　各聞微妙音，　　眾生隨所樂。
　決定善安住，　　與願大龍王；
　右足跨於閫，　　欲入此城門。
　如虛空光照，　　大地普皆明；
　日彩曀不彰，　　此世尊金色。
　決定喜觀察，　　大威放焰光；
　右足跨於閫，　　欲入此城門。
　阿嬭今觀此，　　天眾在虛空；
　歡喜歌嘯聲，　　弄諸衣服等。
　決定利益世，　　最勝諸眾生；
　右足跨於閫，　　欲入此城門。
　今此大城內，　　相向起慈心；
　各各共喜歡，　　如父母愛子。
　決定大福聚，　　眾德莊嚴身；
　右足跨於閫，　　欲入此城門。
　又男夫婦女，　　將種種香花；
　滿掬四面飄，　　心生大歡喜。
　決定大自在，　　福德華莊嚴；
　右足跨於閫，　　欲入此城門。
　天人華所散，　　悉遍滿虛空；
　處處雨眾香，　　微妙甚可憙。
　決定世善逝，　　大福慧入城；
　為利益眾生，　　所以今來到。」

[0606a18] 爾時，善思懷抱嬭母，聞其童子自口所說如此偈已，心生恐怖身毛悉竪，支節戰掉不能自持。安彼童子於樓閣上，置已即作如是思惟：「此子何也？為天、為龍、為是夜叉、為是羅剎、為鳩槃茶、為毘舍遮、為緊陀羅、或復為是摩睺羅伽？如此之言非是世間嬰孩所說。」時彼嬭母即一定住不敢動移，亦不起行不敢大語，細喘低頭默然察聽。

[0606a26] 爾時，世尊漸漸行近善思離車童子之家，入彼街巷至於其家門前止住。而是善思離車童子，遙見世尊在於閣下，見已即便從高樓上投身向佛。是時善思離車童子，以佛神力在於空中嶷然而住，即以偈頌而白佛言：

「世尊住智中，　　最勝者住此；
　利諸眾生故，　　願受我蓮花。」

[0606b04] 爾時，世尊即還以偈報於善思離車童子，作如是言：

「我所住實際，　　非眾生境界；
　彼際無所有，　　是際如實相。」

[0606b08] 爾時，世尊說是語已，離車童子復更以偈而白佛言：

「世尊云何住，　　於此真實際？
　此際既無有，　　無有何所住？」

[0606b12] 爾時，善思離車童子說是語已，佛復以偈而更報言：

「如際實際者，　　彼際是如來；
　如彼實際住，　　我住彼亦然。
　如實際諸佛，　　其體一無殊；
　如彼真實際，　　我作如是住。」

[0606b18] 爾時，世尊說是語已，善思童子復更以偈重白佛言：

「非際際非際，　　此際有何相？
　作何等方便，　　得名為實相？」

[0606b22] 爾時，善思離車童子說是語已，佛復以偈而更報言：

「不可執際際，　　故言為實際；
　彼際如虛空，　　虛空亦無相。」

[0606b26] 爾時，世尊說是語已，善思童子還更以偈白於佛言：

「希有真實處，　　住處最上住；
　願眾生住此，　　如諸佛所住。」

[0606c02] 爾時，善思離車童子說此偈已，一心合掌而白佛言：「惟願世尊，慈愍我故受此蓮華。」

[0606c03] 爾時世尊為欲憐愍善思離車孩童子故受彼蓮華。佛受華已，是時善思離車童子，歡喜踊躍發是願言：「藉此善根，我於來世，若當證得阿耨多羅三藐三菩提已，如今世尊，為於一切眾生說法。然其法中，諸凡夫法及阿羅漢，一切聖法皆不可得。」

[0606c09] 爾時，長老舍利弗同在集會聞是語已，於大眾中即問善思離車童子作如是言：「離車童子！汝向所言，我當證彼如是法已，為諸眾生說於彼法。云何說法？彼法云何？」

[0606c13] 爾時善思離車童子，即以偈答舍利弗言：

「彼法無有佛，　　及諸聲聞得；
　我當證是法，　　為諸眾生說。
　彼法無處所，　　亦復無去來；
　智者如是知，　　法之本體性。
　過去一切佛，　　現在無上尊，
　無不如是知，　　入無餘寂滅。
　彼中無法界，　　眾生界亦無；
　如是之邊際，　　世間無入者。
　法界惟名字，　　字從分別生；
　分別無分別，　　究竟不可得。」

[0606c25] 爾時，長老富婁那彌多羅尼子，即於眾中還以偈問善思童子，作如是言：

「童子汝云何，　　能學解此法？
　甚深無譬喻，　　諸智者所迷。
　汝今身未行，　　已作如是辯，
　能對最第一，　　智慧大聲聞。
　汝體如真金，　　遍皆巧知解；
　顯赫此城巷，　　如月處虛空。」

[0607a04] 爾時，善思離車童子即還以偈，答於長老富婁那彌多羅尼子，作如是言：

「尊者今言生，　　此生無有處；
　諸法無生故，　　當生此是何？
　諸法既無生，　　何者名真體？
　此我說本性，　　一切諸法無。
　法及法本性，　　二俱不可得；
　二既不可得，　　此法諸佛說。
　是名最上輪，　　鹿苑中前轉；
　虛空搦拳已，　　令覺多聲聞。
　唯鳴於法聲，　　眾生多誑惑；
　乘方便及智，　　當說如真實。
　言生及死者，　　是名凡夫境；
　此之顛倒見，　　富婁那未盡。
　生死及彼此，　　世間人言語；
　無言語法中，　　假以語言說。」

[0607a20] 爾時，長老富婁那彌多羅尼子，聞此偈已歡喜稱讚，即便白佛作如是言：「希有，婆伽婆！希有，修伽陀！此之善思離車童子，乃有如是甚深智慧難可度量。」

[0607a23] 是時佛告富婁那言：「如是，如是！汝富婁那如汝所說。」

[0607a25] 爾時，世尊問於善思離車童子作如是言：「善思童子！汝今欲為何誰證於阿耨多羅三藐三菩提？」

[0607a27] 是時善思離車童子，即以偈頌而答佛言：

「佛最勝世尊，　　知而故問我；
　欲為誰著鎧？　　今當真實宣。
　我無所為人，　　亦無著鎧者；
　甚深上法中，　　無受化眾生。
　眾生非眾生，　　一切皆無有；
　此處不迷惑，　　彼名為世尊。
　如是生解法，　　如實際常處；
　非一非無異，　　此甚深最上。
　我當令覺眾，　　彼眾生亦無；
　眾生體既無，　　彼中何有智？
　智慧及眾生，　　性畢竟非有；
　若能如是解，　　彼名世智人。」

[0607b12] 爾時，善思離車童子說是偈已而白佛言：「大聖世尊！我若當來自覺了知如是法已，為諸眾生作如是說。」

[0607b14] 是時長老阿難比丘，於大眾中即從座起而白佛言：「世尊！希有，婆伽婆！希有，修伽陀！此之善思離車童子乃能如是宣說甚深微妙法句、不染著句、無倚著句。此深法中，天、人、世間恐怖迷沒。世尊！如是實性甚深法中誰不欲行？惟有昔於甚深法中有因緣者乃能生信。」爾時阿難欲重宣此義，而說偈言：

「猶如聚真金，　　遙觀妙顯赫；
　此善思童子，　　處在大眾中。
　譬如須彌山，　　安住於海內；
　如是善說法，　　彌覆此世間。
　無有及非無，　　善思童子說；
　如是彼實際，　　實際亦空無。
　汝今說此時，　　不曾生恐怖；
　善思汝如是，　　我云何得知？」

[0607c01] 爾時，善思離車童子聞是語已，即還以偈報阿難言：

「我已誓捨身，　　著此無為鎧；
　無望故求道，　　多聞如是知。
　為五欲所迷，　　墮於可畏獄；
　今見無上尊，　　我云何不喜？
　世尊大慈愍，　　化度諸眾生；
　我身不墜傷，　　今在佛前住。
　虛空及我體，　　此二悉是無；
　身及空既無，　　云何當畏壞？
　佛身及空體，　　真實不可分；
　能有此忍心，　　彼中無怖畏。
　虛空及大地，　　真如中悉無；
　我今真實知，　　是故無恐怖。
　虛空遍大地，　　畢竟不可得；
　無真無生故，　　真實無驚畏。
　虛空無有高，　　下處亦無有；
　如是法知者，　　彼無虛可驚。」

[0607c19] 爾時，善思離車童子說是偈已，佛即問言：「善思童子！汝不畏耶？」

[0607c20] 是時善思即答佛言：「善哉世尊！我實無畏。」

[0607c21] 佛復更問善思童子：「汝不恐耶？」

[0607c22] 善思答言：「善哉，世尊！我實無恐。」

[0607c22] 佛復問言：「善思童子！汝不怖耶？」

[0607c23] 善思答言：「善哉，世尊！我實不怖。」

[0607c25] 爾時，世尊讚善思言：「善哉，善哉！善思離車！真實善哉！汝今乃能如是不畏、不恐、不怖。」佛因此事，即為善思而說偈言：

「有有故怖生，　　彼有不可得；
　能定此忍者，　　彼即近菩提。
　取相言眾生，　　而眾生無有；
　能如是了達，　　彼即住真乘。
　菩提無得人，　　不得得不得；
　離此得不得，　　恐怖心則無。
　若能如是知，　　有無皆不住；
　善思汝當識，　　此路趣菩提。」

[0608a07] 爾時，世尊說此偈已，復告善思作如是言：「善思童子！是故菩薩摩訶薩等，若欲速疾安樂得成阿耨多羅三藐三菩提者，當應須念常相、樂相、我相、淨相，及眾生相，壽命、養育、福伽羅相，此相即是阿耨多羅三藐三菩提真正直路。善思童子！我於往昔發心行於菩薩行時，常念此路，以是義故，我乘此路得至菩提；然其此路無有一法而可得者，此即是我無上菩提。」

[0608a16] 爾時，世尊欲重宣此義而說偈言：

「我雖說常相，　　其常非是有；
　既知無有常，　　即無有諍競。
　有著樂相者，　　樂亦無真實；
　此是顛倒見，　　分別福伽羅。
　若知諸法真，　　各各無集處；
　彼等不作相，　　命及福伽羅。
　路非是菩提，　　非路亦復爾；
　我說此本性，　　諸法無處所。
　本性及眾物，　　智者不分別；
　善思汝當知！　　此路向菩提。
　若著如是路，　　彼佛非行道；
　若著有相者，　　彼不知諸法，
　亦不能乘乘，　　諸佛所憐愍，
　無有人能行，　　此寂甚深處。
　一切處無物，　　彼物不可物；
　既無有物故，　　彼樂無處生。
　諸樂及諸苦，　　此路如虛空；
　能得如是覺，　　彼心得解脫。
　我雖說我相，　　此法亦無有；
　既無有我所，　　亦復無有智。
　既無有智知，　　此即智境界；
　壽命分別有，　　其相畢竟空。
　無有言知者，　　小智即迷惑；
　我相及壽命，　　本性非是有。
　本性及諸物，　　此愚癡境界；
　彼等不能近，　　不思議佛乘。
　不聞深經典，　　復不讀誦持；
　此經典不說，　　無有諸法相。
　我不得諸法，　　說處亦復無；
　我昔坐道場，　　無一智可證。
　此智我如是，　　菩提不可得；
　菩提及道場，　　此二無證者。
　凡夫輩分別，　　諸佛說諸法；
　此是假名字，　　諸佛甚深處。
　甚深及諸佛，　　此是魔境界；
　不聞此經典，　　佛世尊所說。
　彼等不知味，　　諸法利益處；
　菩薩行苦行，　　其行無知故。
　言佛及菩提，　　此二不可見；
　如是思惟已，　　妄言諸佛說。
　稱有諸境界，　　倚之而生著；
　既有染著處，　　彼等不見我。
　若有諸眾生，　　成就甚深智；
　彼等大唱說，　　諸佛不思議。
　是故汝善思！　　欲知甚深法，
　精勤當用心，　　即知法真實。
　彼法實無礙，　　故名為甚深；
　如是說之時，　　名為不可得。
　眾生顛倒見，　　此非彼境界；
　非以禪定求，　　可知真實義。
　三昧非三昧，　　空中不可得；
　此非智境界，　　無智亦復然。
　雖令覺彼際，　　亦非智境界；
　此法從緣有，　　甚深即能入。
　若有樂寂靜，　　則無有彼此；
　若心能信樂，　　正說此經處。
　彼非一佛邊，　　昔種諸善根；
　於多諸佛所，　　乃能受持此。」

[0608c16] 爾時，世尊說此偈已，復告善思離車童子作如是言：「善思童子！以是義故，諸大菩薩摩訶薩等，一切應當著如是鎧。於世間中所有恐怖驚畏之處，應於彼中不生驚、畏、恐、怖之意。發於此心如是著鎧。」

[0608c20] 是時善思即白佛言：「大聖世尊！我信如是，而世間中所不信處。」

[0608c22] 爾時，世尊復告善思童子：「有諸菩薩摩訶薩等行於甚深，有如是相、有如是瑞、有如是形。彼等一切諸善丈夫，觀於世間無有諸法可優劣者。既見一切諸法平等無有優劣，如是知已而心不畏、不怖、不驚。

[0608c27] 「斷一切諸法，如是知已而不驚；不斷一切諸法，如是知已而不怖。

[0608c29] 「有一切諸法，如是知已而不驚；無一切諸法，如是知已而不畏。

[0609a02] 「聚一切諸法，如是知已而不驚；散一切諸法，如是知已而不畏。

[0609a04] 「和合一切諸法，如是知已而不驚；不和合一切諸法，如是知已而不畏。

[0609a06] 「嫌一切諸法，如是知已而不驚；不嫌一切諸法，如是知已而不畏。

[0609a08] 「思念一切諸法，如是知已而不驚；不思念一切諸法，如是知已而不畏。

[0609a10] 「造作一切諸法，如是知已而不驚；不造作一切諸法，如是知已而不畏。

[0609a12] 「境界一切諸法，如是知已而不驚；非境界一切諸法，如是知已而不畏。

[0609a14] 「歡喜一切諸法，如是知已而不驚；非歡喜一切諸法，如是知已而不畏。

[0609a16] 「世諦一切諸法，如是知已而不驚；非世諦一切諸法，如是知已而不畏。

[0609a18] 「寂靜一切諸法，如是知已而不驚；非寂靜一切諸法，如是知已而不畏。

[0609a20] 「解一切諸法，如是知已而不驚；不解一切諸法，如是知已而不畏。

[0609a22] 「持戒一切諸法，如是知已而不驚；破戒一切諸法，如是知已而不畏。

[0609a24] 「明一切諸法，如是知已而不驚；無明一切諸法，如是知已而不畏。

[0609a26] 「有名一切諸法，如是知已而不驚；無名一切諸法，如是知已而不畏。

[0609a28] 「一切法出，如是知已而不驚；一切法不出，如是知已而不畏。

[0609b01] 「一切法怖，如是知已而不驚；一切法不怖，如是知已而不畏。

[0609b03] 「一切法生，如是知已而不驚；一切法不生，如是知已而不畏。

[0609b05] 「一切法死，如是知已而不驚；一切法不死，如是知已而不畏。

[0609b07] 「一切法菩提，如是知已而不驚；一切法非菩提，如是知已而不畏。

[0609b09] 「一切法涅槃，如是知已而不驚；一切法非涅槃，如是知已而不畏。能作如是說法之時，是名菩薩不畏、不驚、不恐、不怖。」

[0609b12] 爾時，世尊說是語已，欲為善思重宣此義而說偈言：

「一切法無有，　　真如不迷惑；
　諸法無有故，　　彼相即寂滅。
　諸法無優劣，　　此彼悉皆無；
　一切法無故，　　真實亦復無。
　諸法有優劣，　　此彼亦各無；
　諸法既悉空，　　則無有諍競。
　一切法既無，　　本性何有性？
　其性無有故，　　云何有壞滅？
　諸法有斷耶？　　智者無此念；
　但假有斷名，　　求斷處不得。
　欲斷一切法，　　微細求覓無；
　毫末及眾多，　　諸法皆無有。
　諸法無有者，　　此亦是言說；
　彼中如是無，　　但有中示現。
　一切法無形，　　但有相中現；
　有有及無有，　　一切皆假名。
　一切法有合，　　示現不合者；
　真如無合故，　　畢竟無有物。
　諸法無和合，　　無作無滅者；
　如是亦不得，　　諸法各各無。
　諸法不可得，　　彼等前際無；
　本際既無故，　　故名為實際。
　一切法歡喜，　　歡喜不可得；
　既無有諸法，　　彼亦不可說。
　諸法無歡喜，　　彼等二皆無；
　真如中無物，　　此是甚深相。
　一切法無嫌，　　真如中無我；
　真如無有故，　　彼無有嫌處。
　涅槃無讚歎，　　彼法不可得；
　諸法無有故，　　故名為涅槃。
　諸法無明者，　　真如中示現；
　此是假名說，　　是故名為思。
　諸法無思者，　　此法無定處；
　是故無眾生，　　此是諸法體。
　一切法如幻，　　彼幻不可得；
　諸法不得故，　　說有為諸行。
　諸法既無為，　　此彼真如體；
　無有諸法處，　　故言無有邊。
　雖言有境界，　　境界實無有；
　而凡夫所說，　　故名為境界。
　諸境界虛妄，　　故說無境界；
　說無有境界，　　是境界真相。
　言一切法體，　　彼等無有數；
　彼等既無有，　　寂定汝等知。
　無得言有得，　　示現有得處；
　得無得之處，　　示現故有得。
　彼處無持戒，　　及破戒亦無；
　無行及無戒，　　如是諸法相。
　一切法悉無，　　故名為無明；
　無有諸法故，　　汝當知是明。
　諸法名字者，　　彼名實無有；
　既無有法名，　　當知是涅槃。
　說有受名者，　　以受故示現；
　是處無有受，　　故言受示現。
　無有為有相，　　示現名為有；
　諸法中離有，　　故言常無有。
　如見幻華已，　　愚癡言有相；
　有有無有知，　　是處智無惑。
　法生處不知，　　此二不可得；
　愚癡人故言，　　說此為生處。
　諸法若有生，　　應說當有死；
　生處及死處，　　此二不可得。
　一切法皆空，　　諸法不可得；
　善思汝當知，　　我說如是法。
　菩提不可作，　　是處作者無；
　若當得菩提，　　應即見三界。
　若分別菩提，　　彼不行菩提；
　行行及菩提，　　彼等無分別。
　一切有真實，　　真實無有處；
　真實無得故，　　此是涅槃相。
　畢竟無出者，　　彼無處可得；
　無有諸物故，　　不滅復不滅。
　若能知此義，　　諸法無真實；
　彼等無可生，　　即不相諍競。
　說此甚深法，　　若無恐怖時；
　汝應知彼人，　　真實是菩薩。」

[0610b03] 爾時，世尊說此語已，善思童子復更以偈重白佛言：

「世尊利益我，　　出現於世間；
　說此法相時，　　我無有疑惑。
　今者具足滿，　　佛出不思議；
　我諸見網薄，　　今得脫魔網。
　我已斷生死，　　已住道場內；
　如來說相時，　　斷除我疑結。
　為我說得處，　　摧滅諸見等；
　無畏益世間，　　善去我心垢。」

善思童子經卷上

【經文資訊】大正藏第 14 冊 No. 0479 善思童子經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA