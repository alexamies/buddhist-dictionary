佛說菩薩內習六波羅蜜經


後漢臨淮沙門嚴佛調譯

[0714b10]  佛言：「欲學菩薩道者，當從此始：一、數，二、隨，三、  止，四、觀，五、還，六、淨。」

[0714b11]  佛言：「一、數，為檀波羅蜜。數  息者，神得上天，為布施身中神，自致得須陀  洹、斯陀含、阿那含、阿羅漢、辟支佛，得作佛，是
為內檀波羅蜜，為布施得度。」

[0714b15]  佛言：「二、相隨，為尸波羅蜜。意與心相隨俱出  入，不邪念、意不轉，為不犯道禁，是為內尸波  羅蜜，為不犯道禁得度。」

[0714b17]  佛言：「三、止，為羼提波  羅蜜。意欲、婬怒、瞋恚能忍不為；口欲、甘肥、美  味、身欲得細滑，自制意能忍、不受，是為內
羼提波羅蜜，為忍辱得度。」

[0714b20]  佛言：「四、明觀，為惟  逮波羅蜜。內觀三身，體外觀萬物，皆當壞敗，  無有常存，不復貪心。向道，念無為、常分別、不
懈怠，是為內惟逮波羅蜜，為精進得度。」

[0714b24]  佛言：「五、還，為禪波羅蜜。斷六入、還五陰。何謂  六入？色入眼為衰，聲入耳為衰，香入鼻為衰，
味入口為衰，細滑入身為衰，多念令心衰，  是為六入，亦為六衰，亦為五陰。何謂五陰？色  陰、痛痒陰、思想陰、生殊陰、識陰，是為五陰。還
身守淨，斷求念空，是為內禪波羅蜜，而守一  得度。」

[0714c02]  佛言：「六、淨，為般若波羅蜜。知人萬物皆當消  滅，意不淨向生死，愛欲斷，心淨潔，智慧成就，  是為內摩訶般若波羅蜜，從黠慧得度。」

[0714c04]  問曰：  「何等為檀？何等為尸？何等為羼？何等為惟逮？  何等為禪？何等為般若？何等為波羅蜜？」

[0714c06]  佛言：  「檀為布施，尸為持戒，羼為忍辱，惟逮為精進，禪  為棄惡，般若為黠慧，波羅為從生死得度，  蜜為無極，是為六波羅蜜。」

[0714c10]  問曰：「何以故正有六波羅蜜？」

[0714c11]  佛言：「用人有婬怒、瞋恚、愚癡故，行布施為除  惡貪，持戒為除婬怒，忍辱為除瞋恚，精進  為除懈怠，一心為除亂意，智慧為除愚癡，用
欲去六事故，作是六波羅蜜。」

[0714c15]  佛言：「人有六匿賊盜，斷惡故，作檀波羅蜜主  制身，尸波羅蜜主制眼，羼提波羅蜜主制耳，  惟逮波羅蜜主制鼻，禪波羅蜜主制口，般若
波羅蜜主制意。」

[0714c19]  問曰：「何以故身應檀波羅蜜？」

[0714c20]  佛言：「人索頭，與頭；索眼，與眼；索肉，與肉。投身餓  虎，是為布施故，屬檀波羅蜜。」

[0714c22]  問曰：「何以故眼應尸波羅蜜？」

[0714c23]  佛言：「眼不隨色，意不亂念，是為持戒，故屬尸  波羅蜜。」

[0714c25]  問曰：「何以故耳應羼提波羅蜜？」

[0714c26]  佛言：「耳聞惡聲，不瞋恚，是為忍辱，故屬羼提  波羅蜜。」

[0714c28]  問曰：「何以故鼻應惟逮波羅蜜？」

[0714c29]  佛言：「鼻知息出入，常守不離，是為精進，故屬  惟逮波羅蜜。」

[0715a02]  問曰：「何以故口應禪波羅蜜？」

[0715a03]  佛言：「口不罵詈、不兩舌、不妄言、不綺語，是為  寂然，故屬禪波羅蜜。」

[0715a05]  問曰：「何以故意應般若波羅蜜？」

[0715a06]  佛語：「阿難！汝曹為道，常當曉了知定諸垢濁  穢、清淨自然，不起不滅，悉斷諸根。諸根斷已，  不得復生。為道者，當發平等廣度一切，施
立法橋，當令一切得入法門，廣作唱導，無  端無底、無形無聲、無邊無際、無上無下，立教當  施，本無之中持法當使，如來求道，當在於心，
心意不正，道亦不生。立行當於本無之中，垢  濁以除，內外清淨，從淨見明，以致自然已現，  是空之淨。淨而復淨，空而復空，空無所有，是
乃為道。道之本無，無所倚著；上無所攀，下  無所據；左無所牽，右無所持；自然而立，清  淨為本；空空之空，故曰泥洹。於有而無所有，
故為有；於無而不無，是為無；於得而無所得，  是為得也。」

第一發意菩薩、　　第二持地菩薩、  
第三應行菩薩、　　第四生貴菩薩、  
第五修成菩薩、　　第六行登菩薩、  
第七不退轉菩薩、　　第八童真菩薩、  
第九了生菩薩、　　第十補處菩薩。

佛說菩薩內習六波羅蜜經

* * *

【經文資訊】大正藏第 17 冊 No. 0778 佛說菩薩內習六波羅蜜經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
