雜阿含經卷第四十四

宋天竺三藏求那跋陀羅譯

（一一七八）

[0317b22] 如是我聞：

[0317b22] 一時，佛住彌絺羅國菴羅園中。

[0317b23] 時，有婆四吒婆羅門尼，有六子相續命終，念子發狂，裸形被髮，隨路而走，至彌絺羅菴羅園中。

[0317b25] 爾時，世尊無量大眾圍繞說法，婆四吒婆羅門尼遙見世尊，見已，即得本心，慚愧羞恥，歛身蹲坐。

[0317b27] 爾時，世尊告尊者阿難：「取汝鬱多羅僧與彼婆四吒婆羅門尼，令著聽法。」尊者阿難即受佛教，取衣令著。

[0317b29] 時，婆羅門尼得衣著已，至於佛前，稽首禮佛，退坐一面。

[0317c02] 爾時，世尊為其說法，示、教、照、喜已，如佛常法，說法次第，乃至信心清淨，受三自歸，聞佛所說，歡喜隨喜，作禮而去。

[0317c04] 彼婆四吒優婆夷於後時，第七子忽復命終，彼優婆夷都不啼哭憂悲惱苦。時，婆四吒優婆夷夫說偈而告婆四吒優婆夷言：

「先諸子命終，　　念子生憂苦，
　晝夜不飲食，　　乃至發狂亂。
　今喪弟七子，　　而不生憂苦？」

[0317c11] 婆四吒優婆夷即復說偈答其夫言：

「兒孫有千數，　　因緣和合生，
　長夜遷過去，　　我與君亦然。
　子孫及宗族，　　其數無限量，
　彼彼所生處，　　更互相殘食。
　若知生要者，　　何足生憂苦？
　我已知出離，　　生死存亡相，
　不復生憂苦，　　入佛正教故。」

[0317c19] 時，婆四吒優婆夷夫說偈歎曰：

「未曾所聞法，　　而今聞汝說，
　何處聞說法，　　不念子憂悲？」

[0317c22] 婆四吒優婆夷說偈答言：

「今日等正覺，　　在彌絺羅國，
　菴羅樹園中，　　永離一切苦，
　演說一切苦、　　苦習、苦寂滅、
　賢聖八正道，　　安隱趣涅槃！
　則是我大師，　　深樂其正教。
　我已知正法，　　能開子憂苦。」

[0317c29] 其夫婆羅門復說偈言：

「我今亦當往，　　彌絺菴羅園，
　彼世尊亦當，　　開我子憂苦。」

[0318a03] 優婆夷復說偈言：

「當觀等正覺，　　柔軟金色身；
　不調者能調，　　廣度海流人。」

[0318a06] 爾時，婆羅門即嚴駕乘於馬車，詣彌絺羅菴羅園。遙見世尊，轉增信樂，詣大師前。

[0318a07] 彼時，大師即為說偈，開其法眼，苦、習、滅、道，正向涅槃。彼即見法，成無間等。既知法已，請求出家。

[0318a10] 時，婆羅門即得出家，獨靜思惟，乃至得阿羅漢。世尊記說：「於第三夜，逮得三明。」得三明已，佛即告之：「命遣御者乘車還家，告婆四吒優婆夷，令發隨喜，語言：『婆羅門往見世尊，得淨信心，奉事大師，即為說法，為開法眼，見苦聖諦、苦集、苦滅、賢聖八道，安趣涅槃，成無間等。既知法已，即求出家。世尊記說：「於第三夜，具足三明。」』」

[0318a17] 時，彼御者奉教疾還。時，婆四吒優婆夷遙見御者空車而還。即遙問言：「婆羅門為見佛不？佛為說法，開示法眼，見聖諦不？」

[0318a20] 御者白言：「婆羅門已見世尊，得淨信心，奉事大師，為開法眼，說四聖諦，成無間等。既知法已，即求出家，專精思惟。世尊記說：『於第三夜，具足三明。』」

[0318a24] 時，優婆夷心即隨喜，語御者言：「車馬屬汝，加復賜汝金錢一千，已汝傳信言：『婆羅門宿闍諦，已得三明。』令我歡喜故。」

[0318a26] 御者白言：「我今何用車馬金錢為？車馬金錢還優婆夷，我今當還婆羅門所，隨彼出家。」

[0318a28] 優婆夷言：「汝意如此，便可速還。不久亦當如彼所得，具足三明，隨後出家。」

[0318b01] 御者白言：「如是，優婆夷！如彼出家，我亦當然。」

[0318b02] 優婆夷言：「汝父出家，汝隨出家，我今不久亦當隨去。如空野大龍，乘虛而遊，其餘諸龍、龍子、龍女悉皆隨去，我亦如是，執持衣鉢，易養易滿。」御者白言：「優婆夷！若如是者，所願必果，不久當見優婆夷少欲知足，執持衣鉢，人所棄者，乞受而食，剃髮染衣，於陰、界、入斷除愛欲，離貪繫縛，盡諸有漏。」

[0318b09] 彼婆羅門及其御者、婆四吒優婆夷、優婆夷女孫陀槃梨，悉皆出家，究竟苦邊。

（一一七九）

[0318b12] 如是我聞：

[0318b12] 一時，佛住毘舍離國大林精舍。

[0318b13] 時，有毘梨耶婆羅豆婆遮婆羅門，晨朝買牛，未償其價，即日失牛，六日不見。

[0318b14] 時，婆羅門為覓牛故，至大林精舍，遙見世尊坐一樹下，儀容挺特，諸根清淨，其心寂默，成就止觀，其身金色，光明焰照。見已，即詣其前，而說偈言：

「云何無所求，　　空寂在於此，
　獨一處空閑，　　而得心所樂？」

[0318b21] 爾時，世尊說偈答曰：

「若失若復得，　　於我心不亂。
　婆羅門當知，　　莫謂彼如我，
　心計於得失，　　其心不自在。」

[0318b25] 時，婆羅門復說偈言：

「最勝梵志處，　　如比丘所說；
　我今當自說，　　真實語諦聽。
　沙門今定非，　　晨朝失牛者，
　六日求不得，　　是故安樂住。
　沙門今定非，　　種殖胡麻田，
　慮其草荒沒，　　是故安樂住。
　沙門今定非，　　種稻田乏水，
　畏葉枯便死，　　是故安樂住。
　沙門今定無，　　寡女有七人，
　悉養孤遺子，　　是故安樂住。
　沙門今定無，　　七不愛念子，
　放逸多負債，　　是故安樂住。
　沙門今定無，　　債主守其門，
　求索長息財，　　是故安樂住。
　沙門今定無，　　七領重臥具，
　憂勤擇諸蟲，　　是故安樂住。
　沙門今定無，　　赤眼黃髮婦，
　晝夜聞惡聲，　　是故安樂住。
　沙門今定無，　　空倉群鼠戲，
　常憂其羸乏，　　是故安樂住。」

[0318c17] 爾時，世尊說偈答言：

「我今日定不，　　晨朝失其牛，
　六日求不得，　　是故安樂住。
　我今日定無，　　種殖胡麻田，
　常恐其荒沒，　　是故安樂住。
　我今日定無，　　種稻田乏水，
　畏葉便枯死，　　是故安樂住。
　我今日定無，　　寡女有七人，
　悉養孤遺子，　　是故安樂住。
　我今日定無，　　七不愛念子，
　放逸多負債，　　是故安樂住。
　我今日定無，　　債主守其門，
　求索長息財，　　是故安樂住。
　我今日定無，　　七領重臥具，
　憂勤擇諸蟲，　　是故安樂住。
　我今日定無，　　黃頭赤眼婦，
　晝夜聞惡聲，　　是故安樂住。
　我今日定無，　　空倉群鼠戲，
　常憂其羸乏，　　是故安樂住。
　不捨念不念，　　眾生安樂住，
　斷欲離恩愛，　　而得安樂住。」

[0319a09] 爾時，世尊為精進婆羅豆婆遮婆羅門種種說法，示、教、照、喜，如佛常法，次第說法，布施、持戒，乃至於正法中，心得無畏。即從座起，合掌白佛：「我今得於正法、律出家學道，成比丘分，修梵行不？」

[0319a13] 佛告婆羅門：「汝今可得於正法、律出家、受具足，修諸梵行，乃至得阿羅漢，心善解脫。」

[0319a15] 爾時，精進婆羅豆婆遮婆羅門得阿羅漢，緣自覺知，得解脫樂，而說偈言：

「我今甚欣樂，　　大仙法之上，
　得離貪欲樂，　　不生見於佛。」

（一一八〇）

[0319a20] 如是我聞：

[0319a20] 一時，佛住娑羅樹林婆羅門聚落。爾時，世尊晨朝著衣持鉢，入婆羅門聚落乞食，有非時雲起。

[0319a22] 爾時，世尊作是念：「我今當往婆羅門聚落婆羅長者大會堂中。」作是念已，即往向彼大會堂所。

[0319a24] 時，婆羅門長者悉集堂上，遙見世尊，共相謂言：「彼剃頭沙門竟知何法？」

[0319a26] 爾時，世尊告彼婆羅聚落婆羅門長者言：「諸婆羅門有知法者，有不知者；剎利長者亦有知法者，有不知法者。」

[0319a29] 爾時，世尊即說偈言：

「非朋欲勝朋，　　王不伏難伏，
　妻不求勝夫，　　無子不恭父。
　無會無智者，　　無智不法言，
　貪恚癡悉斷，　　是則名智者。」

[0319b05] 時，彼婆羅門長者白佛言：「善士瞿曇！善士夫可入此堂，就座而坐。」世尊坐已。即白言：「瞿曇說法，我等樂聽。」

[0319b07] 爾時，世尊為彼大會婆羅門長者種種說法，示、教、照、喜已，復說偈言：

「愚智群聚會，　　非說孰知明？
　能說寂靜道，　　因說智則辯。
　說者顯正法，　　建立大仙幢，
　善說為仙幢，　　法為羅漢幢。」

[0319b13] 爾時，世尊為婆羅聚落婆羅門長者建立正法，示、教、照、喜；示、教、照、喜已，從座起而去。

（一一八一）

[0319b15] 如是我聞：

[0319b15] 一時，佛在拘薩羅人間遊行，至浮梨聚落，住天作婆羅門菴羅園中，尊者優波摩為侍者。

[0319b17] 爾時，世尊患背痛，告尊者優波摩：「汝舉衣鉢已，往至天作婆羅門舍。」

[0319b19] 時，天作婆羅門處於中堂，令梳頭者理剃鬚髮，見尊者優波摩於外門住，見已，即說偈言：

「何等剃鬚髮，　　身著僧迦梨？
　住於彼門外，　　為欲何所求？」

[0319b24] 尊者優波摩說偈答言：

「羅漢世善逝，　　所患背風疾，
　頗有安樂水，　　療牟尼疾不？」

[0319b27] 時，天作婆羅門以滿鉢酥、一瓶油、一瓶石蜜，使人擔持，并持暖水，隨尊者優波摩詣世尊所，以塗其體，暖水洗之，酥蜜作飲，世尊背疾即得安隱。

[0319c01] 時，天作婆羅門晨朝早起，往詣佛所，稽首禮足，退坐一面，而說偈言：

「何言婆羅門？　　施何得大果？
　何等為時施？　　云何淨福田？」

[0319c05] 爾時，世尊說偈答言：

「若得宿命智，　　見天定趣生，
　得盡諸有漏，　　牟尼起三明，
　善知心解脫，　　解脫一切貪；
　說名婆羅門，　　施彼得大果，
　施彼為時施，　　隨所欲福田。」

[0319c11] 時，天作婆羅門聞佛所說，歡喜隨喜，作禮而去。

（一一八二）

[0319c13] 如是我聞：

[0319c13] 一時，佛在拘薩羅人間遊行，於一夜時，住止娑羅林中。

[0319c14] 時，有一婆羅門，去娑羅林不遠，營作田業。晨朝起作，至娑羅林中，遙見世尊坐一樹下，儀容端正，諸根清淨，其心寂定，具足成就第一止觀，其身金色，光明徹照。見已，往詣其所，白言：「瞿曇！我近在此經營事業，故樂此林。瞿曇於此有何事業，樂此林中？」復說偈言：

「比丘於此林，　　為何事業故，
　獨一守空閑，　　樂於此林中？」

[0319c23] 爾時，世尊說偈答曰：

「無事於此林，　　林根久已斷，
　於林離林脫，　　禪思不樂斷。」

[0319c26] 時，彼婆羅門聞佛所說，歡喜隨喜，作禮而去。

（一一八三）

[0319c27] 如是我聞：

[0319c27] 一時，佛在拘薩羅人間遊行，夜宿一娑羅林中。

[0319c28] 時，有一婆羅門，近彼林側，與五百年少婆羅門共。彼婆羅門常稱歎欽想：「欲見世尊，何時遊於此林，我因得見遇，問所疑，頗有閑暇為我記說？」

[0320a02] 時，彼婆羅門年少弟子為採薪故，入於林中，遙見世尊坐一樹下，儀容端正，諸根寂靜，其心寂定，形若金山，光明徹照。見已，作是念：「我和上婆羅門常稱歎欽仰，欲見瞿曇，問其所疑，今此沙門瞿曇到此林中，我當疾往白和上令知。」即持薪束，疾還學堂。捨薪束已，詣和上所，白言：「和上當知，和上由來常所稱歎欽仰欲見沙門瞿曇，脫到此林，當問所疑，今日瞿曇已到此林，和上知時！」

[0320a12] 時，婆羅門即詣世尊所，面相問訊慰勞已，退坐一面。而說偈言：

「獨入此恐怖，　　深邃叢林中，
　堅住不傾動，　　善修正勤法。
　無歌舞音樂，　　寂默住空閑；
　我所未曾見，　　獨樂深林者，
　欲求於世間，　　自在增上主？
　為三十三天，　　天上自在樂？
　何故深林中，　　苦行自枯槁？」

[0320a21] 爾時，世尊說偈答言：

「若欲種種求，　　諸界多種著；
　彼一切皆是，　　愚癡之根本，
　如是一切求，　　我久悉已吐，
　不求不諂偽，　　一切無所觸。
　於一切諸法，　　唯一清淨觀，
　得無上菩提，　　禪思修不樂。」

[0320a28] 婆羅門復說偈言：

「我今敬禮汝，　　大寂牟尼尊，
　禪思之妙王，　　覺無邊大覺；
　如來天人救，　　巍巍若金山。
　解脫於叢林，　　於林永不著；
　已拔深利刺，　　清淨無餘跡。
　論師之上首，　　言說最勝辯；
　人中雄師子，　　震吼於深林。
　顯現苦聖諦、　　集、滅、八正道；
　能盡眾苦聚，　　乘出淨無垢。
　自脫一切苦，　　濟彼苦眾生；
　安樂眾生故，　　演說於正法。
　已斷於恩愛，　　遠離於欲網；
　斷除於一切，　　有愛之結縛。
　如水生蓮花，　　塵水不染著；
　如日停虛空，　　清淨無雲翳。
　善哉我今日，　　至拘薩羅林，
　得見於大師，　　兩足之勝尊，
　大林大精進，　　得第一廣度；
　調御師之首，　　敬禮無所畏。」

[0320b19] 時，婆羅門廣說斯偈，讚歎佛已，聞佛所說，歡喜隨喜，作禮而去。

（一一八四）

[0320b21] 如是我聞：

[0320b21] 一時，佛在拘薩羅人間遊行，宿於孫陀利河側。

[0320b22] 爾時，世尊剃髮未久，於後夜時，結跏趺坐，正身思惟，繫念在前，以衣覆頭。

[0320b24] 時，孫陀利河側有婆羅門住止，夜起持祠，餘食不盡，時至河邊，欲求大德婆羅門以奉之。

[0320b26] 爾時，世尊聞河邊婆羅門聲。聞已，謦咳作聲，却衣現頭。

[0320b27] 時，孫陀利河側婆羅門見佛已，作是念：「是剃頭沙門，非婆羅門。」欲持食還去。彼婆羅門復作是念：「非獨沙門是剃頭者，婆羅門中亦有剃頭，應往至彼，問其所生。」時，孫陀利河側婆羅門詣世尊所，而問之言：「為何姓生？」

[0320c03] 爾時，世尊即說偈言：

「汝莫問所生，　　但當問所行。
　刻木為鑽燧，　　亦能生於火；
　下賤種姓中，　　生堅固牟尼。
　智慧有慚愧，　　精進善調伏，
　究竟大明際，　　清淨修梵行。
　而今正是時，　　應奉施餘食。」

[0320c11] 時，孫陀利河側婆羅門復說偈言：

「我今吉良日，　　求福修供養，
　遇得見大士，　　三時最勝尊，
　若不見佛者，　　當更施餘人。」

[0320c15] 爾時，孫陀利河側婆羅門轉得信心，即持餘食以奉世尊，世尊不受，以說偈得故，如上因說偈而得食廣說。

[0320c17] 孫陀利河側婆羅門白佛言：「世尊！今此施食當置何所？」

[0320c18] 佛告婆羅門：「我不見諸天、魔、梵、沙門、婆羅門、天神、世人有能食此食，令身安隱者。汝持此食去著無虫水中，及少生草地。」

[0320c21] 時，婆羅門即持此食著無虫水中，水即烟起涌沸，啾啾作聲，如燒鐵丸投之冷水，烟起涌沸，啾啾作聲。如是彼食著無虫水中，烟起涌沸，啾啾作聲。孫陀利河側婆羅門心欲恐怖，身毛皆竪，謂為災變，馳走上岸，集聚乾木，供養祠火，令息災恠。

[0320c27] 世尊見彼集聚乾木，供養祠火，望息災恠。見已。即說偈言：

「婆羅門祠火，　　焚燒乾草木，
　莫呼是淨道，　　能却諸災患。
　此則惡供養，　　而謂為黠慧；
　作如是因緣，　　外道取修淨。
　汝今棄薪火，　　起內火熾然，
　常修不放逸，　　常富於供養。
　處處興淨信，　　廣施設大會，
　心意為束薪，　　瞋恚黑烟起，
　妄語為塵味，　　口舌為木杓，
　胸懷燃火處，　　欲火常熾然。
　當善自調伏，　　消滅士夫火，
　正信為大河，　　淨戒為度濟，
　澄淨清流水，　　智者之所歎！
　人中淨天德，　　當於中洗浴，
　涉水不著身，　　安樂度彼岸。
　正法為深淵，　　福德為下濟，
　澄淨水充滿，　　智者所讚嘆！
　人中天淨德，　　當於中洗浴，
　涉水不著身，　　安樂度彼岸。
　真諦善調御，　　攝護修梵行，
　慈悲為苦行，　　真實心清淨，
　沐浴以正法，　　智者所稱歎。」

[0321a22] 爾時，孫陀利河側婆羅門聞佛所說，歡喜隨喜，復道而去。

（一一八五）

[0321a24] 如是我聞：

[0321a24] 一時，佛在拘薩羅人間遊行，住孫陀利河側叢林中。

[0321a25] 時，有孫陀利河側住止婆羅門來詣佛所，面相問訊慰勞已，退坐一面，問佛言：「瞿曇！至孫陀利河中洗浴不？」

[0321a28] 佛告婆羅門：「何用於孫陀利河中洗浴為？」

[0321a29] 婆羅門白佛：「瞿曇！孫陀利河是濟度之數，是吉祥之數，是清淨之數，若有於中洗浴者，悉能除人一切諸惡。」

[0321b02] 爾時，世尊即說偈言：

「非孫陀利河，　　亦非婆休多，
　非伽耶、薩羅，　　如是諸河等，
　作諸惡不善，　　能令其清淨。
　恒河、婆休多、　　孫陀利河等，
　愚者常居中，　　不能除眾惡。
　其清淨之人，　　何用洗浴為？
　其清淨之人，　　何用布薩為？
　淨業以自淨，　　是生於受持，
　不殺亦不盜，　　不婬不妄語，
　信施除慳垢，　　於斯而洗浴。
　於一切眾生，　　常起慈悲心，
　井水以洗浴，　　用伽耶等為？
　內心自清淨，　　不待洗於外。
　下賤田舍兒，　　身體多污垢，
　以水洗塵穢，　　不能淨其內。」

[0321b19] 爾時，孫陀利河側婆羅門聞佛所說，歡喜隨喜，從座起而去。

（一一八六）

[0321b21] 如是我聞：

[0321b21] 一時，佛住迦毘羅衛國尼拘律園中。

[0321b22] 時，有縈髻羅豆婆遮婆羅門，本俗人時，為佛善知識，來詣佛所，面相問訊慰勞已，退坐一面。而說偈言：

「外身縈髻者，　　是但名縈髻；
　內心縈髻者，　　是結縛眾生。
　今請問瞿曇，　　云何解縈髻？」

[0321b28] 爾時，世尊說偈答言：

「受持於淨戒，　　內心修正覺，
　專精勤方便，　　是則解縈髻。」

[0321c02] 時，縈髻婆羅門聞佛所說，歡喜隨喜，從座起而去。

（一一八七）

[0321c04] 如是我聞：

[0321c04] 一時，佛住迦毘羅衛國尼拘律園中。

[0321c05] 時，有縈髻波羅豆婆遮婆羅門來詣佛所，而前問訊，相慰勞已，退坐一面。而說偈言：

「身外縈髻者，　　是但名縈髻；
　內心縈髻者，　　是結縛眾生。
　我今問瞿曇，　　如此縈髻者，
　云何作方便？　　於何斷縈髻？」

[0321c12] 爾時，世尊說偈答言：

「眼耳及與鼻，　　舌身意入處，
　於彼名及色，　　滅盡令無餘。
　諸識永滅者，　　於彼斷縈髻。」

[0321c16] 佛說此經已，縈髻婆羅豆婆遮婆羅門聞佛所說，歡喜隨喜，從座起去。

（一一八八）

[0321c18] 如是我聞：

[0321c18] 一時，佛住欝毘羅聚落尼連禪河側菩提樹下，成佛未久。

[0321c19] 爾時，世尊獨靜思惟，作是念：「不恭敬者，則為大苦，無有次序。無他自在可畏懼者，則於大義有所退減；有所恭敬，有次序，有他自在者，得安樂住；有所恭敬，有次序，有他自在，大義滿足。頗有諸天、魔、梵、沙門、婆羅門、天神、世人中，能於我所具足戒勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住？」

[0321c27] 復作是念：「無有諸天、魔、梵、沙門、婆羅門、天神、世人能於我所戒具足勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住者。唯有正法令我自覺，成三藐三佛陀者，我當於彼恭敬宗重，奉事供養，依彼而住。所以者何？過去如來、應、等正覺亦於正法恭敬宗重，奉事供養，依彼而住；諸當來世如來、應、等正覺亦於正法恭敬宗重，奉事供養，依彼而住。」

[0322a07] 爾時，娑婆世界主梵天王知世尊心念已，如力士屈伸臂頃，從梵天沒，住於佛前，歎言：「善哉！如是，世尊！如是，善逝！懈怠不恭敬者，甚為大苦……」廣說乃至「大義滿足，其實無有諸天、魔、梵、沙門、婆羅門、天神、世人於世尊所戒具足勝、三昧勝、智慧勝、解脫勝、解脫知見勝，令世尊恭敬宗重，奉事供養，依彼而住者。唯有正法，如來自悟成等正覺，則是如來所應恭敬宗重，奉事供養，依彼而住者。所以者何？過去諸如來、應、等正覺亦於正法恭敬宗重，奉事供養，依彼而住；諸未來如來、應、等正覺亦當於正法恭敬宗重，奉事供養，依彼而住。世尊亦當於彼正法恭敬宗重，奉事供養，依彼而住。」

[0322a20] 時，梵天王復說偈言：

「過去等正覺，　　及未來諸佛，
　現在佛世尊，　　能除眾生憂。
　一切恭敬法，　　依正法而住；
　如是恭敬者，　　是則諸佛法。」

[0322a26] 時，梵天王聞佛所說，歡喜隨喜，稽首佛足，即沒不現。

（一一八九）

[0322a28] 如是我聞：

[0322a28] 一時，佛住欝毘羅聚落尼連禪河側菩提樹下，成佛未久。

[0322a29] 爾時，世尊獨靜思惟，作是念：「有一乘道能淨眾生，度諸憂悲，滅除苦惱，得真如法，謂四念處。何等為四？身身觀念處，受、心、法法觀念處。若有人不樂四念處者，則不樂如聖法；不樂如聖法者，則不樂如聖道；不樂如聖道者，則不樂甘露法；不樂甘露法者，則不解脫生、老、病、死、憂、悲、惱、苦。若樂修四念處者，則樂修如聖法；樂修如聖法者，則樂如聖道；樂如聖道者，則樂甘露法；樂甘露法者，得解脫生、老、病、死、憂、悲、惱、苦。」

[0322b10] 爾時，娑婆世界主梵天王知佛心念已，譬如力士屈伸臂頃，於梵天沒，住於佛前，作是歎言：「如是，世尊！如是，善逝！有一乘道能淨眾生，謂四念處，乃至解脫生、老、病、死、憂、悲、惱、苦。」

[0322b14] 時，梵天王復說偈言：

「謂有一乘道，　　見生諸有邊，
　演說於正法，　　安慰苦眾生。
　過去諸世尊，　　以乘斯道度；
　當來諸世尊，　　亦度乘斯道。
　現在尊正覺，　　乘此度海流，
　究竟生死際，　　調伏心清淨，
　於生死輪轉，　　悉已永消盡；
　知種種諸界，　　慧眼顯正道。
　譬若恒水流，　　悉歸趣大海，
　激流浚漂遠，　　正道亦如是。
　廣智善顯示，　　逮得甘露法，
　殊勝正法輪，　　本所未曾聞，
　哀愍眾生故，　　而為眾生轉。
　覆護天人眾，　　令度有彼岸，
　是故諸眾生，　　咸皆稽首禮。」

[0322c02] 爾時，梵天王聞佛所說，歡喜隨喜，稽首佛足，即沒不現。

（一一九〇）

[0322c04] 如是我聞：

[0322c04] 一時，佛住欝毘羅聚落尼連禪河側菩提樹下，成佛未久。

[0322c05] 爾時，娑婆世界主梵天王絕妙色身，於後夜時來詣佛所，稽首佛足，退坐一面，而說偈言：

「於諸種姓中，　　剎利兩足尊，
　明行具足者，　　天人中最勝！」

[0322c10] 佛告梵天王：「如是，梵天！如是，梵天！

「於諸種姓中，　　剎利兩足尊，
　明行具足者，　　天人中最勝。」

[0322c13] 佛說是經已，娑婆世界主梵天王聞佛所說，歡喜隨喜，稽首佛足，即沒不現。

（一一九一）

[0322c15] 如是我聞：

[0322c15] 一時，佛在拘薩羅人間遊行，住止空閑無聚落處，與比丘眾夜宿其中。爾時，世尊為諸比丘說隨順阿練若法。

[0322c18] 時，娑婆世界主梵天王作是念：「今者世尊在拘薩羅人間遊行，住一空閑無聚落處，與諸大眾止宿空野。爾時，世尊為諸大眾說隨順空法，我今當往隨順讚嘆！」

[0322c21] 譬如力士屈伸臂頃，於梵天沒，住於佛前，稽首佛足，退坐一面，而說偈言：

「習近邊林座，　　斷除諸煩惱；
　若不樂空閑，　　入眾自攝護。
　自調伏其心，　　家家行乞食，
　攝持於諸根，　　專精繫心念；
　然後習空閑，　　阿練若床座，
　遠離諸恐怖，　　無畏安隱住。
　若彼諸兇險，　　惡蛇眾毒害，
　黑雲大闇冥；　　震雷曜電光，
　離諸煩惱故，　　晝夜安隱住。
　如我所聞法，　　乃至不究竟，
　獨一修梵行，　　不畏千死魔，
　若修於覺道，　　不畏於萬數。
　一切須陀洹，　　或得斯陀含，
　及阿那含者，　　其數亦無量，
　不能定其數，　　恐怖於妄說。」

[0323a10] 時，娑婆世界主梵天王聞佛所說，歡喜隨喜已，為佛作禮，即沒不現。

（一一九二）

[0323a12] 如是我聞：

[0323a12] 一時，佛住迦毘羅衛迦毘羅衛林中，與五百比丘俱，皆是羅漢，諸漏已盡，所作已作，離諸重擔，逮得己利，盡諸有結，正智心善解脫。爾時，世尊為諸大眾說涅槃相應法。

[0323a16] 時，有十方世界大眾威力諸天皆悉來會，供養世尊及比丘僧。復有諸梵天王住於梵世，作是念：「今日佛住迦毘羅衛國……」如上廣說，乃至「供養世尊及諸大眾，我今當往各各讚歎！」

[0323a20] 作是念已，譬如力士屈伸臂頃，從梵天沒，住於佛前。第一梵天即說偈言：

「於此大林中，　　大眾普雲集，
　十方諸天眾，　　皆悉來恭敬，
　故我遠來禮，　　最勝難伏僧。」

[0323a26] 第二梵天復說偈言：

「是諸比丘僧，　　真實心精進，
　於此大林中，　　攝諸根求度。」

[0323a29] 第三梵天次說偈言：

「善方便消融，　　恩愛深利刺；
　堅固不傾動，　　如因陀羅幢。
　度深塹水流，　　清淨不求欲，
　善度之導師，　　諸調伏大龍。」

[0323b05] 第四梵天次說偈言：

「歸依於佛者，　　終不墮惡趣；
　能斷人中身，　　得天身受樂。」

[0323b08] 各說偈已，四梵天身即沒不現。

（一一九三）

[0323b09] 如是我聞：

[0323b09] 一時，佛住王舍城迦蘭陀竹園。時，有娑婆世界主梵天王，日日精勤，往詣佛所，尊重供養。

[0323b11] 時，娑婆世界主作是念：「今旦太早而來見佛，正值世尊入大三昧，我等且當入提婆達多伴黨瞿迦梨比丘房中。」作是念已，即入彼房，至房戶中，以指扣戶，口說是言：「瞿迦梨！瞿迦梨！於舍利弗、目連所起淨信心，汝莫長夜得不饒益苦！」

[0323b16] 瞿迦梨言：「汝是誰？」

[0323b17] 梵天答言：「娑婆世界主梵天王。」

[0323b18] 瞿迦梨言：「世尊不記汝得阿那含耶？」

[0323b19] 梵天王言：「如是，比丘！」

[0323b19] 瞿迦梨言：「汝何故來？」

[0323b20] 娑婆世界主梵天王答言：「此不可治。」即說偈言：

「於無量處所，　　生心欲籌量；
　何有黠慧者，　　而生此覺想？
　無量而欲量，　　是陰蓋凡夫。」

[0323b25] 時，娑婆世界主梵天王往詣佛所，稽首禮足，退坐一面，白佛言：「世尊！我常日日勤到佛所，親覲供養，我作是念：『今旦太早來見世尊，正值世尊入大三昧，我且當入提婆達多伴黨瞿迦梨比丘房中。』即住戶中，徐徐扣戶，口說是言：『瞿迦梨！瞿迦梨！當於舍利弗、目揵連賢善智慧者所起淨信心，莫長夜得不饒益苦！』瞿迦梨言：『汝是誰？』我即答言：『是娑婆世界主梵天王。』瞿迦梨言：『世尊不記汝得阿那含耶？』我即答言：『如是。』瞿迦梨復言：『汝何故來？』我作是念：『此不可治。』即說偈言：

「『於不可量處，　　發心欲籌量，
　　不可量欲量，　　是陰蓋凡夫。』」

[0323c10] 佛語梵王：「如是，如是。梵王！

「於不可量處，　　而發心欲量；
　何有智慧人，　　而生此妄想？
　不可量欲量，　　是陰蓋凡夫。」

[0323c14] 佛說此經已，娑婆世界主梵天王聞佛所說，歡喜隨喜，從座起，為佛作禮，即沒不現。

（一一九四）

[0323c16] 如是我聞：

[0323c16] 一時，佛住王舍城迦蘭陀竹園。

[0323c17] 爾時，大梵天王及餘別梵天——善臂別梵天，日日方便，往見供養世尊。

[0323c18] 時，有婆句梵天見別梵天——善臂梵天，精勤方便，而問言：「汝欲何之？」

[0323c20] 彼即答言：「欲見世尊，恭敬供養。」

[0323c21] 時，婆句梵天即說偈言：

「彼有四鵠鳥，　　三種金色宮，
　五百七十二，　　修行禪思者，
　熾焰金色身，　　普照梵天宮；
　汝且觀我身，　　何用至彼為？」

[0323c26] 爾時，善梵王、別梵王——善臂別梵王復說偈言：

「雖有金色身，　　普照梵天宮，
　其有智慧者，　　知色有煩惱，
　智者不樂色，　　於其心解脫。」

[0324a02] 時，彼善梵天、別梵天——善臂別梵天，往詣佛所，稽首佛足，退坐一面，白佛言：「世尊！我今方便，欲來見世尊，恭敬供養。有婆句梵天，見我方便，而問我言：『汝今方便，欲何所之？』我即答言：『欲往見世尊，禮事供養。』婆句梵天即說偈言：

「『有四種鵠鳥，　　三種金色宮，
　　五百七十二，　　於中而禪思，
　　觀我身金色，　　普照梵天宮；
　　汝且觀我身，　　何用至彼為？』

[0324a12] 「我即說偈而答彼言：

「『雖有金色身，　　普照梵天宮，
　　當知真金色，　　是則煩惱事。
　　智者解脫色，　　於色不復樂。』」

[0324a16] 佛告梵天：「如是，梵天！如是，梵天！

「雖有真金色，　　普照梵天宮，
　當知真金色，　　則是煩惱事，
　智者解脫色，　　於色不復樂。」

[0324a20] 時，彼梵天為迦吒務陀低沙比丘故，說偈言：

「夫士生世間，　　利斧在口中；
　還自斬其身，　　斯由惡言故。
　應毀者稱譽，　　應譽而反毀；
　惡口增其過，　　所生無安樂！
　博弈酒喪財，　　其過失甚少；
　惡心向善逝，　　是則為大過！
　地獄有百千，　　名尼羅浮地，
　三十有六百，　　及五阿浮陀；
　斯皆謗聖獄，　　口意惡願故。」

[0324b01] 佛說此經已，彼諸梵天聞佛所說，歡喜隨喜，稽首佛足，即沒不現。

（一一九五）

[0324b03] 如是我聞：

[0324b03] 一時，佛住王舍城迦蘭陀竹園。

[0324b04] 時，有婆句梵天住梵天上，起如是惡邪見言：「此處常、恒、非變易法，純一出離之處。」

[0324b06] 爾時，世尊知婆句梵天心念已，入於三昧，如其正受，於王舍城沒，住梵天上。

[0324b07] 婆句梵天遙見世尊而說偈言：

「梵天七十二，　　造作諸福樂；
　自在而常住，　　生老死已過。
　我於諸明論，　　修習已究竟；
　彼諸天眾等，　　唯謂我長存。」

[0324b13] 爾時，世尊說偈答言：

「此則極短壽，　　非是長存者；
　而婆句梵天，　　自謂為長壽。
　尼羅浮多獄，　　其壽百千數；
　我悉憶念知，　　汝自謂長存！」

[0324b18] 婆句梵天復說偈言：

「佛世尊所見，　　其劫數無邊，
　生老死憂悲，　　皆悉已過去。
　唯願說知我，　　過去曾所更，
　受持何戒業，　　而得生於此？」

[0324b23] 爾時，世尊說偈答言：

「過去久遠劫，　　於大曠野中，
　有諸大眾行，　　多賢聖梵行，
　飢乏無資糧，　　汝救之令度，
　慈救心相續，　　經劫而不失。
　是則汝過去，　　所受持功德，
　我悉憶念知，　　久近如眠覺。
　過去有村邑，　　為賊所抄掠，
　汝時悉皆救，　　令其得解脫；
　是則過去世，　　所受持福業，
　我憶此因緣，　　久近如眠覺。
　過去有人眾，　　乘船恒水中，
　惡龍持彼船，　　欲盡害其命，
　汝時以神力，　　救令得解脫；
　是則汝過去，　　所受持福業，
　我憶是因緣，　　久近如眠覺。」

[0324c10] 婆句梵天復說偈言：

「決定悉知我，　　古今壽命事，
　亦知餘一切，　　是則為正覺；
　是故所受身，　　金光炎普照，
　其身住於此，　　光明遍世間。」

[0324c15] 爾時，世尊為婆句梵天種種說法，示、教、照、喜已，如其正受，從梵天沒，還王舍城。

（一一九六）

[0324c17] 如是我聞：

[0324c17] 一時，佛住舍衛國祇樹給孤獨園。

[0324c18] 時，有一梵天住梵天上，起如是邪見言：「此處常、恒、不變易，純一出離，未曾見有來至此處，況復有過此上者？」

[0324c20] 爾時，世尊知彼梵天心之所念，即入三昧，如其正受，於舍衛國沒，現梵天宮，當彼梵天頂上，於虛空中結跏趺坐，正身繫念。

[0324c23] 爾時，尊者阿若俱隣作是念：「今日世尊為在何所？」即以天眼淨過人間眼，觀見世尊在梵天上。見已，即入三昧，如其正受，於舍衛國沒，現彼梵世，在於東方，西面向佛，結跏趺坐，端身繫念，在佛座下，梵天座上。

[0324c28] 爾時，尊者摩訶迦葉作是念：「今日世尊為在何所？」即以天眼淨過於人眼，見世尊在梵天上。見已，即入三昧，如其正受，於舍衛國沒，現梵天上，在於南方，北面向佛，結跏趺坐，端身繫念，在佛座下，梵天座上。

[0325a04] 時，尊者舍利弗作是念：「世尊今者為在何所？」即以天眼淨過於人眼，見世尊在梵天上。見已，即入三昧，如其正受，於舍衛國沒，住梵天上，在於西方，東面向佛，結跏趺坐，端身繫念，在佛座下，梵天座上。

[0325a10] 爾時，尊者大目揵連即作是念：「今日世尊為在何所？」以天眼淨過於人眼，遙見世尊在梵天上。見已，即入三昧，如其正受，於舍衛國沒，住梵天上，在於北方，南面向佛，結跏趺坐，端身繫念，在佛座下，梵天座上。

[0325a14] 爾時，世尊告梵天曰：「汝今復起是見：『從本已來，未曾見有過我上者』不？」

[0325a16] 梵天白佛：「我今不敢復言：『我未曾見有過我上者。』唯見梵天光明被障。」爾時，世尊為彼梵天種種說法，示、教、照、喜已，即入三昧，如其正受，於梵天上沒，還舍衛國。

[0325a20] 尊者阿若俱隣、摩訶迦葉、舍利弗為彼梵天種種說法，示、教、照、喜已，即入三昧，如其正受，於梵天沒，還舍衛國，唯尊者大目揵連仍於彼住。

[0325a23] 時，彼梵天問尊者大目揵連：「世尊諸餘弟子悉有如是大德大力不？」

[0325a25] 時，尊者大目揵連即說偈言：

「大德具三明，　　通達觀他心，
　漏盡諸羅漢，　　其數無有量。」

[0325a28] 時，尊者大目揵連為彼梵天種種說法，示、教、照、喜已，即入三昧，如其正受，於梵天沒，還舍衛國。

（一一九七）

[0325b02] 如是我聞：

[0325b02] 一時，佛住俱尸那竭國力士生地堅固雙樹林。

[0325b03] 爾時，世尊臨般涅槃，告尊者阿難：「汝於堅固雙樹間敷繩床，北首，如來今日中夜於無餘涅槃而般涅槃。」

[0325b06] 時，尊者阿難奉世尊教，於雙堅固樹間為世尊敷繩床，北首已，還世尊所，稽首禮足，白言世尊：「已為如來於雙堅固樹間敷繩床，令北首。」

[0325b09] 於是，世尊往就繩床，右脇著地，北首而臥，足足相累，繫念明相。

[0325b10] 爾時，世尊即於中夜，於無餘涅槃而般涅槃。般涅槃已，雙堅固樹尋即生花，周匝垂下，供養世尊。

[0325b13] 時，有異比丘即說偈言：

「善好堅固樹，　　枝條垂禮佛，
　妙花以供養，　　大師般涅槃。」

[0325b16] 尋時，釋提桓因說偈：

「一切行無常，　　斯皆生滅法，
　雖生尋以滅，　　斯寂滅為樂。」

[0325b19] 尋時，娑婆世界主梵天王次復說偈言：

「世間一切生，　　立者皆當捨，
　如是聖大師，　　世間無有比。
　逮得如來力，　　普為世間眼，
　終歸會磨滅，　　入無餘涅槃。」

[0325b24] 尊者阿那律陀次復說偈言：

「出息入息住，　　立心善攝護，
　從所依而來，　　世間般涅槃。
　大恐怖相生，　　令人身毛竪，
　一切行力具，　　大師般涅槃。
　其心不懈怠，　　亦不住諸愛，
　心法漸解脫，　　如薪盡火滅。」

[0325c02] 如來涅槃後七日，尊者阿難往枝提所，而說偈言：

「導師此寶身，　　往詣梵天上，
　如是大神力，　　內火還燒身。
　五百[疊*毛]纏身，　　悉燒令磨滅，
　千領細[疊*毛]衣，　　以衣如來身。
　唯二領不燒，　　最上及襯身。」

[0325c09] 尊者阿難說是偈時，諸比丘默然悲喜！

雜阿含經卷第四十四

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA