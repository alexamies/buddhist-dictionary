大方廣佛華嚴經卷第六

東晉天竺三藏佛馱跋陀羅譯

◎
淨行品第七

[0430a23] 爾時，智首菩薩問文殊師利言：「佛子！云何菩薩不染身、口、意業，不害身、口、意業，不癡身、口、意業，不退轉身、口、意業，不動身、口、意業，應讚歎身、口、意業，清淨身、口、意業，離煩惱身、口、意業，隨智慧身、口、意業？云何菩薩生處成就，姓成就，家成就，色相成就，念成就，智慧成就，趣成就，無畏成就，覺悟成就？云何菩薩第一智慧，最上智慧，勝智慧，最勝智慧，不可量智慧，不可數智慧，不可思議智慧，不可稱智慧，不可說智慧？云何菩薩因力具足，意力具足，方便力具足，緣力具足，境界力具足，根力具足，止觀力具足，定力具足？云何菩薩善知陰界入，善知緣起法，善知欲、色、無色界，善知過去、未來、現在？云何菩薩修七覺意，修空、無相、無作？云何菩薩滿足檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜、慈、悲、喜、捨？云何菩薩得是處、非處智力，過去、未來、現在業報智力，種種諸根智力，種種性智力，種種欲智力，一切至處道智力，禪定解脫三昧垢淨智力，宿命無礙智力，天眼無礙智力，斷一切煩惱習氣智力？云何菩薩常為諸天王守護，恭敬供養；龍王、鬼神王、乾闥婆王、阿脩羅王、迦樓羅王、緊那羅王、摩睺羅伽王、人王、梵天王等守護，恭敬供養？云何菩薩為眾生舍，為救，為歸，為趣，為炬，為明，為燈，為導，為無上導？云何菩薩於一切眾生為第一，為大；為勝；為上；為無上；為無等；為無等等？」

[0430b21] 爾時，文殊師利答智首菩薩曰：「善哉！善哉！佛子！多所饒益，多所安隱，哀愍世間，惠利一切，安樂天人，問如是義。佛子！菩薩成就身、口、意業，能得一切勝妙功德；於佛正法，心無罣礙；去、來、今佛所轉法輪，能隨順轉；不捨眾生，明達實相；斷一切惡，具足眾善；色像第一，悉如普賢大菩薩等；成就如來一切種智；於一切法悉得自在，而為眾生第二尊導。佛子！何等身、口、意業能得一切勝妙功德？

「菩薩在家，　　當願眾生，　　捨離家難，
　入空法中。　　孝事父母，　　當願眾生，
　一切護養，　　永得大安。　　妻子集會，
　當願眾生，　　令出愛獄，　　無戀慕心。
　若得五欲，　　當願眾生，　　捨離貪惑，
　功德具足。　　若在妓樂，　　當願眾生，
　悉得法樂，　　見法如幻。　　若在房室，
　當願眾生，　　入賢聖地，　　永離欲穢。
　著寶瓔珞，　　當願眾生，　　捨離重擔，
　度有無岸。　　若上樓閣，　　當願眾生，
　昇佛法堂，　　得微妙法。　　布施所珍，
　當願眾生，　　悉捨一切，　　心無貪著。
　若在聚會，　　當願眾生，　　究竟解脫，
　到如來處。　　若在危難，　　當願眾生，
　隨意自在，　　無所罣礙。　　以信捨家，
　當願眾生，　　棄捨世業，　　心無所著。
　若入僧坊，　　當願眾生，　　一切和合，
　心無限礙。　　詣大小師，　　當願眾生，
　開方便門，　　深入法要。　　求出家法，
　當願眾生，　　得不退轉，　　心無障礙。
　脫去俗服，　　當願眾生，　　解道修德，
　無復懈怠。　　除鬀鬚髮，　　當願眾生，
　斷除煩惱，　　究竟寂滅。　　受著袈裟，
　當願眾生，　　捨離三毒，　　心得歡喜。
　受出家法，　　當願眾生，　　如佛出家，
　開導一切。　　自歸於佛，　　當願眾生，
　體解大道，　　發無上意。　　自歸於法，
　當願眾生，　　深入經藏，　　智慧如海。
　自歸於僧，　　當願眾生，　　統理大眾，
　一切無礙。　　受持淨戒，　　當願眾生，
　具足修習，　　學一切戒。　　受行道禁，
　當願眾生，　　具足道戒，　　修如實業。
　始請和尚，　　當願眾生，　　得無生智，
　到於彼岸。　　受具足戒，　　當願眾生，
　得勝妙法，　　成就方便。　　若入房舍，
　當願眾生，　　昇無上堂，　　得不退法。
　若敷床座，　　當願眾生，　　敷善法座，
　見真實相。　　正身端坐，　　當願眾生，
　坐佛道樹，　　心無所倚。　　結跏趺坐，
　當願眾生，　　善根堅固，　　得不動地。
　三昧正受，　　當願眾生，　　向三昧門，
　得究竟定。　　觀察諸法，　　當願眾生，
　見法真實，　　無所罣礙。　　捨跏趺坐，
　當願眾生，　　知諸行性，　　悉歸散滅。
　下床安足，　　當願眾生，　　履踐聖迹，
　不動解脫。　　始舉足時，　　當願眾生，
　越度生死，　　善法滿足。　　被著衣裳，
　當願眾生，　　服諸善根，　　每知慚愧。
　整服結帶，　　當願眾生，　　自檢修道，
　不壞善法。　　次著上衣，　　當願眾生，
　得上善根，　　究竟勝法。　　著僧伽梨，
　當願眾生，　　大慈覆護，　　得不動法。
　手執楊枝，　　當願眾生，　　心得正法，
　自然清淨。　　晨嚼楊枝，　　當願眾生，
　得調伏牙，　　噬諸煩惱。　　左右便利，
　當願眾生，　　蠲除污穢，　　無婬怒癡。
　已而就水，　　當願眾生，　　向無上道，
　得出世法。　　以水滌穢，　　當願眾生，
　具足淨忍，　　畢竟無垢。　　以水盥掌，
　當願眾生，　　得上妙手，　　受持佛法。
　澡漱口齒，　　當願眾生，　　向淨法門，
　究竟解脫。　　手執錫杖，　　當願眾生，
　設淨施會，　　見道如實。　　擎持應器，
　當願眾生，　　成就法器，　　受天人供。
　發趾向道，　　當願眾生，　　趣佛菩提，
　究竟解脫。　　若已在道，　　當願眾生，
　成就佛道，　　無餘所行。　　涉路而行，
　當願眾生，　　履淨法界，　　心無障礙。
　見趣高路，　　當願眾生，　　昇無上道，
　超出三界。　　見趣下路，　　當願眾生，
　謙下柔軟，　　入佛深法。　　若見險路，
　當願眾生，　　棄捐惡道，　　滅除邪見。
　若見直路，　　當願眾生，　　得中正意，
　身口無曲。　　見道揚塵，　　當願眾生，
　永離塵穢，　　畢竟清淨。　　見道無塵，
　當願眾生，　　大悲所熏，　　心意柔潤。
　見深阬澗，　　當願眾生，　　向正法界，
　滅除諸難。　　見聽訟堂，　　當願眾生，
　說甚深法，　　一切和合。　　若見大樹，
　當願眾生，　　離我諍心，　　無有忿恨。
　若見叢林，　　當願眾生，　　一切敬禮，
　天人師仰。　　若見高山，　　當願眾生，
　得無上善，　　莫能見頂。　　若見刺棘，
　當願眾生，　　拔三毒刺，　　無賊害心。
　見樹茂葉，　　當願眾生，　　以道自蔭，
　入禪三昧。　　見樹好華，　　當願眾生，
　開淨如華，　　相好滿具。　　見樹豐果，
　當願眾生，　　起道樹行，　　成無上果。
　見諸流水，　　當願眾生，　　得正法流，
　入佛智海。　　若見陂水，　　當願眾生，
　悉得諸佛，　　不壞正法。　　若見浴池，
　當願眾生，　　入佛海智，　　問答無窮。
　見人汲井，　　當願眾生，　　得如來辯，
　不可窮盡。　　若見泉水，　　當願眾生，
　善根無盡，　　境界無上。　　見山澗水，
　當願眾生，　　洗濯塵垢，　　意解清淨。
　若見橋梁，　　當願眾生，　　興造法橋，
　度人不休。　　見修園圃，　　當願眾生，
　耘除穢惡，　　不生欲根。　　見無憂林，
　當願眾生，　　心得歡喜，　　永除憂惱。
　見好園池，　　當願眾生，　　勤修眾善，
　具足菩提。　　見嚴飾人，　　當願眾生，
　三十二相，　　而自莊嚴。　　見素服人，
　當願眾生，　　究竟得到，　　頭陀彼岸。
　見志樂人，　　當願眾生，　　清淨法樂，
　以道自娛。　　見愁憂人，　　當願眾生，
　於有為法，　　心生厭離。　　見歡樂人，
　當願眾生，　　得無上樂，　　憺怕無患。
　見苦惱人，　　當願眾生，　　滅除眾苦，
　得佛智慧。　　見強健人，　　當願眾生，
　得金剛身，　　無有衰耄。　　見疾病人，
　當願眾生，　　知身空寂，　　解脫眾苦。
　見端正人，　　當願眾生，　　歡喜恭敬，
　諸佛菩薩。　　見醜陋人，　　當願眾生，
　遠離鄙惡，　　以善自嚴。　　見報恩人，
　當願眾生，　　常念諸佛，　　菩薩恩德。
　見背恩人，　　當願眾生，　　常見賢聖，
　不作眾惡。　　若見沙門，　　當願眾生，
　寂靜調伏，　　究竟無餘。　　見婆羅門，
　當願眾生，　　得真清淨，　　離一切惡。
　若見仙人，　　當願眾生，　　向正真道，
　究竟解脫。　　見苦行人，　　當願眾生，
　堅固精勤，　　不退佛道。　　見著甲冑，
　當願眾生，　　誓服法鎧，　　得無師法。
　見無鎧仗，　　當願眾生，　　遠離眾惡，
　親近善法。　　見論議人，　　當願眾生，
　得無上辯，　　摧伏外道。　　見正命人，
　當願眾生，　　得清淨命，　　威儀不異。
　若見帝王，　　當願眾生，　　逮得法王，
　轉無礙輪。　　見帝王子，　　當願眾生，
　履佛子行，　　化生法中。　　若見長者，
　當願眾生，　　永離愛欲，　　深解佛法。
　若見大臣，　　當願眾生，　　常得正念，
　修行眾善。　　若見城郭，　　當願眾生，
　得金剛身，　　心不可沮。　　若見王都，
　當願眾生，　　明達遠照，　　功德自在。
　若見妙色，　　當願眾生，　　得上妙色，
　天人讚歎。　　入里乞食，　　當願眾生，
　入深法界，　　心無障礙。　　到人門戶，
　當願眾生，　　入總持門，　　見諸佛法。
　入人堂室，　　當願眾生，　　入一佛乘，
　明達三世。　　遇難持戒，　　當願眾生，
　不捨眾善，　　永度彼岸。　　見捨戒人，
　當願眾生，　　超出眾難，　　度三惡道。
　若見空鉢，　　當願眾生，　　其心清淨，
　空無煩惱。　　若見滿鉢，　　當願眾生，
　具足成滿，　　一切善法。　　若得食時，
　當願眾生，　　為法供養，　　志在佛道。
　若不得食，　　當願眾生，　　遠離一切，
　諸不善行。　　見慚愧人，　　當願眾生，
　慚愧正行，　　調伏諸根。　　見無慚愧，
　當願眾生，　　離無慚愧，　　普行大慈。
　得香美食，　　當願眾生，　　知節少欲，
　情無所著。　　得不美食，　　當願眾生，
　具足成滿，　　無願三昧。　　得柔軟食，
　當願眾生，　　大悲所熏，　　心意柔軟。
　得麁歰食，　　當願眾生，　　永得遠離，
　世間愛味。　　若嚥食時，　　當願眾生，
　禪悅為食，　　法喜充滿。　　所食雜味，
　當願眾生，　　得佛上味，　　化成甘露。
　飯食已訖，　　當願眾生，　　德行充盈，
　成十種力。　　若說法時，　　當願眾生，
　得無盡辯，　　深達佛法。　　退坐出堂，
　當願眾生，　　深入佛智，　　永出三界。
　若入水時，　　當願眾生，　　深入佛道，
　等達三世。　　澡浴身體，　　當願眾生，
　身心無垢，　　光明無量。　　盛暑炎熾，
　當願眾生，　　離煩惱熱，　　得清涼定。
　隆寒氷結，　　當願眾生，　　究竟解脫，
　無上清涼。　　諷誦經典，　　當願眾生，
　得總持門，　　攝一切法。　　若見如來，
　當願眾生，　　悉得佛眼，　　見諸最勝。
　諦觀如來，　　當願眾生，　　悉覩十方，
　端正如佛。　　見佛塔廟，　　當願眾生，
　尊重如塔，　　受天人敬。　　敬心觀塔，
　當願眾生，　　尊重如佛，　　天人宗仰。
　頂禮佛塔，　　當願眾生，　　得道如佛，
　無能見頂。　　右遶塔廟，　　當願眾生，
　履行正路，　　究暢道意。　　遶塔三匝，
　當願眾生，　　得一向意，　　勤求佛道。
　讚詠如來，　　當願眾生，　　度功德岸，
　歎無窮盡。　　讚佛相好，　　當願眾生，
　光明神德，　　如佛法身。　　若洗足時，
　當願眾生，　　得四神足，　　究竟解脫。
　昏夜寢息，　　當願眾生，　　休息諸行，
　心淨無穢。　　晨朝覺悟，　　當願眾生，
　一切智覺，　　不捨十方。

[0432c15] 「佛子！是為菩薩身、口、意業能得一切勝妙功德，諸天、魔、梵、沙門、婆羅門、人及非人、聲聞、緣覺所不能動。」

◎◎
大方廣佛華嚴經賢首菩薩品第八之一

[0432c19] 爾時，文殊師利以偈問了達深義淨德賢首菩薩曰：

「佛子我已說，　　菩薩清淨行，
　一切諸世尊，　　咸共所讚歎。
　又諸大士眾，　　甚深微妙行，
　功德廣大義，　　仁者應演說。」
　賢首菩薩答：　　「佛子善諦聽，
　菩薩諸功德，　　無量無有邊，
　我當隨力說，　　菩薩少功德，
　我之所演暢，　　如海一微渧。
　菩薩於生死，　　最初發心時，
　一向求菩提，　　堅固不可動。
　彼一念功德，　　深廣無邊際，
　如來分別說，　　窮劫猶不盡。
　何況於無量，　　無數無邊劫，
　具足修諸度，　　諸地功德行。
　十方世界中，　　一切諸如來，
　說彼功德雲，　　亦不能究竟。
　今我說菩薩，　　功德中少分，
　如鳥履虛空，　　如地一微塵，
　非是無所因，　　又亦非無緣，
　菩薩初發意，　　直心大功德。
　於佛及法僧，　　深起清淨信，
　信敬三寶故，　　能發菩提心。
　不求五欲樂，　　寶貨諸財利，
　亦不求自安，　　希望世名聞，
　滅除眾生苦，　　令盡無有餘，
　誓度斯等類，　　菩薩初發心。
　常欲令眾生，　　離苦永安樂，
　嚴淨一切剎，　　供養無量佛，
　樂立佛正法，　　欲得無上道，
　淨修一切智，　　菩薩初發心。

「深心淨信不可壞，　　恭敬供養一切佛，
　尊重正法及聖僧，　　信敬三寶故發心。
　深信諸佛及正法，　　亦信菩薩所行道，
　正心信向佛菩提，　　菩薩因是初發心。
　信為道元功德母，　　增長一切諸善法，
　除滅一切諸疑惑，　　示現開發無上道。
　淨信離垢心堅固，　　滅除憍慢恭敬本，
　信是寶藏第一法，　　為清淨手受眾行。
　信能捨離諸染著，　　信解微妙甚深法，
　信能轉勝成眾善，　　究竟必至如來處。
　清淨明利諸善根，　　信力堅固不可壞，
　信永除滅一切惡，　　信能逮得無師寶，
　信於法門無障礙，　　捨離八難得無難，
　信能超出眾魔境，　　示現無上解脫道。
　一切功德不壞種，　　出生無上菩提樹，
　長養最勝智慧門，　　信能示現一切佛，
　是故演說次第行，　　信樂最勝甚難得。
　譬如靈瑞優曇華，　　亦如隨意妙寶珠，
　若信恭敬一切佛，　　則持淨戒順正教。
　若持淨戒順正教，　　諸佛賢聖所讚歎，
　戒是無上菩提本，　　應當具足持淨戒。
　若能具足持淨戒，　　一切如來所讚歎，
　若信恭敬一切佛，　　則能奇特供最勝。
　若能奇特供最勝，　　彼信佛心難思議，
　若信如來正真法，　　則常樂聞無厭足。
　若樂聞法無厭足，　　欣悟不可思議法，
　若信恭敬清淨僧，　　則信堅固不可壞。
　若信堅固不可壞，　　彼人信力不可動，
　若信堅固不可動，　　諸根明利悉清淨。
　若根明利悉清淨，　　則離一切惡知識，
　若能遠離惡知識，　　則能親近善知識。
　若能親近善知識，　　則修無量諸功德，
　若能廣修諸功德，　　則能善解諸因果。
　若能善解諸因果，　　則成殊勝妙解脫，
　若成殊勝妙解脫，　　則為一切佛所護。
　若為一切佛所護，　　則生無上菩提心，
　若生無上菩提心，　　則能勤修佛功德。
　若能勤修佛功德，　　則能得生諸佛家，
　若能得生諸佛家，　　則於諸法無所著。
　若於諸法無所著，　　則得深心妙清淨，
　若得深心妙清淨，　　則得殊勝無上心。
　若得無上殊勝心，　　則修一切波羅蜜，
　若修一切波羅蜜，　　則能具足摩訶衍。
　若能具足摩訶衍，　　則法供養一切佛，
　若法供養一切佛，　　則念佛定不可壞。
　若念佛定不可壞，　　則常覩見十方佛，
　若常覩見十方佛，　　則知如來常安住。
　若知如來常安住，　　則於其人法永存，
　若於其人法永存，　　則得辯才無窮盡。
　若得辯才無窮盡，　　則能演說無量法，
　若能演說無量法，　　則能度脫一切眾。
　若能度脫一切眾，　　則得大悲心堅固，
　若得大悲心堅固，　　則常喜樂甚深法。
　若能喜樂甚深法，　　則能捨離有為過，
　若能捨離有為過，　　則離我慢諸放逸。
　若離我慢諸放逸，　　則能兼利一切眾，
　若能兼利一切眾，　　則處生死無憂慼。
　若處生死無憂慼，　　則能精進無有上，
　若能精進無有上，　　則得一切諸神通。
　若得一切諸神通，　　則解一切眾生行，
　若解一切眾生行，　　則能成就諸眾生。
　若能成就諸眾生，　　則得成就眾生智，
　若得成就眾生智，　　則能具足四攝法。
　若能具足四攝法，　　則與眾生無量利，
　若與眾生無量利，　　則能具足方便慧。
　若能具足方便慧，　　則能安住無上道，
　若能安住無上道，　　則一切魔不能壞。
　若一切魔不能壞，　　則能超出四魔道，
　若能超出四魔道，　　則至堅固不動地。
　若至堅固不動地，　　則得無生深法忍，
　若得無生深法忍，　　則為諸佛所授記。
　若為諸佛所授記，　　則常普現諸佛前，
　若常普現諸佛前，　　則解諸佛微密教。
　若解諸佛微密教，　　則為諸佛常護念，
　若為諸佛常護念，　　以佛功德自莊嚴。
　若佛功德自莊嚴，　　則得無量功德身，
　若得無量功德身，　　其身顯耀如金山。
　若身顯耀如金山，　　具足眾相三十二，
　若具眾相三十二，　　八十種好自莊嚴。
　八十種好自莊嚴，　　其身光明無有量，
　若身光明無有量，　　光明莊嚴難思議。
　若光莊嚴難思議，　　則出無量寶蓮華，
　若出無量寶蓮華，　　一一華坐無量佛。
　普現十方無量剎，　　教化度脫一切眾，
　若能度脫一切眾，　　則得無量自在力。
　若得無量自在力，　　則能嚴淨諸佛剎，
　解說甚深微妙法，　　不可思議眾歡喜。
　若說微妙甚深法，　　不可思議眾歡喜，
　則能具足四辯力，　　自在能度一切眾。
　若能具足四辯力，　　自在能度一切眾，
　彼人智慧常在前，　　身口意業無錯謬。
　若彼智慧常在前，　　身口意業無錯謬，
　彼人願力得自在，　　隨眾所宜現其身。
　若彼願力得自在，　　隨眾所宜現其身，
　為諸眾生說法時，　　音聲微妙難思議。
　若為眾生說法時，　　音聲微妙難思議，
　於彼一切眾生類，　　一念之中悉知心。
　若彼一切眾生類，　　一念之中悉知心，
　其人生死永無餘，　　寂滅一切煩惱患。
　若人生死永無餘，　　寂滅一切煩惱患，
　法身功德智慧具，　　深解一切諸法實。
　若身功德智慧具，　　深解一切諸法實，
　十地十種自在力，　　皆悉究竟勝解脫。
　若十地種自在力，　　皆悉究竟得解脫，
　授記莊嚴悉具足，　　無量法門得自在。
　若記莊嚴悉具足，　　無量法門得自在，
　盡為一切十方佛，　　皆與授記無有餘。
　若為一切十方佛，　　皆與授記無有餘，
　甘露法水灌其頂，　　十方諸佛授記竟。
　若甘露水灌其頂，　　十方諸佛授記竟，
　法身充滿遍虛空，　　安住不動十方界。
　若身充滿遍虛空，　　安住不動十方界，
　一切諸天及世人，　　無等等界莫能知。
　於本所行無不果，　　其見聞者悉不空，
　此是無上大福田，　　供養施者大果報。
　彼善男子威神力，　　正法常住永不滅，
　十善功德諸妙行，　　無量法寶最無上。
　彼威神力佛法海，　　法寶堅固如金剛，
　智慧滿足不可盡，　　如是無量功德海。
　或有剎土無有佛，　　於彼示現成正覺，
　或有國土無有法，　　於彼示現說法藏。
　菩薩希望一切斷，　　於一念頃遊十方，
　示現十方如滿月，　　無量方便化眾生。
　於彼十方世界中，　　念念示現成佛道，
　轉正法輪入涅槃，　　現分舍利為眾生。
　或現聲聞緣覺道，　　示現成佛普莊嚴，
　現無量劫度眾生，　　以三乘門廣開化。
　或現男女種種形，　　天人龍神阿脩羅，
　隨諸眾生若干身，　　無量行業諸音聲。
　一切示現無有餘，　　海印三昧勢力故，
　不可思議莊嚴剎，　　恭敬供養一切佛。
　光明莊嚴難思議，　　教化眾生無有量，
　智慧自在不可議，　　說法教化得自在。
　施戒忍辱精進禪，　　方便智慧諸功德，
　一切自在難思議，　　華嚴三昧勢力故。◎
　◎入微塵數諸三昧，　　一三昧生塵等定，
　一塵中現無量剎，　　而彼微塵亦不增。
　一塵內剎現有佛，　　或現有剎而無佛，
　或現有剎淨不淨，　　或現大剎及中下，
　或剎伏住或隨順，　　或如野馬或四方，
　或有國土如天網，　　世界成敗無不現。
　如一微塵所示現，　　一切微塵亦如是，
　是名三昧自在力，　　亦無量稱解脫力。
　若欲供養一切佛，　　出生無量三昧門，
　能以一手覆三千，　　供養一切諸如來。
　十方國土勝妙華，　　無價寶珠殊異香，
　皆悉自然從手出，　　供養道樹諸最勝。
　無價寶衣雜妙香，　　寶幢幡蓋而莊嚴，
　金華寶帳妙校飾，　　十方一切上供具，
　悉從手中自然出，　　供養道樹諸最勝。
　一切十方諸妓樂，　　無量和雅妙音聲，
　及以種種眾妙偈，　　讚歎諸佛實功德，
　音聲遍滿十方界，　　悉從掌中自然出。
　無量清淨諸行業，　　所得右手放光明，
　香水普灑十方國，　　供養一切照世燈。
　放妙莊嚴大光明，　　出生無量寶蓮華，
　於蓮華中無量佛，　　相好具足自莊嚴。
　放華莊嚴淨光明，　　莊嚴妙華以為帳，
　散諸雜華遍十方，　　供養一切諸如來。
　放香莊嚴淨光明，　　莊嚴妙香以為帳，
　散諸雜香遍十方，　　供養一切諸如來。
　放細末香淨光明，　　莊嚴末香以為帳，
　散諸末香遍十方，　　供養一切諸如來。
　放衣莊嚴淨光明，　　莊嚴寶衣以為帳，
　散諸寶衣遍十方，　　供養一切諸如來。
　放寶莊嚴淨光明，　　莊嚴妙寶以為帳，
　散諸妙寶遍十方，　　供養一切諸如來。
　放妙蓮華淨光明，　　眾妙蓮華以為帳，
　散諸蓮華遍十方，　　供養一切諸如來。
　放諸瓔珞淨光明，　　諸妙瓔珞以為帳，
　散諸瓔珞遍十方，　　供養一切諸如來。
　放莊嚴幢淨光明，　　其幢青黃赤白色，
　無量種種而莊嚴，　　以幢嚴飾諸佛剎。
　執持雜寶莊嚴蓋，　　眾寶繒綵為垂帶，
　寶鈴演出最勝音，　　以此供養諸如來。
　手出供具難思議，　　如是供養一導師，
　供一切佛亦如是，　　大仙三昧自在力。
　欲安一切眾生類，　　出生自在勝三昧，
　一切所行諸功德，　　無量方便度眾生。
　或現供養如來門，　　或現一切布施門，
　或現具足持戒門，　　或現無盡忍辱門，
　無量苦行精進門，　　禪定寂靜三昧門，
　無量大辯智慧門，　　一切所行方便門，
　現四無量神通門，　　大慈大悲四攝門，
　無量功德智慧門，　　一切緣起解脫門，
　清淨根力道法門，　　或現聲聞小乘門，
　或現緣覺中乘門，　　或現無上大乘門，
　或現無常眾苦門，　　或現無我眾生門，
　或現不淨離欲門，　　寂靜滅定三昧門，
　隨諸眾生起病門，　　一切對治諸法門，
　隨彼眾生煩惱性，　　如應說法廣開化。
　如是一切諸法門，　　隨其本性而濟度，
　一切天人莫能知，　　是自在勝三昧力。
　出生隨樂勝三昧，　　分別了知眾生心，
　隨順教化諸群生，　　令離憂惱得歡喜。
　劫中災難饑饉時，　　一切資生諸樂具，
　隨其所須普周給，　　是為能作大施主。
　肴膳香美上味食，　　寶衣莊嚴隨所樂，
　己身國土珍愛施，　　好施眾生悉從化。
　以諸相好莊嚴身，　　上妙衣服及眾華，
　雜種末香以塗身，　　現此嚴飾度眾生。
　一切世間所喜樂，　　種種殊勝淨妙色，
　隨其所應普示現，　　令樂色者得解脫。
　柔軟美聲如哀鸞，　　拘真羅等微妙音，
　具足八種梵音聲，　　隨其所樂為說法。
　八萬四千諸法門，　　諸佛以此度眾生，
　分別諸法無量門，　　隨眾生性化導之。
　眾生苦樂利無利，　　一切世間所行法，
　悉能普應同其事，　　以此攝法度眾生。
　無量無邊大苦海，　　為眾生故悉能忍，
　與彼同事不念苦，　　饒益眾生令安樂。
　若有不識出家法，　　樂著生死不求解，
　是故菩薩捨國財，　　常樂出家求寂靜。
　五欲所縛不離家，　　欲令眾生解脫故，
　示現不樂處愛欲，　　是故出家求解脫。
　欲令具足十種行，　　是佛如來本所修，
　菩薩所行無有餘，　　修習是法度眾生。
　或有眾生壽無量，　　煩惱微細樂世間，
　為斯一切眾生類，　　示現生老病死患。
　或有貪欲瞋恚癡，　　煩惱猛火常熾然，
　為現生老病死苦，　　化度一切眾生故。
　如來十力無所畏，　　及佛十八不共法，
　最勝無量諸功德，　　以此妙法度眾生。
　說法教誡及神足，　　住持自在神通力，
　菩薩示現斯功德，　　以此濟度諸群生。
　如是方便無有量，　　隨順世間度眾生，
　不著世間如蓮華，　　能令眾生大歡喜。
　博綜多識辯才王，　　文頌談論過世間，
　示現世間眾技術，　　譬如幻師現眾像。
　或為長者邑中主，　　或為賈客商人導，
　或為國王及大臣，　　或為良醫療眾病，
　或於曠野作大樹，　　或為良藥無盡藏，
　或作寶珠隨所求，　　迷道眾生示正路。
　若見世界始成立，　　眾生未知資生法，
　是時菩薩為工匠，　　為之示現種種業。
　不作惡業害生具，　　欲令群生壽安樂，
　呪術藥草學眾論，　　悉為諸佛所稱歎。
　或現仙人殊勝行，　　一切群生所愛樂，
　示行苦行及深法，　　隨其所應悉能現。
　或作外道出家人，　　或復示現事火法，
　或現裸形無衣服，　　能為彼人作師長。
　見有邪命種種行，　　習行非法以為勝，
　一切梵志諸苦行，　　能於其中而化度。
　五熱炙身隨日轉，　　或受牛鹿畜生戒，
　被服草衣奉事火，　　為化是等作導師。
　現樂遊行諸天廟，　　自投恒河求解脫，
　食果服氣而飲水，　　思惟正法不放逸。
　或現胡跪翹一足，　　或臥刺棘灰土上，
　或臥杵石求解脫，　　為彼師導教化故。
　如是等類諸外道，　　具觀彼意如應化，
　菩薩苦行無與等，　　外道由是得解脫。
　若見世間無正見，　　常依一切邪見住，
　方便為說甚深法，　　悉令得解真實諦。
　或以鬼神邊地語，　　為斯等類說四諦，
　或以正語說四諦，　　或人天語說四諦，
　或以法辯說四諦，　　或以義辯說四諦，
　或以辭辯說四諦，　　或無盡辯說四諦，
　或八部音說四諦，　　或一切音說四諦。
　隨彼所解語言音，　　為說四諦令解脫，
　知一切語不思議，　　是名說法三昧力。
　安隱眾生勝三昧，　　為度一切眾生故，
　放大光明難思議，　　以此光明救群生。
　所放光明名善現，　　若有眾生遇斯光，
　彼獲果報無有量，　　因是究竟無上道。
　由彼顯現諸如來，　　亦現一切法僧道，
　又現最勝塔形像，　　故獲光明名善現。◎
　◎又放光明名清淨，　　映蔽一切天人光，
　除滅一切諸闇冥，　　普照十方無量國。
　彼光覺悟一切眾，　　執持燈明供養佛，
　以燈供養諸佛故，　　得成最勝世間燈。
　然諸香油及酥燈，　　或以竹木為炬明，
　以能然此諸燈明，　　得是清淨妙光明。
　又放光明名濟度，　　彼光覺悟一切眾，
　當發無上菩提心，　　度脫欲海諸群生。
　若發無上菩提心，　　度脫欲海諸群生，
　彼悉能度四駛流，　　示導無畏解脫處。
　造立無量諸橋梁，　　或作舟船度眾生，
　毀呰有為讚寂靜，　　因此得成度光明。
　又放光明名除愛，　　彼光覺悟一切眾，
　捨離五欲諸渴愛，　　思樂解脫甘露水。
　若能遠離五欲渴，　　思樂解脫甘露水，
　以佛解脫甘露雨，　　滅除眾生諸渴愛。
　惠施池井諸泉流，　　以求無上佛菩提，
　毀呰五欲讚諸禪，　　因此得成滅愛光。
　又放光明名歡喜，　　彼光覺悟一切眾，
　歡喜愛樂佛菩提，　　發心願求無師寶。
　建立如來大慈像，　　相好具足坐蓮華，
　讚歎最勝諸功德，　　因是得成喜光明。◎

大方廣佛華嚴經卷第六

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA