菩提資糧論卷第五
聖者龍樹本　比丘自在釋

大隋南印度三藏達磨笈多譯

[0533c10]  問得力菩薩於眾生中。云何應修行。答。

諸論及工巧　　明術種種業  
利益世間故　　出生建立之

[0533c13]  於中書印算數。鑛論醫論。能滅鬼持被毒論  等。出生村城園苑河泉陂池花果藥林論等。  顯示金銀真珠鞞琉璃貝石  (石白如貝)
珊瑚寶性論  等。記說日月星曜地動夢相論等。相諸身分  支節論等。如是等無量諸論。能與世間為利  樂者。劫轉壞時悉皆滅沒。劫轉生時還於人
間出生建立。如木鐵瓦銅作等。工巧非一。  能滅鬼持顛狂被毒。霍亂不消食諸逼惱等。  種種明術雕畫繡織作等。種種事業。能與世  間為利樂者。皆亦出生及令建立。

隨可化眾生　　界趣及生中  
如念即往彼　　願力故受生

[0533c25]  諸摩訶薩隨何世界。若天人等趣。若婆羅門  剎帝利鞞舍等生。於彼彼處。若有可化眾生。  為起無量思念。欲化彼等眾生故。隨彼色類
長短寬狹音聲果報。得令眾生受化之事。即  應作願。起彼色類長短寬狹音聲果報。令彼  眾生速受化故。

於種種惡事　　及諂幻眾生  
應用牢鎧鉀　　勿厭亦勿憚

[0534a04]  若以罵詈恐動嫌恨鞭打繫閉訶責如是等  惡事加我。及諸眾生無量諂幻知不可化。以  彼等故不應自緩鎧鉀。亦勿厭流轉。勿憚
求菩提。又應發如是心。我不為無諂無幻眾  生而著鎧鉀。我正為彼等眾生著此鎧鉀。  我當作如是事發起精進。為令彼等眾生速
得建立無諂無幻故。應當如是自牢鎧鉀。

[0534a11]  問已說得力菩薩修行。云何未得力菩薩修  行。答。

具足勝淨意　　不諂亦不幻  
發露諸罪惡　　覆藏眾善事

[0534a15]  具足勝淨意者。謂增上意。又是善增也。意者  心也。即彼心具足。名具足勝淨意。不諂亦不  幻者。諂謂別心。別心者不質直也。又諂者名
為曲心。幻者謂誑也。若心不曲不誑。彼是不  諂不幻。發露諸罪惡者。若有罪惡顯說發露  彼名發露諸罪惡。覆藏眾善事者。若有善業
竟大覆藏。彼名覆藏眾善事。若菩薩欲疾  得菩提。應當具足淨意不諂不幻發露罪惡  覆藏善事。是故世尊說云。諂非菩提。幻非菩  提。

清淨身口業　　亦清淨意業  
修諸戒學句　　勿令有缺減

[0534a27]  此諸菩薩欲與修念相應故。先當清淨身口  意業。於中殺生不與取非淨行等三種身惡  行。應當清淨。與此相違三種身善行。應當受
之。妄語破壞語麁惡語雜戲語等四種口惡  行。應當清淨。與此相違四種口善行。應當  受之。貪瞋邪見等三種意惡行。應當清淨。與
此相違三種意善行。應當受之。諸波羅帝摹  叉學句。亦當受而隨轉。於彼學句。無有知而  故破。若缺漏戒者。於修念中。心則不定。

安住於正念　　攝緣獨靜思  
用念為護己　　心得無障心

[0534b09]  如是於戒正清淨已。斷除五蓋。於空閑淨潔  離眾之處。少聲少喧少蚊虻蛇虎賊等。不甚  寒熱不置臥床。若立若經行若結加坐。或
於鼻端或於額分。迴念安住隨於一緣善攝  作已。若於境界有躁動心。則用念為守門。如  是置守護已。遠離障礙賊心。獨在一處無散  亂意。而修習思惟。

若起分別時　　當覺善不善  
應捨諸不善　　多修諸善分

[0534b18]  於思惟時若起分別。即於起時覺此分別。若  是不善即應捨離勿令復增。若是善分唯當  數數多作。不應散亂。如室中燈不閉風道。

緣境心若散　　應當專念知  
還於彼境中　　隨動即令住

[0534b23]  於中修定比丘。心思惟時專意莫亂。若心離  境即應覺知。乃至不令離境遠去。還攝其心  安住境中。如繩繫猿猴繫著於柱。唯得繞柱
不能餘去。如是應以念繩繫心猿猴繫著境  柱。唯得數數繞於境柱。不能餘去。

不應緩惡取　　而修於精進  
以不能持定　　是故應常修

[0534c01]  緩者謂離策勤。惡取者謂非善取  (謂太急也)  。若欲成  就三摩提者。不應緩作及惡取精進。以緩作
及惡取精進。不能持三摩提。是故修定行者。  應常正修。

若登聲聞乘　　及以獨覺乘  
唯為自利行　　不捨牢精進

[0534c07]  若欲登聲聞乘及獨覺乘。唯為自利故。自涅  槃故。尚於晝夜不捨牢固精進。策勤修行。

何況大丈夫　　自度亦度人  
而當不發起　　俱致千倍進

[0534c11]  然此菩薩應於流轉河中度諸眾生。亦應自  度。何得不發起過彼聲聞獨覺乘人。俱致百  千倍精進也。如自度流轉之河度他亦如是。

半時或別行　　一時行餘道  
修定不應爾　　應緣一境界

[0534c16]  今此一日不應半時修習別定。餘時之中復  行異道。唯於一定應善緣境。心隨一境。勿向  餘處。

於身莫有貪　　於命亦勿惜  
縱令護此身　　終是爛壞法

[0534c21]  應當生如是心。我此身中。唯有薄皮厚皮肉  血筋骨髓等。終歸乾枯。我此壽命亦當終盡。  彼丈夫精進丈夫勢力丈夫健行。我亦應得。
若其未得。我於精進不應賒緩。雖復百歲護  此爛身。必定當是破壞之法。

利養恭敬名　　一向勿貪著  
當如然頭衣　　勤行成所願

[0534c28]  今此若在曠野宿住之時。勿貪身命於中遊  行。若有利養恭敬名聞起時。不應貪著。為自  願成就故。應速勤行。如然頭衣。

決即起勝利　　不可待明日  
明日太賒遠　　何緣保瞬命

[0535a04]  彼於如然頭衣勤行之時。明日賒遠莫待明  日。若於我身有勝利者。決即發起。應當生如  是心。何緣能保開眼合眼時命。我今即起勝
利。明日太遠。莫待明日。

安住於正命　　如食愛子肉  
於所食噉中　　勿愛亦勿嫌

[0535a10]  如是定行比丘。若村若僧坊中。隨有如法無  所譏嫌乞得食已。勿起貪心愛著。亦勿嫌之。  應當安住正念。如食所愛子肉。但為身住不
壞存於壽命。攝護淨行故。猶如昔云夫妻行  曠野時。共食子肉。

出家為何義　　我所作竟未  
今思為作不　　如十法經說

[0535a17]  應當如是觀察。我為何義故而行出家。為畏  不活耶。為求沙門耶。若為求沙門者。應作是  念。我於沙門之事。為已作為未作為今正作。
如其未作及正作者。為成就因緣故。應當精  勤。我離家類則名非類。應數思念。我之活  命繫在於他。我亦應作別異儀式。我自於戒
得無嫌不。有智同淨行者。於我戒所復無嫌  不。我已與諸恩愛其相別異。不與共俱。我  屬於業。業之所。生受用於業。業是所親依
業而行。我所作業。若善若惡我當自受。我於  晝夜云何而過。我喜樂空寂不。我有上人  法不。能得聖人勝知見不。若當後時同淨行
者問我之時說之不慚。應數思念此等十法。  所謂定行比丘。應數思念。

觀有為無常　　若無我我所  
所有諸魔業　　應覺而捨離

[0535b04]  有為謂因緣和合生。以因緣和合生故。彼無  我所。以有為故彼是無常。若是無常。彼為  他所逼迫故苦。若苦彼不自在轉故無我。於
有為法應如是觀。所有諸魔業應覺而捨離  者。或於菩提心六度相應經中作不欲樂因  緣散亂因緣賒緩因緣障礙因緣。若從自起
若從他起。皆應覺知。於此諸惡魔業。皆覺知  已離之。莫令彼自在行。

根力與覺分　　神足正斷道  
及以四念處　　為修發精勤

[0535b14]  信精進念定慧。是為五根。信精進念定慧。是  為五力。念擇法精進喜猗定捨。是為七覺分。  欲定精進定心定思惟定。是為四神足。未生
惡不善法為令不生。已生惡不善法為令其  斷。未生善法為令其生。已生善法為令其住。  生欲發勤攝心起願。是為四正斷。正見正分
別。正語正業。正命正發行。正念正定。是為八  分聖道。身受心法。是為四念處。此等三十七  助菩提法。為修習故。發起精勤。

心與利樂善　　作傳傳生處  
及諸惡濁根　　彼當善觀察

[0535b25]  心若調伏守護禁繫。則與諸利益安樂善事。  作傳傳生因。若不調伏不守護不修習不禁  繫。則與諸無利惡濁為根知已。於彼應極觀
察。生住異相故。內外兩間不住故。過去未  來現在世不俱故。無處來故。無處去故。剎那  羅婆牟呼利多時中不住故。猶如幻故。為修  習故。應當觀察。

我於善法中　　日日何增長  
復有何損減　　彼應極觀察

[0535c05]  若佛世尊所說。施等善法能出生菩提者。我  於彼諸善法。有何增長有何損減。常應如是  專精觀察。日日之中。起而復起。

見他得增長　　利養恭敬名  
微小慳嫉心　　皆所不應作

[0535c10]  若見餘同淨行者。或沙門。或婆羅門。增長  利養恭敬名聞之時。亦不應生微小慳嫉。復  應思量生如是心。我亦喜得眾生利養衣服
飲食臥床病緣藥等眾具。我亦喜得在家出  家之所恭敬。我亦喜得具足可讚之法。

不  羨  諸境界　　行癡盲瘂聾  
時復師子吼　　怖諸外道鹿

[0535c17]  若見他人增長利養恭敬名聞之時。於色等  境界中。不應稀  羨  。於愛不愛色聲香味中。雖  非癡盲瘂聾。而作癡盲瘂聾之行。若有力能
莫常瘂住。應以正法遣惑破繫時到。為怖  外道鹿故。及住持正教故。復當震師子吼。  我已解釋修心。今當解釋修相。所謂。

奉迎及將送　　應敬所尊重  
於諸法事中　　隨順而佐助

[0535c25]  於所尊重奉迎將送。於聽法時花鬘供養。修  理支提等法事中恭敬作故。當得手足輪相。  彼又是大眷屬先相。

救脫被殺者　　自然增不減  
善修明巧業　　自學亦教他

[0536a01]  有被殺者救令解脫。護命因緣離於殺生。受  此等業長夜習近故。當得長指相足跟平正  相身直相。彼是長壽先相。自所受善法。受
已增長不令損減故。當得足趺高如貝相毛  上向相。彼二是法無減先相。善修明論工巧  等業。自學及教他故。當得伊尼  �  相。彼是速  攝先相。

於諸勝善法　　牢固而受之  
修行四攝事　　施衣及飲食

[0536a10]  於諸最勝善法。牢固受之。習近多作故。當  得善安立足相。彼是能作事業先相。修行四  攝布施愛語利行同事。常習近故。當得手足
網相。彼亦是速攝先相。以妙飲食衣服布  施。常習近故。當得柔軟手足相七處高相。彼  二是得上妙飲食甜味。及衣服等先相。

不違乞求者　　和合諸親慼  
眷屬不乖離　　施宅及財物

[0536a18]  隨所有物。若來求者。即施不違逆故。當得臂  髀  傭  圓相彼是自在調伏先相。和合親眷朋  友共住。不令各各乖異。若乖異者亦使和合
故。當得陰密藏相。彼是多子先相。布施舍宅  財物。及施上妙床敷衣服堂殿宮等故。當得  金色相細滑薄皮相。彼二是得上妙床敷衣  服堂殿宮等先相。

父母及親友　　隨所應安置  
所應安置處　　無上自在主

[0536a27]  憂波弟邪夜  (隋云近誦舊云和上者略而訛)  阿遮利夜  (隋云正行舊云  阿闍梨者亦訛)  父母兄弟等。所尊重者。隨所應處安置。
為無上自在主故。當得一孔一毛相白毫印  面相。彼二是平等先相。

雖復是奴僕　　善說亦受取  
應生最尊重　　施藥愈諸病

[0536b04]  施藥愈諸病者。於病人所。施藥給侍將息飲  食。以給侍將息。病即能起故。當得髆間平  滿相味中上味相。彼二是少病先相。

前行善業首　　細滑美妙言  
善為正意語　　前後無不供

[0536b09]  前行善業首者。園林會堂義井花池飲食花  鬘。於難行處起橋。及造僧坊遊處等中。勸勵  他人自為前導。所施過他故。當得尼瞿嚧陀
普圓身相頂髻相。彼二是勝主先相。細滑美  妙言者。長夜真實細滑語故。當得廣長舌相  梵音相。彼二是得五分五分語道具足音先
相。五分五分語道具足音者。一者可知。二者  易解。三者樂聞。四者不逆。五者深。六者寬  遠。七者無嫌。八者悅耳。九者辯正。十者不  雜
(二種五分故有十也)  。善為正意語者。長夜實語正意  語故。當得師子牙相。彼是愛語先相。前後無  不供者。他人雖有前後。然皆供養無不供養。
以如法威儀平等威儀故。當得齊平齒相細  滑齒相。彼二是善淨眷屬先相。

不壞他眷屬　　慈眼觀眾生  
亦不以嫌心　　皆如善親友

[0536b25]  於諸眾生。作懷抱慰喻攝受之心。以不貪不  瞋不癡眼觀故。當得青眼相牛王眼  睫  相。彼  二是愛眼觀先相。

[0536b28]  我已解釋三十二大丈夫相出生之業。別有  種種菩薩之行。今當解釋。

應當如所言　　即隨如是作  
如言若即作　　他人則生信

[0536c03]  應當如言即如是作。若如所言即如是作。他  則生信。隨有言教。即當信受。

應當擁護法　　覺察放逸者  
及作金寶網　　羅覆於支提

[0536c07]  於此法中應自擁護。若有背法放逸眾生。於  彼亦應方便覺察令其向法。及於如來支提  之所。應以種種寶網羅覆。為令相好滿足故。

有欲求婇女　　莊嚴以施之  
亦與說佛德　　及施雜光瓔

[0536c12]  若有求婇女者。即便莊嚴婇女。而以布施。  此諸婇女普皆端正。以此布施。為令自意所  求愛事皆滿足故。又以無量異種。說佛功德
之法。應在集會之處。高出美妙悅意之聲。而  為演說。為得諸聲分清淨故。又以種種光明  照曜瓔珞之具。悅彼心眼而以布施。為得諸  隨形好滿足故。

造作佛形像　　端坐勝蓮花  
及於六法中　　修習同喜樂

[0536c21]  以金銀真珠貝石等造作佛像。坐勝蓮花。為  得化生。及為得佛身故。六種同喜法者。於彼  同梵行中。慈身業口業意業。不分受用物。戒
具足見具足。此等六種同喜法中。應數習近。  為得徒眾。不被諸外論眾所壞故。

可供無不供　　為命亦不謗  
佛之所說法　　及以說法人

[0536c28]  可供無不供者。於中應可供養。所謂和上阿  闍梨父母兄等。無不供養者。無不敬畏。雖  為活命。終不謗法及此說佛法人。亦不應謗。
不應輕欺。為護自善助故。

金寶散教師　　及教師支提  
若有忘所誦　　與念令不失

[0537a05]  應以金銀散於教師。亦應以摩尼金寶散教  師寶支提。菩薩有三摩提。名現在佛對面。  住此等三摩提。於生生中。現前修習為得聞
持故。若有眾生忘失所誦引世利樂經書。於  彼眾生。與作憶念。為不忘失菩提心故。及  為得憶念現知故。

未思所作已　　勿躁勿隨他  
外道天龍神　　於中皆莫信

[0537a13]  所作業行。若身口意。於中諸處。若未思所作  已。勿為躁急。亦勿隨他。應如是行。若異於  此則生熱惱亦是悔因。於遊行出家尼揵等
諸外道及於天龍夜叉揵闥婆等中。皆不應  信。

心應如金剛　　堪能通諸法  
心亦應如山　　諸事所不動

[0537a20]  安置其心應如金剛。有慧力堪能故。於諸世  出世法中。如其自性如實通達。於諸事中安  置其心。亦應如山。八種世法。所不能動。

憙樂出世語　　莫樂依世言  
自受諸功德　　亦應令他受

[0537a25]  或有言說能出世間。若與佛法僧相應。若與  六度相應。若與菩薩地相應。若與聲聞獨覺  地相應。彼中應作憙樂。或有言說依止世間。
增長世間。與貪瞋癡相應。彼中不應喜樂。若  有諸受戒學頭多等殊勝功德善人所讚所受  取者。於彼等中皆應受取。亦應令他受此功  德。

修五解脫入　　修十不淨想  
八大丈夫覺　　亦應分別修

[0537b05]  於中解脫入者。一者為他說法。二者自說法。  三者自誦法。四者於法隨覺隨觀。五者取隨  何等三摩提相。此是五解脫入。應當念修。十
不淨想者。謂膖脹想。青瘀想。膿爛想。潰出  想。噉想。斷解想。分散想。血塗想。肉落想。骨  想。此是十不淨想。貪若生時應當念修。本為
斷除欲貪故。八大丈夫覺亦應分別修者。於  中有八大丈夫覺。謂少欲是法多欲非法。是  為初覺。知足是法不知足非法。是為第二。遠
離是法雜閙非法。是為第三。發精進是法懈  怠非法。是為第四。安住念是法忘失念非法。  是為第五。入定是法不入定非法。是為第六。
智慧是法無智慧非法。是為第七。不樂戲論  是法樂戲論非法。是為第八。此等八大丈夫  覺。應當覺之。多欲等八不善助。應當斷除。

天耳與天眼　　神足與他心  
及與宿命住　　應修淨五通

[0537b22]  於中天眼天耳憶念宿住知他心神足。此等  五種智通。應當修習。

菩提資糧論卷第五

* * *

【經文資訊】大正藏第 32 冊 No. 1660 菩提資糧論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，日本 SAT 組織提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
