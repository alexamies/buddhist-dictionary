順權方便經卷上(一名轉女菩薩)

西晉月支三藏竺法護譯

沙門法品第一

[0921c11] 聞如是：

[0921c11] 一時，佛在王舍城靈鷲山中，與大比丘眾俱、比丘五百、菩薩八千，一切大聖神通已達，已逮總持辯才無礙，獲無所畏得不起忍，奉無數佛殖眾德本，皆志大乘至不退轉，弘無蓋哀救濟十方。

[0921c16] 其名曰空無菩薩、持土菩薩、持人菩薩、持祠身菩薩、觀意菩薩、淨意菩薩、上意菩薩、信樂意菩薩、持意菩薩、增念意菩薩、喜見菩薩、善見菩薩、可意見菩薩、普利可見菩薩、彌勒菩薩、普及一切賢劫菩薩，咸來集會悉共俱坐。

[0921c21] 爾時，世尊在王舍城開化一國，國王、大臣、百官群僚、長者、梵志、凡庶人民，僉共一心奉事供養，衣被、飲食、醫藥、床臥，一切所安莫不欣然。

[0921c24] 於時賢者須菩提，明旦著衣持鉢，欲行分衛，未入城門。行詣佛所，稽首足下，退住一面，前白佛言：「唯然，大聖！我夜臥寐夢中見已，坐佛樹下而見如來，稽首足下，遷住一面。時佛以紫金色手摩我頂上，頒宣斯言而告於我：『今日，須菩提！當得逮聞古昔已來所未聞法。』唯聖垂愍敢說此意，是則何等先之瑞應？」

[0922a02] 佛告須菩提：「有法典名曰順權方便，諸族姓子及族姓女所宜奉行，以斯比像先現瑞應，仁當逮聞未曾有法。」

[0922a04] 時須菩提前白佛言：「我今欲入王舍大城，因行分衛。」

[0922a05] 佛言：「從意順時無違道節，善哉！行矣！」

[0922a07] 時須菩提，見佛聽之，入城分衛，普行求食。尋到諸家貴姓、長者、梵志，因入其舍，在門中庭默然而住。

[0922a09] 時長者家有一女人，普莊嚴身珠璣瓔珞服栴檀香，以紫金寶文飾其體，端正姝好威發晃昱，光澤第一淨如蓮華，從其室出，問須菩提：「賢者！何緣住門中庭？」

[0922a12] 須菩提報曰：「姊欲知之，故來分衛。」

[0922a13] 其女答曰：「今須菩提，故復懷抱分衛想乎？斷思食耶？」

[0922a14] 須菩提答曰：「姊欲知之，食想已斷，又有是身父母遺體，在胞胎中飲食養之，而至成長，習之來久不可離食。」

[0922a17] 女又問曰：「須菩提賢者！未斷生死眾行故，有終始愁慼，悲泣不可意，傷不造證乎？」

[0922a19] 須菩提答曰：「已造證矣，身口心寂。」

[0922a20] 又問：「賢者為滅身乎？」

[0922a20] 須菩提答曰：「其滅度者無有身也，法無所除，亦無道行。」

[0922a21] 女又問曰：「若使諸法皆無滅除無所行者，賢者須菩提云何捨身而分衛乎？安和成就也？」

[0922a23] 須菩提答曰：「其滅定者當普觀之，休息興立，興立顯身亦復非造。」

[0922a25] 女又問曰：「其滅定者，所在定行則不滅度？」答：「以滅定則無所生，亦無所滅。」

[0922a27] 女又問曰：「若無所生、無所滅者，云何賢者，離身分衛不以安和？」

[0922a28] 須菩提答曰：「如來聲聞行分衛時，為捨身耶！」

[0922a29] 女又問曰：「佛歎賢者於聲聞中行空第一，空有處耶？」

[0922b01] 須菩提答曰：「然，如姊來言。」

[0922b02] 女又問曰：「其所行空豈往反乎？」

[0922b03] 須菩提答曰：「其行空者無有往反。」

[0922b04] 女又問曰：「假使空行無有往反，賢者何故周旋行來，而分衛乎？」

[0922b05] 須菩提答曰：「雖行分衛，不貪養身，欲以休息痛痒苦故，而行分衛也。」

[0922b07] 女又問曰：「賢者復有痛痒懷惱眾難厄乎？」

[0922b08] 須菩提答曰：「無痛痒不懷眾難，又欲休息飢虛痛痒，故行分衛。」

[0922b09] 其女問曰：「賢者今行不等空業。所以者何？其行空者不以痛痒而為苦患，一切三界無所有故；又行空者不猗身心，不生念身心，亦無所染無樂不樂，其行空者悉無諸法，乃處閑居。」

[0922b13] 女又問曰：「賢者處在閑居行空第一，以何等故名曰空閑？」

[0922b15] 須菩提答曰：「所以曰空，不以因緣捨欲眾塵，乃曰閑居。」

[0922b16] 女又問曰：「其行空者捨貪欲乎？」

[0922b17] 須菩提答曰：「其行空者不捨貪欲耶！」

[0922b18] 女又問曰：「云何捨欲名曰行空？」

[0922b18] 須菩提答曰：「所可說者，是假言辭。」又問：「賢者行空，豈有辭乎？而仁說之。」

[0922b20] 須菩提答曰：「假託辭耳，賢聖聲聞本之言教也。」

[0922b21] 女又問曰：「咨嗟言辭，心存言辭則墮顛倒，其墮顛倒則處諍訟，其處諍訟則非沙門不應法義。」

[0922b23] 須菩提問姊：「何謂名曰沙門法義？」

[0922b24] 其女答曰：「無有言辭乃沙門法，若無言辭則無顛倒，無顛倒者則無諍訟，無諍訟者是沙門法；所致法者永離二行，乃謂一法謂沙門法，無想不想永寂眾想，乃謂沙門；無為無散遠離合散，超越邪迹入平等道，謂沙門法；無有境土離於分界無為滅度，謂沙門法；以知止足不貪道俗，永無所著坦然無迹，謂沙門法；無著無縛亦無有脫等猶虛空，謂沙門法；亦無心念除心意識，謂沙門法；常知節限，少欲少事無所悕望，謂沙門法。

[0922c05] 「消去貪欲心無所慕，志若太山不可傾動，謂沙門法；棄捨欲樂心不虛渴不好三界，謂沙門法；皆離分界十方境土，越諸所作無所起立，謂沙門法；捨五陰魔及其形體，無有眾難無有塵勞，謂沙門法；越度魔界貪欲所消，心無所生亦不馳逸，謂沙門法；以超死魔而無所著不懷妄想，謂沙門法；不慕天魔心無所思志等如地，謂沙門法。

[0922c12] 「不著吾我解一切空寂然淡泊，謂沙門法；心無所猗以無想行而不增損，謂沙門法；以捨妄想心無所願不有取捨，謂沙門法；遊在三界而無所行決眾疑網，謂沙門法；消眾入無無有諸衰陰蓋永滅，謂沙門法；捨于調戲不存放逸降伏其心，謂沙門法；不抱瞋恚心不懷恨寂寞定意，謂沙門法；無有飢渴不存虛乏心無合會，謂沙門法；無有二行已捨二業而等同像，不高不卑不舉不下，謂沙門法。

[0922c22] 「以棄兩事行無所著無所罣礙，謂沙門法；斷除俗業却眾陰蔽不貪四大，謂沙門法；分別五陰諸種本末無有諸入，謂沙門法；頒宣一切十方法界無有境土，謂沙門法；曉了諸入自然如化本無處所，謂沙門法；自然如空而暢無為不好有為，謂沙門法；永以棄去一切諸數無有取捨，謂沙門法；自於己利而知止足不有諍訟，謂沙門法；和心一切顯現眾生等行忍辱，謂沙門法；無所亡失心不忘捨逮得解脫，謂沙門法；心已解脫而無所怙坦然寂寞，謂沙門法；猶若虛空不可譬喻等無有侶，謂沙門法。」

[0923a04] 女說於是行沙門法時，諸天子等集會門庭，四十天子遠塵離垢得法眼淨，五百天子舉聲歎曰：「篤信微妙聞於上法至心和雅。」悉發無上正真道意。

見諦品第二

[0923a09] 爾時，賢者須菩提而口歎曰：「至未曾有！是姊辯才慧明巍巍，所頒宣法音聲和雅必佛威神，將是如來所化不疑。」

[0923a11] 於時彼女知須菩提心念本末，報須菩提：「如今賢者所識察之，其沙門法離於分界無有境土，無著無縛亦無所脫。心自念言：『必如來化。』誠如所云，今吾觀身如來所化，現作女像悉了本無。所以者何？如來、至真解暢本無，吾身本無等無有異，由是之故如來所化。如如來色本無，我色本無，無二亦復然矣，以是之故，如來所化。痛痒行識皆為本無，五陰本同自然無際悉為本無，以是之故，如來所化。如來本無，一切眾生其元本無，諸聖本無吾身本無等無有異，以故名曰如來所化。如來本無，一切諸法亦復本無，一切道義亦復本無，身亦復本無身同然，以是之故，如來所化。如來本無悉無所生無有處所，如來本無悉無所生亦無所滅，吾身本無不起不滅。以是之故，如來所化。如來本空一切如幻，吾身本無本無同然，本空不起不滅，以是之故，如來所化。如來所化一切本無，一切眾生本無處所諸法本無，其本審諦真實本無，等無有異悉虛無形。又，須菩提！舉要言之，一切諸法皆住本無，吾以是故如來所化。」

[0923b03] 時須菩提問其女言：「云何？今姊以佛聖威知我心念？為以己明見之耶？」

[0923b05] 其女答曰：「今須菩提能知他人眾生心所念乎！聲聞、緣覺、諸菩薩眾，五通仙人、外學異法，皆佛威神而有所知。所以者何？一切應時從佛受教。如今尊者須菩提，知於他人眾生心念，以是之故，亦佛威神而能知之。猶如天下一切眾生，因以日月大炬燈火，十方眾焰諸有光明緣覩諸色。如是，須菩提！諸佛弟子見眾生心照以聖慧，消愚癡冥使逮道明，皆佛威神。」

[0923b13] 於時，賢者須菩提謂其女曰：「唯為我說，今女為誰從何而來，乃有此辯？」

[0923b15] 女答須菩提：「假使有人問如來化：『今汝為誰？從何而來？』於時化佛以何發遣？」

[0923b16] 須菩提答曰：「無所發遣。」

[0923b17] 其女答曰：「如是，須菩提！其化自然解諸法相，一切如是亦無所知。」

[0923b18] 女又問曰：「今問仁者：『為有學業？為是凡夫？是羅漢乎？』若作是問，以何答之？」

[0923b20] 須菩提答曰：「吾非學業，亦非凡夫，亦非羅漢。」

[0923b21] 其女問曰：「今須菩提以心相倚而答我耶？」

[0923b22] 報曰：「如是。」

[0923b22] 須菩提曰：「女何報我？」

[0923b23] 女曰：「若深山中，間所呼聲乎？以用心意而相答耶？」

[0923b24] 答曰：「不也！響因虛空而有其音。」

[0923b25] 女曰：「如須菩提豈可逮致乎？緣其法行得入道耶？因立證明，成就道德而可處當也。音聲本無，吾我言辭亦復如是，悉亦本無。」

[0923b28] 時虛空中自然有音，歎於此辭。女說是言，令須菩提遙聞虛空自然之音，宣揚答曰：「向者仁言，吾非學業、亦非凡夫、亦非羅漢。行得執持何法，諸漏已盡至於等時，以致羅漢耶？」

[0923c03] 須菩提答曰：「若如來化行得處所，我執持行其宜若斯！」

[0923c04] 其女答曰：「仁須菩提非羅漢乎？諸漏不盡耶？佛歎仁者諸聲聞中行空第一。」

[0923c06] 須菩提答曰：「吾非羅漢諸漏不盡，亦不行空不歎第一。」

[0923c07] 女又問：「賢者心樂堪任，云何自誤而竊妄語？」

[0923c08] 須菩提答曰：「假使我見智達諸法，已得羅漢眾漏已盡，世尊歎詠行空第一，爾乃我墮妄語兩舌。我不知法、不覩所在，以是之故不為妄言，所言至誠。」

[0923c12] 女又問曰：「仁者須菩提！此諸天子，其見諦者來會門下聽受經法，謂仁不實？」

[0923c13] 須菩提答曰：「其見諦者，諸天世人莫能欺者。」

[0923c14] 女又問曰：「賢者若有所見，為不至誠？」

[0923c15] 須菩提問曰：「其有所見為不諦乎？」

[0923c16] 女曰：「其覩誠諦不可見也。」

[0923c17] 女又問曰：「耆年須菩提，能見真諦乎？」

[0923c18] 須菩提答曰：「假如女言，我悉不見欺詐之業，況復覩見至誠諦耶？所以者何？一切皆空。」

[0923c20] 於時須菩提謂其女曰：「所言至誠為何謂耶？」

[0923c21] 女答曰：「唯，須菩提！所云至誠，於一切法悉無所生，其見誠者則覩顛倒。」

[0923c22] 須菩提問女：「為誰說斯如是言教？」

[0923c23] 其女答曰：「唯，須菩提！處在顛倒，不起塵勞、不起見諦，乃為真諦，以覩在倒不見真諦。」

[0923c25] 時諸天子會在門下者，覩其女身微妙之業，則稽首女，禮須菩提，口宣斯言：「聞須菩提親覩此女，聽其辯才。」各自歎曰：「為得善利無極之慶，若聞是教篤信愛樂亦復難遇，況復好喜而奉行者，德不可量。」

[0924a02] 女復謂須菩提：「猶如斯地無所不忍，淨與不淨香潔臭穢不以增損。若有行者修平等心，悉忍苦樂不以進退，猶如淨水無所不洗，淨不淨物不以憎愛。行者如是，心猶若水，洗除眾惡三垢之穢，在於善惡不用增損。猶若火然，在所燒盡無所去就。行者如是，消除禍福，若遭二難等無增損。猶若風起，在所而飄不有愛惡。行者如是，若遇苦樂賢愚淨穢不以增損。猶若喻空靡所不忍，空不念是忍與不忍。行者如是，心平如空無有增損，所值善惡不以喜怒。猶如橋船，一切眾人王者小人貧富尊卑，皆由之度無所分別。行等心者亦復如是，志若橋船，無有瞋喜怨友無二。明智賢士忍於凡夫，聖慧坦然心不有二。所以者何？若須菩提，發起瞋恚厭恨之心，同於學士皆當忍之，不當怒報也，令不瞋恨，猶如火熾尋時滅之不當使盛。如是，須菩提！若貪欲興塵勞然熾，制伏其心令不馳逸，乃逮正定。」

[0924a21] 爾時，賢者須菩提問其女曰：「汝何志求而乃如是師子吼乎？」

[0924a22] 其女答曰：「若有志求未曾能暢師子吼也，其無志求乃師子吼。所以者何？有所求者則墮顛倒，以墮顛倒無師子吼，有所志求便為貪身，輒墮諸見無師子吼。又賢者問：『女何志求而乃如是師子吼乎？』賢者何求漏盡意解？」

[0924a27] 須菩提答女：「姊欲知之，不用志求而致解脫。」

[0924a28] 女又答曰：「耆年本時無所志求，致得漏盡意解乎！吾亦如是逮無所逮，其法界者行無所獲。」

[0924b01] 須菩提曰：「如今觀女必志大乘終無疑也，以是之故大師子吼，舉動進止言談以類大乘之學。」

[0924b03] 女又問曰：「豈能識別大乘行迹舉動進止，為何等類？」

[0924b04] 須菩提答女曰：「聲聞雖聽，不能頒宣大乘所覩，唯女堪任敷演大乘，所行深妙廣為分別。」

[0924b06] 女曰：「賢者！其大乘者無所罣礙慧無陰蓋，其明無二此之謂也。猶日月前健行諸天，自恣無礙無能蔽者，住於虛空而飄疾行，所遊天下周遍四域，照閻浮利眾生蒙明，莫不被荷。大乘如是正士廣學，無所罣礙無能蔽者，其心等住住無所住，其心奉行六度無極，顯示十方一切法明，故曰大乘。猶轉輪王所遊行處輒居四域，菩薩大士至若干種眾生類中，在眾邪行等修慈心。其大正士如是所至到處常能獨步，沙門梵志諸天人民，郡國縣邑州域大邦利益眾生，菩薩常行四恩之業，救攝一切修若干敬。故曰大乘。諸天、龍、神、揵沓惒、阿須輪、迦留羅、真陀羅、摩休勒、釋梵四天、明智賢聖、正士聰達，以諸平等正行之無逮成真諦，所見奉敬，故曰大乘。其大乘者，唯須菩提！而不可盡悉無所生，不斷佛教三寶之訓，諮受佛慧道法之業，奉順聖眾。以大慧明勸化眾生，善具弘妙無雜碎行，所作真正解暢備悉六度無極，以四恩行救攝危厄，寂然庠序，修八正道、意止、意斷，奉無極慈修無蓋哀，堅住大道，於一切智永棄畏難，降伏眾魔捨諸闇昧，顯智慧明富眾德本，諸行具足。諸天、人民、阿須倫所見歸命，眾魔外學莫不降伏，一切聲聞諸緣覺等，莫能當者。化眾不信令篤樂法，慈悲愍念諸懷瞋害，以布施攝慳貪，以持戒攝犯禁，以忍辱攝瞋恚，以精進攝懈怠，以一心攝亂意，以智慧攝愚癡，以財寶攝貧窮，以安和攝苦患，以歡悅從明智，故曰大乘。」

分衛品第三

[0924c08] 於時賢者須菩提問其女曰：「快歎大乘！頒宣行業瑞應本末。」

[0924c09] 其女答曰：「正使我身一劫過劫，咨嗟大乘，不能究暢得其邊崖。如大乘業不可限量，其德至淳功勳名稱不可得計。」

[0924c11] 又須菩提謂其女曰：「姊問我言：『賢者何故而行分衛？』如來、至真亦行分衛，從如來緣奉不違命。」

[0924c14] 其女答曰：「唯，須菩提！能知諸佛善權方便，欲開化眾故行分衛。」

[0924c15] 須菩提問女：「女亦堪任諸佛若干行隨時之義，吾身不能唯說其意，修權方便行分衛乎？」

[0924c17] 女復報曰：「賢者復聽，如來、至真以二十事，觀察法儀而行分衛。何謂二十？一曰、現己身色形像微妙端正；二曰、順從如來分衛學法；三曰、若有眾生欲習嚴佛三十二相；四曰、觀如來身具足莊飾；五曰、如法備悉身相種好；六曰、令發無上正真道意；七曰、念於如來而行分衛，如法效之；八曰、若如來入郡國縣邑，郡國縣邑普得安隱；九曰、盲者得目悉覩諸色；十曰、聾者得聽別若干音；十一曰、心亂迷惑者伏定其意；十二曰、若裸形者得自然衣；十三曰、飢得食糧；十四曰、渴得水漿；十五曰、病者得愈；十六曰、無怒無癡；十七曰、無貪無嫉；十八曰、不恨不恚亦無自大；十九曰、心不懷惱普愍眾生；二十曰、念無央數眾生之類如身父母；是謂二十。

[0925a03] 「若使如來入郡國縣邑坵聚行分衛者，令諸眾生有所見聞，發無上正真道心。又，須菩提！世尊大哀，來化眾生無數眾苦，悉至三界隨時救護，如來現義因得自在故行分衛。

[0925a07] 「唯，須菩提！如來所入郡國縣邑行分衛時，無數諸天、龍、神、揵沓惒、何須倫、迦留羅、真陀羅、摩休勒、釋梵四王，皆隨侍之奉事供養，承佛威神皆發道心。

[0925a10] 「又，須菩提！諸天、龍、神、釋梵四王，供養如來，見如來身，道明無邊寂然庠序，心自念言：『至未曾有，如來、至真所宣正典我等諮受，所奉經法愛樂自歸。如來、至真發大道心，以是之故而行分衛。』

[0925a14] 「唯，須菩提！如來分衛無數眾人，慕官貪士好財志豪，求端正色欲多眷屬，見佛世尊捨轉輪王出家為道，心自念言：『覩佛大哀詣貧匱家而行分衛，棄世榮祿發無上正真道意，故行分衛。』

[0925a19] 「唯，須菩提！諸大尊神、天子、梵天，承佛威神觀見如來，心自念言：『如來常充未曾飢渴，用愍眾生故與眷屬而行分衛，我等慕樂夙夜精進，成至正覺，與眷屬俱而行分衛。』作是念已，發大道意。

[0925a23] 「唯，須菩提！若懈怠眾懶惰不勤，見於如來入郡國縣邑州域大邦，心中歡悅稽首自歸，發平等心慕最正覺。

[0925a25] 「唯，須菩提！見諸佛尊終不虛妄，眾人覩聞其音響者，一發意頃以為道本，因是究竟得至滅度，以故如來而行分衛。

[0925a28] 「唯，須菩提！如來入郡國縣邑，諸在繫縛閉在牢獄而得解脫，眾生若聞如來名號，承其聖旨自然得解，欲報慈恩發無上正真道意，以是之故而現分衛。

[0925b02] 「唯，須菩提！族姓子、族姓女若聞如來功勳之德，歎詠名稱適承其號，奉上如來餚饍異味，衣被床臥及他異供，敬護父母兄弟姊妹、夫婦子孫，若無因緣，不得故往奉見如來，以故如來入於郡國縣邑而行分衛，心懷踊躍貢上供養，皆發無上正真道意。

[0925b08] 「唯，須菩提！其四天王奉如來鉢，若貧窮眾少於財寶欲薄布施者，見如來鉢自然而滿；大財富者欲廣施者，見如來鉢空因供施佛，皆發無上正真道意，以故如來現行分衛。

[0925b12] 「唯，須菩提！假使如來取若干饍悉齊合著，百千億鉢還著一鉢，不令雜錯各如本故，無數諸天、龍、神、揵沓惒、阿須倫、迦留羅、真陀羅、摩休勒，覩於如來變化示現，得未曾有善心生矣，皆發無上正真道意，以是之故而行分衛。

[0925b17] 「唯，須菩提！如來身者金剛之數無量福會，如來身者無有生藏及與熟藏，亦無不淨大小之便，不用飢渴而行分衛，現有所食不覩所入，而見如來，顯明大慧真正之法皆發道意。

[0925b21] 「又，須菩提！若有眾生施如來食，多少麁細甘美不好，所貢上饍在於如來，所種德本所立福祐，不可限量無有邊際，況復廣施受天人福，眾祐不盡至得滅度，以是之故而行分衛。

[0925b25] 「又，須菩提！如來一定三昧正受，無數神尊諸天子等，眾梵天王色行天子，見於如來而行分衛不捨三昧，心自念言：『今佛愍哀眾生之故，而行乞食不用飢乏，諸天人民覩斯義利皆發道意，以故如來現行分衛。』

[0925c01] 「又，須菩提！如來常懷賢聖自在而行分衛，無有貪嫉亦不飲食，為諸信者，頒宣經道，令出家學，化族姓子女故行分衛。未曾飲食其飢饉者，不能自致至於道德，欲令此等所願具足，故顯分衛。

[0925c05] 「又，須菩提！如來執懷賢聖自行分衛，救諸不賢濟眾罣礙使無所著，令興大道至無極慧。

[0925c07] 「又，須菩提！如來愍念將來之世邊地諸國，故行分衛，得無後世不信道法長者梵志，心自念言：『此等聖師不行分衛，弟子何故橫行乞食？』見諸比丘及比丘尼懷恚不喜。由是之故，佛現分衛。心自念言：『佛無上尊愍眾分衛，弟子法之因供咨嗟，手自斟酌施與比丘，此等學士承佛至教而行分衛。』見之欣然，供養一切比丘、比丘尼。以故如來而現分衛。

[0925c15] 「又，須菩提！諸王帝主、太子、長者、梵志、大臣、百官諸子，見於如來、無上正真不乞食者，若有眾人信樂道法，棄家行學而作沙門恥於分衛：『我等家門姓貴豪尊出為沙門，反從庶民貧家下劣乞分衛乎？』以故如來現行分衛。心自念言：『如來大德猶如虛空，愍行分衛，況我等乎？念此不慚，哀諸下劣，樂行分衛。』

[0925c22] 「又，須菩提！如來普隨世間習俗而勸化之，因其勸樂各從眾生，應受化律而授道教，如來各隨而建立之，緣其方便未曾飢虛，無有眾患飢渴之難，不以羸劣，無有慳嫉，無有眾惡，決諸疑網。如是，須菩提！如來以此無量方便欲救眾生，故行分衛，度眾闇塞使見道明。」

[0925c28] 女謂須菩提：「賢者寧能以是隨時方便用斯大哀，如此眾祐，建修清淨，行分衛乎？」

[0926a01] 須菩提答曰：「姊！我不堪任，猶如一切野狐狸兔眾鹿尛蟲，不能當任師子獸王，不能獨步，而現其前師子吼也。如是一切聲聞、緣覺之乘，不任如來威神禮節善權方便，普安一切大慈大哀。」

[0926a05] 女說此善權方便如來大哀時，其女父母長者，家中大小及餘長者，來入舍中聞所說法，二萬八千人，皆發無上正真道意。

順權方便經卷上

【經文資訊】大正藏第 14 冊 No. 0565 順權方便經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA