大般涅槃經集解卷第五十二
[0534c06]  廣釋心性本淨不與貪俱  四句釋貪義有心共貪俱生不共  貪滅等

德王品之第八

[0534c10]  善男子云何菩薩摩訶薩  (至)  心善解脫慧善解  脫。

[0534c11]  案。僧亮曰。凡九法聲聞。求佛次第也。  初四法。分段因果中。三法修行大乘。後二法  成佛事也。寶亮曰。九事下文。自次第釋也。五
陰為果。五見為因。因斷故。言斷陰耳。寶亮  曰。夫功德之名。是讚歎之稱。而第八功德。以  九聚法為體。始學者之所行。資涅槃之要路。
大論九聚。不出兩意。初有二聚。明其所離。後  七聚法。談其所得也。其所離者。謂除於五陰。  及於五見。若述其所得。乃有七聚。七聚之
中。復不出自行外化。故守護一事。反與四  等。通為被物。然此兩事。要於曠濟邊美。就化  他而作位。餘六念等五聚。悉據自德。而受名  也。

[0534c24]  善男子云何菩薩除斷五事  (至)  以是義故方便  令斷。

[0534c25]  案。僧亮曰。小乘厭苦。除斷五陰也。寶  亮曰。既依六行。理以忘懷。亦無有善。不  而樹故。積劫為心師。要依此理教。而得出也。
是以始學之家。先觀五陰為本。既達身是虛。  必修善而斷。故今先觀五陰為始也。受者百  八者。此是一方之數。受是三受。三受有二種。
謂淨受不淨受。就六根中作位。兩受皆然。則  一根中有六。若六根具六。便六六三十六。就  三世中往分。便成百八受。

[0535a05]  云何菩薩遠離五事  (至)  是故菩薩防護不近。

[0535a06]  案。僧亮曰。欲滅五陰。先除五見也。寶亮曰。  第二聚也。見是推求之性。耶執之重位。因於  此五。能廣生六十二見。菩薩知此是生死之
本所以防而不起也。

[0535a10]  云何菩薩成就六事  (至)  是名菩薩成就六事。

[0535a11]  案。僧亮曰。道見由道。次第說道也。聞修定在  死尸間。多怖畏。令修六念。以除其畏也。僧宗  曰。前三念是外念。次戒施是內行。後念無
是未來果也。寶亮曰。第三聚也。自佛出世。  便有此六矣。梵行品已廣釋也。

[0535a16]  云何菩薩修集五事  (至)  是故菩薩勤心修集。

[0535a17]  案。僧亮曰。由念成定。初四禪後一是慧。具此  四法。則離分段苦也。僧宗曰。初知定者。謂禪  定也。以音聲刺起覺知之心下。次明諸禪也。
寂定者。二禪定堅固。不為覺觀所亂。諸識滅  為寂定也。身心快樂者三禪樂支滿是也。無  樂者。四禪以上至非想。無四受之相。因此四
定。能發首楞嚴也。寶亮曰。第四聚五事。一  謂知定。初禪定猶未免覺觀。故受知名。二寂  定者。二禪覺觀已滅。心慮轉靜。外緣難動。故
稱寂定。三受快樂定者。二禪猶為喜所漂流。  未若三禪喜踊已斷。身心怡泰。故受快樂之  名。四無樂定者。四禪滅樂。無復有分別之念。
以捨受為體。故稱無樂定也。若能得此四定。  於緣中忘相。稱真俗二諦。智慧解窮。名首楞  嚴定也。

[0535b03]  云何菩薩守護一事  (至)  是故菩薩守護一法。

[0535b04]  案。僧亮曰。始發心求佛也。寶亮曰。第五  聚也。謂菩提之心。菩提名道。此行人始習心  也。一則遠求佛果。二為拔彼蒼生。若能守
護。此心必剋菩提也。

[0535b08]  云何菩薩親近四事  (至)  是故菩薩繫心親近。

[0535b09]  案。僧亮曰。長養菩提。由四無量也。寶亮曰。  第六聚也。向雖辨發心。若不造行。則果無  由得。今明外化。以與四等三心。願彼我同
安。若習此慈。成登於初地。雖有四異。通為一  慈。但從其始學。就階級而明耳。

[0535b14]  云何菩薩信順一實  (至)  是故菩薩信順不逆。

[0535b15]  案。僧亮曰。四等成就。得入大乘也。寶亮曰。  第七聚也。實謂大乘無相之解。菩薩知取相  為過。捨相是道理。歸一實。更無異塗也。

[0535b18]  云何菩薩心善解脫  (至)  昔所不至而今得至。

[0535b19]  案。僧亮曰。入大乘故。然後具有二事也。寶亮  曰。餘第八第九兩聚。但義分為二心。所以不  自在。由愛著為礙。若鑒境慮明。必由無障。今
煩惱既盡。無惑可拘。闇用都除。名心解脫。  若有迷之時。於境不明。今無礙可障智。故名  慧解脫。然初學之家。必從淺之深。故先據陰  為始。成智慧為終也。

[0535b26]  爾時光明遍照高貴德王  (至)  心解脫者是義不  然。

[0535b27]  案。僧宗曰。難前第八心不應解脫。尋初  以實法為難。廣設譬。明心無縛解也。第二難  意貪亦是有。以心本有貪性。則不可得解。第
三言見相。然後方生者。以此證貪。不但在於  心中。境中亦有貪也。正以心中有貪。境亦有  貪。體性如之。豈可改耶。第四難。言不定也。若
於一緣。定起貪者。則定以不淨觀除之。今一  境。或時生貪。或生瞋癡也。心亦不定。或起於  貪。或起瞋癡。是則心之與境。二俱不定。既為
不定。則不可斷。既不可斷。則無解脫也。寶  亮曰。於未達之流。觸事成執。便謂心本無繫。  不應稱為解脫。故德王今者。出四家定性之
執。謂佛解釋。證耶非而顯正是也。第一家  云。六識初造緣。當於心位。然貪瞋用起。要在  行陰前識心之時。既未有貪。云何言繫下。便
引八事來。證成心無繫義。第二家執言。貪亦  是有。明貪瞋乃至解脫。悉一時竝有。事如束  竹。但用有前後。故不作二種譬來證也。第三
家執。從譬如鑽火下去。明眾緣中。各有少  註貪。如五緣生眼識。一一緣中。盡有識性  用。要聚合共生貪也。第四家執言。心亦不
定貪與解脫。為自性。悉不從因緣。

[0535c20]  何以故心本無繫  (至)  何等因緣而能得繫。

[0535c20]  案。  僧亮曰。上說得三解脫之行。得中道空義。  將說中道。先說不會中者。有三也。先說因中
無果者。心本不繫者。如眼識取色。未有煩惱。  不為煩惱所繫也。僧宗曰。貪與淨心。一起一  滅。未曾相值。所謂諸法不相待。乃至一念不  住也。

[0535c27]  如人搆角本無乳相  (至)  云何貪結能繫於心。

[0535c28]  案。僧亮曰。心時無貪。則非貪因。因尚不生。  何因而繫心也。

[0536a01]  世尊譬如押沙油不可得  (至)  云何而言心得解  脫。

[0536a02]  案。僧亮曰。心與貪垢。淨穢不俱也。何能  污心者。設貪後起。前心已過去。一有一無。何  能污心也。

[0536a05]  世尊貪亦是有若貪無者  (至)  若心有貪云何見  相。

[0536a06]  案。僧宗曰。第二難也。譬如人見盡女  者。此防伏釋也。他人通言。遇緣起貪。貪由於  境。何必在心。若作此通者。今復以譬遮之也。
如畫女生貪之時。此畫豈是貪耶。當知在心  也。

[0536a11]  然後方生不見相者  (至)  諸佛菩薩而不生耶。

[0536a12]  案。僧亮曰。第二說本有貪。以貪為性。亦無解  脫也。此明不獨心有。緣中亦有也。僧宗曰。第  三文也。若境中有貪。而心復有貪性。二處相
資。其性則重。故墮惡道。

[0536a16]  世尊心亦不定若心定者  (至)  修大涅槃心得解  脫。

[0536a17]  案。僧亮曰。第三不定門。明心定則無貪。  不定則無心。皆無解脫。下類爾也。僧宗曰。第  四難也。

[0536a20]  爾時世尊告光明遍照  (至)  一切諸法無自性故。

[0536a21]  案。僧亮曰。上三難。求法定相。求定皆無  善。其能解也。僧宗曰。答第一難也。亦不為貪  之所繫者。實法則無繫也。亦非不繫者。假名
道有繫也。解脫非解脫。亦如是也。非有非無  者。實法當分自滅。故非有移時不滅。以其相  續。而言非無終一法也。非過去者。非過去獨
有縛解。乃至見伏。未來亦爾。言假名相續。經  移三世。得言本縛今解也。正以如假實之旨。  則初難釋也。寶亮曰。將欲非其所執故。先略
解正義。然後破其執心也。亦不為貪結繫者。  前識心未起貪。故言不繫。亦非不繫者。此語  有二種。一實錄中辯繫。二假名相續中明繫。
如先起一念貪。自未有治道來翻。得言心常  被繫縛。此是實錄繫也若相續道語用後來。  繫前乃行。心方起貪。要後心起貪。染累於前。
亦非不繫也。非是解脫者。道心起時。無惑可  斷。故非解脫也。本癡而今解。亦非不解脫也。  若因緣未會。故言非有。緣會便起。故言非無
也。非三世者。明三世中。當體即滅。過去已  無。未來未起。現在不停。云何有貪。何以故。  法無自性也。

[0536b13]  善男子有諸外道作如是言  (至)  色有著義心有  貪性。

[0536b14]  案。寶亮曰。次非外道耶執也。先第三  家為始至第一。然後非第四家也。非第三家  言。外道無智。云眾之中。各有貪性。此悉是  耶執。

[0536b18]  復言凡夫心有貪性  (至)  雖作此說是義不然。

[0536b19]  案。僧亮曰。成其偏見。非先所說有者之失。悉  無有果者。成說無之過也。僧宗曰。正義所明。  諸法無定。緣會則有。緣離則無。以無定故。其
二難自除也。寶亮曰。次非第二家。

[0536b23]  有諸凡夫復作是言  (至)  麁無常故果亦無常。

[0536b24]  案。寶亮曰。非第一家執也。謂細廣則常。麁故  無常。如識心無貪。第四方有貪也。

[0536b26]  善男子有諸凡夫復作是言  (至)  輪迴六趣具受  生死。

[0536b27]  案。寶亮曰。非第四家也。有為生滅之  法。悉從緣起。故非自然也。

[0536b29]  善男子譬如枷犬繫之於柱  (至)  從非想退還三  惡趣。

[0536c01]  案。僧亮曰。細即是常。麁即無常者。微  塵合則成緣。散則歸本。塵常而緣無常。塵無  緣也。不能知心因緣者。著因果有無。不知心
因緣也。寶亮曰。以六譬總呵外道之計也。

[0536c05]  善男子諸佛菩薩終不定說  (至)  非有非無果。

[0536c06]  案。僧亮曰。已說有無者之偏。欲明四執。皆不  會中道。答第三不定難也。僧宗曰。答第四難  也。有無不可定說。但有則眾緣故生。一境起
三乃至無量。亦復何嫌。但使識解惑之緣耳。  寶亮曰。下去解正義。將明中道。故先出耶說。  若當定作此四句。計因中有果。因中無果。半
有半無。非有非無。皆不免生死。必繫屬於魔  說。若從容稱當中途。不乖正理。心無所執。此  名中道。諸佛菩薩。雖說說法非有非無。亦
不決定有也。若是有者。可得定說有。即不有  亦無。無可無。云何決定。如五緣生眼識。若少  一緣。識則不生。然此識亦不定屬一緣。復非
中間緣具便發。而非有非無。以從因緣起。故  名為有。體無自性。便說為無。若作如此之說。  體萬法虛。離有離無。是名正義。

[0536c21]  若言因中先定有果  (至)  不知心相及以貪相。

[0536c22]  案。僧亮曰。釋所以不說見說者之過也。寶亮  曰。既已略明因緣之法。非定有定無。下即出  惑體以對之。從緣起。所以非無也。貪無自性。
所以非有也。貪之與解脫。皆無自性也。

[0536c26]  善男子諸佛菩薩顯示中道  (至)  非有非無而不  決定。

[0536c27]  案。僧亮曰。非無不偏。故名中也。雖復  中名是同。中義異故。言不定也。

[0536c29]  所以者何因眼因色因明因心因念識則得生。

[0537a01]  案。僧亮曰。識於四因非無。

[0537a02]  是識決定不在眼中色中心中念中亦非中  間。

[0537a03]  案。僧亮曰。識性是一。五處求之。不可得  故非有。

[0537a05]  非有非無從緣生故  (至)  說言諸法非有非無。

[0537a06]  案。僧亮曰。稱名解義也。心於因中。非有非  無。是俗諦中道也。即論心性從因生故有。無  自生故無。是真俗中道也。若就空本而言。此
有亦無。此無亦無。是真諦中道。

[0537a10]  善男子諸佛菩薩終不定說  (至)  本無貪性故說  非有。

[0537a11]  案。僧亮曰。已說中道。方得正論。心性  不定。

[0537a13]  善男子從因緣故心則生貪  (至)  二者隨大涅槃。

[0537a14]  案。僧亮曰。心既不定。則縛解從緣生也。

[0537a15]  善男子有因緣故心共貪生  (至)  不共貪生不共  貪滅。

[0537a16]  案。僧亮曰。開為四句。明於大理則通  一切心。第一句云。心共貪生。共貪俱滅者。此  言不得局取。若就文為語。似如行者起貪。經
三相謝。其生相時。有住滅。已無恐義必不然。  故一家解云。小復長取。若行人起一念貪  經。莫問其性滅。得言常癡。何故爾。既用法
性為神解。主於生死。俗諦用邊。自可三相。就  真諦邊。往取癡義恒在此。既是翻真之用。若  無解來遣。那得已無。故下文言。煩惱亦常。
斷常煩惱。故名無常。所以四時經教。未出神  明之妙體。唯就生死邊為論。但言起一念惑。  三相即謝滅。故繼之為成就。亦不道有所屬。
而唱此成就者。乃意在於真邊。今教方得現  此意。故唱煩惱常。得知起貪後。從來得治道。  來生相時亦癡。住滅時亦癡。故言共貪生。共
貪但滅也。第二句有共貪生。不共貪滅者。若  起惑已後。未得治道。常共貪俱生。今明從  四念處觀去。至得無漏。永不復與貪俱。故
後解現前。無復本癡。故不共貪滅。亦不道三  相生滅法也。第三句有不共貪生。共貪俱滅  者。若菩薩已得真解。無復有貪。而示現有貪。
為接物生。若令道心得成者。此名不共貪生。  共貪俱滅也。第四句言不共貪生。不共貪滅  者。謂諸佛菩薩不動地。自羅漢辟支之流。皆  正觀現前。皆不復與貪俱也。

[0537b12]  云何心共貪生共貪俱滅  (至)  心共貪生不共貪  滅。

[0537b13]  案。僧亮曰。俱生俱滅者。從死也。俱生不  俱滅者。生死涅槃兩從也。

[0537b15]  云何不共貪生共貪俱滅  (至)  心性本淨性本不  淨。

[0537b16]  案。寶亮曰。二句但涅槃也。除不動地者。  初不動地。有共貪生。而不共貪滅者。故除之  也。

[0537b19]  善男子是心不與貪結和合亦復不與瞋癡和  合。

[0537b20]  案。僧亮曰。上說共生。人謂。心貪一時和  合。今明不爾也。寶亮曰。定其位也。若心在  此。而貪居於彼。可使兩來共合。理既不然。云
何和合耶。亦非不和合。遇境即起。但無別合  法可得也。若淨心行緣。則名為善。不淨心行  境。便名為惡。故諸佛菩薩。破貪欲盡。無復惑
障。故心得解脫。凡夫之人。具貪欲結。煩惱所  纏。常居中也。

[0537b28]  善男子譬如日月雖為烟塵  (至)  從因緣故心得  解脫。

[0537b29]  案。僧亮曰。人謂。不一時故。貪不能障  心。以烟雲為譬。雖遠而能障也。寶亮曰。此下  諸譬。明外道凡夫。及與魔王。俱樂生死五欲。
永無出期。下自有合。

[0537c04]  善男子譬如雪山懸峻之處  (至)  摛捕彌猴負之  歸家。

[0537c05]  案。僧亮曰。雪山者。與縛解為譬。俱不  能行者。譬解脫也。人不能行者。譬初縛後解  也。二俱能行者。譬俱生俱滅。在生死也。

[0537c08]  善男子譬如國王安住己界  (至)  繫屬魔者心不  清淨。

[0537c09]  案。僧亮曰。總譬不從理是縛。從理是  解。大明縛解也。

[0537c11]  復次善男子若見諸法  (至)  具足成就第八功德。

[0537c12]  案。僧亮曰。顯見法之惑。是不從理也。說見  有三。初廣斷常見也。中但說有。後說我見  是本也。

大般涅槃經集解卷第五十二

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
