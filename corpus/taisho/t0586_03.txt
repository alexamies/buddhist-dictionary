思益梵天所問經卷第三


姚秦龜茲國三藏  鳩摩羅什譯

談論品第七  (丹菩薩無二品第十二)

[0047a27]  爾時思益梵天白佛言：「世尊！是文殊師利法  王子在此大會而無所說。」

[0047a28]  佛即告文殊師利：  「汝於此會所說法中可少說之。」

[0047a29]  文殊師利白  佛言：「世尊！佛所得法寧可識不？」

[0047b01]  佛言：「不可  識也。」

[0047b02]  「世尊！是法可說、可演、可論不？」

[0047b02]  佛言：「不  可說、不可演、不可論。」

[0047b03]  「世尊！若是法不可說、  不可演、不可論者，則不可示。」

[0047b04]  爾時思益梵  天謂文殊師利：「汝不為眾生演說法乎？」

[0047b05]  文殊  師利言：「梵天！法性中有二相耶？」

[0047b06]  梵天言：「無  也。」

[0047b07]  文殊師利言：「一切法不入法性耶？」

[0047b07]  梵天言  ：「然！」

[0047b08]  文殊師利言：「若法性是不二相，一切法入  法性中，云何當為眾生說法？」

[0047b09]  梵天言：「頗有  說法亦無二耶？」

[0047b10]  文殊師利言：「若決定得說  者、聽者，可有說法亦無有二。」

[0047b11]  「文殊師利！如  來不說法耶？」

[0047b12]  文殊師利言：「佛雖說法，不以  二相。何以故？如來性無二故，雖有所說而  無二也。」

[0047b14]  梵天言：「若一切法無二，其誰為二？」

[0047b15]  文殊師利言：「凡起貪著我故，分別二耳；不  二者，法性終不為二。雖種種分別為二，然  其實際無有二相。」

[0047b17]  梵天言：「云何識無二法？」

[0047b17]  文  殊師利言：「若無二可識，則非無二。所以者  何？無二相者，不可識也。梵天！二即是識業，  不可識法，佛所說也。是法不爾如所說。何
以故？是法無文字故。」

[0047b21]  「文殊師利！佛所說法，  終何所至？」

[0047b22]  文殊師利言：「佛所說法，至無所  至。」

[0047b23]  梵天言：「佛所說法，不至涅槃耶？」

[0047b23]  文殊師  利言：「涅槃中可得至耶？」

[0047b24]  梵天言：「涅槃無  來處、無至處。」

[0047b25]  文殊師利言：「如是！佛所說法，  至無所至。」

[0047b26]  梵天言：「是法，誰聽？」

[0047b26]  答言：「如所  說。」

[0047b27]  梵天言：「云何如所說？」

[0047b27]  答言：「如不識不  聞。」

[0047b28]  梵天言：「誰能聽如來如是法？」

[0047b28]  答言：「不漏  六塵者。」

[0047c01]  梵天言：「誰能知是法？」

[0047c01]  答言：「無識、無  分別、無諍訟者。」

[0047c02]  梵天言：「云何比丘名多諍  訟？」

[0047c03]  答言：「是好、是惡，此名諍訟；是理、是非理，  此名諍訟；是垢、是淨，此名諍訟；是善、是不善，
此名諍訟；是持戒、是毀戒，此名諍訟；是應  作、是不應作，此名諍訟；以是法得道、以是法  得果，此名諍訟。梵天！若於法中有高下心，貪
著取受，皆是諍訟；佛所說法無有諍訟。梵  天！樂戲論者，無不諍訟，樂諍訟者，無沙門法；  樂沙門法者，無有妄想貪著。」

[0047c10]  梵天言：「云何  比丘隨佛語、隨佛教？」

[0047c11]  答言：「若比丘稱讚、毀辱  其心不動，是名隨佛教；若比丘不隨文字語  言，是名隨佛語。又比丘滅一切諸相，是名
隨佛教；不違於義，是名隨佛語。若比丘守  護於法，是名隨佛教；不違佛語，是名隨佛  語。」

[0047c16]  梵天言：「云何比丘能守護法？」

[0047c16]  答言：「若比  丘不逆平等、不壞法性，是名能守護法。」

[0047c17]  梵  天言：「云何比丘親近於佛？」

[0047c18]  答言：「若比丘於  諸法中，不見有法若近、若遠，是名親近於佛。」

[0047c20]  梵天言：「云何比丘給侍於佛？」

[0047c20]  答言：「若比丘  身、口、意無所作，是名給侍於佛。」

[0047c21]  梵天言：「誰能  供養佛？」

[0047c22]  答言：「若不起福業，不起無動業  者。」

[0047c23]  梵天言：「誰能見佛？」

[0047c23]  答言：「若不著肉眼、  不著天眼、不著慧眼，是名能見佛。」

[0047c24]  梵天言：  「誰能見法？」

[0047c25]  答言：「不逆諸因緣法者。」

[0047c25]  梵天言：  「誰能順見諸因緣法？」

[0047c26]  答言：「不起平等，不見  平等所生相者。」

[0047c27]  梵天言：「誰得真智？」

[0047c27]  答言：「不  生不滅諸漏者。」

[0047c28]  梵天言：「誰能隨學如來？」

[0047c28]  答  言：「不起、不受、不取、不捨諸法者。」

[0047c29]  梵天言：「誰  名正行？」

[0048a01]  答言：「不墮三界者。」

[0048a01]  梵天言：「誰為善  人？」

[0048a02]  答言：「不受後身者。」

[0048a02]  梵天言：「誰為樂人？」答  言：「無我、無我所者。」

[0048a03]  梵天言：「誰為得脫？」

[0048a03]  答  言：「不壞縛者。」

[0048a04]  梵天言：「誰為得度？」

[0048a04]  答言：「不住  生死、不住涅槃者。」

[0048a05]  梵天言：「漏盡比丘盡何事  耶？」

[0048a06]  答言：「若有所盡，不名漏盡。知諸漏空相，  隨如是知，名為漏盡。」

[0048a07]  梵天言：「誰為實語？」

[0048a07]  答  言：「離諸言論道者。」

[0048a08]  梵天言：「誰為入道？」

[0048a08]  答言：  「凡夫有入聖道行者，知一切有為法無所從  來，無所從去，則為入道。」

[0048a10]  梵天言：「誰能見聖  諦？」

[0048a11]  答言：「無有見聖諦者。所以者何？隨所  有見皆為虛妄，無所見者乃名見諦。」

[0048a12]  梵天  言：「不見何法名為見諦？」

[0048a13]  答言：「不見一切諸  見，名為見諦。」

[0048a14]  梵天言：「是諦當於何求？」

[0048a14]  答言：  「當於四顛倒中求。」

[0048a15]  梵天言：「何故作如是說？」

[0048a16]  答言：「求四顛倒，不得淨、不得常、不得樂、不  得我；若不得淨是即不淨；若不得常是即  無常；若不得樂是即為苦；若不得我是即
無我。梵天！一切法空、無我，是為聖諦。若能  如是求諦，是人不見苦、不斷集、不證滅、不  修道。」

[0048a21]  梵天言：「云何名修道？」

[0048a21]  答言：「若不分  別是法、是非法，離於二相，名為修道；以是  道求一切法不得，是名為道。是道不令人離
生死至涅槃。所以者何？不離不至乃名聖道。」

[0048a25]  爾時有摩訶羅梵天子，名曰等行，問文殊師  利：「何謂優婆塞歸依佛、歸依法、歸依僧？」

[0048a26]  答言：  「優婆塞不起二見——不起我見、不起彼見，不  起我見、不起佛見，不起我見、不起法見，不
起我見、不起僧見——是名歸依佛、歸依法、歸依  僧。又優婆塞不以色見佛，不以受、想、行、識  見佛，是名歸依佛。優婆塞於法無所分
別，亦不行非法，是名歸依法。若優婆塞不  離有為法見無為法，不離無為法見有為  法，是名歸依僧。又優婆塞不得佛、不得法、
不得僧，是名歸依佛、歸依法、歸依僧。」

[0048b07]  爾時等行菩薩問文殊師利言：「是諸菩薩發  菩提心者，為趣何所？」

[0048b08]  答曰：「趣於虛空。所  以者何？阿耨多羅三藐三菩提同虛空故。」

[0048b09]  等  行言：「云何菩薩名發阿耨多羅三藐三菩提  心？」

[0048b11]  答言：「若菩薩知一切發非發，一切法非  法，一切眾生非眾生，是名菩薩發阿耨多羅  三藐三菩提心。」

[0048b13]  ◎爾時等行菩薩白佛言：「世  尊！所言菩薩，菩薩者為何謂耶？」

[0048b14]  佛言：「善  男子！若菩薩於邪定眾生發大悲心，於正定  眾生不見殊異，故言菩薩。所以者何？菩薩  不為正定眾生、不為不定眾生故發心，但
為度邪定眾生故而起大悲，發阿耨多羅三  藐三菩提心，故言菩薩。」

[0048b20]  (爾時等行菩薩白佛言下，丹為名字義品第十三)  爾時菩提菩薩白佛言：  「世尊！我等亦樂說所以為菩薩。」

[0048b21]  佛言：「便  說！」

[0048b22]  菩提菩薩言：「譬如男子、女人受一日戒，  無毀無缺；若菩薩如是從初發心乃至成  佛，於其中間常修淨行，是名菩薩。」

[0048b24]  堅  意菩薩言：「若菩薩成就深固慈心，是名菩  薩。」

[0048b26]  度眾生菩薩言：「譬如橋船，渡人不倦，  無有分別，若心如是，是名菩薩。」

[0048b27]  斷惡道  菩薩言：「若菩薩於諸佛國投足之處，即時  一切惡道皆滅，是名菩薩。」

[0048b29]  觀世音菩薩言：  「若菩薩眾生見者，即時畢定於阿耨多羅三  藐三菩提；又稱其名者，得免眾苦，是名菩  薩。」

[0048c03]  得大勢菩薩言：「若菩薩所投足處，震動  三千大千世界及魔宮殿，是名菩薩。」

[0048c04]  無疲倦  菩薩言：「若恒河沙等劫為一日一夜，以是三  十日為一月，十二月為歲；以是歲數，若過  百千萬億劫得值一佛；如是於恒河沙等佛
所，行諸梵行修集功德，然後受阿耨多羅三  藐三菩提記，心不休息無有疲倦，是名菩薩。」

[0048c10]  導師菩薩言：「若菩薩於墮邪道眾生生大悲  心，令入正道不求恩報，是名菩薩。」

[0048c11]  須彌山  菩薩言：「若菩薩於一切法無所分別，如須彌  山一於眾色，是名菩薩。」

[0048c13]  那羅延菩薩言：「若  菩薩不為一切煩惱所壞，是名菩薩。」

[0048c14]  心力菩  薩言：「若菩薩以心思惟一切諸法無有錯謬，  是名菩薩。」

[0048c16]  師子遊步自在菩薩言：「若菩薩於  諸論中，不怖不畏得深法忍，能使一切外道  怖畏，是名菩薩。」

[0048c18]  不可思議菩薩言：「若菩薩知  心相不可思議，無所思惟分別，是名菩薩。」

[0048c19]  善  寂天子言：「若菩薩能於一切天宮中生而無  所染，亦不得是無染之法，是名菩薩。」

[0048c21]  實語  菩薩言：「若菩薩有所發言常以真實，乃至夢  中亦無妄語，是名菩薩。」

[0048c23]  喜見菩薩言：「若菩薩  能見一切色皆是佛色，是名菩薩。」

[0048c24]  常慘菩薩  言：「若菩薩見墮生死眾生，其心不樂世間諸  樂，欲自度己身亦度眾生，是名菩薩。」

[0048c26]  心無  礙菩薩言：「若菩薩於一切煩惱眾魔而不瞋  礙，是名菩薩。」

[0048c28]  常喜根菩薩言：「若菩薩常以  善根自滿其願亦滿他願，所作皆辦，是名  菩薩。」

[0049a01]  散疑女菩薩言：「若菩薩於一切法中  不生疑悔，是名菩薩。」

[0049a02]  師子童女菩薩言：「若  菩薩無男法、無女法而現種種色身，為成就  眾生故，是名菩薩。」

[0049a04]  寶女菩薩言：「若菩薩於  諸寶中不生愛樂，但樂三寶，是名菩薩。」

[0049a05]  毘  舍佉達多優婆夷言：「若菩薩有所得者則無  菩提，若不得一切法、不生一切法、不滅一  切法，是名菩薩。」

[0049a08]  跋陀婆羅居士言：「若菩薩  眾生聞其名者，畢定於阿耨多羅三藐三菩  提，是名菩薩。」

[0049a10]  寶月童子言：「若菩薩常修童子  梵行，乃至不以心念五欲，何況身受！是名  菩薩。」

[0049a12]  忉利天子曼陀羅花香菩薩言：「若菩  薩持戒熏心，常流諸善法香，不流餘香，是名  菩薩。」

[0049a14]  作喜菩薩言：「若菩薩喜樂三法，謂供  養佛、演說法、教化眾生，是名菩薩。」

[0049a15]  思益梵  天言：「若菩薩所見之法皆是佛法，是名菩  薩。」

[0049a17]  彌勒菩薩言：「若菩薩眾生見者，即得慈  心三昧，是名菩薩。」

[0049a18]  文殊師利法王子言：「若  菩薩雖說諸法而不起法相、不起非法相，  是名菩薩。」

[0049a20]  網明菩薩言：「若菩薩光明能滅一  切眾生煩惱，是名菩薩。」

[0049a21]  普花菩薩言：「若菩  薩見諸如來滿十方世界，如林花敷，是名菩  薩。」如是諸菩薩各各隨所樂說已。

[0049a24]  爾時佛告等行菩薩：「若菩薩能代一切眾生  受諸苦惱，亦復能捨一切福事與諸眾生，是  名菩薩。」

論寂品第八

[0049a28]  爾時思益梵天問等行菩薩言：「善男子！汝今  以何行為行？」

[0049a29]  答言：「我以隨一切有為法眾  生行為行。」

[0049b01]  又問：「隨一切有為法眾生以何  為行？」

[0049b02]  答言：「諸佛所行，是隨一切有為法眾  生行也。」

[0049b03]  又問：「諸佛以何為行？」

[0049b03]  答言：「諸佛  以第一義空為行。」

[0049b04]  又問：「凡夫所行，諸佛亦以  是行，有何差別？」

[0049b05]  等行言：「汝欲令空中有差別  耶？」

[0049b06]  答言：「不也！」

[0049b06]  等行言：「如來不說一切法空耶？」

[0049b07]  答言：「然！」

[0049b07]  「是故，梵天！一切法無有差別，是諸  行相亦復如是。所以者何？如來不說諸法有  差別也。」

[0049b10]  爾時思益梵天問文殊師利言：「所言行行，為  何謂耶？」

[0049b11]  答言：「於諸行中有四梵行，是名  行處行。若人離四梵行，不名行處行；能行  四梵行，是名行處行。梵天！若人成就四梵行，
雖於空閑曠野中行，是名行處行；若不成  就四梵行，雖於樓殿堂閣、金銀床榻、妙好被  褥於此中行，不名行處行，亦復不能善知行  處相。」

[0049b17]  又問：「菩薩以何行知見清淨？」

[0049b17]  答言：  「於諸行中能淨我見。」

[0049b18]  又問：「若得我實性，即  得實知見耶？」

[0049b19]  答言：「然！若見我實性，即是實  知見。譬如國王典金藏人，因已出用，知餘在  者。如是，因知我實性，故得實知見。」

[0049b21]  又問：「云  何得我實性？」

[0049b22]  答言：「若得無我法。所以者何？  我畢竟無根本、無決定故。若能如是知者，是  名得我實性。」

[0049b24]  又問：「如我解文殊師利所說義，  以見我故即是見佛。所以者何？我性即是佛  性。文殊師利！誰能見佛？」

[0049b26]  答言：「不壞我見者。  所以者何？我見即是法見，以法見能見佛。」

[0049b27]  又  問：「頗有無所行名為正行耶？」

[0049b28]  答言：「有！若不  行一切有為法，是名正行。」

[0049b29]  又問：「云何行名為  正行？」

[0049c01]  答言：「若不為見故行，不為斷、不為證、  不為修故行，是名正行。」

[0049c02]  又問：「慧眼為見何  法？」

[0049c03]  答言：「若有所見，不名慧眼。慧眼不見有  為法、不見無為法。所以者何？有為法皆虛妄  分別，無虛妄分別是名慧眼；無為法空無
所有，過諸眼道，是故慧眼亦不見無為法。」

[0049c06]  又  問：「頗有因緣，正行比丘不得道果耶？」

[0049c07]  答言  ：「有！正行中，無道、無果、無行、無得、無有得果差  別。梵天！無所得故乃名為得。若有所得，當
知是為增上慢人；正行者無增上慢，無增上  慢則無行、無得。」

[0049c11]  又問：「得何法故名為得道？」

[0049c12]  文殊師利言：「若法不自生、不他生、亦不眾  緣生，從本已來常無有生，得是法故說名得  道。」

[0049c14]  又問：「若法不生，為何所得？」

[0049c14]  答言：「若知法  不生即名為得，是故佛說：『若見諸有為法不  生相，即入正位。』」

[0049c16]  又問：「何等名為正位？」

[0049c16]  答  言：「我及涅槃等不作二，是名正位。又行平  等故，名為正位。以平等出諸苦惱故，名為  正位。入了義中故，名為正位。除一切憶
念故，名為正位。」

[0049c20]  爾時世尊讚文殊師利言：  「善哉，善哉！快說此言，誠如所說。」

[0049c21]  說是法時，  七千比丘不受諸法，漏盡，心得解脫。三萬二  千諸天遠塵離垢，得法眼淨。十千人離欲得
定，二百人發阿耨多羅三藐三菩提心，五百  菩薩得無生法忍。

[0049c26]  爾時思益梵天白佛言：「世尊！是文殊師利法  王子能作佛事大饒益眾生。」

[0049c27]  文殊師利言：「佛  出於世，不為益法故出，不為損法故出。」

[0049c28]  梵天  言：「佛豈不滅度無量眾生？仁者亦不利益無  量眾生耶？」

[0050a01]  文殊師利言：「汝欲於無眾生中得  眾生耶？」

[0050a02]  答言：「不也！」

[0050a02]  「梵天！汝欲得眾生決定  相耶？」

[0050a03]  答言：「不也！」

[0050a03]  「梵天！汝欲得諸佛有出生  相於世間耶？」

[0050a04]  答言：「不也！」

[0050a04]  「梵天！何等是眾生  為佛所滅度者？」

[0050a05]  梵天言：「如仁所說義，無生  死、無涅槃。」

[0050a06]  文殊師利言：「如是！諸佛、世尊不  得生死、不得涅槃；佛諸弟子得解脫者，亦不  得生死、不得涅槃。所以者何？是涅槃是生
死，但假名字有言說耳！實無生死往來、滅  盡得涅槃。」

[0050a10]  又問：「誰能信是法耶？」

[0050a10]  答言：「於諸  法中無貪著者。」

[0050a11]  又問：「若貪著者，於何貪著？」

[0050a11]  答  言：「貪著虛妄。梵天！若貪著是實者，終無增  上慢人；以貪著虛妄故，行者知之而不貪  著；若不貪著則無有流；若無有流則無往來
生死；若無往來生死是則滅度。」

[0050a15]  又問：「何故說  言滅度？」

[0050a16]  答言：「滅度者，名為眾緣不和合。  若無明不和合諸行因緣，則不起諸行；若不  起諸行是名為滅，不起相是畢竟滅。得是
道故，則無生處，如是名為四聖諦。」

[0050a20]  (爾時下，丹為如來二事品第五)  ◎爾時等行菩薩謂文殊師利  言：「如汝所說皆為真實？」

[0050a21]  答言：「一切言說皆  為真實。」

[0050a22]  又問：「虛妄言說亦真實耶？」

[0050a22]  答言：「如  是！所以者何？是諸言說皆為虛妄，無處無  方。若法皆虛妄無處無方，是故一切言說  皆是真實。善男子！提婆達語、如來語無異
無別。所以者何？一切言說。皆是如來言說，  不出如故。一切言說有所說事，皆以無所說  故得有所說，是故一切言說皆等，文字  同故、文字無念故、文字空故。」

[0050a29]  等行言：「如來  不說凡夫語言、賢聖語言耶？」

[0050b01]  文殊師利言：「然！  以文字說凡夫語言，亦以文字說賢聖語言。  如是，善男子！諸文字有分別，是凡夫言說、是  賢聖言說耶？」

[0050b04]  等行答言：「不也！」

[0050b04]  文殊師利  言：「如諸文字無分別，一切賢聖亦無分別，是  故賢聖無有言說。所以者何？賢聖不以文字
相、不以眾生相、不以法相有所說也。譬如  鍾鼓眾緣和合而有音聲，是諸鍾鼓亦無分  別；如是諸賢聖善知眾因緣故，於諸言說  無貪無礙。」

[0050b10]  等行言：「如佛所說：『汝等集會當  行二事，若說法、若聖默然。』何謂說法？何謂  聖默然？」

[0050b12]  答言：「若說法，不違佛、不違法、不違  僧，是名說法。若知法即是佛，離相即是法，  無為即是僧，是名聖默然。又，善男子！因四
念處有所說，名為說法；於一切法無所憶念，  名聖默然。因四正勤有所說，名為說法；以諸  法等，不作等、不作不等，名聖默然。因四如意
足有所說，名為說法；若不起身、心，名聖默然。  因五根、五力有所說，名為說法；若不隨他語  有所信，為不取不捨故分別諸法，一心安住，
無念念中解一切法，常定性斷一切戲論慧，  名聖默然。因七菩提分有所說，名為說法；  若常行捨心，無所分別，無增無減，名聖默
然。因八聖道分有所說，名為說法；若知說  法相如栰喻，不依法、不依非法，名聖默  然。善男子！於是三十七助道法若能開解、演
說，名為說法；若身證是法，亦不離身見法，  亦不離法見身，於是觀中不見二相、不見不  二相，如是現前知見而亦不見，名聖默然。又，
善男子！若不妄想著我，不妄想著彼，不妄  想著法有所說，名為說法；若至不可說相，能  離一切言說音聲，得不動處，入離相心，名聖
默然。又，善男子！若知一切眾生諸根利鈍而  教誨之，名為說法；常入於定心不散亂，名  聖默然。」

[0050c06]  等行言：「如我解文殊師利所說義，一  切聲聞、辟支佛無有說法，亦無聖默然。所  以者何？不能了知一切眾生諸根利鈍，亦
復不能常在於定。文殊師利！若有真實問：『何  等是世間說法者？何等是世間聖默然者？』則  當為說諸佛是也。所以者何？諸佛善能分別
一切眾生諸根利鈍，亦常在定。」

[0050c12]  佛告文殊師  利：「如是，如是！如等行所說，唯諸佛、如來有  此二法。」

[0050c15]  爾時須菩提白佛言：「世尊！我親從佛聞：『汝等  集  會  當行二事，若說法、若聖默然。』世尊！若
聲聞不能行者，云何如來勅諸比丘行此二  事？」

[0050c18]  佛告須菩提：「於汝意云何？若聲聞不從他  聞，能說法、能聖默然不？」

[0050c19]  須菩提言：「不也。」

[0050c19]  「須菩  提！是故當知一切聲聞、辟支佛無有說法、無  聖默然。」

[0050c21]  爾時文殊師利謂須菩提言：「長老須  菩提！如來了知眾生八萬四千行。汝於此中  有智慧，能隨其所應為說法不？」

[0050c23]  答言：「不也！」

[0050c23]  「今  須菩提能入觀一切眾生心三昧、住是三昧，  通達一切眾生心、心所行，自心、他心無所妨  礙不？」

[0050c26]  答言：「不也！」

[0050c26]  「須菩提！如來於眾生八萬  四千行，隨其所應為說法藥。又常住定平等  相中心不動搖，而通達一切眾生心心所行。
須菩提！是故當知，一切聲聞、辟支佛不及此  事。須菩提！或有眾生多婬欲者，以觀淨得  解脫，不以不淨——唯佛能知。或有眾生多瞋恚
者，以觀過得解脫，不以慈心——唯佛能知。或  有眾生多愚癡者，以不共語得解脫，不以說  法——唯佛能知。或有眾生等分行者，不以觀淨、
不以不淨、不以觀過、不以慈心、不以不共語、  不以說法得解脫者，隨其根性以諸法平等  而為說法使得解脫——唯佛能知。是故如來於
諸說法人中為最第一，禪定人中亦最第一。」

[0051a10]  爾時須菩提問文殊師利：「若聲聞、辟支佛不  能如是說法，不能如是聖默然者，諸菩薩有  成就如是功德，能說法、能聖默然不？」

[0051a12]  答言：「唯  佛當知！」

[0051a13]  於是佛告須菩提：「有三昧名入一切  語言心不散亂，若菩薩成就此三昧皆得是  功德。」

[0051a15]  爾時文殊師利謂等行菩薩：「善男子！為  眾生八萬四千行故，說八萬四千法藏，名為  說法；常在一切滅受、想、行定中，名聖默然。
善男子！我若一劫、若減一劫能說是義，是  名說法相、是聖默然相，猶不能盡。」

[0051a19]  於是佛告  等行菩薩：「善男子！乃往過去無量無邊不可  思議阿僧祇劫，時世有佛號曰普光，劫曰名
聞，國名憙見。彼國嚴淨豐樂安隱、天人熾  盛，其地皆以眾寶莊嚴，柔軟細滑，生寶蓮花，  一切香樹充滿其中，常出妙香。善男子！憙見
國土有四百億四天下，一一天下縱廣八萬  四千由旬。其中諸城縱廣一由旬，皆以眾寶  校飾。一一城者，有一萬五千聚落村邑而
圍遶之。一一聚落、村邑無量百千人眾充滿  其中。彼時人民所見色像心皆喜悅，無可  憎惡，亦悉皆得念佛三昧，是以國土名曰憙
見。若他方世界諸來菩薩皆得快樂，餘國不  爾。善男子！其普光佛以三乘法為弟子說，亦  多樂說如是法音：『汝等比丘當行二事：若  說法、若聖默然。』

[0051b05]  「善男子！爾時上方醫王佛  土有二菩薩：一名無盡意，二名益意，來詣  普光佛所。頭面禮足，右遶三匝，恭敬合掌，
却住一面。時普光佛為二菩薩廣說淨明三  昧：『所以名曰淨明三昧者，若菩薩入是三昧，  即得解脫一切諸相及煩惱著，亦於一切佛
法得淨光明，是故名為淨明三昧。又前際一  切法淨、後際一切法淨、現在一切法淨，是三  世畢竟淨，無能令不淨，性常淨故，是以說
一切諸法性常清淨。何謂諸法性淨？謂一切  法空相，離有所得故；一切法無相相，離憶想  分別故；一切法無作相，不取不捨、無求無
願，畢竟離自性故，是名性常清淨。以是常  淨相，知生死性即是涅槃，涅槃性即是一切  法性，是故說心性常清淨。善男子！譬如虛
空，若受垢污無有是處；心性亦如是，若有  垢污無有是處。又如虛空，雖為烟塵、雲霧覆  翳，不明不淨，而不能染污虛空之性；設染
污者，不可復淨，以虛空實不染污故，還見清  淨。凡夫心亦如是，雖邪憶念起諸煩惱，然其  心相不可垢污；設垢污者，不可復淨，以心相
實不垢污，性常明淨。是故心得解脫。善男  子！是名入淨明三昧門。』彼二菩薩聞是三昧，  於諸法中得不可思議法光明。

[0051b28]  「爾時無盡意  菩薩白普光佛言：『世尊！我等已聞入淨明  三昧門。當以何行，行此法門？』佛告無盡意：
『善男子！汝等當行二行：若說法、若聖默然。』  時二菩薩從佛受教，頭面禮佛足，遶三匝而  出，趣一園林，自以神力化作寶樓於中修行。

[0051c05]  「時有梵天，名曰妙光，與七萬二千梵俱，來至  其所，頭面禮足，問二菩薩：『善男子！普光如  來說言：「汝等比丘集會當行二事：若說法、若
聖默然。」善男子！何謂說法？何謂聖默然？』二菩  薩言：『汝今善聽，我當少說，唯有如來乃通  達耳！』於是二菩薩以二句義為諸梵眾廣分
別說。時七萬二千梵皆得無生法忍，妙光梵  天得普光明三昧。

[0051c12]  「是二菩薩於七萬六千  歲以無礙辯力答其所問，不懈不息分別  二句，互相問答而不窮盡。於是普光佛在
虛空中作如是言：『善男子！勿於文字言說而  起諍訟！凡諸言說，皆空、如響，如所問，答亦如  是。汝等二人皆得無礙辯才及無盡陀羅尼，
若於一劫、若百劫，說此二句辯不可盡。善男  子！佛法是寂滅相第一之義，此中無有文字，  不可得說；諸所言說皆無義利。是故汝等
當隨此義，勿隨文字。』是二菩薩聞佛教已，默  然而止。」

[0051c22]  佛告等行：「以是當知，菩薩若以辯  才說法，於百千萬劫若過百千萬劫不可窮  盡。」又告等行：「於意云何，彼二菩薩豈異人
乎？勿造斯觀！無盡意者今文殊師利是，益  意菩薩者今汝身是，妙光梵天者今思益  梵天是。」

仂行品第九  (丹無此品，幅末爾時文殊師利下，為得聖道品第十六（夾註幅末  當今本紙左十九行）)

[0052a01]  爾時等行菩薩白佛言：「未曾有也。世尊！諸佛  菩提為大饒益。如所說行精進眾生。世尊！其  懈怠不能如說行者，雖值百千萬佛無能為
也，當知從勤精進得出菩提。」

[0052a04]  ◎爾時文殊師  利謂等行菩薩：「善男子！汝知菩薩云何行，名  勤精進？」

[0052a06]  答言：「若菩薩能得聖道，名勤精進。」

[0052a06]  又  問：「云何行能得聖道？」

[0052a07]  答曰：「若於諸法無所  分別，如是行者能得聖道。」

[0052a08]  又問：「云何名得  聖道已？」

[0052a09]  答曰：「若行者於平等中見諸法平  等，是名得聖道已。」

[0052a10]  又問：「平等可得見耶？」

[0052a11]  答言：「不也。所以者何？若平等可見則非平  等。」

[0052a12]  思益梵天謂文殊師利：「若行者於平等中  不見諸法，是名得聖道已。」

[0052a13]  文殊師利言：「何  故不見？」

[0052a14]  思益言：「離二相故不見，不見即是  正見。」

[0052a15]  又問：「誰能正見世間？」

[0052a15]  答言：「不壞世間  相者。」

[0052a16]  又問：「云何為不壞世間相？」

[0052a16]  答言：「色、如  無別無異，受想行識、如無別無異。若行者見  五陰平等如相，是名正見世間。」

[0052a18]  又問：「何等  是世間相？」

[0052a19]  答言：「滅盡是世間相。」

[0052a19]  又問：「滅盡  相復可盡耶？」

[0052a20]  答言：「滅盡相者不可盡也。」

[0052a20]  又  問：「何故說言：『世間是滅盡相』？」

[0052a21]  答言：「世間畢  竟盡相，是相不可盡。所以者何？已盡者，不  復盡也。」

[0052a23]  又問：「佛不說一切有為法是盡相  耶？」

[0052a24]  答言：「世間是盡相，終不可盡。是故，佛說  一切有為法是盡相。」

[0052a25]  又問：「何故數名有為  法？」

[0052a26]  答言：「以盡相故，名有為法。」

[0052a26]  又問：「有為法  者為住何所？」

[0052a27]  答言：「無為性中住。」

[0052a27]  又問：「有為  法、無為法有何差別？」

[0052a28]  答言：「有為法、無為法，文  字言說有差別耳！所以者何？以文字言說，言  是有為、是無為。若求有為、無為實相，則無差
別，以實相無差別故。」

[0052b02]  又問：「何等是諸法實  相義？」

[0052b03]  答言：「一切法平等無有差別，是諸法  實相義。」

[0052b04]  又問：「何等為義？」

[0052b04]  答言：「以文字說，  令人得解，故名為義。所以者何？實相義者，  不如文字所說。諸佛雖以文字有所言說，而
於實相無所增減。文殊師利！一切言說皆  非言說，是故佛語名不可說，諸佛不可以言  相說故。」

[0052b09]  又問：「云何得說佛相？」

[0052b09]  答言：「諸佛、如  來不可以色身說相，不可以三十二相說相，  不可以諸功德法說相。」

[0052b11]  又問：「諸佛可離色身、  三十二相、諸功德法而說相耶？」

[0052b12]  答言：「不也！所  以者何？色身如、三十二相如、諸功德法如；  諸佛不即是如，亦不離如，如是可說佛相，  不失如故。」

[0052b15]  又問：「諸佛、世尊得何等故，號名  為佛？」

[0052b16]  答言：「諸佛、世尊通達諸法性相如故，說  名如來、正遍知者。」

志大乘品第十  (丹大乘行品第十七)

[0052b19]  於是等行菩薩白佛言：「世尊！何謂菩薩發行  大乘？」

[0052b20]  爾時世尊以偈答言：

「菩薩不壞色，　　發行菩提心，  
知色即菩提，　　是名行菩提。  
如  色菩提然，　　等入於如相，  
不壞諸法性，　　是名行菩提。  
不壞諸法性，　　則為菩提義，  
是菩提義中，　　亦無有菩提，  
正行第一義，　　是名行菩提。  
愚於陰界入，　　而欲求菩提，  
陰界入即是，　　離是無菩提，  
若有諸菩薩，　　於上中下法，  
不取亦不捨，　　是名行菩提。  
若法及非法，　　不分別為二，  
亦不得不二，　　是名行菩提。  
若二則有為，　　非二則無為，  
離是二邊者，　　是名行菩提。  
是人過凡夫，　　亦不入法位，  
未得果而聖，　　是世間福田，  
行於世間法，　　處中如蓮華，  
遵修最上道，　　是名行菩提。  
世間所行處，　　悉於是中行，  
世間所貪著，　　於中得解脫。  
菩薩無所畏，　　不沒生死淵，  
無憂無疲惓，　　而行菩提道。  
斯人能善知，　　法性真實相，  
是故不分別，　　是法是非法。  
行於佛道時，　　無法可捨離，  
亦無法可受，　　是名菩提相。  
一切法無相，　　猶若如虛空，  
終不作是念，　　是相是可相。  
善知世所行，　　遍知方便力，  
能充滿一切，　　眾生之所願。  
常住於平等，　　護持佛正法，  
一切無所念，　　是則如來法。  
若有佛無佛，　　是法常住世，  
能通達此相，　　是名護持法。  
諸法之實相，　　了達知其義，  
安住於此中，　　而為人演說。  
行於甚深法，　　魔所不能測，  
是人於諸法，　　無所貪著故。  
願求諸佛慧，　　亦不著願求，  
是慧於十方，　　求之不可得。  
諸佛慧無礙，　　不著法非法，  
若能不著此，　　究竟得佛道。  
其諸樂善人，　　布施轉高尊，  
捨一切所有，　　而心不傾動。  
諸法不可捨，　　亦復不可取，  
一切世間法，　　根本不可得。  
能知一切法，　　非施非捨相，  
是名大施主，　　於法無所見。  
是等諸菩薩，　　不計我我所，  
是故行施時，　　不生貪惜心。  
諸所有布施，　　皆迴向佛道，  
布施及菩提，　　不住是二相。  
無作無起戒，  常  住於此中，  
亦不作是念，　　我住是持戒。  
智者知戒相，　　不生亦不作，  
是故戒清淨，　　猶若如虛空。  
觀身如鏡像，　　言說如響聲，  
心則如幻化，　　不以戒自高。  
其心常柔軟，　　安處寂滅性，  
悉除一切惡，　　通達於善法。  
持戒及毀戒，　　不得此二相，  
如是見法性，　　則持無漏戒。  
已度忍辱岸，　　能忍一切惡，  
於諸眾生類，　　其心常平等。  
諸法念念滅，　　其性常不住，  
於中無罵辱，　　亦無有恭敬。  
若節節解身，　　其心終不動，  
知心不在內，　　亦復不在外。  
身怨及刀杖，　　皆從四大起，  
於地水火風，　　未曾有傷損。  
通達於此事，　　常行忍辱法，  
菩薩行如是，　　眾生不能動。  
勇猛勤精進，　　堅住於大乘，  
是人於身心，　　而無所依止。  
雖知生死本，　　其際不可得，  
為諸眾生故，　　莊嚴大誓願。  
法無決定生，　　何許有滅相，  
本際不可得，　　為顛倒故說。  
法性不可議，　　常住於世間，  
若能知如是，　　不生亦不滅。  
菩薩念眾生，　　不解是法相，  
為之勤精進，　　令得離顛倒。  
諸佛常不得，　　眾生決定相，  
而彼弘本願，　　當觀精進力。  
思惟一切法，　　知皆如幻化，  
不得堅牢相，　　觀之如虛空。  
從虛妄分別，　　貪著生苦惱，  
為斯開法門，　　令得入涅槃。  
為彼行精進，　　而不壞於法，  
離法非法故，　　常行真精進。  
是等行遠離，　　了達無諍定，  
獨處無憒閙，　　常畏於生死。  
樂住於閑居，　　猶如犀一角，  
遊戲諸禪定，　　明達諸神通。  
心常住平等，　　處空閑聚落，  
威儀無變異，　　恒樂於禪定。  
信解常定法，　　及寂滅無漏，  
其心得解脫，　　故說常定者。  
自住平等法，　　以此導眾生，  
不違平等行，　　故說常定者。  
志念常堅固，　　不忘菩提心，  
亦能化眾生，　　故說常定者。  
常念於諸佛，　　真實法性身，  
遠離色身相，　　故說常定者。  
常修念於法，　　如諸法實相，  
亦無有憶念，　　故說常定者。  
常修念於僧，　　僧即是無為，  
離數及非數，　　常入如是者，  
悉見十方佛，　　一切眾生類，  
而於眼色中，　　終不生二相。  
諸佛所說法，　　一切能聽受，  
而於耳聲中，　　亦不生二相。  
能於一心中，　　知諸眾生心，  
自心及彼心，　　此二不分別。  
憶念過去世，　　如恒河沙劫，  
是先及是後，　　亦復不分別。  
能至無量土，　　現諸神通力，  
而於身心中，　　無有疲倦想。  
分別知諸法，　　樂說辯無盡，  
於無央數劫，　　開示法性相。  
智慧度彼岸，　　善解陰界入，  
常為眾生說，　　無取無戲論。  
善知因緣法，　　遠離二邊相，  
知是煩惱因，　　亦知是淨因。  
信解因緣法，　　則無諸邪見，  
法皆屬因緣，　　無有定根本。  
我見與佛見，　　空見生死見，  
涅槃之見等，　　皆無是諸見。  
無量智慧光，　　知諸法實相，  
無闇無障礙，　　是行菩提道。  
是乘名大乘，　　不可思議乘，  
悉容受眾生，　　猶不盡其量。  
一切諸乘中，　　是乘為第一，  
如是大乘者，　　能出生餘乘。  
餘乘有限量，　　不能受一切，  
唯此無上乘，　　能悉受眾生。  
若行此無量，　　虛空之大乘，  
於一切眾生，　　無有慳悋心。  
虛空無有量，　　亦無有形色，  
大乘亦如是，　　無量無障礙。  
若一切眾生，　　乘於此大乘，  
當觀是乘相，　　寬博多所容。  
無量無數劫，　　說大乘功德，  
及乘此乘者，　　不可得窮盡。  
若人聞是經，　　乃至持一偈，  
永脫於諸難，　　得到安隱處。  
敬念此經者，　　捨是身已後，  
終不墮惡道，　　常生天人中。  
於後惡世時，　　若得聞是經，  
我皆與授記，　　究竟成佛道。  
若住此經者，　　佛法在是人，  
是人在佛法，　　亦能轉法輪。  
若人持是經，　　能轉無量劫，  
生死諸往來，　　得近於佛道。  
若能持是經，　　精進大智慧，  
是名極勇猛，　　能破魔軍眾。  
我於燃燈佛，　　住忍得受記，  
若有樂是經，　　我授記亦然。  
若人於佛後，　　能解說是經，  
佛雖不在世，　　為能作佛事。」

[0054b08]  佛說是偈時，五千天子皆發阿耨多羅三藐  三菩提心；二千菩薩得無生法忍；十千比  丘不受諸法，漏盡，心得解脫；三萬二千人遠
塵離垢，於諸法中得法眼淨。

◎

◎行道品第十一  (丹發菩提心品第十八)

[0054b13]  爾時文殊師利法王子白佛言：「世尊！如我解  佛所說義，若有人發菩提願，是為邪願。所  以者何？諸有所得悉皆是邪。若計得菩提而
發願者，是人諸所作行皆為是邪。所以者何？  菩提不在欲界，不在色界，不在無色界，菩  提無有住處，不應發願。世尊！譬如有人願  得虛空，寧得虛空不？」

[0054b19]  佛言：「不也！」

[0054b19]  「世尊！菩  薩亦復如是，發同虛空相菩提之願，即是發  虛空願，菩提出過三世非是受相，不可願也。
若菩薩起二相發菩提心，作是念：『生死與菩  提異，邪見與菩提異，涅槃與菩提異。』是則不  行菩提道也。」

[0054b25]  爾時思益梵天謂文殊師利：「菩薩云何行名  菩提行？」答言：「若菩薩行一切法，而於法無所  行，是名行菩提行。所以者何？出過一切所
行是行菩提。」

[0054b28]  又問：「云何出過一切所行是  行菩提？」

[0054b29]  答言：「離眼、耳、鼻、舌、身、意諸緣相，是  名出過一切所行。」

[0054c01]  又問：「出過有何義？」

[0054c01]  答言：「不  出過平等。所以者何？一切法平等即是菩提。」

[0054c03]  又問：「云何是發菩提願？」

[0054c03]  答言：「當如菩提。」

[0054c03]  又  問：「云何為菩提？」

[0054c04]  答言：「菩提非過去、非未來、  非現在，是故菩薩應以三世清淨心發菩提  願。梵天！如過去、未來、現在法，從本以來常
不生，不生故不可說，如是發願，無所發願，是  發一切願。所以者何？以是行道能得薩婆若。」

[0054c09]  又問：「何故說言薩婆若？」

[0054c09]  答言：「悉知一切真  智慧故，名薩婆若。」

[0054c10]  又問：「何等是真智慧？」

[0054c10]  答  言：「無變異相。如眾生無變異相，真智慧亦  無變異相。」

[0054c12]  又問：「云何是眾生相？」

[0054c12]  答言：「假名  字、畢竟離，是眾生相，如是相則無變異若。  眾生與菩提異是為變異，如菩提相，眾生亦
爾，是故無變異。菩提不可以餘道得，但以  我平等故菩提平等，眾生性平等無我故，  如是可得菩提。是故菩提無有變異。所以者
何？如虛空無變異相，一切諸法亦無變異  相。」

[0054c20]  爾時思益梵天謂文殊師利：「如來是實語者，  能說如是法。」

[0054c21]  文殊師利言：「如來於法無所說。  何以故？如來尚不得諸法，何況說法！」

[0054c22]  思  益言：「如來豈不說諸法——是世間、是出世間，是  有為、是無為耶？」

[0054c24]  文殊師利言：「於汝意云何？  是虛空可說、可分別不？」

[0054c25]  思益言：「不也！」

[0054c25]  文殊  師利言：「今說虛空名字，以所說故有生有  滅耶？」

[0054c27]  思益言：「不也！」

[0054c27]  文殊師利言：「如來說法  亦復如是，不以說故諸法有生有滅，如此說  法是不可說相，亦以此法有所教誨，是無所
教誨。所以者何？如說法性、不說法性亦如是。  是故說一切法住於如中，是如亦無所住。」

◎

思益梵天所問經卷第三

* * *

【經文資訊】大正藏第 15 冊 No. 0586 思益梵天所問經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供，日本 SAT 組織提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
