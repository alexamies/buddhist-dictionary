雜阿含經卷第三十四

宋天竺三藏求那跋陀羅譯

（九四〇）

[0241b15] 如是我聞：

[0241b15] 一時，佛住舍衛國祇樹給孤獨園。

[0241b16] 爾時，世尊告諸比丘：「眾生無始生死，長夜輪轉，不知苦之本際。諸比丘！於意云何？若此大地一切草木，以四指量，斬以為籌，以數汝等長夜輪轉生死所依父母；籌數已盡，其諸父母數猶不盡。諸比丘！如是無始生死，長夜輪轉，不知苦之本際。是故，比丘！當如是學：『當勤精進，斷除諸有，莫令增長。』」

[0241b22] 佛說此經已，諸比丘聞佛所說，歡喜奉行。

（九四一）

[0241b24] 如是我聞：

[0241b24] 一時，佛住舍衛國祇樹給孤獨園。

[0241b25] 爾時，世尊告諸比丘：「眾生無始生死，長夜輪轉，不知苦之本際。云何？比丘！此大地土泥悉以為丸，如婆羅果，以數汝等長夜生死以來所依父母；土丸既盡，所依父母其數不盡。比丘！眾生無始生死，長夜輪轉，不知苦之本際，其數如是。是故，比丘！當勤方便，斷除諸有，莫令增長，當如是學。」

[0241c02] 佛說此經已，諸比丘聞佛所說，歡喜奉行。

（九四二）

[0241c04] 如是我聞：

[0241c04] 一時，佛住舍衛國祇樹給孤獨園。

[0241c05] 爾時，世尊告諸比丘：「眾生無始生死，長夜輪轉，不知苦之本際。諸比丘！汝等見諸眾生安隱諸樂，當作是念：『我等長夜輪轉生死，亦曾受斯樂，其趣無量。』是故，比丘！當如是學：『無始生死，長夜輪轉，不知苦之本際，當勤精進，斷除諸有，莫令增長。』」

[0241c10] 佛說此經已，諸比丘聞佛所說，歡喜奉行。

（九四三）

[0241c12] 如是我聞：

[0241c12] 一時，佛住舍衛國祇樹給孤獨園。

[0241c13] 爾時，世尊告諸比丘：「眾生無始生死，長夜輪轉，不知苦之本際。諸比丘！若見眾生受諸苦惱，當作是念：『我長夜輪轉生死以來，亦曾更受如是之苦，其數無量，當勤方便，斷除諸有，莫令增長。』」

[0241c17] 佛說此經已，諸比丘聞佛所說，歡喜奉行。

（九四四）

[0241c19] 如是我聞：

[0241c19] 一時，佛住舍衛國祇樹給孤獨園。

[0241c20] 爾時，世尊告諸比丘：「眾生無始生死，長夜輪轉，不知苦之本際。諸比丘！汝等見諸眾生而生恐怖，衣毛為竪，當作是念：『我等過去必曾殺生，為傷害者，為惡知識，於無始生死長夜輪轉，不知苦之本際。』諸比丘！當作是學，斷除諸有，莫令增長。」

[0241c25] 佛說此經已，諸比丘聞佛所說，歡喜奉行。

（九四五）

[0241c27] 如是我聞：

[0241c27] 一時，佛住舍衛國祇樹給孤獨園。

[0241c28] 爾時，世尊告諸比丘：「眾生無始生死，長夜輪轉，不知苦之本際。諸比丘！若見眾生愛念歡喜者，當作是念：『如是眾生過去世時，必為我等父母、兄弟、妻子、親屬、師友、知識，如是長夜生死輪轉，無明所蓋，愛繫其頸，故長夜輪轉，不知苦之本際。』是故，諸比丘！當如是學，精勤方便，斷除諸有，莫令增長。」

[0242a06] 佛說此經已，諸比丘聞佛所說，歡喜奉行。

（九四六）

[0242a08] 如是我聞：

[0242a08] 一時，佛住舍衛國祇樹給孤獨園。

[0242a09] 時，有異婆羅門來詣佛所，恭敬問訊，問訊已，退坐一面，白佛言：「瞿曇！未來世當有幾佛？」

[0242a11] 佛告婆羅門：「未來佛者，如無量恒河沙。」

[0242a12] 爾時，婆羅門作是念：「未來當有如無量恒河沙三藐三佛陀，我當從彼修諸梵行。」

[0242a14] 爾時，婆羅門聞佛所說，歡喜隨喜，從坐起去。

[0242a15] 時，婆羅門隨路思惟：「我今唯問沙門瞿曇未來諸佛，不問過去。」即隨路還，復問世尊：「云何？瞿曇！過去世時，復有幾佛？」

[0242a17] 佛告婆羅門：「過去世佛亦如無量恒河沙數。」

[0242a18] 時，婆羅門即作是念：「過去世中有無量恒河沙等諸佛世尊，我曾不習近。設復未來如無量恒河沙三藐三佛陀，亦當不與習近娛樂。我今當於沙門瞿曇所修行梵行。」即便合掌白佛言：「唯願聽我於正法、律出家修梵行。」

[0242a23] 佛告婆羅門：「聽汝於正法、律出家修梵行，得比丘分。」

[0242a25] 爾時，婆羅門即出家受具足。出家已，獨一靜處思惟：「所以善男子正信非家，出家學道……。」乃至得阿羅漢。

（九四七）

[0242a28] 如是我聞：

[0242a28] 一時，佛住王舍城毘富羅山。

[0242a29] 爾時，世尊告諸比丘：「有一人於一劫中生死輪轉，積累白骨不腐壞者，如毘富羅山。若多聞聖弟子此苦聖諦如實知，此苦集聖諦如實知，此苦滅聖諦如實知，此苦滅道跡聖諦如實知，彼如是知、如是見，斷三結，謂身見、戒取、疑，斷此三結，得須陀洹，不墮惡趣法，決定正向三菩提，七有天人往生，究竟苦邊。」

[0242b07] 爾時，世尊即說偈言：

「一人一劫中，　　積聚其身骨，
　常積不腐壞，　　如毘富羅山。
　若諸聖弟子，　　正智見真諦，
　此苦及苦因，　　離苦得寂滅。
　修習八道跡，　　正向般涅槃，
　極至於七有，　　天人來往生，
　盡一切諸結，　　究竟於苦邊。」

[0242b15] 佛說此經已，諸比丘聞佛所說，歡喜奉行。

（九四八）

[0242b16] 如是我聞：

[0242b16] 一時，佛住舍衛國祇樹給孤獨園。

[0242b17] 爾時，世尊告諸比丘：「眾生於無始生死長夜輪轉，不知苦之本際。」

[0242b18] 時，有異比丘從坐起，整衣服，偏袒右肩，為佛作禮，右膝著地，合掌白佛：「世尊！劫長久如？」

[0242b20] 佛告比丘：「我能為汝說，而汝難知。」

[0242b21] 比丘白佛：「可說譬不？」

[0242b22] 佛言：「可說，比丘！譬如鐵城，方一由旬，高下亦爾，滿中芥子，有人百年取一芥子，盡其芥子，劫猶不竟。如是，比丘！其劫者，如是長久。如是長劫，百千萬億大苦相續，白骨成丘，膿血成流，地獄、畜生、餓鬼惡趣。是名，比丘！無始生死，長夜輪轉，不知苦之本際。是故，比丘！當如是學：『斷除諸有，莫令增長。』」

[0242b29] 佛說此經已，諸比丘聞佛所說，歡喜奉行。

（九四九）

[0242c01] 如是我聞：

[0242c01] 一時，佛住舍衛國祇樹給孤獨園。

[0242c02] 爾時，世尊告諸比丘：「眾生無始生死，長夜輪轉，不知苦之本際。」

[0242c03] 時，有異比丘從坐起，整衣服，為佛作禮，右膝著地，合掌白佛：「世尊！劫長久如？」

[0242c05] 佛告比丘：「我能為汝說，汝難得知。」

[0242c06] 比丘白佛：「可說譬不？」

[0242c06] 佛言：「可說。比丘！如大石山，不斷不壞，方一由旬，若有士夫以迦尸劫貝百年一拂，拂之不已，石山遂盡，劫猶不竟。比丘！如是長久之劫，百千萬億劫受諸苦惱，乃至諸比丘！當如是學：『斷除諸有，莫令增長。』」

[0242c11] 佛說此經已，諸比丘聞佛所說，歡喜奉行。

（九五〇）

[0242c13] 如是我聞：

[0242c13] 一時，佛住舍衛國祇樹給孤獨園。

[0242c14] 爾時，世尊告諸比丘：「眾生無始生死，長夜輪轉，不知苦之本際。」

[0242c15] 時，有異比丘從坐起，整衣服，為佛作禮，右膝著地，合掌白佛：「世尊！過去有幾劫？」

[0242c17] 佛告比丘：「我悉能說，汝知甚難。」

[0242c18] 比丘白佛：「可說譬不？」

[0242c18] 佛言：「可說。譬如，比丘！有士夫壽命百歲，晨朝憶念三百千劫，日中憶念三百千劫，日暮憶念三百千劫。如是日日憶念劫數，百年命終，不能憶念劫數邊際。比丘當知，過去劫數無量如是，過去無量劫數，長夜受苦，積骨成山，髓血成流，乃至地獄、畜生、餓鬼惡趣。如是，比丘！無始生死，長夜輪轉，不知苦之本際。是故，比丘！當如是學：『斷除諸有，莫令增長。』」

[0242c26] 佛說此經已，諸比丘聞佛所說，歡喜奉行。

（九五一）

[0242c28] 如是我聞：

[0242c28] 一時，佛住舍衛國祇樹給孤獨園。

[0242c29] 爾時，世尊告諸比丘：「眾生無始生死，長夜輪轉，不知苦之本際，無有一處不生不死者。如是長夜無始生死，不知苦之本際。是故，比丘！當如是學：『斷除諸有，莫令增長。』」

[0243a04] 佛說此經已，諸比丘聞佛所說，歡喜奉行。

（九五二）

[0243a06] 如是我聞：

[0243a06] 一時，佛住舍衛國祇樹給孤獨園。

[0243a07] 爾時，世尊告諸比丘：「眾生無始生死，長夜輪轉，不知苦之本際，無有一處無父母、兄弟、妻子、眷屬、宗親、師長者。如是，比丘！無始生死，長夜輪轉，不知苦之本際。是故，比丘！當如是學：『斷除諸有，莫令增長。』」

[0243a11] 佛說此經已，諸比丘聞佛所說，歡喜奉行。

（九五三）

[0243a13] 如是我聞：

[0243a13] 一時，佛住舍衛國祇樹給孤獨園。

[0243a14] 爾時，世尊告諸比丘：「眾生無始生死，長夜輪轉，不知苦之本際。譬如大雨渧泡，一生一滅，如是，眾生無明所蓋，愛繫其頸，無始生死。生者、死者長夜輪轉，不知苦之本際。是故，比丘！當如是學：『斷除諸有，莫令增長。』」

[0243a19] 佛說此經已，諸比丘聞佛所說，歡喜奉行。

（九五四）

[0243a21] 如是我聞：

[0243a21] 一時，佛住舍衛國祇樹給孤獨園。

[0243a22] 爾時，世尊告諸比丘：「眾生無始生死，長夜輪轉，不知苦之本際。譬如普天大雨洪澍，東西南北無斷絕處。如是東方、南方、西方、北方，無量國土劫成、劫壞，如天大雨，普雨天下，無斷絕處。如是無始生死，長夜輪轉，不知苦之本際。譬如擲杖空中，或頭落地，或尾落地，或中落地；如是無始生死，長夜輪轉，或墮地獄，或墮畜生，或墮餓鬼。如是無始生死，長夜輪轉。是故，比丘！當如是學：『斷除諸有，莫令增長。』」

[0243b02] 佛說此經已，諸比丘聞佛所說，歡喜奉行。

（九五五）

[0243b04] 如是我聞：

[0243b04] 一時，佛住舍衛國祇樹給孤獨園。

[0243b05] 爾時，世尊告諸比丘：「眾生無始生死，長夜輪轉，不知苦之本際。譬如，比丘！若有士夫轉五節輪，常轉不息；如是眾生轉五趣輪，或墮地獄、畜生、餓鬼及人、天趣，常轉不息。如是無始生死，長夜輪轉，不知苦之本際。是故，比丘！當如是學：『斷除諸有，莫令增長。』」

[0243b11] 佛說此經已，諸比丘聞佛所說，歡喜奉行。

（九五六）

[0243b13] 如是我聞：

[0243b13] 一時，佛住王舍城毘富羅山側。

[0243b14] 爾時，世尊告諸比丘：「一切行無常，一切行不恒、不安、變易之法。諸比丘！於一切行當生厭離、求樂、解脫。

[0243b16] 「諸比丘！過去世時，此毘富羅山名長竹山，有諸人民圍遶山居，名低彌羅邑。低彌羅邑人壽四萬歲，低彌羅邑人上此山頂，四日乃得往反。時，世有佛，名迦羅迦孫提如來、應、等正覺、明行足、善逝、世間解、無上士、調御丈夫、天人師、佛世尊出興於世，說法教化，初、中、後善，善義善味，純一滿淨，梵行清白，開發顯示。彼長竹山於今名字亦滅，低彌羅聚落人民亦沒，彼佛如來已般涅槃。比丘！當知一切諸行皆悉無常、不恒、不安、變易之法，於一切行，當修厭離、離欲、解脫。

[0243b27] 「諸比丘！過去世時，此毘富羅山名曰朋迦。時，有人民遶山而居，名阿毘迦邑，彼時人民壽三萬歲，阿毘迦人上此山頂，經三日中乃得往反。時，世有佛，名拘那含牟尼如來、應、等正覺、明行足、善逝、世間解、無上士、調御丈夫、天人師、佛世尊出興於世，演說經法，初、中、後善，善義善味，純一滿淨，梵行清白，開發顯示。諸比丘！彼朋迦山名字久滅，阿毘迦邑人亦久亡沒，彼佛世尊亦般涅槃。如是，比丘！一切諸行皆悉無常、不恒、不安、變易之法，汝等比丘當修厭離、求樂、解脫。

[0243c09] 「諸比丘！過去世時，此毘富羅山名宿波羅首，有諸人民遶山居止，名赤馬邑，人壽二萬歲，彼諸人民上此山頂，經二日中乃得往反。爾時，有佛名曰迦葉如來、應供，乃至出興於世，演說經法，初、中、後善，善義善味，純一滿淨，梵行清白，開示顯現。比丘！當知宿波羅首山名字久滅，赤馬邑人亦久亡沒，彼佛世尊亦般涅槃。如是，比丘！一切諸行皆悉無常、不恒、不安、變易之法。是故，比丘！當修厭離、離欲、解脫。

[0243c18] 「諸比丘！今日此山名毘富羅，有諸人民遶山而居，名摩竭提國，此諸人民壽命百歲，善自消息，得滿百歲，摩竭提人上此山頂，須臾往反，我今於此得成如來、應、等正覺，乃至佛世尊，演說正法，教化令得寂滅涅槃、正道、善逝、覺知。比丘！當知此毘富羅山名亦當磨滅，摩竭提人亦當亡沒，如來不久當般涅槃。如是，比丘！一切諸行悉皆無常、不恒、不安、變易之法。是故，比丘！當修厭離、離欲、解脫。」

[0243c27] 爾時，世尊即說偈言：

「古昔長竹山，　　低彌羅村邑，
　次名朋迦山，　　阿毘迦聚落，
　宿波羅首山，　　聚落名赤馬，
　今毘富羅山，　　國名摩竭陀，
　名山悉磨滅，　　其人悉沒亡，
　諸佛般涅槃，　　有者無不盡。
　一切行無常，　　悉皆生滅法，
　有生無不盡，　　唯寂滅為樂。」

[0244a08] 佛說此經已，諸比丘聞佛所說，歡喜奉行。

（九五七）

[0244a09] 如是我聞：

[0244a09] 一時，佛住王舍城迦蘭陀竹園。

[0244a10] 時，有婆蹉種出家來詣佛所，合掌問訊，問訊已，退坐一面，白佛言：「瞿曇！欲有所問，寧有閑暇見答以不？」

[0244a12] 佛告婆蹉種出家：「隨汝所問，當為汝說。」

[0244a13] 婆蹉種出家白佛言：「云何？瞿曇！命即身耶？」

[0244a14] 佛告婆蹉種出家：「命即身者，此是無記。」

[0244a15] 「云何？瞿曇！為命異身異耶？」

[0244a16] 佛告婆蹉種出家：「命異身異者，此亦無記。」

[0244a16] 婆蹉種出家白佛：「云何？瞿曇！命即身耶？答言：『無記』。命異身異？答言：『無記』。沙門瞿曇有何等奇？弟子命終，即記說言：『某生彼處，某生彼處。』彼諸弟子於此命終捨身，即乘意生身生於餘處。當於爾時，非為命異身異也？」

[0244a21] 佛告婆蹉：「此說有餘，不說無餘。」

[0244a22] 婆蹉白佛：「瞿曇！云何說有餘，不說無餘？」

[0244a23] 佛告婆蹉：「譬如火，有餘得然，非無餘。」

[0244a24] 婆蹉白佛：「我見火無餘亦然。」

[0244a25] 佛告婆蹉：「云何見火無餘亦然？」

[0244a26] 婆蹉白佛：「譬如大聚熾火，疾風來吹，火飛空中，豈非無餘火耶？」

[0244a27] 佛告婆蹉：「風吹飛火，即是有餘，非無餘也。」

[0244a28] 婆蹉白佛：「瞿曇！空中飛火。云何名有餘？」

[0244a29] 佛告婆蹉：「空中飛火依風故住，依風故然；以依風故，故說有餘。」

[0244b02] 婆蹉白佛：「眾生於此命終，乘意生身往生餘處。云何有餘？」

[0244b03] 佛告婆蹉：「眾生於此處命終，乘意生身生於餘處，當於爾時，因愛故取，因愛而住，故說有餘。」

[0244b05] 婆蹉白佛：「眾生以愛樂有餘，染著有餘；唯有世尊得彼無餘，成等正覺。沙門瞿曇！世間多緣，請辭還去。」

[0244b08] 佛告婆蹉：「宜知是時！」

[0244b08] 婆蹉出家聞佛所說，歡喜隨喜，從坐起而去。

（九五八）

[0244b10] 如是我聞：

[0244b10] 一時，佛住王舍城迦蘭陀竹園。爾時，尊者大目揵連亦於彼住。

[0244b11] 時，有婆蹉種出家詣尊者大目揵連所，與尊者目揵連面相問訊慰勞，慰勞已，退坐一面，語尊者大目揵連：「欲有所問，寧有閑暇見答以不？」

[0244b15] 目連答言：「婆蹉！隨意所問，知者當答。」

[0244b15] 時，婆蹉種出家問尊者目揵連：「何因、何緣餘沙門、婆羅門有人來問云何如來有後死、無後死、有無後死、非有非無後死，皆悉隨答。而沙門瞿曇有來問言如來有後死、無後死、有無後死、非有非無後死，而不記說？」

[0244b20] 目揵連言：「婆蹉！餘沙門、婆羅門於色、色集、色滅、色味、色患、色出不如實知；不如實知故，於如來有後死則取著，如來無後死、有後死、有無後死、非有後死非無後死則生取著。受、想、行、識、識集、識滅、識味、識患、識出不如實知；不如實知故，於如來有後死生取著，無後死、有無後死、非有非無後死生取著。

[0244b28] 「如來者，於色如實知，色集、色滅、色味、色患、色出如實知；如實知故，於如來有後死則不著，無後死、有無後死、非有非無後死則不著。受、想、行、識如實知，識集、識滅、識味、識患、識出如實知；如實知故，於如來有後死則不然，無後死、有無後死、非有非無後死則不然。甚深廣大，無量無數，皆悉寂滅。

[0244c06] 「婆蹉！如是因、如是緣，餘沙門、婆羅門若有來問如來有後死、無後死、有無後死、非有非無後死，則為記說。如是因、如是緣，如來若有來問如來有後死、無後死、有無後死、非有非無後死，不為記說。」

[0244c10] 時，婆蹉種出家聞尊者大目揵連所說，歡喜隨喜，從坐起而去。

（九五九）

[0244c13] 如是我聞：

[0244c13] 一時，佛住王舍城迦蘭陀竹園。

[0244c14] 時，有婆蹉種出家來詣佛所，合掌問訊，問訊已，退坐一面，白佛言：「瞿曇！何因、何緣餘沙門、婆羅門若有來問……」如上廣說。

[0244c16] 爾時，婆蹉種出家歎言：「奇哉！瞿曇！弟子、大師義同義、句同句、味同味，乃至同第一義。瞿曇！我今詣摩訶目揵連，以如是義、如是句、如是味而問於彼，彼亦以如是義、如是句、如是味而答我，如今瞿曇所說。是故，瞿曇！真為奇特，大師、弟子義同義、句同句、味同味，同第一義。」

[0244c24] 爾時，婆蹉種出家有諸因緣至那梨聚落。營事訖已，詣尊者詵陀迦旃延所，共相問訊，問訊已，退坐一面，問詵陀迦旃延：「何因、何緣沙門瞿曇若有來問如來有後死、無後死、有無後死、非有非無後死，不為記說？」

[0244c29] 詵陀迦旃延語婆蹉種出家：「我今問汝，隨意答我。於汝意云何？若因、若緣，若行身施，若色、若無色，若想、若非想、若非想非非想，若彼因、彼緣、彼行無餘行滅。永滅已，如來於彼有所記說，言：『有後死、無後死、有無後死、非有非無後死』耶？」

[0245a05] 婆蹉種出家語詵陀迦旃延：「若因、若緣，若種施設諸行，若色、若非色，若想、若非想、若非想非非想，彼因、彼緣、彼行無餘滅。云何瞿曇於彼記說如來有後死、無後死、有無後死、非有非無後死？」

[0245a10] 詵陀迦旃延語婆蹉種出家：「是故如來以是因、以是緣故，有問如來有後死、無後死、有無後死、非有非無後死，不為記說。」

[0245a13] 婆蹉種出家問詵陀迦旃延：「汝於沙門瞿曇弟子，為日久如？」

[0245a14] 詵陀迦旃延答言：「少過三年，於正法、律出家修梵行。」

[0245a15] 婆蹉種出家言：「詵陀迦旃延！快得善利，少時出家而得如是身律儀、口律儀，又得如是智慧辯才。」

[0245a18] 時，婆蹉種出家聞詵陀迦旃延所說，歡喜隨喜，從坐起去。

（九六〇）

[0245a20] 如是我聞：

[0245a20] 一時，佛住王舍城迦蘭陀竹園。

[0245a21] 時，有婆蹉種出家來詣佛所，合掌問訊，問訊已，退坐一面，白佛言：「瞿曇！欲有所問，寧有閑暇為解說不？」

[0245a23] 佛告婆蹉種出家：「隨所欲問，當為汝說。」

[0245a24] 婆蹉種出家白佛言：「瞿曇！何因、何緣有人來問如來有後死、無後死、有無後死、非有非無後死，而不為記說耶？」

[0245a27] 佛告婆蹉種出家……如上詵陀迦旃延廣說，乃至「非有非無後死。」

[0245a28] 婆蹉種出家白佛言：「奇哉！瞿曇！師及弟子義義同，句句同，味味同，其理悉合，所謂第一句說。瞿曇！我為小緣事至那利伽聚落，營事訖已，暫過沙門迦旃延，以如是義、如是句、如是味問沙門迦旃延，彼亦以如是義、如是句、如是味答我所問，如今沙門瞿曇所說。是故當知，實為奇特！師及弟子義、句、味，義、句、味悉同。」

[0245b07] 時，婆蹉種出家聞佛所說，歡喜隨喜，從坐起而去。

（九六一）

[0245b09] 如是我聞：

[0245b09] 一時，佛住王舍城迦蘭陀竹園。

[0245b10] 時，有婆蹉種出家來詣佛所，合掌問訊，問訊已，退坐一面，白佛言：「云何？瞿曇！為有我耶？」

[0245b12] 爾時，世尊默然不答。

[0245b12] 如是再三。爾時，世尊亦再三不答。

[0245b13] 爾時，婆蹉種出家作是念：「我已三問沙門瞿曇，而不見答，但當還去。」

[0245b15] 時，尊者阿難住於佛後，執扇扇佛。爾時，阿難白佛言：「世尊！彼婆蹉種出家三問，世尊何故不答？豈不增彼婆蹉種出家惡邪見，言沙門不能答其所問？」

[0245b18] 佛告阿難：「我若答言有我，則增彼先來邪見；若答言無我，彼先癡惑豈不更增癡惑？言先有我從今斷滅。若先來有我則是常見，於今斷滅則是斷見。如來離於二邊，處中說法，所謂是事有故是事有，是事起故是事生，謂緣無明行，乃至生、老、病、死、憂、悲、惱、苦滅。」

[0245b24] 佛說此經已，尊者阿難聞佛所說，歡喜奉行。

（九六二）

[0245b26] 如是我聞：

[0245b26] 一時，佛住王舍城迦蘭陀竹園。

[0245b27] 爾時，婆蹉種出家來詣佛所，與世尊面相問訊，問訊已，退坐一面，白佛言：「瞿曇！云何瞿曇作如是見、如是說：『世間常，此是真實，餘則虛妄。』耶？」

[0245c01] 佛告婆蹉種出家：「我不作如是見、如是說：『世間常，是則真實，餘則虛妄。』」

[0245c03] 「云何瞿曇作如是見、如是說：『世間無常、常無常、非常非無常，有邊、無邊、邊無邊、非邊非無邊，命即是身、命異身異，如來有後死、無後死、有無後死、非有非無後死。』？」

[0245c06] 佛告婆蹉種出家：「我不作如是見、如是說，乃至非有非無後死。」

[0245c08] 爾時，婆蹉種出家白佛言：「瞿曇！於此見，見何等過患，而於此諸見，一切不說？」

[0245c10] 佛告婆蹉種出家：「若作是見，世間常，此則真實，餘則虛妄者，此是倒見、此是觀察見、此是動搖見、此是垢污見、此是結見，是苦、是閡、是惱、是熱，見結所繫，愚癡無聞凡夫於未來世，生、老、病、死、憂、悲、惱、苦生。婆蹉種出家！若作是見，世間無常、常無常、非常非無常，有邊、無邊、邊無邊、非有邊非無邊，是命是身、命異身異，如來有後死、無後死、有無後死、非有非無後死。此是倒見，乃至憂、悲、惱、苦生。」

[0245c19] 婆蹉種出家白佛：「瞿曇！何所見？」

[0245c20] 佛告婆蹉種出家：「如來所見已畢。婆蹉種出家！然如來見，謂見此苦聖諦、此苦集聖諦、此苦滅聖諦、此苦滅道跡聖諦；作如是知、如是見已，於一切見、一切受、一切生，一切我、我所見、我慢繫著使，斷滅、寂靜、清涼、真實，如是等解脫。比丘！生者不然，不生亦不然。」

[0245c26] 婆蹉白佛：「瞿曇！何故說言生者不然？」

[0245c27] 佛告婆蹉：「我今問汝，隨意答我。婆蹉！猶如有人於汝前然火，汝見火然不？即於汝前火滅，汝見火滅不？」

[0245c30] 婆蹉白佛：「如是，瞿曇！」

[0245c30] 佛告婆蹉：「若有人問汝：『向者火然，今在何處？為東方去耶？西方、南方、北方去耶？』如是問者，汝云何說？」

[0246a03] 婆蹉白佛：「瞿曇！若有來作如是問者，我當作如是答：『若有於我前然火，薪草因緣故然，若不增薪，火則永滅，不復更起，東方、南方、西方、北方去者，是則不然。』」

[0246a06] 佛告婆蹉：「我亦如是說，色已斷已知，受、想、行、識已斷已知，斷其根本，如截多羅樹頭，無復生分，於未來世永不復起。若至東方，南、西、北方，是則不然，甚深廣大，無量無數永滅。」

[0246a10] 婆蹉白佛：「我當說譬。」

[0246a11] 佛告婆蹉：「為知是時。」

[0246a11] 婆蹉白佛：「瞿曇！譬如近城邑聚落，有好淨地，生堅固林，有一大堅固樹，其生已來經數千歲，日夜既久，枝葉零落，皮膚枯朽，唯幹獨立。如是，瞿曇！如來法、律離諸枝條柯葉，唯空幹堅固獨立。」

[0246a16] 爾時，婆蹉出家聞佛所說，歡喜隨喜，從坐起去。

（九六三）

[0246a18] 如是我聞：

[0246a18] 一時，佛住王舍城迦蘭陀竹園。

[0246a19] 時，有婆蹉種出家來詣佛所，與世尊面相問訊慰勞已，退坐一面，白佛言：「瞿曇！彼云何無知故，作如是見、如是說：『世間常，此是真實，餘則虛妄，世間無常、世間常無常、世間非常非無常，世有邊、世無邊、世有邊無邊、世非有邊非無邊，命即是身、命異身異，如來有後死、無後死、有無後死、非有非無後死』？」

[0246a26] 佛告婆蹉：「於色無知故，作如是見、如是說：『世間常，此是真實，餘則虛妄，乃至非有非無後死。』於受、想、行、識無知故，作如是見、如是說：『世間常，此是真實，餘則虛妄，乃至非有非無後死。』」

[0246b01] 婆蹉白佛：「瞿曇！知何法故，不如是見、如是說：『世間常，此是真實，餘則虛妄，乃至非有非無後死。』」

[0246b04] 佛告婆蹉：「知色故，不如是見、如是說：『世間常，此是真實，餘則虛妄，乃至非有非無後死。』知受、想、行、識故，不作如是見、如是說，世間常，此是真實，餘則虛妄，乃至非有非無後死，如是不知、知。如是不見、見，不識、識，不斷、斷，不觀、觀，不察、察，不覺、覺。」

[0246b09] 佛說此經已，婆蹉種出家聞佛所說，歡喜隨喜，從坐起而去。

（九六四）

[0246b12] 如是我聞：

[0246b12] 一時，佛住王舍城迦蘭陀竹園。

[0246b13] 時，有婆蹉種出家來詣佛所，與世尊面相慰勞已，退坐一面，白佛言：「瞿曇！欲有所問，寧有閑暇為解說不？」爾時，世尊默然而住。

[0246b16] 婆蹉種出家第二、第三問，佛亦第二、第三默然而住。

[0246b17] 時，婆蹉種出家白佛言：「我與瞿曇共相隨順，今有所問，何故默然？」

[0246b18] 爾時，世尊作是念：「此婆蹉種出家長夜質直，不諂不偽，時有所問，皆以不知故，非故惱亂，我今當以阿毘曇律納受於彼。」作是念已，告婆蹉種出家：「隨汝所問，當為解說。」

[0246b22] 婆蹉白佛：「云何？瞿曇！有善法耶？」

[0246b23] 佛答言：「有。」

[0246b23] 婆蹉白佛：「當為我說善、不善法，令我得解。」

[0246b24] 佛告婆蹉：「我今當為汝略說善、不善法。諦聽，善思。婆蹉！貪欲者是不善法，調伏貪欲是則善法；瞋恚、愚癡是不善法，調伏恚、癡是則善法。殺生者是不善法，離殺生者是則善法；偷盜、邪婬、妄語、兩舌、惡口、綺語、貪、恚、邪見是不善法，不盜，乃至正見是則善法，是為，婆蹉！我今已說三種善法、三種不善法。如是，聖弟子於三種善法、三種不善法如實知，十種不善法、十種善法如實知者，則於貪欲無餘滅盡，瞋恚、愚癡無餘滅盡者，則於一切有漏滅盡，無漏心解脫、慧解脫，現法自知作證：『我生已盡，梵行已立，所作已作，自知不受後有。』」

[0246c08] 婆蹉白佛：「頗有一比丘於此法、律得盡有漏，無漏心解脫，乃至不受後有耶？」

[0246c10] 佛告婆蹉：「不但若一，若二、若三，乃至五百，有眾多比丘於此法、律盡諸有漏，乃至不受後有。」

[0246c12] 婆蹉白佛：「且置比丘，有一比丘尼於此法、律盡諸有漏，乃至不受後有不？」

[0246c14] 佛告婆蹉：「不但一、二、三比丘尼，乃至五百，有眾多比丘尼於此法、律盡諸有漏，乃至不受後有。」

[0246c16] 婆蹉白佛：「置比丘尼，有一優婆塞修諸梵行，於此法、律度狐疑不？」

[0246c17] 佛告婆蹉：「不但一、二、三，乃至五百優婆塞，乃有眾多優婆塞修諸梵行，於此法、律斷五下分結，得成阿那含，不復還生此。」

[0246c20] 婆蹉白佛：「復置優婆塞，頗有一優婆夷於此法、律修持梵行，於此法、律度狐疑不？」

[0246c22] 佛告婆蹉：「不但一、二、三優婆夷，乃至五百，乃有眾多優婆夷於此法、律斷五下分結，於彼化生，得阿那含，不復還生此。」

[0246c25] 婆蹉白佛：「置比丘、比丘尼、優婆塞、優婆夷修梵行者，頗有優婆塞受五欲，而於此法、律度狐疑不？」

[0246c28] 佛告婆蹉：「不但一、二、三，乃至五百，乃有眾多優婆塞居家妻子，香華嚴飾，畜養奴婢，於此法、律斷三結，貪、恚、癡薄，得斯陀含，一往一來，究竟苦邊。」

[0247a02] 婆蹉白佛：「復置優婆塞，頗有一優婆夷受習五欲，於此法、律得度狐疑不？」

[0247a04] 佛告婆蹉：「不但一、二、三，乃至五百，乃有眾多優婆夷在於居家，畜養男女，服習五欲，華香嚴飾，於此法、律三結盡，得須陀洹，不墮惡趣法，決定正向三菩提，七有天人往生，究竟苦邊。」

[0247a08] 婆蹉白佛言：「瞿曇！若沙門瞿曇成等正覺，若比丘、比丘尼、優婆塞、優婆夷修梵行者，及優婆塞、優婆夷服習五欲，不得如是功德者，則不滿足；以沙門瞿曇成等正覺，比丘、比丘尼、優婆塞、優婆夷修諸梵行，及優婆塞、優婆夷服習五欲，而成就爾所功德故，則為滿足。瞿曇！今當說譬。」

[0247a15] 佛告婆蹉：「隨意所說。」

[0247a15] 婆蹉白佛：「如天大雨，水流隨下，瞿曇法、律亦復如是。比丘、比丘尼、優婆塞、優婆夷，若男、若女，悉皆隨流，向於涅槃，浚輸涅槃。甚奇！佛、法、僧平等法、律。為餘異道出家來詣瞿曇所，於正法、律求出家、受具足者，幾時便聽出家？」

[0247a20] 佛告婆蹉：「若餘異道出家欲來於正法、律求出家、受具足者，乃至四月於和尚所受衣而住，然此是為人粗作齊限耳。」

[0247a23] 婆蹉白佛：「若諸異道出家來於正法、律欲求出家、受具足，聽於和尚所受依，若滿四月聽出家者，我今堪能於四月在和尚所受依。若於正法、律而得出家、受具足，我當於瞿曇法中出家、受具足，修持梵行。」

[0247a28] 佛告婆蹉：「我先不說粗為人作分齊耶？」

[0247a29] 婆蹉白佛：「如是，瞿曇！」

[0247b01] 爾時世尊告諸比丘：「汝等當度彼婆蹉出家於正法、律出家、受具足。」

[0247b03] 婆蹉種出家即得於正法、律出家、受具足，成比丘分，乃至半月，學所應知、應識、應見、應得、應覺、應證，悉知、悉識、悉見、悉得、悉覺、悉證如來正法。

[0247b06] 尊者婆蹉作是念：「我今已覺所應知、應識、應見、應得、應覺、應證，彼一切悉知、悉識、悉見、悉得、悉覺、悉證，今當往見世尊。」

[0247b09] 是時，婆蹉詣世尊所，稽首禮足，於一面住，白佛言：「世尊！我於學所應知、應識、應見、應得、應覺、應證，悉知、悉識、悉見、悉得、悉覺、悉證世尊正法，唯願世尊為我說法，我聞法已，當獨一靜處，專精思惟，不放逸住，思惟：『所以善男子剃除鬚髮，著袈裟衣，正信出家學道，乃至自知不受後有。』」

[0247b15] 佛告婆蹉：「有二法，修習多修習，所謂止、觀。此二法修習多修習，得知界、果，覺了於界，知種種界，覺種種界。如是，比丘！欲求離欲，惡不善法，乃至第四禪具足住，慈、悲、喜、捨，空入處、識入處、無所有入處、非想非非想入處，令我三結盡，得須陀洹；三結盡，貪、恚、癡薄，得斯陀含；五下分結盡，得阿那含；種種神通境界，天眼、天耳、他心智、宿命智、生死智、漏盡智皆悉得。是故，比丘！當修二法，修習多修習，修二法故，知種種界，乃至漏盡。」

[0247b26] 爾時，尊者婆蹉聞佛所說，歡喜作禮而去。爾時，婆蹉獨一靜處，專精思惟，不放逸住，乃至自知不受後有。

[0247b28] 時，有眾多比丘莊嚴方便，欲詣世尊恭敬供養。

[0247b29] 爾時，婆蹉問眾多比丘：「汝等莊嚴方便，欲詣世尊恭敬供養耶？」

[0247c02] 諸比丘答言：「爾。」

[0247c02] 爾時，婆蹉語諸比丘：「尊者！持我語，敬禮世尊，問訊起居輕利，少病少惱，安樂住不？言：『婆蹉比丘白世尊言：「我已供養世尊，具足奉事，令歡悅，非不歡悅；大師弟子所作皆悉已作，供養大師，令歡悅，非不歡悅。」』」

[0247c07] 時，眾多比丘往詣佛所，稽首禮足，退坐一面，白佛言：「世尊！尊者婆蹉稽首敬禮世尊足……」乃至「歡悅，非不歡悅。」

[0247c09] 佛告諸比丘：「諸天先已語我，汝今復說。如來成就第一知見，亦如婆蹉比丘，有如是德力。」

[0247c11] 爾時，世尊為彼婆蹉比丘說第一記。

[0247c12] 佛說此經已，諸比丘聞佛所說，歡喜奉行。

（九六五）

[0247c14] 如是我聞：

[0247c14] 一時，佛住王舍城迦蘭陀竹園。

[0247c15] 時，有外道出家名曰欝低迦，來詣佛所，與世尊面相問訊慰勞已，退坐一面，白佛言：「瞿曇！云何？瞿曇！世有邊耶？」

[0247c17] 佛告欝低迦：「此是無記。」

[0247c18] 欝低迦白佛：「云何？瞿曇！世無邊耶？有邊無邊耶？非有邊非無邊耶？」

[0247c19] 佛告欝低迦：「此是無記。」

[0247c20] 欝低迦白佛：「云何？瞿曇！世有邊耶？答言『無記。』世無邊耶？世有邊無邊耶？世非有邊非無邊耶？答言『無記。』瞿曇！於何等法而可記說？」

[0247c23] 佛告欝低迦：「知者，智者，我為諸弟子而記說道，令正盡苦，究竟苦邊。」

[0247c24] 欝低迦白佛：「云何？瞿曇！為諸弟子說道，令正盡苦，究竟苦邊？為一切世間從此道出，為少分耶？」

[0247c27] 爾時，世尊默然不答。

[0247c27] 第二、第三問，佛亦第二、第三默然不答。

[0247c28] 爾時，尊者阿難住於佛後，執扇扇佛。尊者阿難語欝低迦外道出家：「汝初已問此義，今復以異說而問，是故，世尊不為記說。欝低迦！今當為汝說譬，夫智者因譬得解。

[0248a03] 「譬如國王，有邊境城，四周堅固，巷陌平正，唯有一門。立守門者聰明黠慧，善能籌量，外有人來，應入者聽入，不應入者不聽。周匝遶城，求第二門，都不可得，都無猫狸出入之處，況第二門？彼守門者都不覺悟入者、出者，然彼士夫知一切人唯從此門若出若入，更無餘處。如是，世尊雖不用心覺悟眾生，一切世間從此道出，及以少分，然知眾生正盡苦，究竟苦邊者，一切皆悉從此道出。」

[0248a12] 時，欝低迦外道出家聞佛所說，歡喜隨喜，從坐起而去。

（九六六）

[0248a15] 如是我聞：

[0248a15] 一時，佛住王舍城迦蘭陀竹園。時，有尊者富隣尼住王舍城耆闍崛山中。

[0248a17] 時，有眾多外道出家詣尊者富隣尼，共相問訊慰勞已，退坐一面，問尊者富隣尼：「我聞沙門瞿曇作斷滅破壞有教授耶？今問尊者富隣尼，竟為爾不？」

[0248a20] 富隣尼語諸外道出家：「我不如是知世尊教語，眾生斷滅壞有，令無所有者，無有是處！我作如是解：『世尊所說有諸眾生，計言有我、我慢、邪慢，世尊為說，令其斷滅。』」

[0248a24] 時，諸外道出家聞富隣尼所說，心不喜悅，呵責而去。

[0248a25] 爾時，尊者富隣尼，諸外道去已，往詣佛所，稽首禮足，退坐一面。以向諸外道出家所說具白世尊：「世尊！我向答諸外道說，得無謗毀世尊耶？為是法說，如佛所說，如法說，隨順法說，得不為諸論議者所見嫌責耶？」

[0248b01] 佛告富隣尼：「如汝所說，不謗如來，不失次第。如我記說，如法法說，隨順法說，不為諸論者之所嫌責。所以者何？富隣尼！先諸眾生我慢、邪慢，邪慢所迫、邪慢集、邪慢不無間等，亂如狗腸，如鐵鉤鏁，亦如亂草，往反驅馳，此世他世、他世此世，驅馳往反，不能遠離。富隣尼！一切眾生於諸邪慢無餘永滅者，彼一切眾生長夜安隱快樂。」

[0248b09] 佛說此經已，富隣尼比丘聞佛所說，歡喜奉行。

（九六七）

[0248b11] 如是我聞：

[0248b11] 一時，佛住王舍城迦蘭陀竹園。

[0248b12] 爾時，尊者阿難陀於後夜時，向[木*翕]補河邊，脫衣置岸邊，入水洗手足。還上岸，著一衣，摩拭身體。時，俱迦那外道出家亦至水邊。尊者阿難聞其行聲，聞聲已，即便謦咳作聲。

[0248b16] 俱迦那外道出家聞有人聲，而問言：「為何等人？」

[0248b17] 尊者阿難答言：「沙門。」

[0248b17] 俱迦那外道言：「何等沙門？」

[0248b18] 尊者阿難答言：「釋種子。」

[0248b18] 俱迦那外道言：「欲有所問，寧有閑暇見答以不？」

[0248b20] 尊者阿難答言：「隨意所問，知者當答。」

[0248b20] 俱迦那言：「云何？阿難！如來死後有耶？」

[0248b21] 阿難答言：「世尊所說，此是無記。」

[0248b22] 復問：「如來死後無耶？死後有無耶？非有非無耶？」

[0248b23] 阿難言：「世尊所說，此是無記。」

[0248b24] 俱迦那外道言：「云何？阿難！如來死後有？答言無記，死後無？死後有無？死後非有非無？答言無記。云何？阿難！為不知不見耶？」

[0248b27] 阿難答言：「非不知、非不見，悉知、悉見。」

[0248b28] 復問阿難：「云何知？云何見？」

[0248b28] 阿難答言：「見可見處，見所起處，見纏斷處，此則為知，此則為見。我如是知、如是見，云何說言不知、不見？」

[0248c02] 俱迦那外道復問：「尊者何名？」

[0248c02] 阿難陀答言：「我名阿難陀。」

[0248c03] 俱迦那外道言：「奇哉！大師弟子，而共論議！我若知是尊者阿難陀者，不敢發問。」說是語已，即捨而去。

（九六八）

[0248c06] 如是我聞：

[0248c06] 一時，佛住舍衛國祇樹給孤獨園。

[0248c07] 時，給孤獨長者日日出見世尊，禮事供養，給孤獨長者作是念：「我今出太早，世尊及諸比丘禪思未起，我寧可過諸外道住處。」即入外道精舍，與諸外道共相問訊慰勞已，退坐一面。

[0248c11] 時，彼外道問言：「長者！汝見沙門瞿曇，云何見？何所見？」

[0248c12] 長者答言：「我亦不知云何見世尊，世尊何所見。」

[0248c13] 諸外道言：「汝言見眾僧，云何見眾僧？眾僧何所見？」

[0248c14] 長者答言：「我亦不知云何見僧，僧何所見。」

[0248c15] 外道復問：「長者！汝今云何自見？自何所見？」

[0248c16] 長者答言：「汝等各各自說所見，然後我說所見，亦不難。」

[0248c18] 時，有一外道作如是言：「長者！我見一切世間常，是則真實，餘者虛妄。」

[0248c19] 復有說言：「長者！我見一切世間無常，此是真實，餘則虛妄。」

[0248c21] 復有說言：「長者！世間常無常，此是真實，餘則虛妄。」

[0248c22] 復有說言：「世間非常非無常，此是真實，餘則虛妄。」

[0248c23] 復有說言：「世有邊，此是真實，餘則虛妄。」

[0248c24] 復有說言：「世無邊，此是真實，餘則虛妄。」

[0248c25] 復有說言：「世有邊無邊。」

[0248c26] 復有說言：「世非有邊非無邊。」

[0248c26] 復有說言：「命即是身。」

[0248c27] 復有說言：「命異身異。」

[0248c27] 復有說言：「如來死後有。」

[0248c28] 復有說言：「如來死後無。」

[0248c29] 復有說言：「如來死後有無。」

[0248c29] 復有說言：「如來死後非有非無，此是真實，餘則虛妄。」

[0249a01] 諸外道語長者言：「我等各各已說所見，汝復應說汝所見。」

[0249a03] 長者答言：「我之所見真實、有為、思量、緣起，若復真實、有為、思量、緣起者，彼則無常，無常者是苦。如是知已，於一切見都無所得。如汝所見：『世間常，此是真實，餘則虛妄。』者，此見真實、有為、思量、緣起；若真實、有為、思量、緣起者，是則無常，無常者是苦。是故汝等習近於苦，唯得於苦，堅住於苦，深入於苦。如是汝言世間無常，此是真實，餘則虛妄。有如是咎。」

[0249a11] 世間常、無常、非常非無常，世有邊、世無邊、世有邊無邊、世非有邊非無邊，命即是身、命異身異，如來死後有、如來死後無、如來死後有無、如來死後非有非無，此是真實，餘則虛妄，皆如上說。

[0249a15] 有一外道語給孤獨長者言：「如汝所說，若有見彼，則真實、有為、思量、緣起者，是無常法，若無常者是苦。是故，長者所見亦習近苦，得苦，住苦，深入於苦？」

[0249a19] 長者答言：「我先不言所見者，是真實、有為、思量、緣起法，悉皆無常，無常者是苦，知苦已，我於所見無所得耶？」

[0249a21] 彼外道言：「如是，長者！」

[0249a22] 爾時，給孤獨長者於外道精舍伏彼異論，建立正論，於異學眾中作師子吼已，往詣佛所，稽首禮足，退坐一面，以向與諸外道共論事向佛廣說。

[0249a25] 佛告給孤獨長者：「善哉！善哉！宜應時時摧伏愚癡外道，建立正論。」

[0249a27] 佛說是語已，給孤獨長者歡喜隨喜，作禮而去。

（九六九）

[0249a29] 如是我聞：

[0249a29] 一時，佛住王舍城迦蘭陀竹園。

[0249b01] 時，有長爪外道出家來詣佛所，與世尊面相問訊慰勞已，退坐一面，白佛言：「瞿曇！我一切見不忍。」

[0249b03] 佛告火種：「汝言一切見不忍者，此見亦不忍耶？」

[0249b04] 長爪外道言：「向言一切見不忍者，此見亦不忍。」

[0249b05] 佛告火種：「如是知、如是見，此見則已斷、已捨、已離，餘見更不相續、不起、不生。火種！多人與汝所見同，多人作如是見、如是說，汝亦與彼相似，火種！若諸沙門、婆羅門捨斯等見，餘見不起，是等沙門、婆羅門世間亦少少耳。

[0249b10] 「火種！依三種見。何等為三？有一如是見、如是說：『我一切忍。』復次，有一如是見、如是說：『我一切不忍。』復次，有一如是見、如是說：『我於一忍、一不忍』。火種！若言一切忍者，此見與貪俱生，非不貪；與恚俱生，非不恚，與癡俱生，非不癡；繫，不離繫，煩惱，非清淨，樂取，染著生。若如是見：『我一切不忍。』此見非貪俱、非恚俱、非癡俱，清淨非煩惱，離繫非繫，不樂不取，不著生。火種！若如是見：『我一忍、一不忍。』彼若忍者，則有貪，乃至染著生，若如是見不忍者，則離貪，乃至不染著生。

[0249b21] 「彼多聞聖弟子所學言：『我若作如是見、如是說：「我一切忍。」則為二者所責、所詰。何等二種？謂一切不忍，及一忍、一不忍，則為此等所責。責故詰，詰故害，彼見責、見詰、見害故，則捨所見，餘見則不復生。如是斷見、捨見、離見，餘見不復相續，不起不生。』

[0249b27] 「彼多聞聖弟子作如是學：『我若如是見、如是說：「我一切不忍。」者，則有二種二詰。何等為二？謂我一切忍，及一忍、一不忍。如是二責二詰，乃至不相續，不起不生。』

[0249c02] 「彼多聞聖弟子作如是學：『我若作如是見、如是說：「一忍、一不忍。」則有二責二詰。何等二？謂如是見、如是說：「我一切忍，及一切不忍。」如是二責，乃至不相續，不起不生。』

[0249c06] 「復次，火種！如是身色麁四大，聖弟子當觀無常、觀生滅、觀離欲、觀滅盡、觀捨。若聖弟子觀無常、觀滅、觀離欲、觀滅盡、觀捨住者，於彼身、身欲、身念、身愛、身染、身著，永滅不住。

[0249c10] 「火種！有三種受，謂苦受、樂受、不苦不樂受。此三種受，何因？何集？何生？何轉？謂此三受觸因、觸集、觸生、觸轉。彼彼觸集，則受集；彼彼觸滅，則受滅，寂靜、清涼、永盡。彼於此三受，覺苦、覺樂、覺不苦不樂。彼彼受若集、若滅、若味、若患、若出如實知；如實知已，即於彼受觀察無常、觀生滅、觀離欲、觀滅盡、觀捨。彼於身分齊受覺如實知，於命分齊受覺如實知，若彼身壞命終後，即於爾時一切受永滅、無餘永滅。彼作是念：『樂受覺時，其身亦壞；苦受覺時，其身亦壞；不苦不樂受覺時，其身亦壞，悉為苦邊。於彼樂覺，離繫不繫；於彼苦覺，離繫不繫；於不苦不樂覺，離繫不繫。於何離繫？離於貪欲、瞋恚、愚癡，離於生、老、病、死、憂、悲、惱、苦，我說斯等，名為離苦。』」

[0249c25] 當於爾時，尊者舍利弗受具足始經半月。時，尊者舍利弗住於佛後，執扇扇佛。時，尊者舍利弗作是念：「世尊歎說於彼彼法，斷欲、離欲，欲滅盡、欲捨。」爾時，尊者舍利弗即於彼彼法觀察無常，觀生滅、觀離欲、觀滅盡、觀捨，不起諸漏，心得解脫。

[0250a02] 爾時，長爪外道出家遠塵離垢，得法眼淨。長爪外道出家見法、得法、覺法、入法、度諸疑惑，不由他度，入正法、律，得無所畏，即從坐起，整衣服，為佛作禮，合掌白佛：「願得於正法、律出家、受具足，於佛法中修諸梵行。」

[0250a07] 佛告長爪外道出家：「汝得於正法、律出家、受具足，成比丘分。」

[0250a08] 即得善來比丘出家，彼思惟：「所以善男子剃除鬚髮，著袈裟衣，正信非家，出家學道……。」乃至心善解脫，得阿羅漢。

[0250a11] 佛說是經已，尊者舍利弗、尊者長爪聞佛所說，歡喜奉行。

雜阿含經卷第三十四

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA