大乘理趣六波羅蜜多經卷第五

罽賓國三藏般若奉　詔譯

淨戒波羅蜜多品第六

[0886c14] 爾時，佛薄伽梵於大眾中作師子吼，廣說布施波羅蜜多已。時慈氏菩薩摩訶薩合掌恭敬而白佛言：「大聖世尊已說修大乘者興大悲心行布施波羅蜜多，以何方便而能圓滿淨戒波羅蜜多？何名淨戒？防何過失？云何護持而得清淨？設護淨戒，現在未來有何果報？云何守護當證阿耨多羅三藐三菩提？唯願世尊分別廣說，利益安樂一切有情。」

[0886c21] 爾時如來、應供、正遍知、明行圓滿、善逝、世間解、無上士、調御丈夫、天人師、佛、世尊讚慈氏菩薩摩訶薩言：「善哉，善哉！汝於無量百千億劫奉持淨戒，普為利益安樂有情問如是義。汝今諦聽，善思念之，吾當為汝分別解說。若有善男子、善女人修大乘者，若欲圓滿淨戒波羅蜜多，應當如是發廣大心：『普為憐愍一切眾生，所謂不怖地獄、不求生天、不為已身自求解脫護持禁戒。』復作如是正念思惟：『我於昔時已發誓願，若見有情毀禁戒者，誓當勸令堅持淨戒，以佛淨戒而為瓔珞莊嚴其身。若我不能護持戒者，云何以戒攝護有情？以是因緣勸令持戒？若不如是，云何能置一切有情於阿耨多羅三藐三菩提？所以者何？若諸凡夫自不清淨為毀戒者，雖說正法勸他持戒，終不信從反被輕呵：「若欲教他護持淨戒，何不自護而毀犯耶？」以是思之汝應持戒，汝若不持，汝口雖說自耳不聞，如是種種被他譏毀，何能勸人守護淨戒？』以是當知，先自檢身離諸放逸，堅持淨戒波羅蜜多，然後為人說正法要。有情聞已便能信受，既信受已護持佛戒，具足清白乃至得成阿耨多羅三藐三菩提。

[0887a16] 「復次，慈氏！若有眾生發菩提心，普為一切五趣四生，乃至護持一禁戒者，亦得名為入佛淨戒波羅蜜多，能得無上正等菩提。

[0887a19] 「復次，慈氏！菩薩摩訶薩修大乘者，見諸有情墮於惡趣，應當修習淨戒波羅蜜多，拔濟令出置於涅槃。然修行時有三大障：一者瞋恚，二者慳貪，三者染欲。其瞋恚者能退悲心，大悲心者一切菩提行之根本，以悲力故，於夢寐中不生殺想，況[寤-吾+告]寤時斷命食肉。其慳貪者不能捨施，於己財物常生慳惜，於他財寶恒起貪求。是故菩薩摩訶薩見他財物，如覩毒虵不生貪著。其染欲者非清淨行，應當遠離五欲淤泥。然此貪欲諸苦根本，六波羅蜜之大障也，復能燒滅菩提之心。」

[0887a29] 爾時薄伽梵而說頌言：

「女性妖媚幻惑人，　　如怨詐親不可近，
　貪欲迷荒壞清淨，　　如水瀑流摧石壁。
　女人之性多諂曲，　　如水隨流性不定，
　恒懷異志背其夫，　　智者諦思應遠離。
　譬如靈山白象王，　　鼻有力能拔大樹，
　及見母象心昏醉，　　引入陷穽被調伏。
　如鹿食草飲清流，　　復能遠陟諸山谷，
　獵師能為誘鹿聲，　　彼鹿尋聲來就死。
　如魚沈潛深隱處，　　游泳水中難可見，
　為求其食吞鉤餌，　　貪欲喪身亦復然。
　譬如黑蜂貪其香，　　醉象污流發香氣，
　貪齅此香集象身，　　象耳搖動撲皆死。
　如燈無風焰熾然，　　飛蛾為明競投赴，
　由斯入火自焚燒，　　貪愛亡軀亦如是。
　五塵遍觸眾生身，　　一一害人如毒藥，
　受者如是諦思惟，　　眾苦積聚非安樂。
　炎火熾然猶可觸，　　旋嵐猛風或能繫，
　瞋恚毒虵易調伏，　　女人之心難可禁。
　無熱池中功德水，　　流入大海不堪飲，
　八味皆失同醎苦，　　親近女人善法盡。」

[0887b22] 佛告慈氏：「以是因緣，當知女人不應親近，乃至夢中不應思想，況覺悟時而行欲事。

[0887b24] 「復次，菩薩摩訶薩離三障已，應當修習十種淨戒。云何為十？所謂身三淨戒、口四淨戒、意三淨戒。言身三者，離殺、盜、婬。云何不殺、若見有情被損害時，應以悲心往救其命，或以資財贖令得脫，設不免者以身代之；何況自殺。不偷盜者，菩薩摩訶薩於他財物，乃至夢中不生盜想，況於[寤-吾+告]寤而起盜心。應於自財以清淨心，無所悋惜常行惠施，亦勸他人離不與取，恒行布施波羅蜜多。離染欲者，菩薩摩訶薩應當遠離五欲境界，亦為有情說欲過失，復令眾生離欲邪行，讚說出家無量功德，令多眾生捨家出家，拔濟有情離貪愛獄。是則名為身三善也。言口四者，謂離虛誑、離間、麤惡及無義語。云何虛誑？謂不見言見、見言不見，聞覺知等亦復如是。於此虛誑皆捨離之，作真實語，名離妄語。復次言離間者，於彼說此、於此說彼，令生乖諍。若能離此，常和合語，是則名為遠離間語。麤惡語者，謂出惡言令彼熱惱，所不欲聞而令聞之。若能離此，常以軟語令彼適悅，是則名為離麤惡語言。無義語者，以染欲心戲弄談謔，乃至邪論皆無義利。若能離此，為益有情實語時語，是則名為離無義語。菩薩如是若能離口四過，修習如來四種善語，常為有情說於妙語，令聞法者歡喜信受，如水清珠能清濁水，聞法信受亦復如是。

[0887c21] 「復次，慈氏！意不善業亦有三種，謂貪、瞋、癡。離貪嫉者，見他尊貴、多饒財寶起嫉妬心，應正思惟作如是念：『願一切有情得大富貴無所乏少，是諸有情勤苦艱難今乃獲得，云何於彼生嫉妬心？我於己財皆應奉彼，況彼自獲我應隨喜，云何乃反生嫉妬耶？』以是因緣，於彼有情不應嫉妬但生隨喜。若能如是除貪嫉者，是名菩薩持心淨戒。復次，離瞋害者，若菩薩摩訶薩被諸有情諸惡誣謗，無故打罵斷截支節。菩薩於彼離瞋害心，作是思惟：『我已發願，於諸有情不起瞋害。云何今日乃發是心？又我昔願，常以法藥蠲除有情瞋害之病。若於眾生起瞋害者，自疾不能救，何能救彼一切有情？復次，若諸有情瞋菩薩時，深自剋責以我有過，福德鮮薄令他生瞋，我若無過彼必不瞋。』

[0888a08] 「復次，若菩薩摩訶薩見二有情互相瞋恨結怨不捨。菩薩見已，生悲愍心：『此之有情不捨瞋恨，當墮地獄火燒其身受大苦惱。是我之咎，應持法藥療此瞋病。我昔誓願，願與一切眾生除瞋恚病，云何今日不為斷除？此等眾生常為恚魔之所執縛不自覺知，以大猛火之所焚燒。既被魔執，設持利刀來殺害我，我知魔鬼不應生瞋，當於是人生大悲愍。』復次，離邪見者，一切眾生皆有邪見極為深厚。菩薩大悲，以正見炬作大照明令見三寶，又於佛法眾僧所有功德深生信樂。一切外道，一切眾魔作障礙者，不能破壞正見之心，於大乘行無能退屈。

[0888a21] 「復次，慈氏！菩薩摩訶薩行大乘者，欲令眾生離不善行，先當自身遠離十惡、修行十善。何以故？若諸菩薩自行十善，所有言教人皆信受。若自不行而教人者，譬如有人為水漂溺，語岸上人：『我能救汝。』無有是處。造十惡者亦復如是，自被十惡瀑流所漂，語諸眾生：『我當度汝。』亦無是處。菩薩如是於十善戒具足修習，復教他人如是展轉，名為修習淨戒波羅蜜多。」

[0888a29] 時慈氏菩薩摩訶薩復白佛言：「世尊！如是有情，除斷十惡修十善者，當獲何果？」

[0888b01] 爾時佛薄伽梵讚慈氏菩薩摩訶薩言：「善哉，善哉！善男子！汝今諦聽，善思念之，吾當為汝次第解說。此十善業，一一皆感四種果報。云何為四？一現在安樂，二煩惱怨賊勢力羸劣，三於當來世常得尊貴無所乏少，四精勤修習當得無上正等菩提。離殺四者，一者菩薩摩訶薩於一切眾生不起害心，能施無畏亦不恐怖，以無怖故，一切眾生親近供養尊重讚歎。菩薩於彼生憐愍心，由慈心故，過去所有一切怨恨自然心息。二者瞋恚害心悉皆羸劣，以慈甘露用塗其心，而能蠲除瞋等熱惱，睡眠安隱恒無惡夢。以慈心故，藥叉諸鬼、食血肉者捨離害心，及諸惡獸常相守護。三者於未來世獲三種果：一者壽命長遠常無中夭；二者所生之處常無病苦；三者大富饒財恒得自在。四者以不殺故得佛法分，於五趣中所生之處，於世自在隨意能住，乃至坐於菩提樹下，諸魔鬼神不能為障成等正覺，無量聖眾之所圍遶。慈氏！此即離殺四種果報。

[0888b21] 「復次，離不與取亦四果報。一者於現生中得離貪嫉，身心安樂。二者以離貪嫉，一切眾生之所信向，委寄任用無復疑惑，與諸有情而作伏藏。三者於未來世得大富饒豪貴自在，所有珍財，王、賊、水、火無能侵奪。四者能與殑伽沙等一切諸佛主功德藏，所謂十八不共法等清淨法財，二乘之人耳尚不聞何況得見。慈氏！當知此即名為離偷盜業四種果報。

[0888b29] 「復次，離欲邪行亦四種報。一者於現生中一切人天之所稱讚，亦無疑阻，人所敬重，遠離惡名。二者六根調善，令染欲火勢力微劣。三者於未來世所生之處，父母宗親妻子眷屬，孝友貞順純一無雜，離於女人所有過失，令諸眾生無復愛染。四者為離邪行而得馬王陰藏之相，乃至成就阿耨多羅三藐三菩提。慈氏！當知此即名為離於邪行四種果報。

[0888c08] 「復次，離虛誑語亦四種報。一者於現在世常行實語，離虛誑語，諸天憐念常共守護。二者既無虛誑，一切眾生信受其語，若說法時人皆諦受，無勞功力自然信行。設復有人自雖虛誑憎誑語人，見實語者心亦歡喜。以自妄語不信他實，若知真實深生敬重。當知實語為大利益，斷妄語者，一切惡業不復造作。何以故？以他問時如實答故。若在閑靜不起妄念。何以故？若人問我：『汝閑居時生妄念不？』若言無者是虛誑語，若言有者羞愧他人。以是因緣，能令妄心漸漸微薄。三者所生之處，口中常出青蓮花香、蘇曼那香，一切有情之所愛敬。自實語者不疑他人有虛誑語，亦令他人信己實語，能令眾生永斷疑網。四者所出言詞人皆信受，能令眾生聞法歡喜，乃至當得無上菩提。慈氏！當知此即離虛誑語四種果報。

[0888c24] 「復次，不離間語亦四種報。一者現在世中能令自他和合無諍所在安樂。二者以和合故眾人愛敬，過去所有離間語罪悉得銷滅，於三惡趣心無憂懼。三者於未來世得五種果：一者能獲金剛不壞之身，世間刀杖無能損壞；二者於所生處得善眷屬，無諸乖諍，不相捨離；三者於所生處設不遭遇善友知識為說法者，自然覺悟無二法門，於佛法僧深生信向，無有退轉；四者令諸有情一心一事歡喜相向，速能證得慈三摩地；五者而能勸發一切有情修習大乘令不退轉。四者遠離間語，常和合語，得善眷屬隨順調伏，乃至涅槃不相捨離。慈氏！當知此即名為離兩舌語四種果報。

[0889a08] 「復次，離麁惡語亦四種報。一者現在世中離麤染垢心常清淨。若於塵境妄起貪欲，瞋恚風塵集諸藏識。菩薩摩訶薩興大悲雲、降慈心雨，滅妄貪欲、止恚風塵令得清淨。二者軟語之人一切愛樂讚歎隨順，令麤惡者漸令調伏，六根清淨三業無染。三者以清淨故，於當來世所生之處，永離三塗常生善處。四者漸次能得無上菩提具梵音聲，說法之時隨其類音各解其義，而生念言：『今薄伽梵為我說法、不為餘人，所說妙法皆契我心，除我身心煩惱習氣。』慈氏！當知此即名為離麤惡語四種果報。

[0889a19] 「復次，離無義語亦四種報。一者現在世中智人讚歎，心無卒暴而得安樂。二者所出言教人皆信受，麁惡微薄。三者於未來世所生之處，恒聞種種如意音聲。四者漸次能得無上菩提獲無礙辯，設彼三千大千世界，所有一切天、龍、人非人等來詣佛所，同於一時各各別問自所疑事。時薄伽梵於一剎那以一言音悉能詶對，皆契本心斷除疑網。慈氏！當知此即名為離無義語四種果報。

[0889a28] 「復次，離貪嫉者亦四種報。一者現在世中見他富貴不生貪嫉，作是思惟：『彼人富貴皆宿福生，以我貪嫉豈能侵奪。以是因緣，應永斷除慳貪嫉妬，若不除斷常受貧窮無復威力。』以是義故，菩薩觀之除其貪嫉，於他富貴生隨喜心，不捨毫釐獲大功德。二者一切愛敬，身心安樂無復憂惱威德自在，能淨心中貪欲雲翳，猶如夜月眾星圍遶，貪嫉之心由斯微薄。三者所生之處常得端嚴，六根圓滿財寶豐足，眾人愛敬常行惠施，無礙辯才處眾無畏。四者乃至證得無上菩提，眾聖圍繞功德最上，一切眾生同受教命。慈氏！當知此即名為離貪嫉者四種果報。

[0889b11] 「復次，離瞋恚者亦四種報。一者於現在世六根聰利，儀容可觀人所親附。瞋恚之人猶如枯樹，心中火然，所有枝葉悉皆乾盡。眾生亦爾，被瞋恚火熏習五根，儀相枯槁人所惡見。二者心無瞋恚，一切惱害打罵訶責盡皆不起。譬如有人持迦嚕羅呪，一切諸毒無能害之。以無恚怒增長慈心，以慈真言，令三十六俱胝天魔鬼神悉皆摧伏，奉慈真言無所損害。三者於未來世，以慈心梯上生梵天一劫安樂，令諸眾生斷惡修善。四者漸次能得無上菩提，具足莊嚴三十二相，八十種好熾然炳著，無量功德蘊集其身。慈氏！當知此即名為離瞋恚人四種果報。

[0889b24] 「復次，離邪見者亦四種報。一者若離邪見修行正見，於現世中離惡知識，親近善友聞法信受，未生不善令永不生，已生不善令盡除斷，未生善法修習令生，已生善法修令增長。此正見者，一切善法之根本也。二者能閉不善行門，於大眾中名稱普聞心無疑悔。三者於未來世，所生之處遇善知識、得善伴侶，順於正見，歸佛法僧更無異向。於菩薩行無退轉心，除滅罪愆增長福聚，有漏無漏、生死涅槃、過患利益能善分別，了達諸法無我我所，無有執著住法性空，正見力能究竟清淨。四者所有三乘勝妙功德人不能測，正見之力皆悉圓滿，能為眾生作歸依處，度脫有情出生死苦，悉皆安置無上大乘，乃至處於法王之位。慈氏！當知此即名為離邪見人四種果報。

[0889c11] 「復次，菩薩摩訶薩非唯護持十善淨戒功德無盡，乃至受持微細禁戒，清淨功德亦無有盡。何以故？凡夫眾生受持禁戒，取相果報一切有盡：外道諸仙所有禁戒，失通亦盡；人間十善，捨十善時戒亦隨失；欲界諸天壽盡戒失，色界諸天四靜慮中，無色界天三摩鉢底，捨生失定戒亦隨盡；二乘無學入涅槃時戒亦隨盡。若菩薩摩訶薩所受禁戒六十五種，隨一一戒究竟清淨功德無盡。云何名為六十五種？謂：不害眾生；不行偷盜；不侵他妻；不誑惑他；不兩舌語；忍麁惡言；不作綺語；不生貪嫉，見他安樂生歡喜心；不起瞋恚，惡言罵辱悉能忍受；不起邪見，尊重如來，不師外道。復次，歸信佛戒，心無疑濁故；歸信法戒，離欲真實故；歸信僧戒，和合最勝故。尊重父戒，生我身故；尊重母戒，養育我故；尊重和尚戒；生我法身故；尊重阿闍梨戒，教我軌則故；尊重大弟子戒，成我法身故。一心戒，輕重無差故；無破戒，於重不犯故；不缺戒，於輕不毀故。不習三乘戒，不求聲聞果故；不習二乘戒，不求獨覺果故。離惡生處戒，不生邪見外道家故；增長白法戒，以淨戒力隨願生故；富貴相戒，智者不嫌故；端嚴戒，其心不亂故；無毀呰戒，於一切處不被譏訶故。善護五根戒，勤不放逸故；名稱戒，善解諸法故；少欲戒，無所希求故；端直戒，眾善隨心故；如說修行戒，不違教命故。大慈戒，救度一切眾生故；大悲戒，拔一切眾生苦故；大喜戒；慶彼得樂故；大捨戒，離憎愛故。知己過戒，省察自心故；不見他過戒，護彼意故。布施戒，救貧乏故；攝持戒，攝一切善法故；忍辱戒，不害眾生故；精進戒，勇猛不退故；禪定戒，定支增長故；智慧戒，聞法無厭故。多聞戒，求法無倦故；近善知識戒，修集覺分故；離惡知識戒，避險惡道故。不惜身分戒，剎那無常故；不惜壽命戒，如救頭然故；不追悔戒，性本清淨故；不虛假戒，無變動故；無熱惱戒，內外清涼故；無人我戒，心謙下故；不掉舉戒；性安靜故；不諂曲戒，常質直故。知眾生心戒，善識物機故；調伏心戒；不濁亂故；寂靜戒，離諠雜故；右遶戒；順理行故。救拔眾生戒，行四攝法故；護正法戒；守護法財故；圓滿諸願戒，弘誓清淨故；如來戒，隨順如相故；佛三昧戒，圓滿一切佛法故。慈氏！當知此即菩薩摩訶薩六十五種清淨戒身。」

[0890a26] 佛告慈氏：「若諸菩薩持一一戒，能得如是無量功德，乃至捨所愛命不得缺犯佛之禁戒。應持此戒如護眼睛，守慎此戒如護賢瓶，不以五欲利斧而斬壞故。護微小戒如五逆罪，輕重等護心若金剛。不得起於貢高我慢，雖持此戒清淨如是，比於無始所造惡業如大千界所有微塵，此持戒善比彼惡業如一微塵。既知如是，云何持戒而生我慢？

[0890b05] 「復次，慈氏！菩薩見諸眾生毀破禁戒不生輕慢，而於自身更增持護，復作是念：『我昔誓願，令諸眾生堅住淨戒。雖諸眾生難可化度，我當勤加精進，以淨戒船度破戒者，出生死海到涅槃岸。』

[0890b09] 「復次，慈氏！若諸眾生有此身者，須四種物。云何為四？一者飲食，二者衣服，三者房舍，四者醫藥。菩薩摩訶薩於此四事，如法營求不以非法，不自矜高多求無厭，應當少欲知足支身。譬如有人身患瘡苦，求善良醫，以藥塗附用衣裹之，處深密室臥軟敷具，但為治瘡非愛身故。菩薩如是，以八苦身，雖求良藥塗以飲食、假以衣服處於房舍，不樂此身色力壽命，為修勝法安樂眾生，除斷生死煩惱癰瘡。菩薩如是處大眾中，常省己過不毀他人，遠離名譽。若有讚歎之者，皆自思之：『如是名聞我皆無分，我今自測多諸愆犯，功德法中我無少分，眾生妄見言我有之。』菩薩以大悲心而為依止，以淨戒波羅蜜多而為伴侶。

[0890b23] 「復次，慈氏！有是淨戒非波羅蜜多，取相持戒不為最勝之所攝受，但名淨戒非波羅蜜多。何以故？但獲三界有漏果報，壽盡無故。若普為一切眾生護持禁戒，觀第一義空無我人相，而為有情護持禁戒，是則名為淨戒波羅蜜多，能令眾生速得無上正等菩提。又此淨戒波羅蜜多，與諸有情而為示導，復與一切無信有情生淨信故，能與有情作伏藏故，復與一切有情作無價寶珠瓔珞嚴身故，復與一切有情作上妙塗香故，復與一切有情作大名聞故。又此淨戒波羅蜜多，能與在家出家一切有情，若老若少平等端嚴故。不起我慢、增上慢，離諸過患，威儀清淨無諸怖畏，能得阿耨多羅三藐三菩提最勝法王。云何能知戒為第一？若有眾生能持淨戒，雖處卑賤而非族姓豪貴尊嚴，亦非自力能益他人，以是淨戒波羅蜜多，能令一切天、龍、藥叉、人非人等，國王、大臣、剎帝利、婆羅門、長者、居士，悉皆歸敬禮拜供養尊重讚歎。廝下之人受持佛戒，尚得如是恭敬尊重，況餘尊貴之人護持禁戒，成就圓滿淨戒波羅蜜多。當知護淨戒者，行住坐臥及經行處，其地吉祥，一切人天應取其土頂戴供養。以是當知，持淨戒者於諸眾中而為第一最高最上。是則名為淨戒波羅蜜多究竟圓滿。」

大乘理趣六波羅蜜多經卷第五

【經文資訊】大正藏第 08 冊 No. 0261 大乘理趣六波羅蜜多經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】陳鋕雄大德提供，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA