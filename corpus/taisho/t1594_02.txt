攝大乘論本卷中
無著菩薩造

三藏法師玄奘奉　詔譯

所知相分第三

[0137c27]  已說所知依，所知相復云何應觀？此略有三  種：一、依他起相，二、遍計所執相，三、圓成實  相。

[0137c29]  此中何者依他起相？謂阿賴耶識為種子，  虛妄分別所攝諸識。此復云何？謂身，身者，受  者識，彼所受識，彼能受識，世識，數識，處識，
言說識，自他差別識，善趣惡趣死生識。此中  若身，身者，受者識，彼所受識，彼能受識，世識，數  識，處識，言說識，此由名言熏習種子。若自
他差別識，此由我見熏習種子。若善趣惡趣  死生識，此由有支熏習種子。由此諸識，一切  界趣雜染所攝依他起相虛妄分別皆得顯
現。如此諸識，皆是虛妄分別所攝，唯識為性，  是無所有非真實義顯現所依；如是名為依  他起相。

[0138a12]  此中何者遍計所執相？謂於無義唯有識中  似義顯現。

[0138a14]  此中何者圓成實相？謂即於彼依他起相，由  似義相永無有性。

[0138a16]  此中身，身者，受者識，應知即是眼等六內界。  彼所受識，應知即是色等六外界。彼能受識，  應知即是眼等六識界。其餘諸識，應知是此
諸識差別。

[0138a20]  又此諸識皆唯有識，都無義故。此中以何為  喻顯示？應知夢等為喻顯示。謂如夢中都無  其義獨唯有識，雖種種色聲香味觸，舍林地
山似義影現，而於此中都無有義。由此喻  顯，應隨了知一切時處皆唯有識。由此等言，  應知復有幻誑，鹿愛，翳眩等喻。若於覺時一切
時處皆如夢等唯有識者，如從夢覺便覺夢中  皆唯有識，覺時何故不如是轉？真智覺時亦  如是轉：如在夢中此覺不轉，從夢覺時此覺
乃轉，如是未得真智覺時，此覺不轉，得真智  覺此覺乃轉。

[0138b02]  其有未得真智覺者，於唯識中云何比知？由  教及理應可比知。此中教者，如《十地經》薄伽  梵說：「如是三界，皆唯有心。」又薄伽梵《解深密
經》亦如是說，謂彼經中慈氏菩薩問世尊言：  「諸三摩地所行影像，彼與此心當言有異？當  言無異？」佛告慈氏：「當言無異，何以故？由
彼影像唯是識故；我說識所緣，唯識所現故。」  「世尊！若三摩地所行影像，即與此心無有  異者，云何此心還取此心？」「慈氏！無有少法
能取少法，然即此心如是生時，即有如是影  像顯現。如質為緣還見本質，而謂我今見  於影像，及謂離質別有所見影像顯現。此心
亦爾，如是生時，相似有異所見影現。」

[0138b14]  即由此  教理亦顯現。所以者何？於定心中隨所觀見  諸青瘀等所知影像，一切無別青瘀等事，但  見自心。由此道理，菩薩於其一切識中，應可
比知皆唯有識，無有境界。又於如是青瘀等  中，非憶持識見所緣境，現前住故。聞思所  成二憶持識，亦以過去為所緣故，所現影像
得成唯識。由此比量，菩薩雖未得真智覺，於  唯識中應可比知。

[0138b23]  如是已說種種諸識，如夢等喻，即於此中眼  識等識可成唯識，眼等諸識既是有色，亦唯  有識云何可見？此亦如前由教及理。若此諸
識亦體是識，何故乃似色性顯現，一類堅住，  相續而轉？與顛倒等諸雜染法為依處故；若  不爾者，於非義中起義顛倒，應不得有。此若
無者，煩惱、所知二障雜染應不得有。此若無  者，諸清淨法亦應無有。是故諸識應如是轉。

[0138c02]  此中有頌：

「亂相及亂體，　　應許為色識，  
及與非色識，　　若無餘亦無。」

[0138c05]  何故身，身者，受者識，所受識，能受識，於一切  身中俱有和合轉，能圓滿生受用所顯故。

[0138c06]  何  故如說世等諸識差別而轉？無始時來生死  流轉無斷絕故；諸有情界無數量故；諸器  世界無數量故；諸所作事展轉言說無數量
故；各別攝取受用差別無數量故；諸愛非愛  業果異熟受用差別無數量故，所受死生種  種差別無數量故。

[0138c13]  復次，云何安立如是諸識成唯識性？略由三  相：一、由唯識，無有義故；二、由二性，有相有見  二識別故；三、由種種，種種行相而生起故。所
以者何？此一切識無有義故，得成唯識。有相  見故，得成二種：若眼等識，以色等識為相，  以眼識識為見；乃至以身識識為見；若意
識，以一切眼為最初，法為最後諸識為相，以  意識識為見。由此意識有分別故，似一切識  而生起故。

[0138c21]  此中有頌：

「唯識二種種，　　觀者意能入，  
由悟入唯心，　　彼亦能伏離。」

[0138c24]  又於此中，有一類師說一意識，彼彼依轉得  彼彼名，如意思業名身語業。又於一切所依  轉時，似種種相二影像轉：謂唯義影像，及分
別影像。又一切處亦似所觸影像而轉，有  色界中，即此意識依止身故，如餘色根依止  於身。

[0139a01]  此中有頌：

「若遠行，獨行，　　無身寐於窟，  
調此難調心，　　我說真梵志。」

[0139a04]  又如經言：「如是五根所行境界，意各能受，意  為彼依。」

[0139a06]  又如所說十二處中，說六識身皆名意處。

[0139a06]  若  處安立阿賴耶識識為義識，應知此中餘一  切識是其相識，若意識識及所依止是其見  識，由彼相識是此見識生緣相故，似義現時
能作見識生依止事。如是名為安立諸識成  唯識性。

[0139a12]  諸義現前分明顯現而非是有，云何可知？如  世尊言：「若諸菩薩成就四法，能隨悟入一  切唯識都無有義。一者、成就相違識相智，如
餓鬼傍生及諸天人，同於一事，見彼所識有  差別故。二者、成就無所緣識現可得智，如  過去未來夢影緣中有所得故。三者、成就應
離功用無顛倒智，如有義中能緣義識應無  顛倒，不由功用智真實故。四者、成就三種勝  智隨轉妙智。何等為三？一、得心自在一切菩
薩，得靜慮者，隨勝解力諸義顯現。二、得奢摩  他修法觀者，纔作意時諸義顯現。三、已得無  分別智者無分別智現在前時，一切諸義皆
不顯現。」由此所說三種勝智隨轉妙智，及前  所說三種因緣，諸義無義道理成就。

[0139a26]  若依他起自性，實唯有識，似義顯現之所依  止，云何成依他起？何因緣故名依他起？從自  熏習  種  子所生，依他緣起故名依他起；生剎
那後無有功能自然住故，名依他起。

[0139b01]  若遍計所執自性，依依他起實無所有似義  顯現，云何成遍計所執？何因緣故名遍計所  執？無量行相意識遍計顛倒生相，故名遍計
所執；自相實無，唯有遍計所執可得，是故說  名遍計所執。

[0139b06]  若圓成實自性，是遍計所執永無有相，云何  成圓成實？何因緣故名圓成實？由無變異性  故名圓成實；又由清淨所緣性故，一切善法
最勝性故，由最勝義名圓成實。

[0139b10]  復次，有能遍計，有所遍計，遍計所執自性乃  成。此中何者能遍計？何者所遍計？何者遍計  所執自性？當知意識是能遍計，有分別故。所
以者何？由此意識用自名言熏習為種子，及  用一切識名言熏習為種子，是故意識無邊  行相分別而轉，普於一切分別計度，故名遍
計。又依他起自性，名所遍計。又若由此相令  依他起自性成所遍計，此中是名遍計所執  自性。由此相者，是如此義。

[0139b18]  復次，云何遍計能  遍計度？緣何境界？取何相貌？由何執著？由何  起語？由何言說？何所增益？謂緣名為境，於依
他起自性中取彼相貌，由見執著，由尋起語，  由見聞等四種言說而起言說，於無義中增  益為有，由此遍計能遍計度。

[0139b24]  復次，此三自性為異為不異？應言非異非不  異。謂依他起自性，由異門故成依他起；即  此自性由異門故成遍計所執，即此自性由
異門故成圓成實。由何異門此依他起成依  他起？依他熏習種子起故。由何異門即此自  性成遍計所執？由是遍計所緣相故，又是遍
計所遍計故。由何異門即此自性成圓成實？  如所遍計畢竟不如是有故。

[0139c03]  此三自性各有幾種？謂依他起略有二種：一  者、依他熏習種子而生起故，二者、依他雜染  清淨性不成故，由此二種依他別故，名依
他起。遍計所執亦有二種：一者、自性遍計執  故，二者、差別遍計執故，由此故名遍計所  執。圓成實性亦有二種：一者、自性圓成實
故，二者、清淨圓成實故，由此故成圓成實  性。

[0139c11]  復次遍計有四種：一、自性遍計，二、差別遍計，  三、有覺遍計，四、無覺遍計。有覺者，謂善名言；
無覺者，謂不善名言。如是遍計復有五種：一、  依名遍計義自性，謂如是名有如是義；二、依  義遍計名自性，謂如是義有如是名；三、依名
遍計名自性，謂遍計度未了義名；四、依義遍  計義自性，謂遍計度未了名義；五、依二遍計  二自性，謂遍計度此名此義如是體性。

[0139c19]  復次，總攝一切分別略有十種：一、根本分別，  謂阿賴耶識。二、緣相分別，謂色等識。三、顯  相分別，謂眼識等并所依識。四、緣相變異分
別，謂老等變異，樂受等變異，貪等變異，逼害  時節代謝等變異，  㮈  落迦等諸趣變異，及  欲界等諸界變異。五、顯相變異分別，謂即如
前所說變異所有變異。六、他引分別，謂聞  非正法類及聞正法類分別。七、不如理分別，  謂諸外道聞非正法類分別。八、如理分別，謂
正法中聞正法類分別。九、執著分別，謂不  如理作意類，薩迦耶見為本六十二見趣  相應分別。十、散動分別，謂諸菩薩十種分別：
一、無相散動，二、有相散動，三、增益散動，四、  損減散動，五、一性散動，六、異性散動，七、自性  散動，八、差別散動，九、如名取義散動，十、如義
取名散動。為對治此十種散動，一切般若波  羅蜜多中說無分別智。如是所治能治，應知  具攝般若波羅蜜多義。

[0140a08]  若由異門，依他起自性有三自性，云何三自  性不成無差別？若由異門成依他起，不即由  此成遍計所執及圓成實；若由異門成遍計
所執，不即由此成依他起及圓成實；若由異  門成圓成實，不即由此成依他起及遍計所  執。

[0140a14]  復次，云何得知如依他起自性，遍計所執自  性顯現而非稱體？由名前覺無，稱體相違故；  由名有眾多，多體相違故；由名不決定，雜體
相違故。

[0140a17]  此中有二頌：

「由名前覺無，　　多名，不決定；  
成稱體，多體，　　雜體相違故。  
法無而可得，　　無染而有淨，  
應知如幻等，　　亦復似虛空。」

[0140a22]  復次，何故如所顯現實無所有，而依他起自  性非一切一切都無所有？此若無者，圓成  實自性亦無所有；此若無者，則一切皆無。
若依他起及圓成實自性無有，應成無有染  淨過失。既現可得雜染清淨，是故不應一切  皆無。此中有頌：

「若無依他起，　　圓成實亦無，  
一切種若無，　　恒時無染淨。」

[0140b01]  諸佛世尊於大乘中說方廣教，彼教中言：「云  何應知遍計所執自性？應知異門說無所有。  云何應知依他起自性？應知譬如幻、炎、夢、像、
光、影、谷響、水月、變化。云何應知圓成實自性？  應知宣說四清淨法。何等名為四清淨法？一  者、自性清淨，謂真如空、實際、無相、勝義、法界。
二者、離垢清淨，謂即此離一切障垢。三者、得  此道清淨，謂一切菩提分法波羅蜜多等。四  者、生此境清淨，謂諸大乘妙正法教。由此法
教，清淨緣故，非遍計所執自性；最淨法界等  流性故，非依他起自性。如是四法，總攝一切  清淨法盡。」

[0140b12]  此中有二頌：

「幻等說於生：　　說無計所執，  
若說四清淨，　　是謂圓成實。  
自性與離垢，　　清淨道所緣，  
一切清淨法，　　皆四相所攝。」

[0140b17]  復次，何緣如經所說於依他起自性說幻等  喻？於依他起自性為除他虛妄疑故。他復云  何於依他起自性有虛妄疑？由他於此有如
是疑：云何實無有義而成所行境界？為除此  疑說幻事喻。云何無義心心法轉？為除此疑  說陽炎喻。云何無義有愛非愛受用差別？為
除此疑說所夢喻。云何無義淨不淨業愛非  愛果差別而生？為除此疑說影像喻。云何  無義種種識轉？為除此疑說光影喻。云何  無義種種戲論言說而轉？為除此疑說谷響
喻。云何無義而有實取諸三摩地所行境轉？  為除此疑說水月喻。云何無義有諸菩薩無  顛倒心，為辦有情諸利樂事，故思受生？為除  此疑說變化喻。

[0140c01]  世尊依何密意於《梵問經》中  說：「如來不得生死，不得涅槃？」於依他起自性  中，依遍計所執自性及圓成實自性，生死涅
槃無差別密意。何以故？即此依他起自性，  由遍計所執分成生死，由圓成實分成涅槃  故。

[0140c07]  《阿毘達  磨  大乘經》中薄伽梵說：「法有三種：一、  雜染分，二、清淨分，三、彼二分。」依何密意作如
是說？於依他起自性中，遍計所執自性是雜  染分，圓成實自性是清淨分，即依他起是彼  二分；依此密意作如是說。於此義中以何喻
顯？以金土藏為喻顯示。譬如世間金土藏中  三法可得：一地界，二土，三金。於地界中土非  實有而現可得，金是實有而不可得；火燒
鍊時，土相不現，金相顯現。又此地界，土顯現  時虛妄顯現，金顯現時真實顯現，是故地界  是彼二分。識亦如是，無分別智火未燒時，
於此識中所有虛妄遍計所執自性顯現，所  有真實圓成實自性不顯現。此識若為無分  別智火所燒時，於此識中所有真實圓成實
自性顯現，所有虛妄遍計所執自性不顯現；  是故此虛妄分別識依他起自性有彼二分，  如金土藏中所有地界。

[0140c24]  世尊有處說一切法常，有處說一切法無常，  有處說一切法非常非無常，依何密意作如  是說？謂依他起自性，由圓成實性分是常，由
遍計所執性分是無常，由彼二分非常非無  常；依此密意作如是說。如常無常無二，如  是苦，樂，無二；淨，不淨，無二；空，不空，無二；我，
無我，無二；寂靜，不寂靜，無二；有自性，無自性，  無二；生，不生，無二；滅，不滅，無二；本來寂靜，非  本來寂靜，無二；自性涅槃，非自性涅槃，無二；
生死，涅槃，無二亦爾。如是等差別，一切諸佛  密意語言，由三自性應隨決了，如前說常無  常等門。此中有多頌：

「如法實不有，　　如現非一種；  
非法非非法，　　故說無二義。  
依一分開顯，　　或有或非有；  
依二分說言，　　非有非非有。  
如顯現非有，　　是故說為無。  
由如是顯現，　　是故說為有。  
自然，自體無，　　自性不堅住，  
如執取不有，　　故許無自性。  
由無性故成，　　後後所依止，  
無生滅，本寂，　　自性般涅槃。」

[0141a17]  復有四種意趣，四種祕密，一切佛言應隨決  了。四意趣者：一、平等意趣，謂如說言：「我昔曾  於彼時彼分，即名勝觀正等覺者。」二、別時意
趣，謂如說言：「若誦多寶如來名者，便於無上  正等菩提已得決定。」又如說言：「由唯發願，便  得往生極樂世界。」三、別義意趣，謂如說言：「若
已逢事爾所殑伽河沙等佛，於大乘法方能  解義。」四、補特伽羅意樂意趣，謂如為一補特  伽羅先讚布施，後還毀訾；如於布施，如是尸
羅及一分修，當知亦爾。如是名為四種意趣。  四祕密者：一、令入祕密，謂聲聞乘中或大乘  中，依世俗諦理說有補特伽羅及有諸法自
性差別。二、相祕密，謂於是處說諸法相顯三  自性。三、對治祕密，謂於是處說行對治八萬  四千。四、轉變祕密，謂於是處以其別義，諸言
諸字即顯別義。如有頌言：

「覺不堅為堅，　　善住於顛倒，  
極煩惱所惱，　　得最上菩提。」

[0141b06]  若有欲造大乘法釋，略由三相應造其釋：一  者、由說緣起，二者、由說從緣所生法相，三者、  由說語義。此中說緣起者，如說：

「言熏習所生　　諸法，此從彼，  
異熟與轉識，　　更互為緣生。」

[0141b11]  復次，彼轉識相法，有相，有見，識為自性。又彼  以依處為相，遍計所執為相，法性為相，由此  顯示三自性相。如說：

「從有相，有見，　　應知彼三相。」

[0141b15]  復次，云何應釋彼相？謂遍計所執相，於依他  起相中實無所有；圓成實相於中實有。由此  二種非有及有，非得及得，未見已見真者同
時。謂於依他起自性中，無遍計所執故，有  圓成實故。於此轉時，若得彼即不得此，若  得此即不得彼。如說：

「依他所執無，　　成實於中有，  
故得及不得，　　其中二平等。」

[0141b23]  說語義者，謂先說初句，後以餘句分別顯示。  或由德處，或由義處。

[0141b25]  由德處者，謂說佛功德：最清淨覺，不二現行，趣無相法，住於佛住，逮得一切佛平  等性，到無障處，不可轉法，所行無礙，其所安
立不可思議，遊於三世平等法性，其身流布  一切世界，於一切法智無疑滯，於一切行成  就大覺，於諸法智無有疑惑，凡所現身不可
分別，一切菩薩等所求智，得佛無二住勝彼  岸，不相間雜如來解脫妙智究竟，證無中邊  佛地平等，極於法界，盡虛空性，窮未來際。最
清淨覺者，應知此句由所餘句分別顯示，如  是乃成善說法性。

[0141c06]  最清淨覺者，謂佛世尊最清淨覺，應知是佛  二十一種功德所攝。謂於所知一向無障轉  功德，於有無無二相真如最勝清淨能入功
德，無功用佛事不休息住功德，於法身中所  依意樂作業無差別功德，修一切障對治功  德，降伏一切外道功德，生在世間不為世法
所礙功德，安立正法功德，授記功德，於一  切世界示現受用變化身功德，斷疑功德，令  入種種行功德，當來法生妙智功德，如其
勝解示現功德，無量所依調伏有情加行功  德，平等法身波羅蜜多成滿功德，隨其勝解  示現差別佛土功德，三種佛身方處無分限
功德，窮生死際常現利益安樂一切有情功  德，無盡功德等。

[0141c19]  復次，由義處者，如說：若諸  菩薩成就三十二法，乃名菩薩。謂於一切有  情起利益安樂增上意樂故：令入一切智智
故，自知我今何假智故，摧伏慢故，堅牢勝  意樂故，非假憐愍故，於親非親平等心故，永  作善友乃至涅槃為後邊故，應量而語故，含
笑先言故，無限大悲故，於所受事無退弱  故，無厭倦意故，聞義無厭故，於自作罪深  見過故，於他作罪不瞋而誨故，於一切威
儀中恒修治菩提心故，不悕異熟而行施故，  不依一切有趣受持戒故，於諸有情無有恚  礙而行忍故，為欲攝受一切善法勤精進故，
捨無色界修靜慮故，方便相應修般若故，由  四攝事攝方便故，於持戒破戒善友無二故，  以殷重心聽聞正法故，以殷重心住阿練若
故，於世雜事不愛樂故，於下劣乘曾不欣樂  故、於大乘中深見功德故，遠離惡友故，親近  善友故，恒修治四梵住故，常遊戲五神通
故、依趣智故，於住正行不住正行諸有情類  不棄捨故，言決定故，重諦實故，大菩提心恒  為首故。如是諸句，應知皆是初句差別；謂於
一切有情起利益安樂增上意樂。此利益安  樂增上意樂句，有十六業差別應知。此中十  六業者：一、展轉加行業；二、無顛倒業；三、不
待他請自然加行業；四、不動壞業；五、無求染  業，此有三句差別應知，謂無染繫故，於恩  非恩無愛恚故，於生生中恒隨轉故；六、相稱
語身業，此有二句差別應知；七、於樂於苦  於無二中平等業；八、無下劣業；九、無退轉業；  十、攝方便業；十一、厭惡所治業，此有二句差
別應知；十二、無間作意業；十三、勝進行業，  此有七句差別應知，謂六波羅蜜多正加行  故，及四攝事正加行故；十四、成滿加行業，此
有六句差別應知，謂親近善士故，聽聞正法  故，住阿練若故，離惡尋思故，作意功德故，  此復有二句差別應知，助伴功德故，此復有
二句差別應知；十五、成滿業，此有三句差別  應知，謂無量清淨故，得大威力故，證得功  德故；十六、安立彼業，此有四句差別應知，謂
御眾功德故，決定無疑教授教誡故，財法攝  一故，無雜染心故。如是諸句，應知皆是初句  差別。

[0142b02]  如說：

「由最初句故，　　句別德種類；  
由最初句故，　　句別義差別。」

攝大乘論本入所知相分第四

[0142b06]  如是已說所知相，入所知相云何應見？多聞  熏習所依，非阿賴耶識所攝，如阿賴耶識成  種子；如理作意所攝似法似義而生似所取
事有見意言。

[0142b10]  此中誰能悟入所應知相？大乘多聞熏習相  續，已得逢事無量諸佛出現於世，已得一向  決定勝解，已善積集諸善根故，善備福智資  糧菩薩。

[0142b14]  何處能入？謂即於彼有見似法似義意言，大  乘法相等所生起；勝解行地，見道，修道，究竟  道中，於一切法唯有識性，隨聞勝解故，如理
通達故，治一切障故，離一切障故。

[0142b18]  由何能入？由善根力所住持故，謂三種相練  磨心故，斷四處故，緣法義境止觀恒常殷重  加行無放逸故。

[0142b21]  無量諸世界，無量人有情，剎那剎那證覺無上  正等菩提，是為第一練磨其心。由此意樂，能  行施等波羅蜜多；我已獲得如是意樂，我
由此故少用功力修習施等波羅蜜多，當得  圓滿，是為第二練磨其心。若有成就諸有障  善，於命終時即便可愛一切自體圓滿而生；
我有妙善無障礙善，云何爾時不當獲得一  切圓滿，是名第三練磨其心。

[0142b29]  此中有頌：

「人趣諸有情，　　處數皆無量，  
念念證等覺，　　故不應退屈。  
諸淨心意樂，　　能修行施等，  
此勝者已得，　　故能修施等。  
善者於死時，　　得隨樂自滿，  
勝善由永斷，　　圓滿云何無？」

[0142c07]  由離聲聞獨覺作意，斷作意故；由於大乘諸  疑離疑，以能永斷異慧疑故；由離所聞所思  法中我我所執，斷法執故；由於現前現住安
立一切相中無所作意無所分別，斷分別故。

[0142c11]  此中有頌：

「現前自然住，　　安立一切相，  
智者不分別，　　得最上菩提。」

[0142c14]  由何云何而得悟入？

[0142c15]  由聞熏習種類如理作意所攝似法似義有  見意言；  由四尋思，謂由名、義、自性、差別假立尋思；及
由四種如實遍智，謂由名、事、自性、差別假立  如實遍智，如是皆同不可得故。以諸菩薩如  是如實為入唯識勤修加行，即於似文似義
意言，推求文名唯是意言，推求依此文名之  義亦唯意言，推求名義自性差別唯是假立。  若時證得唯有意言，爾時證知若名，若義，自
性，差別皆是假立，自性差別義相無故，同不  可得。由四尋思及由四種如實遍智，於此似  文似義意言，便能悟入唯有識性。

[0142c27]  於此悟入唯識性中，何所悟入？如何悟入？  入唯識性，相見二性，及種種性：若名，若義，自  性，差別假，自性差別義，如是六種義皆無
故；所取能取性現前故；一時現似種種相義  而生起故。如闇中繩顯現似蛇，譬如繩上蛇  非真實，以無有故。若已了知彼義無者，蛇
覺雖滅，繩覺猶在。若以微細品類分析，此又  虛妄，色香味觸為其相故，此覺為依繩覺當  滅。如是於彼似文似義六相意言，伏除非實
六相義時，唯識性覺猶如蛇覺亦當除遣，由  圓成實自性覺故。

[0143a09]  如是菩薩悟入意言似義相故悟入遍計所  執性，悟入唯識故悟入依他起性，云何悟入  圓成實性？若已滅除意言聞法熏習種類唯
識之想，爾時菩薩已遣義想，一切似義無容  得生，故似唯識亦不得生；由是因緣，住一切  義無分別名，於法界中便得現見相應而住。
爾時，菩薩平等平等所緣能緣無分別智已  得生起，由此菩薩名已悟入圓成實性。

[0143a17]  此中有頌：

「法，補特伽羅，　　法，義，略，廣，性，  
不淨，淨，究竟，　　名所行差別。」

[0143a20]  如是菩薩悟入唯識性故，悟入所知相；悟入  此故，入極喜地，善達法界，生如來家，得一切  有情平等心性，得一切菩薩平等心性，得一
切佛平等心性，此即名為菩薩見道。

[0143a24]  復次，為何義故入唯識性？由緣總法出世止  觀智故，由此後得種種相識智故。為斷及相  阿賴耶識諸相種子，為長能觸法身種子，為
轉所依，為欲證得一切佛法，為欲證得一切  智智入唯識性。又後得智於一切阿賴耶識  所生一切了別相中，見如幻等性無倒轉，是
故菩薩譬如幻師，於所幻事，於諸相中及說  因果，常無顛倒。

[0143b03]  於此悟入唯識性時，有四種三摩地，是四種  順決擇分依止。云何應知？應知由四尋思，於  下品無義忍中，有明得三摩地，是暖順決擇
分依止。於上品無義忍中，有明增三摩地，是  頂順決擇分依止。復由四種如實遍智，已入  唯識，於無義中已得決定，有入真義一分三
摩地，是諦順忍依止。從此無間伏唯識想，有  無間三摩地，是世第一法依止。應知如是諸  三摩地，是現觀邊。

[0143b12]  如是菩薩已入於地，已得見道，已入唯識，於  修道中云何修行？於如所說安立十地，攝一  切經皆現前中，由緣總法出世後得止觀智
故，經於無量百千俱胝那庾多劫數修習故，  而得轉依。為欲證得三種佛身，精勤修行。

[0143b16]  聲  聞現觀，菩薩現觀，有何差別？謂菩薩現觀與  聲聞異，由十一種差別應知：一、由所緣差別，
以大乘法為所緣故。二、由資持差別，以大福  智二種資糧為資持故。三、由通達差別，以能  通達補特伽羅法無我故。四、由涅槃差別，攝
受無住大涅槃故。五、由地差別，依於十地而  出離故。六、七、由清淨差別，斷煩惱習，淨佛土  故。八、由於自他得平等心差別，成熟有情加
行無休息故。九、由生差別，生如來家故。十、由  受生差別，常於諸佛大集會中攝受生故。十  一、由果差別，十力，無畏，不共佛法無量功德  果成滿故。

[0143b29]  此中有二頌：

「名事互為客，　　其性應尋思，  
於二亦當推，　　唯量及唯假。  
實智觀無義，　　唯有分別三。  
彼無故此無，　　是即入三性。」

[0143c05]  復有教授二頌，如《分別瑜伽論》說：

「菩薩於定位，　　觀影唯是心。  
義相既滅除，　　審觀唯自想。  
如是住內心，　　知所取非有，  
次能取亦無，　　後觸無所得。」

[0143c10]  復有別五現觀伽他，如《大乘經莊嚴論》說：

「福德智慧二資糧，　　菩薩善備無邊際，  
於法思量善決已，　　故了義趣唯言類。  
若知諸義唯是言，　　即住似彼唯心理，  
便能現證真法界，　　是故二相悉蠲除。  
體知離心無別物，　　由此即會心非有，  
智者了達二皆無，　　等住二無真法界。  
慧者無分別智力，　　周遍平等常順行，  
滅依榛梗過失聚，　　如大良藥銷眾毒。  
佛說妙法善成立，　　安慧并根法界中，  
了知念趣唯分別，　　勇猛疾歸德海岸。」

攝大乘論本彼入因果分第五

[0143c22]  如是已說入所知相，彼入因果云何可見？謂  由施，戒，忍，精進，靜慮，般若六種波羅蜜多。云  何由六波羅蜜多得入唯識？復云何六波羅
蜜多成彼入果？謂此菩薩不著財位，不犯  尸羅，於苦無動，於修無懈，於如是等散動  因中不現行時心專一境，便能如理簡擇諸
法得入唯識。菩薩依六波羅蜜多入唯識已，  證得六種清淨增上意樂所攝波羅蜜多。是  故於此設離六種波羅蜜多現起加行，由於
聖教得勝解故，及由愛重，隨喜，欣樂諸作意  故，恒常無間相應方便修習六種波羅蜜多  速得圓滿。

[0144a05]  此中有三頌：

「已圓滿白法；　　及得利疾忍；  
菩薩於自乘，　　甚深廣大教；  
等覺唯分別，　　得無分別智；  
悕求勝解淨，　　故意樂清淨；  
前及此法流，　　皆得見諸佛；  
了知菩提近，　　以無難得故。」

[0144a12]  由此三頌，總顯清淨增上意樂有七種相：謂  資糧故，堪忍故，所緣故，作意故，自體故，  瑞相故，勝利故。如其次第，諸句伽他應知顯  示。

[0144a16]  何因緣故波羅蜜多唯有六數？成立對治所  治障故。證諸佛法所依處故，隨順成熟諸有  情故。為欲對治不發趣因，故立施戒波羅蜜
多。不發趣因，謂著財位及著室家。為欲對治  雖已發趣復退還因，故立忍進波羅蜜多。退  還因者，謂處生死有情違犯所生眾苦，及於
長時善品加行所生疲怠。為欲對治雖已發  趣不復退還而失壞因，故立定慧波羅蜜多。  失壞因者，謂諸散動及邪惡慧。如是成立對
治所治障故，唯立六數。又前四波羅蜜多是  不散動因，次一波羅蜜多不散動成就。此不  散動為依止故，如實等覺諸法真義，便能證
得一切佛法。如是證諸佛法所依處故，唯立  六數。由施波羅蜜多故，於諸有情能正攝受；  由戒波羅蜜多故，於諸有情能不毀害；由忍
波羅蜜多故，雖遭毀害而能忍受；由精進波  羅蜜多故，能助經營彼所應作。即由如是攝  利因緣，令諸有情於成熟事有所堪任。從此
已後，心未定者令其得定，心已定者令得解  脫，於開悟時彼得成熟。如是隨順成熟一切  有情，唯立六數，應如是知。

[0144b08]  此六種相云何可見？由六種最勝故：一、由所  依最勝，謂菩提心為所依故。二、由事最勝，  謂具足現行故。三、由處最勝，謂一切有情利
益安樂事為依處故。四、由方便善巧最勝，謂  無分別智所攝受故。五、由迴向最勝，謂迴向  無上正等菩提故。六、由清淨最勝，謂煩惱所  知二障無障所集起故。

[0144b14]  若施是波羅蜜多耶；  設波羅蜜多是施耶？有施非波羅蜜多，應作  四句。如於其施，如是於餘波羅蜜多，亦作四  句，如應當知。

[0144b18]  何因緣故如是六種波羅蜜多此次第說？謂  前波羅蜜多隨順生後波羅蜜多故。

[0144b20]  復次，此諸波羅蜜多訓釋名言，云何可見？於  諸世間、聲聞、獨覺施等善根最為殊勝，能到  彼岸，是故通稱波羅蜜多。又能破裂慳悋貧
窮，及能引得廣大財位福德資糧，故名為施；  又能息滅惡戒、惡趣，及能取得善趣、等持，故  名為戒；又能滅盡忿怒、怨讎，及能善住自他
安隱，故名為忍；又能遠離所有懈怠、惡不善  法，及能出生無量善法令其增長，故名精進；  又能消除所有散動，及能引得內心安住，故
名靜慮；又能除遣一切見趣、諸邪惡慧，及  能真實品別知法，故名為慧。

[0144c02]  云何應知修習如是波羅蜜多？應知此修略  有五種：一、現起加行修，二、勝解修，三、作意  修，四、方便善巧修，五、成所作事修。此中四修
如前已說。成所作事修者，謂諸如來任運佛  事無有休息，於其圓滿波羅蜜多，復更修習  六到彼岸。

[0144c07]  又作意修者，謂修六種意樂所攝  愛重、隨喜、欣樂作意：一、廣大意樂，二、長時  意樂，三、歡喜意樂，四、荷恩意樂，五、大志意
樂，六、純善意樂。

[0144c10]  若諸菩薩，乃至若干無數大  劫現證無上正等菩提，經爾所時，一一剎那，  假使頓捨一切身命，以殑伽河沙等世界盛
滿七寶奉施如來，乃至安坐妙菩提座，如是  菩薩布施意樂猶無厭足；經爾所時，一一剎  那，假使三千大千世界滿中熾火，於四威儀
常乏一切資生眾具，戒，忍，精進，靜慮，般若心  恒現行，乃至安坐妙菩提座，如是菩薩所  有戒，忍，精進，靜慮，般若意樂猶無厭足；是名  菩薩廣大意樂。

[0144c19]  又諸菩薩，即於此中無厭意  樂，乃至安坐妙菩提座，常無間息，是名菩薩  長時意樂。

[0144c21]  又諸菩薩以其六種波羅蜜多饒  益有情，由此所作深生歡喜，蒙益有情所  不能及，是名菩薩歡喜意樂。

[0144c23]  又諸菩薩以其  六種波羅蜜多饒益有情，見彼於己有大恩  德，不見自身於彼有恩，是名菩薩荷恩意樂。

[0144c26]  又諸菩薩即以如是六到彼岸所集善根，深  心迴施一切有情，令得可愛勝果異熟，是名  菩薩大志意樂。

[0144c28]  又諸菩薩復以如是六到彼  岸所集善根，共諸有情迴求無上正等菩提，  是名菩薩純善意樂。如是菩薩修此六種意  樂所攝愛重作意。

[0145a02]  又諸菩薩於餘菩薩六種  意樂修習相應無量善根，深心隨喜，如是菩  薩修此六種意樂所攝隨喜意樂。

[0145a04]  又諸菩薩  深心欣樂一切有情六種意樂所攝六種到彼  岸修，亦願自身與此六種到彼岸修恒不相  離，乃至安坐妙菩提座，如是菩薩修此六
種意樂所攝欣樂作意。若有聞此菩薩六種  意樂所攝作意修已，但當能起一念信心，  尚當發生無量福聚，諸惡業障亦當消滅，  何況菩薩！

[0145a11]  此諸波羅蜜多差別云何可見？  應知一一各有三品。施三品者，一、法施，二、財  施，三、無畏施。戒三品者，一、律儀戒，二、攝善法
戒，三、饒益有情戒。忍三品者，一、耐怨害忍，二、  安受苦忍，三、諦察法忍。精進三品者，一、被甲  精進，二、加行精進，三、無怯弱，無退轉，無喜足
精進。靜慮三品者，一、安住靜慮，二、引發靜  慮，三、成所作事靜慮。慧三品者，一、無分別加  行慧二、無分別慧，三、無分別後得慧。

[0145a20]  如是相攝云何可見？由此能攝一切善法，是  其相故，是隨順故，是等流故。

[0145a21]  如是所治攝諸  雜染，云何可見？是此相故，是此因故，是此果  故。

[0145a24]  如是六種波羅蜜多所得勝利，云何可見？謂  諸菩薩流轉生死富貴攝故，大生攝故，大  朋大屬之所攝故，廣大事業加行成就之所
攝故，無諸惱害性薄塵垢之所攝故，善知  一切工論明處之所攝故。勝生，無罪，乃至  安坐妙菩提座，常能現作一切有情一切義  利，是名勝利。

[0145b02]  如是六種波羅蜜多互相決擇，云何可見？世  尊於此一切六種波羅蜜多，或有處所以施  聲說，或有處所以戒聲說，或有處所以忍聲
說，或有處所以勤聲說，或有處所以定聲說，  或有處所以慧聲說。如是所說有何意趣？謂  於一切波羅蜜多修加行中，皆有一切波羅  蜜多互相助成，如是意趣。

[0145b08]  此中有一嗢拕南  頌：

「數，相及次第，　　訓詞，修，差別，  
攝，所治，功德，　　互決擇應知。」

攝大乘論本卷中

* * *

【經文資訊】大正藏第 31 冊 No. 1594 攝大乘論本  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Lilneige 大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
