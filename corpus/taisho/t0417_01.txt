佛說般舟三昧經

後漢月支三藏支婁迦讖譯

問事品第一

[0897c29] 聞如是：

[0897c29] 一時佛在羅閱祇加隣竹園中，與大菩薩，比丘、比丘尼、優婆塞、優婆夷，及諸天、龍、阿須輪、諸夜叉、迦樓羅、甄陀羅、摩睺勒等，無央數眾，一切都在大會坐。是時颰陀和菩薩，從坐起整衣服，長跪叉手白佛：「願欲有所問，聽者今當問。」

[0898a05] 佛言：「善哉！恣汝所問，今當為汝說之。」

[0898a06] 颰陀和問佛言：「菩薩當行何等法得智慧，如巨海攬萬流？云何行，博達眾智所聞悉解而不疑？云何行，自識宿命所從來生？云何行，得長壽？云何行，常在大姓家生，父母、兄弟、宗親、知識無不愛敬？云何行，得端正顏好美艶？云何得高才與眾絕異，智慧通達無所不包？云何行，功立相滿自致成佛威神無量，成佛境界莊嚴國土？云何行，降魔怨？云何行，而得自在所願不違？云何行，得入總持門？云何行，得神足遍至諸佛土？云何行，得勇猛如師子無所畏，一切魔不能動？云何行，得佛聖性，諸經法悉受持，皆了知而不忘？云何行，得自足離諛諂，不著三處？云何行，得無罣礙，持薩云若教不失佛意？云何行，得人信？云何行，得八種聲入萬億音？云何行，得具足相好？云何行，得徹聽？云何行，得道眼覩未然？云何行，得十力正真慧？云何行，心一等念十方諸佛悉現在前？云何行，知四事之本無？云何行，便於此間見十方無數佛土，其中人民、天、龍、鬼、神及蠕動之類，善惡歸趣皆了知？所問如是，當云何行？願佛說之，釋一切疑。」

[0898a26] 佛告颰陀和：「善哉！汝所問多所過度，不可復計。汝所以能作是問者，汝乃前世過去佛時，所作功德，供養諸佛，樂於經法，守禁戒行清淨所致；常行乞食不就請，多成就諸菩薩合會，教語令棄眾惡，視一切悉平等所致；常有大慈大悲所致。汝功德不可復計。」

[0898b03] 佛告颰陀和：「有三昧名十方諸佛悉在前立，能行是法，汝之所問悉可得也。」

[0898b05] 颰陀和白佛：「願為說之。今佛說者，多所過度安隱十方，為諸菩薩現大明相。」

[0898b06] 佛告颰陀和：「有三昧名定意，菩薩常當守習持，不得復隨餘法，功德中最第一。」

行品第二

[0898b10] 佛告颰陀和：「菩薩欲疾得是定者，常立大信，如法行之則可得也。勿有疑想如毛髮許，是定意法，名為菩薩超眾行。

「立一念，　　信是法，　　隨所聞，
　念其方。　　宜一念，　　斷諸想，
　立定信，　　勿狐疑；　　精進行，
　勿懈怠。　　勿起想，　　有與無；
　勿念進，　　勿念退；　　勿念前，
　勿念後；　　勿念左，　　勿念右；
　勿念無，　　勿念有；　　勿念遠，
　勿念近；　　勿念痛，　　勿念痒；
　勿念飢，　　勿念渴；　　勿念寒，
　勿念熱；　　勿念苦，　　勿念樂；
　勿念生，　　勿念老，　　勿念病，
　勿念死；　　勿念身，　　勿念命，
　勿念壽；　　勿念貧，　　勿念富；
　勿念貴，　　勿念賤；　　勿念色，
　勿念欲；　　勿念小，　　勿念大；
　勿念長，　　勿念短；　　勿念好，
　勿念醜；　　勿念惡，　　勿念善；
　勿念瞋，　　勿念喜；　　勿念坐，
　勿念起；　　勿念行，　　勿念止；
　勿念經，　　勿念法；　　勿念是，
　勿念非；　　勿念捨，　　勿念取；
　勿念想，　　勿念識；　　勿念斷，
　勿念著；　　勿念空，　　勿念實；
　勿念輕，　　勿念重；　　勿念難，
　勿念易；　　勿念深，　　勿念淺；
　勿念廣，　　勿念狹；　　勿念父，
　勿念母；　　勿念妻，　　勿念子；
　勿念親，　　勿念踈；　　勿念憎，
　勿念愛；　　勿念得，　　勿念失；
　勿念成，　　勿念敗；　　勿念清，
　勿念濁。　　斷諸念，　　一期念，
　意勿亂，　　常精進。　　勿懈怠，
　勿歲計，　　勿日倦。　　立一念，
　勿中忽，　　除睡眠，　　精其意。
　常獨處，　　勿聚會；　　避惡人，
　近善友；　　親明師，　　視如佛。
　執其志，　　常柔弱，　　觀平等，
　於一切。　　避鄉里，　　遠親族。
　棄愛欲，　　履清淨。　　行無為，
　斷諸欲。　　捨亂意，　　習定行。
　學文慧，　　必如禪。　　除三穢，
　去六入。　　絕婬色，　　離眾受。
　勿貪財，　　多畜積。　　食知足，
　勿貪味。　　眾生命，　　慎勿食。
　衣如法，　　勿綺飾。　　勿調戲，
　勿憍慢。　　勿自大，　　勿貢高。
　若說經，　　當如法。　　了身本，
　猶如幻。　　勿受陰，　　勿入界。
　陰如賊，　　四如蛇。　　為無常，
　為恍惚，　　無常主，　　了本無。
　因緣會，　　因緣散，　　悉了是，
　知本無。　　加慈哀，　　於一切。
　施貧窮，　　濟不還。　　是為定，
　菩薩行；　　至要慧，　　起眾智。」

[0899a09] 佛告颰陀和：「持是行法便得三昧，現在諸佛悉在前立。其有比丘、比丘尼、優婆塞、優婆夷，如法行，持戒完具，獨一處止，念西方阿彌陀佛今現在，隨所聞當念，去此千億萬佛剎，其國名須摩提。一心念之，一日一夜若七日七夜，過七日已後見之。譬如人夢中所見，不知晝、夜亦不知內、外，不用在冥中，有所蔽礙故不見。颰陀和！菩薩當作是念。時諸佛國境界中，諸大山須彌山，其有幽冥之處，悉為開闢無所蔽礙。是菩薩不持天眼徹視，不持天耳徹聽，不持神足到其佛剎，不於此間終生彼間，便於此坐見之。譬如人聞墮舍利國，有婬女字須門，復有人聞婬女阿凡和利，復有人聞優婆洹復作婬女；時其人未曾見此三女人，聞之婬意即動，是三人皆在羅閱祇國同時念，各於夢中到其女邊，與共棲宿，覺已各自念之。」

[0899a25] 佛告颰陀和：「我持是三女人以為喻，汝持是事為人說經，使解此慧，至不退轉地無上正真道。若後得佛，號曰善覺。」

[0899a27] 佛言：「菩薩於此間國土念阿彌陀佛，專念故得見之。即問：『持何法得生此國？』阿彌陀佛報言：『欲來生者當念我名，莫有休息，則得來生。』」

[0899b01] 佛言：「專念故得往生，常念佛身有三十二相、八十種好，巨億光明徹照，端正無比，在菩薩僧中說法不壞色。何以故？色、痛痒、思想、生死、識、魂神、地、水、火、風，世間天上上至梵摩訶梵不壞色，用念佛故得是三昧。」

[0899b06] 佛告颰陀和：「是菩薩三昧誰證者？我弟子摩訶迦葉、因坻達、須真天子，及時知者，有行得者，是為證也。如是，颰陀和！欲得見十方諸現在佛者，當一心念其方，莫得異想，如是即可得見。譬如人遠出到他郡國，念本鄉里家室親族，其人於夢中歸到故鄉里；見家室親屬，喜共言語，覺為知識說之如是。」

[0899b13] 佛言：「菩薩聞佛名字欲得見者，常念其方即得見之。譬如比丘觀死人骨，著前觀之，有青時、有白時、有赤時、有黑時，其色無有持來者，是意所想耳！菩薩如是持佛威神力，於三昧中立自在，欲見何方佛即得見。何以故？持佛力，三昧力，本功德力，用是三事故得見。譬如人年少端正著好衣服，欲自見其形，若以持鏡，若麻油、若淨水、水精，於中照，自見之。云何寧有影從外入鏡、麻油、水、水精中不也？」

[0899b22] 颰陀和言：「不也。天中天！以鏡、麻油、水、水精淨故，自見其影耳！影不從中出，亦不從外入。」

[0899b23] 佛言：「善哉！颰陀和！色清淨故，所有者清淨。欲見佛即見，見即問，問即報。聞經大歡喜，作是念：『佛從何所來？我為到何所？』自念佛無所從來，我亦無所至。自念欲處、色處、無色處，是三處意所作耳！我所念即見。心作佛，心自見，心是佛心，佛心是我身。心見佛，心不自知心，心不自見心，心有想為癡，心無想是涅槃。是法無可樂者，設使念為空耳，無所有也。菩薩在三昧中立者，所見如是。」

[0899c03] 佛爾時說偈言：

「心者不自知，　　有心不見心；
　心起想則癡，　　無心是涅槃。
　是法無堅固，　　常立在於念；
　以解見空者，　　一切無想願。

四事品第三

[0899c09] 「菩薩有四事法，疾逮得是三昧：一者、所信無有能壞者。二者、精進無有能退者。三者、智慧無有能及者。四者、常與善師從事。是為四。復有四事，疾得是三昧：一者、不得有世間思想，如彈指頃三月。二者、不得睡眠三月，如彈指頃。三者、經行不得休息三月，除其飯食左右。四者、為人說經，不得望人供養。是為四。復有四者，疾得是三昧：一者、合會人至佛所。二者、合會人使聽經。三者、不嫉。四者、教人學佛道。是為四。復有四事，疾得是三昧：一者、作佛形像，用成是三昧故。二者、持好素寫是三昧。三者、教自貢高人內佛道中。四者、常護佛法。是為四。」

[0899c21] 佛爾時說偈言：

「常信樂於佛法，　　精進行解深慧，
　廣分布為人說，　　慎無得貪供養。
　意善解便離欲，　　常念佛有威德，
　悉見知無數變。　　過去佛及當來，
　并現在人中尊，　　諸相好若干種，
　黃金色無穢漏。　　堅固教無極慧，
　聽是法無亂心，　　常捨離懈怠行，
　無恚害向他人。　　敬於師當如佛，
　慎無得疑斯經，　　一切佛所歌歎，
　常造立佛形像。　　常教人學是法，
　行如是得三昧。」

[0900a04] 佛告颰陀和：「欲學是三昧者，當敬於師，承事供養，視當如佛。視善師不如佛者，得三昧難。菩薩敬善師從學得是三昧已，持佛威神於中立，東向視見若干百、千、萬億佛，十方等悉見之。譬如人夜起觀星宿甚眾多，菩薩欲得見今現在佛悉在前立者，當敬善師，不得視師長短；當具足布施、持戒、忍辱、精進、一心，不得懈怠。」

譬喻品第四

[0900a13] 佛告颰陀和：「菩薩得是三昧不精進行者，譬如人載滿船珍寶渡大海，船中道壞，閻浮利人皆大愁憂念，失我爾所寶。菩薩聞是三昧不學者，一切諸天人民皆悲憂言：『乃失我爾所經寶。』」

[0900a17] 佛言：「是三昧經者，是佛所囑，佛所稱舉。聞是深三昧，不書、學、誦、守持如法者，是為愚癡。譬如癡子人持栴檀香與之，而不肯受，謂之不淨。香主言：『此栴檀香也，卿莫謂不淨。嗅之知香，視之知淨。』其人閉目不嗅不視也。」

[0900a22] 佛言：「聞是三昧不肯受持者，如彼癡子，是為無知。反呼世間為有，不入空、不知無，自謂如法，反作輕戲言：『佛亦有深經乎？亦有威神乎？』反相形言：『世間亦有比丘如阿難乎？』」

[0900a25] 佛言：「其人從持是三昧者，所去兩兩三三相與語言：『是何等說？從何得是語？為自合會作是經，非佛所說。』」

[0900a28] 佛告颰陀和：「譬如賈客持摩尼珠示田家癡子。曰評：『此直幾錢？』賈客言：『持是珠置冥中，其光所照直滿中寶。』」

[0900b01] 佛言：「其人不知是珠，而言：『其價能與一頭牛等不？寧可貿一頭牛與我者善，不肯者休。』如是，颰陀和！菩薩聞是三昧不信，反形相者，如彼癡子。」

[0900b04] 佛言：「菩薩聞是三昧信、受持、修行者，四面皆擁護，無所畏，持戒完具，是為高明。智慧深入，當分布語人展轉相教，當令是三昧久在世間。」

[0900b07] 佛言：「癡人自於前世不供養作功德，反自貢高，多行誹謗、嫉妬，貪財利故欲求名譽，但欲譁說不信深經。聞是三昧不信、不樂、不學，反誹謗是經，言非佛所說。」

[0900b11] 佛告颰陀和：「今我故語汝如是，若善男子、善女人，持珍寶滿三千國土布施，設有是功德，不如聞是三昧信樂者，其福過彼上。」

[0900b15] 佛告颰陀和：「如我所說無有異，今故說是語耳！今見我說是三昧有疑者，其人却後除在惡師邊，正使善師所，其功德不足言。如是輩人，轉與惡師從事，聞是三昧不信、不樂、不學。何以故？其人所更佛少、智慧少，故不信耳！」

[0900b19] 佛告颰陀和：「其有聞是三昧，不輕笑、不誹謗、不疑、不乍信乍不信，歡喜、樂書、學誦持者，我悉豫知見之。其人不獨於一佛、二佛所作功德，悉於百佛所聞是三昧。却後世時聞是三昧，書、學、誦、持守之一日一夜，其福不可計。自致得阿惟越致，所願者得。」

[0900b25] 佛告颰陀和：「聽我說譬喻。有人取一佛剎悉碎如塵，取一塵皆復盡破，如一佛剎塵，云何是塵數寧多不也？」

[0900b27] 颰陀和言：「甚多，甚多！天中天！」

[0900b28] 佛言：「有菩薩盡取一塵置一佛剎，其數爾所佛剎，滿中珍寶悉持供養諸佛，其福功德少少耳！不如聞是三昧，學、書、誦、持，為他人說守。須臾間聞，是功德不可復計，何況已得是三昧悉具足者。」

[0900c03] 佛爾時說偈言：

「若有菩薩求眾德，　　當說奉行是三昧；
　信樂諷誦不疑者，　　其功德福無齊限。
　如一佛國之世界，　　皆破壞碎以為塵，
　一切佛土過是數，　　滿中珍寶用布施；
　不如聞是三昧者，　　其功德福過上施。
　引譬功德不可喻，　　囑累汝等當勸教，
　力行精進無懈怠。　　其有誦持是三昧，
　已為面見百千佛。　　假使最後大恐懼，
　持是三昧無所畏。　　行是比丘已見我，
　常為隨佛不遠離。　　如佛所言無有異，
　菩薩常當隨其教，　　疾得正覺智慧海。」

四輩品第五

[0900c17] 颰陀和白佛：「難及，天中天！若有棄愛欲作比丘，聞是三昧，當云何學？云何持？云何行？」

[0900c18] 佛言：「棄愛欲作比丘，欲學是三昧者，當清淨持戒，不得缺如毛髮。常當怖畏於地獄痛苦，遠離於諛諂，是為清淨。」

[0900c21] 「云何為缺戒也？」

[0900c21] 佛言：「求色。」

[0900c22] 「云何為求色？」

[0900c22] 佛言：「其人意念我持戒自守，使我後世生，若作天、若作遮迦越王。如是為樂愛欲，是為缺戒。」

[0900c24] 佛告颰陀和：「其有欲學是三昧者，清淨自守、持戒完具，不諛諂，常為智所稱譽。於經中當布施、當精進，所志當彊，當多信、當勸樂，承事於師視當如佛，得三昧疾。設不恭敬，輕易欺調於師，正使久學是三昧，疾忘之。」

[0900c29] 佛告颰陀和：「是菩薩若從比丘、比丘尼、優婆塞、優婆夷聞是三昧，當視如佛常尊敬，不當持諂意向。菩薩不得有諂意，常當至誠，常樂獨處止。不惜身命，不得悕望人所索，常行乞食不受請，自守節度，所有趣足而已。經行不得懈臥，如是經中教。學是三昧當守如是。」

[0901a06] 颰陀和白佛：「難及，天中天！後世若有懈怠菩薩，聞是三昧不肯精進學，當云何？若有菩薩精進欲學者，我輩當隨是經教之。」

[0901a08] 佛言：「善哉，颰陀和！我助其歡喜，過去、當來、今現在佛皆助歡喜。」

[0901a10] 佛爾時頌偈言：

「如我所說悉受持，　　常獨處止行功德，
　自守節度不聚會，　　常行乞食不受請。
　敬於法師視如佛，　　除去睡眠志開解，
　常自精進無懈怠，　　如是行者得三昧。」

[0901a15] 颰陀和白佛：「比丘尼求菩薩道，欲學是三昧，當云何行？」

[0901a16] 佛言：「比丘尼求是三昧者，不得自高，常當卑謙。不得自貴，不得自大，不得嫉妬，不得瞋恚，不得貪財利色。常當清淨，不得惜軀命，常樂經法念多學問，當棄婬、怒、癡，不得貪好服飾珠環，當為智者稱譽；當敬善師視如佛，不得有諂意。」

[0901a21] 佛爾時頌偈言：

「若比丘尼求三昧，　　常當精進勿懈怠，
　無得聽於貪欲心，　　除去瞋恚自高貴；
　不得慢欺及調戲，　　常行至誠立一信，
　恭敬善師視如佛，　　如是行者得三昧。」

[0901a26] 颰陀和白佛：「若有居士修道，聞是三昧欲學者，當云何行？」

[0901a27] 佛言：「居士欲學是三昧者，當持五戒令堅；不得飲酒，亦不得飲他人；不得與女親熟，不得教他人，不得有恩愛於妻子男女，不得貪財產，常念欲棄家作沙門；常持八關齋，當於佛寺中；常當念布施，布施已不念我自當得其福，用為一切施。常當大慈敬於善師；見持戒比丘，不得輕易說其惡。作是行已，當學守是三昧。」

[0901b05] 佛爾時頌偈言：

「居士欲學是三昧，　　當持五戒勿毀缺，
　常當思欲作沙門，　　不貪妻子及財色，
　常八關齋於佛寺，　　不得貢高輕蔑人。
　心無榮冀思所欲，　　奉行經法心無諂，
　棄捨慳貪常惠施，　　常當奉敬比丘僧，
　常志一行勿懈怠，　　學是三昧當如是。」

[0901b12] 颰陀和白佛：「優婆夷聞是三昧欲學者，當云何行？」

[0901b13] 佛言：「優婆夷欲學者，當持五戒，自歸於三。何等為三？自歸命佛，歸命法，歸命比丘僧。不得事餘道，不得拜於天，不得祠鬼神，不得視吉良日。不得調戲，不得慢恣有色想，不得有貪欲之心。常當念布施，歡樂欲聞經，念力學問，敬重善師，心常拳拳不得有懈。若有比丘、比丘尼過者，以坐席賓食之。」

[0901b19] 佛爾時頌偈言：

「優婆夷欲學三昧，　　奉持五戒勿缺毀，
　承事善師視如佛，　　不得拜天祠祀神。
　除去殺、盜及嫉妬，　　不得兩舌鬪彼此，
　不得慳貪常念施，　　見惡覆藏唯歎善。
　不得諛諂有邪婬，　　常當卑謙勿自大；
　敬事比丘比丘尼，　　如是行者得三昧。」

擁護品第六

[0901b28] 颰陀和菩薩、羅隣那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和輪調菩薩，是八菩薩見佛所說皆大歡喜，持五百劫波育衣布施，持身自歸，持珍寶供養。佛告阿難：「颰陀和等五百人，人中之師，常持正法隨順教化，莫不歡喜，樂隨侍者心淨無欲。」

[0901c05] 時五百人，皆叉手立佛前。颰陀和白佛：「菩薩持幾事，疾得是三昧？」

[0901c06] 佛言：「有四事：一者、不信餘道。二者、斷愛欲。三者、當清淨行。四者、無所貪。是為四。如是行者，今世即得五百功德。譬如慈心比丘終不中毒，兵刃不加，火不能燒，入水不溺、不害。正使劫盡燒時，墮是火中火即為滅，喻如大水滅小火。菩薩持是三昧者，若帝王、若賊、若水火、若龍、夜叉、蟒、師子、虎、狼、[狂-王+加]玃、薜荔、鳩坻，一切毒獸及鬼神，欲嬈人、欲殺人、欲奪人衣鉢、壞人禪奪人念故，欲中是菩薩，終不能也。除其宿命不請，如我語無異也。」

[0901c16] 佛言：「持是三昧者，終不痛目，若耳、鼻、口、身體，心終不憂，除其宿命所作。」

[0901c17] 佛言：「是菩薩為諸天、龍、神，及阿須輪，夜叉鬼神，迦樓羅鬼神，甄陀羅鬼神，摩睺勒鬼神，若人非人，皆共讚譽是菩薩；皆共擁護、承事、供養，瞻視敬仰思欲相見，諸佛世尊亦然。是菩薩所未誦經、前所不聞持，是三昧威神悉自得之。若晝日不得者，夜於夢中悉得之。」

[0901c23] 佛告颰陀和：「其有持是三昧者，我說其功德，一劫復過一劫，不可盡竟，略說其要爾。」

勸助品第七

[0901c27] 佛告颰陀和：「菩薩於是三昧中，將有四事助其歡喜。過去佛持是三昧，助歡喜自致得阿耨多羅三耶三菩阿惟三佛，其智悉具足。今現在十方無央數佛，亦於是三昧中，四事助歡喜得。當來亦當從是四事助歡喜得，我悉助歡喜。」

[0902a03] 佛告颰陀和：「是三昧中四事助歡喜，我於是中說少所譬喻。人壽百歲隨地行至者不休息，其人行過於疾風，寧有能計其道里不？」

[0902a06] 颰陀和言：「無有能計者。獨佛弟子舍利弗羅、阿惟越致菩薩，乃能計之耳。」

[0902a07] 佛言：「我故語諸菩薩，若有善男子、善女人，取是人所行處，滿中珍寶布施，不如聞是三昧四事助歡喜，其福過布施者，百千萬億倍。當知是助歡喜福甚尊大。」

[0902a11] 佛告颰陀和：「乃久遠不可計阿僧祇，爾時有佛，名私訶摩提等正覺、無上士、道法御、天人師、佛、世尊，在空閑之處。是時閻浮利縱廣十八萬億里，凡有六百四十萬國，悉豐熟，人民熾盛。有大國名颰陀和，有轉輪王惟斯芩，往到佛所，禮畢却坐一面。佛知其意，便為說是三昧。其王聞之助歡喜，即持珍寶散佛上，自念曰：『持是功德令十方人民皆安隱。』時私訶提佛般涅槃後，惟斯芩王壽終，還自生其家作太子，名梵摩達。爾時有比丘名珍寶，是時為四部弟子說是三昧。梵摩達聞之助歡喜，踊躍持寶直百億散其上，復持好衣供養之，以發意求佛道，與千人俱於是比丘所作沙門，求學是三昧，與千人共承事師八千歲不休懈。得一聞是三昧四事助歡喜，入高明智。因是却後更見六萬八千佛，輒於一一佛所，聞是三昧自致得佛，名坻羅惟逮等正覺、無上士、道法御、天人師、佛、世尊。是時千比丘從得等正覺，皆名坻羅欝沈。教不可計人民皆求佛道。」

[0902b01] 佛告颰陀和：「何人聞是三昧，不助歡喜學持守誦為人說者也？」

[0902b02] 佛言：「若有守是三昧者疾逮得佛，但聞其功德不可計，何況學持者。若去百里、千里，有是三昧當求之，何況近而不求學也。若有聞是三昧欲學者，當承事其師十歲，供養瞻視不得自用，當隨師教常念師恩。」

[0902b07] 佛言：「我故為汝說之。聞是三昧去四千里者，往到其所，正使不得聞，其功德不可計也。所以者何？專精進故，會當得之自致作佛。」

至誠品第八

[0902b12] 佛言：「乃往昔有佛，名薩遮那摩等正覺、無上士、天人師、佛、世尊。時有比丘名和輪，其佛般涅槃後，是比丘持是三昧。我時作國王剎利種，於夢中聞是三昧，覺已便行，求是比丘，即依作沙門，欲得聞是三昧，承事其師三萬六千歲，魔事數數起竟不得聞。佛告比丘、比丘尼、優婆塞、優婆夷：『我故語汝等，疾取是三昧無得忘失，善承事其師，持是三昧，至一劫、若百劫、若百千劫，莫得有懈倦。守善師不離，若飲食資用，衣被、床臥、珍寶以上勿有愛惜。設無者當行乞食給師，趣當得是三昧莫厭，常當自割身肉供養於善師，何況寶物，此不足言耳！承事善師當如奴事大家，求是三昧者當如是。得三昧已，當堅持常念師恩。是三昧難得值，正使求是三昧至百千劫，但欲得聞其名不可得，何況學而不精進。得是三昧精進學轉教人者，正使如恒河沙佛剎滿中珍寶，用布施甚多，不如學是三昧者。』」

[0902b29] 佛告颰陀和：「若有人欲學者，當助歡喜，欲學而得，學者持佛威神使學，當好書是三昧著素上，當得佛印印之，當善供養。何謂佛印？所謂不當行、無所貪、無所求、無所想、無所著、無所願、無所向生、無所取、無所顧、無所住、無所礙、無所結、無所有、盡於欲、無所生、無所滅、無所壞、無所敗，道要、道本是印。阿羅漢、辟支佛所不能及，何況愚癡者？是印是為佛印。」

[0902c08] 佛言：「我今說是三昧時，千八百億諸天、阿須輪、鬼神、龍、人民，得須陀洹道；八百比丘得阿羅漢；五百比丘尼得阿羅漢；萬菩薩得是三昧，得無從生法於中立；萬二千菩薩不復退轉。」

[0902c12] 佛告舍利弗、目揵連、比丘颰陀和等：「我從無數劫求道，今已得作佛，持是經囑累汝等，學誦持守無得忘失。若有欲學者，當具足安諦教之。其欲聞者，當為具足說之。」

[0902c16] 佛說經竟，颰陀和菩薩等，舍利弗、目連、比丘阿難，及諸天、阿須輪、龍、鬼神、人民，皆大歡喜，為佛作禮而去。

佛說般舟三昧經

【經文資訊】大正藏第 13 冊 No. 0417 般舟三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA