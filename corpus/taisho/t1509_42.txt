大智度論釋集散品第九  (卷第四十二)
龍樹菩薩造

後秦龜茲國鳩摩羅什奉　詔譯

[0363c19]  【經】

[0363c19]  爾時，慧命須菩提白佛言：「世尊！我不覺、  不得是菩薩行般若波羅蜜，當為誰說般若波  羅蜜？

[0363c21]  「世尊！我不得一切諸法集散，若我為菩  薩作字言菩薩，或當有悔！世尊！是字不住，  亦不不住。何以故？是字無所有故。以是故，
是字不住，亦不不住。

[0363c24]  「世尊！我不得色集散乃  至識集散，若不可得，云何當作名字？世尊！以  是因緣故，是字不住，亦不不住。何以故？是  名字無所有故。

[0364a02]  「世尊！我亦不得眼集散乃至  意集散，若不可得，云何當作名字，言是菩薩？  世尊！是眼名字乃至意名字不住，亦不不住。
何以故？是名字無所有故。以是故，是字不住，  亦不不住。

[0364a06]  「世尊！我不得色集散乃至法集散，  若不可得，云何當作名字，言是菩薩？世尊！是  色字乃至法字不住，亦不不住。何以故？是字
無所有故。以是故，是字不住，亦不不住。眼識  乃至意識，眼觸乃至意觸，眼觸因緣生受乃  至意觸因緣生受，亦如是。

[0364a11]  「世尊！我不得無明  集散，乃至不得老死集散。世尊！我不得無明  盡集散，乃至不得老死盡集散。

[0364a13]  「世尊！我不得  婬怒癡集散、諸邪見集散，皆亦如是。

[0364a14]  「世尊！我  不得六波羅蜜集散，四念處集散乃至八聖  道分集散，空、無相、無作集散，四禪、四無量心、
四無色定集散，念佛、念法、念僧、念戒、念捨、念  天、念善、念入出息、念身、念死集散；我亦不得  佛十力乃至十八不共法集散。世尊！我若不
得六波羅蜜乃至十八不共法集散，云何當作  字，言是菩薩？世尊！是字不住，亦不不住。何  以故？是字無所有故。以是故，是字不住，亦不  不住。

[0364a23]  「世尊！我不得如夢五陰集散，我不得  如響、如影、如焰、如化五陰集散，亦如上說。  世尊！我不得離集散，我不得寂滅、不生不滅、
不示、不垢不淨集、散。

[0364a26]  「世尊！我不得如、法性、實  際、法相、法位集散，亦如上說。

[0364a27]  「我不得諸善不  善法集散，我不得有為無為法、有漏無漏法  集散，過去、未來、現在法集散，不過去、不未來、
不現在法集散。何等是不過去、不未來、不現  在？所謂無為法。世尊！我亦不得無為法集散。

[0364b03]  「世尊！我亦不得佛集散。世尊！我亦不得十方  如恒河沙等世界諸佛及菩薩、聲聞僧集散。  世尊！我若不得諸佛集、散，云何當教菩薩摩
訶薩般若波羅蜜？世尊！是菩薩字不住，亦不  不住。何以故？是字無所有故。以是故，是字不  住，亦不不住。

[0364b08]  「世尊！我亦不得是諸法實相集  散，云何當與菩薩作字，言是菩薩？世尊！是諸  法實相名字不住，亦不不住。何以故？是名字
無所有故。以是故，是名字不住，亦不不住。」

[0364b12]  【論】

[0364b12]  問曰：

[0364b12]  先品中已說「不見菩薩、菩薩字、  般若波羅蜜，一切諸法不內、不外、不中間」  等，今何以重說？

[0364b14]  答曰：

[0364b14]  有四種愛：欲愛、有  愛、非有愛、法愛。欲愛，易見，其過不淨等。有  愛，無不淨等，小難遣。非有愛，破有，似智
慧故，難遣。法愛者，愛諸善法利益道者。法  愛中過患難見，故重說；譬如小草加功少易  除，大樹功重難除。

[0364b19]  復次，上法與此法有同、  有異：彼聞說「菩薩字不見」；此中說「菩薩  字不覺、不得」，以不覺、不得故不見，非是智  慧力少故不見。

[0364b22]  問曰：

[0364b22]  未行般若波羅蜜時，  為有菩薩耶？今何以故言「不見菩薩行般  若波羅蜜」？

[0364b24]  答曰：

[0364b24]  從無始已來眾生不可得，  非行般若波羅蜜故不可得。但以虛誑顛  倒，凡夫人隨是假名故謂為有；今行般若
波羅蜜，滅虛誑顛倒，了知其無，非本有今  無；本有今無，則墮斷滅。

[0364b28]  復次，須菩提心悔，  畏破妄語戒。所以者何？佛法中一切諸法決  定無我，而我說言「有菩薩，為說般若波羅  蜜」，則墮妄語罪，是故心悔。

[0364c02]  復次，有心悔因  緣：一切法以不可得空故皆空。所以者何？  無集、無散故。

[0364c04]  譬如眼、色因緣生眼識，三事  和合故生眼觸，眼觸因緣中即生受、想、思等  心數法。是中邪憶念故，生諸煩惱罪業；正憶
念故，生諸善法。善惡業受六道果報，從是  身邊復種善惡業。如是展轉無窮，是名為  「集」。餘情亦如是。

[0364c09]  「散」者，是眼識等諸法，念念滅  故、諸因緣離故。是眼識等法，生時無來處，非  如田上穀，運致聚集；若滅時無去處，非如  散穀與民。

[0364c12]  是名略說諸法集散相。生時無  所從來，散時無所去，是諸法皆如幻化，  但誑惑於眼！

[0364c14]  問曰：

[0364c14]  若爾，有集散相，須菩提  何以言「不覺、不得」？

[0364c15]  答曰：

[0364c15]  無來處故，集不可  得；無去處故，散不可得。

[0364c16]  復次，生無故集不可  得，滅無故散不可得。畢竟空故集不可得，業  因緣不失故散不可得。

[0364c18]  復次，觀世間滅諦故，  集不可得；觀世間集諦故，散不可得。

[0364c19]  如是  等義，當知集散不可得，云何當作菩薩字？若  強為名，是名亦無住，亦無不住。

[0364c21]  問曰：

[0364c21]  是名  字何以故不住？

[0364c22]  答曰：

[0364c22]  名字在法中住，法空  故，名字無住處。如車，輪、輞、輻、轂等和合故有  車名，若散是和合，則失車名。是車名非輪
等中住，亦不離輪等中住；車名字，一、異中  求，皆不得！失車名字故，名字無住處。因  緣散時尚無，何況因緣滅！眾生亦如是，色等
五眾和合故，有眾生字；若五眾離散，名字  無住處。五眾離散時尚無，何況無五眾！

[0364c29]  問  曰：

[0365a01]  若散時名字不可得，和合未散時則有名  字，何以言「不可得」？

[0365a02]  答曰：

[0365a02]  是菩薩名字一，五  眾則有五，一不作五、五不作一。若五作一，  如五匹物不得為一匹用；若一作五，如
一匹物不得為五匹用。以是故，一菩薩字  不得五眾中住。

[0365a06]  「非不住」者，若名字因緣和  合無，則世俗語言、眾事都滅；世諦無故，第一  義諦亦無；二諦無故，諸法錯亂！

[0365a08]  復次，若因緣  中有名字者，如說火則燒口，說有則塞  口。若名字不在法中者，說火不應生火  想，求火亦可得水。從久遠已來，共傳名
字故，因名則識事。以是故說「名字義非  住非不住」。

[0365a13]  復次，是中須菩提自說因緣：「無  所有故，是名字非住非不住。」

[0365a14]  如菩薩名字，  五眾、十二入、十八界等諸法亦如是。

[0365a15]  問曰：

[0365a15]  如  上來說「五眾諸法集散不可得」，今何以復  說五眾？

[0365a17]  答曰：

[0365a17]  上直說五眾，今說五眾如夢、  如幻。

[0365a18]  復次，有人謂「凡夫人五眾虛誑不實，如  夢，聖人五眾非是虛誑」；以是故，須菩提說：  「如夢、如幻，同皆不住。」

[0365a20]  問曰：

[0365a20]  十譬喻中何以但  說五事？

[0365a21]  答曰：

[0365a21]  若說十事，無在；但以隨眾  生心說五喻，事辯故不盡說。或以五眾  故說五喻。餘法亦如是。

[0365a23]  「離」有二種：一者、身  離，二者、心離。身離者，捨家恩愛世事等，閑  居靜處；心離者，於諸結使，悉皆遠離。

[0365a25]  復有  二種「離」：一者、諸法離名字，二者、諸法各各離  自相。

[0365a27]  此中說後二種離。所以者何？此中破  名字故，餘處自相離。小乘法中，多說前二離。

[0365a29]  「寂滅」亦有二種：一者、淳善相寂滅惡事，二者、  如涅槃寂滅相，觀世間諸法亦如是。此中  但說後寂滅。

[0365b02]  「不生」亦有二種：一者、未來、無為  法名不生，二者、一切法實無生相，生不可得  故。此中但說後不生。

[0365b04]  「不滅」有三種：智緣滅，非  智緣滅，無常滅。此中說無常滅；與此相違，故  名「不滅」。

[0365b06]  「不示」者，一切諸觀滅，語言道斷故，  無法可示是法如是相——若有、若無，若常、若  無常等。

[0365b08]  「不垢不淨」、「如」、「法性」、「實際」、「法相」、「法位」義  如先說。

[0365b09]  問曰：

[0365b09]  五眾法有集散，與此相違故  言「不集不散」；如、法性、實際等無相違故，云  何言「不集不散」？

[0365b11]  答曰：

[0365b11]  行者得如、法性等故  名為「集」，失故名為「散」；如虛空雖無集無  散，鑿戶牖名為「集」，塞故名為「散」。

[0365b13]  「善」、「不善」，  乃至「十方如恒河沙等諸佛」義，如先說。

[0365b14]  是諸  佛法及佛名字，無所依止，故皆空，不住、非  不住。

[0365b17]  【經】

[0365b17]  「世尊！諸法因緣和合，假名施設，所謂菩  薩。是名字於五受陰中不可說，十二入、十  八界，乃至十八不共法中不可說，於和合
法中亦不可說。世尊！譬如夢，於諸法中不  可說；響、影、焰、化，於諸法中亦不可說；譬如  名虛空，亦無法中可說。

[0365b22]  「世尊！如地、水、火、風  名，亦無法中可說；戒、三昧、智慧、解脫、解脫知  見名，亦無法中可說；如須陀洹名字，乃至阿
羅漢、辟支佛名字，亦無法中可說；如佛名、法  名，亦無法中可說——所謂若善、若不善，若常、若  無常，若苦、若樂，若我、若無我，若寂滅、若離，若
有、若無。

[0365b28]  「世尊！我以是義故心悔：一切諸法  集散相不可得，若為菩薩作字，言是菩薩。世  尊！是字不住，亦不不住。何以故？是字無所
有故。以是故，是字不住，亦不不住。

[0365c02]  「若菩薩摩  訶薩聞作是說，般若波羅蜜如是相、如是義，  心不沒、不悔、不驚、不畏、不怖，當知是菩薩必
住阿鞞跋致性中，住不住法故。」

[0365c05]  【論】

[0365c05]  釋曰：

[0365c05]  上  來「非住、非不住門」破菩薩名字及諸法；今以  「異門」破菩薩名字，無法可說為菩薩。何以  故？菩薩非是五眾，五眾非是菩薩；五眾中
無菩薩，菩薩中無五眾；五眾不屬菩薩，菩  薩不屬五眾；離五眾無菩薩，離菩薩無  五眾。如是菩薩名字不可得，當知是空。乃至  十八不共法亦如是。

[0365c12]  譬如夢中有所見，皆  是虛妄不可說，此夢中無有定法相——所謂五  眾、十二入、十八界，但有誑心。餘影、響、焰、化，
亦如是，但誑耳目！

[0365c15]  如虛空，一切法中不可  說，無相故。虛空與色相違故，不得說名為  色；色盡處亦非虛空，更無別法故。若謂入
出為虛空相，是事不然！是身業非虛空相；  若無相，則無法。以是故，虛空但有名字。菩  薩名字亦如是。

[0365c20]  問曰：

[0365c20]  如夢、虛空等，可但有  名字；云何地、水、火、風實法，亦但有名字？

[0365c21]  答曰：

[0365c22]  無智人謂地等諸物以為實；聖人慧眼觀  之，皆是虛誑。譬如小兒見鏡中像，以為實，  歡喜欲取，謂為真實；大人觀之，但誑惑人
眼。諸凡夫人見微塵和合成地，謂為實地；  餘有天眼者，散此地，但見微塵；慧眼分別  破散此地，都不可得。

[0365c27]  復次，初品論中種種破  身相，如身破，地亦破。

[0365c28]  復次，若地是實，云何一  切火觀時皆是火？若以禪定觀為實，佛說  「一切法空」為虛妄，但是事不然！

[0366a01]  水、火、風亦  如是。

[0366a02]  如四大為身，本猶尚爾，何況身所作  持戒等諸業而不空！如戒等麁業尚空，何  況禪定、智慧、解脫、解脫知見等而不空！

[0366a04]  若  戒等五眾空者，何況是因緣得諸聖道果而  不空！若聖道果空者，何況須陀洹人乃至佛  而不空！

[0366a07]  以是故，菩薩名字雖善法乃至有無  法中出，不名為善乃至不名為有無，集散  不可得故。

[0366a09]  須菩提知空相如是，云何說名  菩薩為說般若波羅蜜？若菩薩聞是，不恐不  畏，則是阿鞞跋致性中住，以如不住法住  故。

[0366a12]  「阿鞞跋致性」者，是菩薩未得無生法忍，  未從諸佛授記，但福德、智慧力故，能信樂  諸法畢竟空，是名「阿鞞跋致性中住」，得阿鞞
跋致氣分故；如小兒在貴性中生，雖未  成事，以姓貴故便貴。

[0366a17]  【經】

[0366a17]  「復次，世尊！菩薩摩訶薩欲行般若波羅  蜜，色中不應住，受、想、行、識中不應住；眼、耳、
鼻、舌、身、意中不應住，色、聲、香、味、觸、法中不應  住；眼識乃至意識中不應住，眼觸乃至意觸  中不應住，眼觸因緣生受乃至意觸因緣生
受中不應住；地種，水、火、風、空、識種中不應住；  無明乃至老死中不應住。何以故？世尊！色、色  相空，受、想、行，識、識相空。世尊！色空不名為
色，離空亦無色；色即是空，空即是色。受、想、行，  識空，不名為識，離空亦無識；識即是空，空  即是識。乃至老死、老死相空。世尊！老死空不
名為老死，離空亦無老死；老死即是空，空即  是老死。世尊！以是因緣故，菩薩摩訶薩欲行  般若波羅蜜，不應色中住，乃至老死中亦不  應住。

[0366b02]  「復次，世尊！菩薩摩訶薩欲行般若波羅  蜜，四念處中不應住。何以故？四念處、四念處  相空。世尊！四念處空不名為四念處，離空亦
無四念處；四念處即是空，空即是四念處。乃  至十八不共法亦如是。世尊！以是因緣故，菩  薩摩訶薩欲行般若波羅蜜，四念處乃至十  八不共法中不應住。

[0366b08]  「復次，世尊！菩薩摩訶薩  欲行般若波羅蜜，檀波羅蜜中不應住，尸羅  波羅蜜、羼提波羅蜜、毘梨耶波羅蜜、禪波羅蜜、
般若波羅蜜中不應住。何以故？檀波羅蜜、檀  波羅蜜相空，乃至般若波羅蜜、般若波羅蜜  相空。世尊！檀波羅蜜空不名為檀波羅蜜，離
空亦無檀波羅蜜；檀波羅蜜即是空，空即是  檀波羅蜜。乃至般若波羅蜜亦如是。世尊！  以是因緣故，菩薩摩訶薩欲行般若波羅蜜，  不應六波羅蜜中住。」

[0366b17]  【論】

[0366b17]  釋曰：

[0366b17]  上須菩提以  「謙讓門」說般若，雖言不說，而實為諸菩  薩說般若波羅蜜。今須菩提以「不住門」直  為菩薩說般若波羅蜜。

[0366b20]  「般若波羅蜜」有種  種名字：「觀」、「修」、「相應」、「合」、「入」、「習」、「住」等，是皆名「修行
般若波羅蜜」；但種種名字說，聞者歡喜。

[0366b22]  復次，  小有差別：「行」名聽聞、誦讀、書寫、正憶念、說、  思惟、籌量、分別、修習等，乃至阿耨多羅三藐
三菩提，總名為「行」。是行中分別故：初者名  「觀」，如初始見物；日日漸學是名「習」；與般若  波羅蜜相可，是名「合」；隨順般若波羅蜜，
名「相應」；通徹般若波羅蜜，是名為「入」；分別  取相有是事，名為「念」；常行不息，令與相似，  是名為「學」；學已，巧方便觀，知是非得失，名
為「思惟」；以禪定心共行，名為「修」；得是般若  波羅蜜道不失，是名「住」；與住相違，名「不  住」。

[0366c04]  問曰：

[0366c04]  先說諸法空，即是不住，今何以說  「諸法中不應住」？

[0366c05]  答曰：

[0366c05]  先雖說，著法愛心難  遣故，今更說。

[0366c06]  復次，有無相三昧，入此三昧，  於一切法不取相而不入滅定。菩薩智慧  不可思議，雖不取一切法相，而能行道。如
鳥於虛空中，無所依而能高飛；菩薩亦如  是，於諸法中不住，而能行菩薩道。

[0366c10]  問曰：

[0366c10]  人  心得緣便起，云何菩薩於一切法不住而  不入滅定中？

[0366c12]  答曰：

[0366c12]  此中須菩提自說，所謂：  「色、色相自空，色空為非色，亦不離空有色，  色即是空，空即是色。」是義，第二品中已說。乃
至不應六波羅蜜中住亦如是，以空故無  所住。

[0366c17]  【經】

[0366c17]  「復次，世尊！菩薩摩訶薩欲行般若波羅  蜜，文字中不應住，一字門、二字門，如是種種  字門中不應住。何以故？諸字、諸字相空故，亦
如上說。

[0366c21]  「復次，世尊！菩薩摩訶薩欲行般若波羅蜜，諸  神通中不應住。何以故？諸神通、諸神通相空，  神通空不名為神通，離空亦無神通；神通
即是空，空即是神通。世尊！以是因緣故，菩  薩摩訶薩欲行般若波羅蜜，諸神通中不應  住。」

[0366c26]  【論】

[0366c26]  釋曰：

[0366c26]  有二種菩薩：一者、習禪定，二者、  學讀。

[0366c27]  坐禪者，生神通；學讀者，知分別文字。  「一字門」者，一字一語，如地名「浮」。「二字門」者，
二字一語，如水名「闍藍」。「三字門」者，如水名  「波尸藍」。如是等，種種字門。

[0367a01]  復次，菩薩聞一  字，即入一切諸法實相中。如聞「阿」字，即知  諸法從本已來無生，如是等。如聞「頭佉」，
一切法中苦相生，即時生大悲心。如聞「阿  尼吒」，知一切法無常相，即時入道聖行。餘  如「文字陀羅尼」中廣說。

[0367a06]  「神通」義，先已說。

[0367a06]  是二  事畢竟空故，菩薩不於中住。

[0367a08]  【經】

[0367a08]  「復次，世尊！菩薩摩訶薩欲行般若波羅  蜜，色是無常不應住，受、想、行、識是無常，不應  住。何以故？無常、無常相空。世尊！無常空不
名無常，離空亦無無常；無常即是空，空即是  無常。世尊！以是因緣故，菩薩摩訶薩欲行  般若波羅蜜，色是無常不應住，受、想、行、識是
無常不應住。色是苦不應住，受、想、行、識是苦  不應住；色是無我不應住，受、想、行、識是無我  不應住；色是空不應住，受、想、行、識是空不應
住；色是寂滅不應住，受、想、行、識是寂滅不應  住，色是離不應住，受、想、行、識是離不應住，亦  如上說。

[0367a20]  「復次，世尊！菩薩摩訶薩欲行般若波羅蜜，如  相中不應住。何以故？如相、如相空。世尊！如  相空不名為如，離空亦無如；如即是空，空即
是如。世尊！菩薩摩訶薩欲行般若波羅蜜，法  性、法相、法位、實際中不應住。何以故？實際  空。世尊！實際空不名為實際，離空亦無實
際；實際即是空，空即是實際。

[0367a27]  「復次，世尊！菩薩摩訶薩欲行般若波羅蜜，一  切陀羅尼門中不應住，一切三昧門中不應  住。何以故？陀羅尼門、陀羅尼門相空，三昧門、
三昧門相空。世尊！陀羅尼門、三昧門空不名  為陀羅尼門、三昧門，離空亦無陀羅尼、三昧  門；陀羅尼、三昧門即是空，空即是陀羅尼、
三昧門。世尊！以是因緣故，菩薩摩訶薩欲行  般若波羅蜜，乃至陀羅尼、三昧門中不應  住。

[0367b06]  「世尊！如菩薩摩訶薩欲行般若波羅蜜，無  方便故，以吾我心，於色中住，是菩薩作色行；  以吾我心，於受、想、行、識中住，是菩薩作識行。
若菩薩作行者，不受般若波羅蜜，亦不具足  般若波羅蜜；不具足般若波羅蜜故，不能得  成就薩婆若。世尊！如是菩薩摩訶薩欲行般
若波羅蜜，無方便故，以吾我心，於十二入乃  至陀羅尼、三昧門中住，是菩薩作十二入乃  至作陀羅尼、三昧門行。若菩薩作行者，不受
般若波羅蜜，亦不具足般若波羅蜜；不具足  般若波羅蜜故，不能得成就薩婆若。何以故？  色是不受，受、想、行、識是不受。色不受則非色，
性空故；受、想、行，識不受則非識，性空故。十二  入是不受，乃至陀羅尼、三昧門是不受。十二  入不受，則非十二入；乃至陀羅尼、三昧門不
受，則非陀羅尼、三昧門，性空故。般若波羅蜜  亦不受，般若波羅蜜不受，則非般若波羅蜜，  性空故。如是菩薩摩訶薩欲行般若波羅蜜，
應觀諸法性空。如是觀心無行處，是名菩薩  摩訶薩不受三昧廣大之用，不與聲聞、辟支佛  共。是薩婆若慧亦不受，內空故，外空、內外空、
空空、大空、第一義空、有為空、無為空、畢竟空、無  始空、散空、性空、自相空、諸法空、不可得空、無法  空、有法空、無法有法空故。何以故？是薩婆若
不可以相行得，相行有垢故。何等是垢相？色  相乃至諸陀羅尼、三昧門相，是名垢相。是相  若受若修，可得薩婆若者。」

[0367c03]  【論】

[0367c03]  釋曰：

[0367c03]  無常等  聖行，及如、法性、實際、陀羅尼、三昧門，先已說。

[0367c05]  問曰：

[0367c05]  垢法中不應住，以罪故；善、無記法  中何故不應住？

[0367c06]  答曰：

[0367c06]  是雖非罪，而生罪因  緣；如佛此中說：「有菩薩以吾我心行般若  波羅蜜，住色中著色，為生色故作諸業；
受、想、行、識亦如是。為起五眾故行，是為  不取般若波羅蜜。」是人雖言「我行般若波  羅蜜」，是為世間行，不具足般若波羅蜜故，
不能至一切智。乃至陀羅尼、三昧門亦如  是。

[0367c13]  此中須菩提自說不住因緣，所謂色是  不受，若色不受則非色，性常空故。

[0367c14]  問曰：

[0367c14]  是  色無常、苦、空等，過罪故不受；譬如熱金丸，雖  有金可貪，但以熱故，知不可取。如是者  有何咎，而強破五眾法？

[0367c17]  答曰：

[0367c17]  有二種著：一  者、欲著，二者、見著。有人觀是無常、苦等，破  欲著，得解脫。或有人雖觀無常等，猶著
法生見；為是人故，分別色相空，如是則  離見著。

[0367c21]  乃至陀羅尼、三昧門亦如是。

[0367c21]  問曰：

[0367c22]  聲聞、辟支佛，一切法不受故漏盡；此中云何  說「不受三昧，不與二乘共」？

[0367c23]  答曰：

[0367c23]  彼雖有  不受三昧，無有廣大之用，不利不深，亦不  堅固。

[0367c25]  復次，聲聞、辟支佛漏盡時，得諸法不受。  菩薩久來知一切法不受，皆如無餘涅槃畢  竟空，是故說「不與二乘共」。

[0367c27]  復次，二乘有習  氣，有礙有障故，雖有無受三昧，不清淨；  如摩訶迦葉聞菩薩伎樂，於坐處不能
自安。諸菩薩問言：「汝頭陀第一，何故欲起似  舞？」迦葉答言：「我於人天五欲中永離不動；  此是大菩薩福德業因緣變化力，我未能忍！
如須彌山王，四面風起，皆能堪忍；若隨嵐風  至，不能自安。」聲聞、辟支佛習氣，於菩薩為  煩惱。

[0368a06]  復次，此無受三昧，惟佛遍知；菩薩求  佛道故，雖不能遍，而勝於二乘，以是故說  「不與二乘共」。以人貴重是不受三昧而
生著心，是故須菩提說：「不但是三昧不受，色  乃至一切種智皆不受。」所以者何？須菩提自  說因緣，所謂「十八空故不受」。

[0368a11]  問曰：

[0368a11]  何以故  用是十八空觀諸法皆空？

[0368a12]  答曰：

[0368a12]  此中須菩  提自說因緣：「取相著故，生諸結使。」「相」者，色  乃至陀羅尼門、諸三昧門相，皆是煩惱根本。
若佛法中，乃至無有法微相可取者。

[0368a16]  【經】

[0368a16]  「先尼梵志於一切智中終不生信。云何  為信？信般若波羅蜜，分別解知，稱量思惟，不  以相法，不以無相法。如是先尼梵志，不取相，
住信行中；用性空智，入諸法相，不受色，不  受受、想、行、識。何以故？諸法自相空故，不可  得受。是先尼梵志非內觀得故見是智慧，非
外觀得故見是智慧，非內非外觀得故見是  智慧，亦不無智慧觀得故見是智慧。何以  故？梵志不見是法、知者、知法、知處故。此梵志
非內色中見是智慧，非內受想行識中見是  智慧；非外色中見是智慧，非外受想行識  中見是智慧；非內外色中見是智慧，非內
外受想行識中見是智慧；亦不離色、受、想、行、  識中見是智慧，內外空故。先尼梵志此中心  得信解於一切智，以是故，梵志信諸法實相，
一切法不可得故。如是信解已，無法可受，諸  法無相、無憶念故。是梵志於諸法亦無所得，  若取、若捨，取、捨不可得故。是梵志智  慧亦不念，諸法相不念故。

[0368b05]  「世尊！是名菩薩  摩訶薩般若波羅蜜，此彼岸不度故。是菩薩  色、受、想、行、識不受，一切法不受故；乃至諸陀
羅尼、三昧門亦不受，一切法不受故。是菩薩於  是中亦不取涅槃，未具足四念處乃至八聖  道分，未具足十力乃至十八不共法。何以故？
是四念處非四念處，乃至十八不共法非十  八不共法，是諸法非法，亦不非法。是名菩薩  摩訶薩般若波羅蜜，色不受乃至十八不共  法不受。」

[0368b14]  【論】

[0368b14]  問曰：

[0368b14]  此中何因緣說先尼梵  志？

[0368b15]  答曰：

[0368b15]  此經種種因緣說法空，乃至無微  相可取。人心疑怪不信，是理難見，以畢  竟無相故。以是故須菩提引證小乘中尚
有法空，何況行大乘法者而不信法空！

[0368b18]  復  次，如刪若婆婆羅門，善知一切智人相，  見菩薩食乳糜，知今日當成佛。先尼，是其  舅也。

[0368b21]  耆年智德，有大名聞，出家廣讀一切經  書，修心坐禪學道，時時，欲求智慧故，往  詣論議堂。諸梵志言：「六師皆自稱一切智。不
蘭迦葉有大名聞，是大眾師；其弟子死，若小、  若大，皆不說其生處；餘五師弟子死，若小、若  大，皆說其生處。佛亦是大師，有大名聞；其弟
子死，小者說其生處，大者不說其生處。」先  尼聞已，異時詣佛所，問訊已，一面坐。

[0368b28]  問佛言：  「佛聽，當問！」

[0368b29]  佛言：「恣汝所問。」

[0368b29]  先尼言：「昔我一  時曾到論堂，與諸人論議；如昔所聞，具  向佛說。是時我作是念：佛法說弟子小者  更生，大者不生，何者為定？」

[0368c03]  佛告先尼：「我法  甚深，微妙難解！汝等長夜著諸異見、異欲、異  法，汝於我法不能自見！」

[0368c05]  先尼梵志白佛  言：「我心敬佛，願加愍念，為說妙法；令我  於坐得眼，無令空起！」

[0368c07]  佛問梵志：「於汝意  云何？汝見是色如去不？」

[0368c08]  答言：「不也！」

[0368c08]  「受、想、行、  識如去不？」

[0368c09]  答言：「不也！」

[0368c09]  「色中如去不？」

[0368c09]  答言：「不  也！」

[0368c10]  「受、想、行、識中如去不？」

[0368c10]  答言：「不也！」

[0368c10]  「離色如  去不？」

[0368c11]  答言：「不也！」

[0368c11]  「離受、想、行、識如去不？」

[0368c11]  答言：  「不也！」

[0368c12]  「汝更見無色，無受、想、行、識如去者不？」

[0368c12]  答  曰：「不也！」

[0368c13]  「若汝種種門不見如去者，應生  疑言：佛法何者為定？」

[0368c14]  答曰：「不應！」

[0368c14]  佛告先  尼：「若我弟子是法中不了了知者，說有後  生，本來有我慢等殘故；若我弟子了了解  知是義者，不說其生處，本來我慢等無殘
故。」

[0368c18]  先尼聞是已，即時得道；得道已，從坐起，  白佛言：「願得出家為道！」即時鬢髮自墮，便  成沙門，不久得阿羅漢，從佛得眼不虛  故。

[0368c21]  是經論議：先尼信者，信「佛能令我得道」，  是名初信。然後聞佛破吾我，從本已來，常  自無我；無我故，諸法無所屬、如幻、如夢、虛
誑不實，不可得取。得是信力已，入諸法實  相，不受色是如去乃至識是如去。

[0368c25]  問曰：

[0368c25]  梵  志何以答佛皆言「不也」？

[0368c26]  答曰：

[0368c26]  梵志本總相  為我，佛今一一別問，以是故答佛言：「不  也。」

[0368c28]  復次，梵志聞人二種說我：或有說五眾  即是我，或有說離五眾別有我。

[0368c29]  若五眾即  是我，則無別我。所以者何？我是一，眾是五，  一不作五，五不作一。復次，五眾無常生滅
相，五眾是我亦應生滅；若生滅者，則失罪  福。是五眾從因緣和合生，不自在；我若爾  者，何用我為！不自在故。如是等過罪故，不
得說言「色如去，受、想、行、識如去」。

[0369a06]  離五眾亦  不應有我，無相故。若知、見、受等，是皆五眾  相，非是我相，智者云何說「離五眾而有我」？
以是故言「不也」。若有言「別更有我，無五眾」，  是亦不然，皆是顛倒妄見分別。

[0369a10]  如是種種因  緣知無我，「我」即是「如去」。諸法亦爾，皆同如去；  以無主故，法無所屬。

[0369a12]  復次，梵志推求得道  智慧，於四處求之，皆無定相，所謂觀自身  五眾名為內，外觀他身名為外，彼此名
為內外——是三種智慧不得道，無智慧亦不  得道。

[0369a16]  復次，內者內六入，外者外六入。

[0369a16]  復次，  內名能觀智慧，外名所觀處。

[0369a17]  是先尼知諸  觀皆有過罪。何以故？內以智慧力故，謂外  諸法是常、無常、有、無等，非外法有定相；若
有定相，則無智用。又此智慧從外法因緣  生，外法相不定故，智慧亦不定；如稱為物  故、物為稱故，二事相待，若離物無稱、離  稱無物。無量教智名得道方便，得名
得聖道果。

[0369a24]  復次，略說實智慧義，所謂不見  內五眾中，不見外五眾中，亦不見內外五  眾中，亦不見離五眾中，見是智慧為實。

[0369a27]  以無常智慧觀五眾無常，是智慧從因緣  和合故有不實。著觀者邪見，不著者得道；  若無常相是實者，何故著而不得道？以是
故，一切內外不見定智慧。

[0369b01]  若離是無常等  觀得道者，一切凡人亦應得道，以是故  說「離是智慧，亦無所得」。

[0369b03]  爾時，梵志以是智  慧，於一切法中心得遠離，於智慧亦復遠  離；一切我見等取相邪見，一切皆滅，亦不從  無智得。

[0369b06]  爾時，梵志歡喜，觀無量法性相，佛  真為大師！

[0369b07]  「不捨」者，諸法中皆有助道力故。

[0369b08]  「不受」者，諸法實相畢竟空無所得故不受。

[0369b08]  復  次，諸結使煩惱，顛倒虛妄故無所捨；但知諸  法如實相，無相，無憶念故。是名「菩薩不受、不
捨波羅蜜」，名為般若波羅蜜。此彼岸不度  故，世間即是涅槃相，涅槃相即是世間相，一  相，所謂無相。若如是知，應當滅；以未具足
諸功德故不滅，大慈悲、本願力故不滅。雖  求佛道，於此法中亦無好醜相及受捨相。  以是故，非法亦非非法。是名「菩薩般若波  羅蜜，一切相不受」。

大智度論卷第四十二

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
