別譯雜阿含經卷第一

失譯人名今附秦錄

初誦第一

（一）

[0374a07] 如是我聞：

[0374a07] 一時，佛在彌絺羅國菴婆羅園。爾時，尊者善生初始出家，剃除鬚髮，來詣佛所，頂禮佛足，在一面坐。佛告諸比丘：「此族姓子善生，有二種端嚴：一容貌璝偉，天姿挺特。二能剃除鬚髮，身服法衣，深信家法會歸無常，出家學道，盡諸煩惱，具足無漏心得解脫，慧得解脫，身證無為，生死永盡，梵行已立，不受後有。」

[0374a14] 佛說是已，即說偈言：

「比丘常寂定，　　除欲離生死，
　住最後邊身，　　能破於魔軍，
　修心斷諸結，　　端正無等倫。」

[0374a18] 佛說是經已，諸比丘聞佛所說，歡喜奉行。

（二）

[0374a19] 如是我聞：

[0374a19] 一時，佛在舍衛國祇樹給孤獨園。爾時，世尊與無央數大眾圍遶說法。當于爾時，有一比丘，容色憔悴，無有威德，來詣佛所，頂禮佛足，叉手合掌，向諸比丘，在一面坐。時，諸比丘皆作是念：「今此比丘，何故如是顏容毀悴，無有威德？」世尊爾時知諸比丘心之所念，即告之言：「汝諸比丘，見彼比丘禮我已不？」時，諸比丘白佛言：「世尊！唯然已見。」佛復告言：「汝等今者勿於彼所生下劣想。何以故？彼比丘者，所作已辦，獲阿羅漢，捨於重擔，盡諸有結，得正解脫。而今汝等，不應於彼生輕賤想。汝等若當知見如我，然後乃可籌量於彼。若妄稱量，則為自損。」

[0374b02] 爾時，世尊即說偈言：

「孔雀雖以色嚴身，　　不如鴻鵠能高飛，
　外形雖有美儀容，　　未若斷漏功德尊。
　今此比丘猶良馬，　　能善調伏其心行，
　斷欲滅結離生死，　　受後邊身壞魔軍。」

[0374b08] 佛說是已，諸比丘等，聞佛所說，歡喜奉行。

（三）

[0374b09] 如是我聞：

[0374b09] 一時，佛住王舍城迦蘭陀竹林。爾時，提婆達多獲得四禪，而作是念：「此摩竭提國誰為最勝？」覆自思惟：「今日太子阿闍世者，當紹王位，我今若得調伏彼者，則能控御一國人民。」時，提婆達多作是念已，即往詣阿闍世所，化作象寶，從門而入，非門而出。又化作馬寶，亦復如是。又復化作沙門，從門而入，飛虛而出。又化作小兒，眾寶瓔珞，莊嚴其身，在阿闍世膝上。時，阿闍世抱取嗚唼，唾其口中。提婆達多貪利養故，即嚥其唾。提婆達多變小兒形，還伏本身。時，阿闍世見是事已，即生邪見，謂提婆達多神通變化，踰於世尊。時，阿闍世於提婆達多所，深生敬信，日送五百車食而以與之。提婆達多與其徒眾五百人，俱共受其供。

[0374b23] 時，有眾多比丘，著衣持鉢入城乞食。飲食已訖，往詣佛所，白佛言：「世尊！向以時到，入城乞食，見提婆達多招集遠近，大獲供養。」佛告諸比丘：「汝等不應於提婆達所，生願羨心。所以者何？此提婆達必為利養之所傷害。譬如芭蕉生實則死，蘆竹駏驉，騾懷妊等，亦復如是。提婆達多得於利養，如彼無異。提婆達多愚癡無智，不識義理，長夜受苦。是故汝等，若見於彼提婆達多為於利養之所危害，宜應捨棄貪求之事，審諦觀察，當作是解，莫貪利養。」即說偈言：

「芭蕉生實死，　　蘆竹葦亦然，
　貪利者如是，　　必能自傷損。
　而此利養者，　　當為衰損減，
　孾愚為利養，　　能害於淨善。
　譬如多羅樹，　　斬則更不生。」

[0374c10] 佛說此經已，諸比丘聞佛所說，歡喜奉行。

（四）

[0374c11] 如是我聞：

[0374c11] 一時，佛在舍衛國祇樹給孤獨園。爾時，眾多比丘，食時已到，著衣持鉢入城乞食。時，諸比丘聞釋子象首比丘在於城內遇病命終，食訖迴還，往至佛所，禮佛足已，在一面坐。白佛言：「世尊！我等比丘，晨朝著衣持鉢，入城乞食，聞象首比丘其命已終，唯願世尊為我解說象首比丘為生何處？受何果報？」佛告諸比丘：「夫能增長三非法者，身壞命終，必墮地獄。云何名為三種非法？所謂增長慳貪、愚癡、瞋恚。今此比丘犯三非法，比丘當知，墮於地獄。」

[0374c21] 爾時，世尊即說偈言：

「若生不善心，　　成就貪瞋癡，
　此身自作惡，　　還復害於己，
　如芭蕉生實，　　自害於其身。
　若無貪瞋癡，　　是名為智慧，
　不害於己身，　　是名勝丈夫。
　是以應除斷，　　貪瞋癡大患。」

[0374c28] 時，諸比丘聞佛所說，歡喜奉行。

（五）

[0374c29] 如是我聞：

[0374c29] 一時，佛在舍衛國祇樹給孤獨園。爾時，長老難陀著鮮淨衣，執持好鉢，意氣憍慢，陵蔑餘人，自貢高言：「我是佛弟姨母之子。」爾時眾多比丘往至佛所，頂禮佛足，在一面坐。白佛言：「世尊！難陀比丘著鮮潔衣，手持淨鉢，稱是佛弟，云是姨子，內自憍慢，陵蔑餘人。」佛聞語已，遣一比丘往召難陀。時，一比丘受佛勅已，往至其所，語難陀言：「世尊喚汝。」難陀聞已，即詣佛所，頂禮佛足，在一面立。

[0375a09] 佛告難陀：「汝實著鮮潔衣，手持好鉢，稱是佛弟姨母之子，憍慢於人，有是事不？」難陀答言：「實爾，世尊。」

[0375a11] 佛告難陀：「汝今不應作如是事，汝今應當樂阿練若，處塚間樹下，納衣乞食。若是我弟姨母所生，應當修行如是等事。」

[0375a14] 爾時，世尊即說偈言：

「我當云何見？　　難陀樂苦行，
　如彼阿練若，　　塚間坐乞食，
　山林閑靜處，　　捨欲而入定。」

[0375a18] 佛說是偈已，諸比丘聞佛所說，歡喜奉行。

（六）

[0375a19] 如是我聞：

[0375a19] 一時，佛在舍衛國祇樹給孤獨園。爾時，尊者難陀往至佛所，頂禮佛足，在一面坐。爾時，世尊告諸比丘：「善說法中，難陀比丘最為第一。容儀端正，豪姓之子，難陀比丘最為第一。能捨盛欲，難陀比丘最為第一。收攝諸根，飲食知量，於初後夜精勤修道，修念覺意，常現在前，難陀比丘最為第一。云何名難陀比丘能攝諸根？不著色聲香味觸法，是名難陀能攝諸根。云何名難陀比丘飲食知量？食以止飢，不為色力，為修梵行，裁自取足，如似脂車。又如治癰，不為色力，肥鮮端正，是名難陀飲食知量。云何名難陀比丘於初後夜精勤修道？晝則經行，夜則坐禪，除陰蓋心。於其初夜，洗足已訖，正身端坐，繫念在前，入于禪定，訖於初夜。又於中夜，右脇著地，足足相累，繫心在明，修念覺意。於後夜初，正身端坐，繫念在前。而此難陀於初後夜專心行道，等無有異。族姓子，難陀得最上念覺，難陀比丘撿心不散，正觀東方，南西北方，亦復如是。撿心觀察，不令錯亂。苦受、樂受、不苦不樂受，悉知緣起，知此諸受起滅久近。亦知諸想起滅因緣，亦知諸覺當住起滅因緣。令諸比丘當作是學，守攝諸根，飲食知量，初中後夜，精勤修習，修最上念覺，當如難陀。」

[0375b14] 佛告諸比丘：「我今教汝學難陀比丘所修之行，設有比丘所修之行，猶如難陀，我今亦當教汝等學。」

[0375b16] 爾時，世尊即說偈言：

「若能善攝諸根者，　　亦能繫念節飲食，
　是則名為有智人。　　善知心起之體相，
　難陀如是我所歎，　　汝等應當如是學。」

[0375b20] 佛說是已，諸比丘聞佛所說，歡喜奉行。

（七）

[0375b21] 如是我聞：

[0375b21] 一時，佛在舍衛國祇樹給孤獨園。爾時，有比丘名曰窒師，是佛姑子。恃佛故，恒懷憍慢，不敬長老有德比丘，無有慚愧，每常多言。若諸比丘少有所說，便生瞋恚。時，諸比丘見其如是，往詣佛所，合掌禮足，在一面坐。白佛言：「世尊！窒師比丘常生憍慢，自說我是佛姑之子，輕慢諸餘長老比丘，恒多言說。若諸比丘少有所說，便生瞋忿。」

[0375b28] 佛告諸比丘：「汝等今者可往喚彼窒師比丘。」諸比丘等受佛教已，往喚窒師。窒師受勅，即詣佛所，禮佛足已，在一面立。

[0375c02] 如來爾時告窒師言：「汝見諸長宿比丘無恭敬心，無慚無愧，自多言說。若諸比丘少有所說，便生瞋忿。為實爾不？」窒師白言：「實爾，世尊。」

[0375c05] 佛告窒師：「汝今若是我姑之子，應於宿德長老諸比丘深生恭敬，有慚有愧，應自少語。聞他所說，宜應忍受。」

[0375c07] 爾時，世尊即說偈言：

「恒應修善莫生瞋，　　若生瞋恚名不善。
　窒師汝今於我所，　　宜應斷瞋及憍慢，
　習行諸善修梵行，　　若如是者我慶悅。」

[0375c12] 佛說是已，諸比丘聞佛所說，歡喜奉行。

（八）

[0375c13] 如是我聞：

[0375c13] 一時，佛在舍衛國祇樹給孤獨園。爾時，毘舍佉沙門般闍羅子於講堂上，集諸比丘而為說法，言辭圓滿，所說無滯，能令大眾聞者悅豫，聽之無厭，即得悟解。時，諸比丘聞其所說，踊躍歡喜，至心聽受，供養恭敬，撿心專意，聽其說法，不為利養及與名稱，應義才辯，無有窮盡，能令聞者憶持不忘，時，會大眾皆如是聽。有諸比丘往詣佛所，頂禮佛足，在一面立。白佛言：「世尊！毘舍佉比丘般闍羅子在講堂上為眾說法，不為利養、名稱、讚嘆，應義辯才，無有窮盡，能令聞者憶持不忘。」

[0375c24] 佛告諸比丘：「汝可往喚彼毘舍佉般闍羅子。」時，諸比丘受教，往喚毘舍佉。既受勅已，來詣佛所，頂禮佛足，在一面立。佛問毘舍佉言：「汝實集諸比丘為其說法，乃至令諸比丘至心聽受。有是事不？」答言：「實爾。」

[0375c28] 佛讚之言：「善哉！善哉！毘舍佉！汝集諸比丘在講堂上為其說法，又復不為利養名稱，言辭圓滿，聞者歡喜，至心信受。汝自今已後，常應如是說法饒益。汝諸比丘，若多若少，應行二事：一者、應說法要。二者、若無所說，應當默然，不得論說諸餘俗事。汝等今者，莫輕默然。而默然者，有大利益。」

[0376a06] 爾時，世尊即說偈言：

「若諸大眾中，　　愚智共聚集，
　若未有所說，　　人則不別知；
　若有所顯說，　　然後乃別知。
　是故汝今者，　　常應說法要，
　熾然於法炬，　　竪立仙聖幢。
　諸阿羅漢等，　　咸妙法為幢；
　諸仙勝人等，　　以善語為幢。」

[0376a14] 佛說是已，諸比丘等聞佛所說，歡喜奉行。

（九）

[0376a15] 如是我聞：

[0376a15] 一時，佛在舍衛國祇樹給孤獨園。當于爾時，有眾多比丘集講堂中，各作衣服。時，有一年少比丘，出家未久，新受具戒，在僧中坐，不作僧衣。時，諸比丘作衣已訖，往至佛所，頂禮佛足，在一面坐。諸比丘白佛言：「世尊！我等比丘在講堂中裁作衣服，此年少比丘在僧中坐，不為眾僧造作衣服。」

[0376a21] 佛告年少比丘言：「汝實不佐眾僧而作衣耶？」比丘白佛言：「世尊！我隨力所能，亦為僧作。」

[0376a23] 爾時，世尊知彼比丘心之所念，告諸比丘：「汝等勿嫌年少比丘無所作也，彼比丘者，所作已辦，得阿羅漢，諸漏已盡，捨於重擔，獲於正智，心得解脫。」

[0376a27] 爾時，世尊即說偈言：

「我涅槃法，　　終不為彼，　　懈怠無智，
　之所獲得。　　猶如良馬，　　上大丈夫，
　斷除愛結，　　盡諸煩惱。　　除祛四取，
　獲于寂滅，　　能壞魔軍，　　住最後身。」

[0376b03] 佛說是已，諸比丘聞佛所說，歡喜奉行。

（一〇）

[0376b04] 如是我聞：

[0376b04] 一時，佛在舍衛國祇樹給孤獨園。時，有一比丘名曰長老，獨止一房，讚嘆獨住。時，諸比丘往詣佛所，頂禮佛足，在一面坐。白佛言：「世尊！此長老比丘讚嘆獨住、獨行、獨坐。」

[0376b08] 佛告比丘：「汝可喚彼長老比丘。」時，一比丘往至其所，語長老言：「世尊喚汝。」長老比丘受教勅已，來詣佛所，頂禮佛足，在一面立。

[0376b10] 佛告長老：「汝實獨住，讚嘆獨坐行法耶？」長老白佛言：「實爾，世尊。」佛復告言：「汝今云何樂於獨住，讚嘆獨住？」長老白佛言：「世尊！我實獨入聚落，獨出獨坐。」佛復告言：「更有獨住，勝汝獨住。何等是耶？欲本乾竭，來欲不起，現欲不生，是名婆羅門。無我、我所，斷於疑結，遠離諸入，滅於煩惱。」

[0376b17] 爾時，世尊即說偈言：

「一切世間，　　我悉知之。　　捨棄一切，
　盡諸愛結。　　如此勝法，　　名為獨住。」

[0376b20] 佛說是已，諸比丘聞佛所說，歡喜奉行。

（一一）

[0376b21] 如是我聞：

[0376b21] 一時，佛在舍衛國祇樹給孤獨園。爾時，長老僧鉗從驕薩羅國遊行至舍衛國，到祇樹給孤獨園。爾時，本二知僧鉗來至舍衛國，著衣服瓔珞，種種莊嚴，携將其子至僧鉗房。時，尊者僧鉗露地經行。到尊者所而語之言：「我子稚小，不能自活，故來相見尊者。」雖與相見，不共其語。第二第三，亦作是說。尊者僧鉗雖復相對，了不顧視，亦不與語。本二即言：「我來見爾，不共我語，此是爾子，爾自養活。」著經行道頭，棄之而去，遠住遙看。爾時，尊者亦復不共子語。本二復自思念：「今此沙門善得解脫，能斷愛結。彼仙所斷，盡以獲得。」不滿所願，還來取兒，負還向家。

[0376c04] 爾時，世尊以淨天耳過於人耳，具聞僧鉗、本二所說。爾時，世尊即說偈言：

「見來亦不喜，　　見去亦不憂，
　捨除愛欲者，　　最上婆羅門。
　來時既不喜，　　去時亦不憂，
　離垢清淨行，　　名智婆羅門。」

[0376c11] 說是偈已，諸比丘聞佛所說，歡喜奉行。

　善生及惡色　　提婆并象首
　二難陀、窒師　　般闍羅、少年
　長老并僧鉗

（一二）

[0376c15] 如是我聞：

[0376c15] 一時，佛住王舍城仙人山中。時，尊者阿難處於閑靜，默自思惟：「世尊昔來說三種香，所謂根、莖、華香，一切諸香，不出此三。然三種香，順風則聞，逆風不聞。」尊者阿難思惟是已，即從坐起，往至佛所，禮佛足畢，在一面立。白佛言：「世尊！我於向者，獨處閑靜，默自思惟：『世尊所說根、莖、華等三種之香，眾香中上。然其香氣，順風則聞，逆則不聞。』世尊！頗復有香，逆風順風皆能聞不？」

[0376c23] 佛告阿難：「如是如是。世有好香，順逆皆聞。何者是耶？若聚落城邑，若男若女，修治不殺、不盜、不婬、不妄語、不飲酒，若諸天及得天眼者，盡皆稱嘆。彼城邑聚落，若男若女持五戒者，如是戒香，順逆皆聞。」

[0376c28] 爾時，世尊即說偈言：

「若栴檀沈水，　　根莖及花葉，
　此香順風聞，　　逆風無聞者。
　持戒香丈夫，　　芳馨遍世界，
　名聞滿十方，　　逆順悉聞之。
　栴檀及沈水，　　優鉢羅拔師，
　如此香微劣，　　不如持戒香。
　如是種種香，　　所聞處不遠，
　戒香聞十方，　　殊勝諸天香。
　如此清淨戒，　　不放逸為本，
　安住無漏法，　　正智得解脫。
　眾魔雖欲求，　　莫知其方所，
　是名安隱道。　　此道最清淨，
　永離於諸向，　　捨棄於眾趣。」

[0377a13] 說是偈已，諸比丘聞佛所說，歡喜奉行。

（一三）

[0377a14] 如是我聞：

[0377a14] 一時，佛遊摩竭提國，與千比丘俱。先是婆羅門耆舊有德，獲阿羅漢，諸漏已盡，盡諸有結，所作已辦，捨於重擔，逮得己利。如來往至善住天寺祠祀林中，頻婆娑羅王聞佛到彼祠祀林間，時，頻婆娑羅王即將騎隊，有萬八千輦輿，車乘萬有二千，婆羅門居士數千億萬，前後圍遶，往詣佛所。至佛所已，捨象馬車，釋其容飾，往至佛所，長跪合掌，白佛言：「世尊！我是摩竭提王頻婆娑羅。」三自稱說。佛言：「如是，如是，摩竭提王頻婆娑羅。」時，頻婆娑羅禮佛足已，在一面坐。摩竭提國諸婆羅門，及以長者，禮佛足已，各前就坐。時，此坐中，或有舉手，或默然坐。

[0377a26] 爾時，優樓頻螺迦葉坐於佛所，摩竭提人咸生疑惑，而作是念：「為佛是師，為優樓迦葉是師耶？」爾時，世尊知摩竭提人深心所念，即以偈問迦葉曰：

「汝於優樓所，　　久修事火法，
　今以何因緣，　　卒得離斯業？」

[0377b03] 優樓頻螺迦葉以偈答曰：

「我先事火時，　　貪嗜於美味，
　及以五欲色，　　此皆是垢穢，
　以是故棄捨，　　事火祠火法。」

[0377b07] 爾時，世尊復說偈言：

「我知汝不樂，　　五欲及色味，
　汝今所信樂，　　當為人天說。」

[0377b10] 尊者優樓頻螺迦葉復說偈言：

「我先甚愚癡，　　不識至真法，
　祠祀火苦行，　　謂為解脫因。
　譬如生盲者，　　不見解脫道，
　今遇大人龍，　　示我正見法。
　今日始覩見，　　無為正真迹，
　利益於一切，　　調御令解脫。
　佛出現於世，　　開示於真諦，
　令諸含生類，　　咸得覩慧光。」

[0377b19] 爾時，世尊復說偈言：

「汝今為善來，　　所求事已得，
　汝有善思力，　　能別最勝法。
　汝今應觀察，　　大眾之深心，
　為其現神變，　　使彼生敬信。」

[0377b24] 尊者優樓頻螺迦葉即時入定，起諸神通，身昇虛空，坐臥經行，即於東方，行住坐臥，現四威儀。身上出水，身下出火。身下出水，身上出火。入火光三昧，出種種色光，於其東方，現其神變，南西北方，亦復如是。現神足已，在佛前住，頂禮佛足，合掌而言：「大聖世尊是我之師，我於今者是佛之子。」佛言：「如是如是。汝從我學，是我弟子。」佛復命言：「還就汝坐。」

[0377c02] 時，摩竭提頻婆娑羅王聞佛所說，歡喜奉行。

（一四）

[0377c04] 如是我聞：

[0377c04] 一時，佛在王舍城迦蘭陀竹林。爾時，有陀驃比丘，力士之子。世尊于時勅陀驃比丘料理僧事，陀驃比丘奉命典知。後於一時，有一比丘名彌多求，於眾僧次，應當受請。陀驃爾時即依僧次，遣彌多求比丘應請詣彼。值彼設供，飲食麁澁。如是再三，私自惆悵，生大苦惱，向其姊妹彌多羅比丘尼說：「陀驃所差因緣，每得麁澁，苦惱於我。」即語彌多羅比丘尼言：「姊妹！陀驃比丘三以惡食，苦惱於我。而汝今者，寧不為我設諸方便，報彼怨耶？」彌多羅比丘尼言：「我當云何能得相佐？」彌多求比丘言：「為汝計者，汝往佛所言：陀驃比丘先於我所，作非梵行。」我當證言：「實爾實爾。」彌多羅比丘尼言：「我當云何於淨戒人而作毀謗？」彌多求言：「姊妹，汝若不能為我作此事者，我自今後，更復不能與汝言語。」比丘尼言：「汝意必爾，我當從汝。」彌多求比丘言：「姊妹，我今先去，汝可後來。」

[0377c21] 彌多比丘往至佛所，禮佛足已，在一面坐。彌多羅比丘尼復詣佛所，禮佛足已，在一面立。白佛言：「世尊！云何陀驃力士子，乃於我所作非梵行？」彌多求比丘言：「實爾，世尊。」時，陀驃比丘在大眾中。佛告陀驃比丘言：「聞是語不？」爾時，陀驃比丘白佛言：「世尊！佛自知我。」佛告陀驃：「汝今不應作如是語，若作是事，汝當言憶；若不作者，當言不憶。」即白佛言：「世尊！我實不憶有如此事。」時羅睺羅白佛言：「世尊！此陀驃比丘共彌多羅比丘尼作非梵行。」彌多求比丘證言：「我見陀驃比丘於彌多羅比丘尼所作非梵行，陀驃比丘欲何所道？」

[0378a04] 佛告羅睺羅：「若彼彌多羅比丘尼誣謗於汝言：『羅睺羅今於我所作非梵行。』彌多求比丘亦復證言：『我實見羅睺羅於彼彌多羅比丘尼所作非梵行。』汝何所道？」羅睺羅白佛言：「世尊！我若被誣，唯言婆伽婆自證知我。」佛告羅睺羅：「汝尚知爾，況彼清淨無有所犯，而當不知作如是語。」

[0378a10] 佛告諸比丘：「汝等可為陀驃比丘作憶念羯磨；彌多羅比丘尼以自言故，為作滅擯。」爾時，諸比丘受佛勅已，於彌多求比丘苦切撿挍，語彌多求比丘言：「陀驃比丘共彌多羅比丘尼作非梵行，為何處見？為獨見耶？為共人見？」如是責問，彌多求比丘不能得對，方言誣謗陀驃比丘，先於僧次，差我受請，三得麁食。「我今實以貪瞋癡故，而生此謗。」

[0378a18] 爾時，世尊出於靜室，在眾僧前敷座而坐。諸比丘等白佛言：「世尊！已為陀驃比丘作憶念羯磨，復為彌多羅比丘尼作滅擯竟，已為問彌多求，知其虛謗。」

[0378a21] 爾時，世尊即說偈言：

「若成就一切，　　所謂虛妄語，
　則為棄後世，　　無惡而不造。
　寧當以此身，　　吞食熱鐵丸，
　不以破戒身，　　而受淨信施。」

[0378a27] 佛說是已，諸比丘聞佛所說，歡喜奉行。

（一五）

[0378a28] 如是我聞：

[0378a28] 一時，佛在王舍城迦蘭陀竹林。爾時，陀驃比丘往詣佛所，於大眾中，頂禮佛足，白佛言：「世尊！我於今者，欲入涅槃，唯願世尊聽我滅度。」如是三請。佛告陀驃：「汝入涅槃，我不遮汝。」時，陀驃比丘於如來前，作十八種變，踊身虛空。即於東方，現四威儀，青黃赤白，種種色像，或現為水，或現火聚。身上出水，身下出火。身上出火，身下出水。或現大身，滿虛空中，或復現小。履水如地，履地如水。南西北方，亦復如是。作是事已，即於空中，入火光三昧，火炎熾然，如大火聚，即入涅槃，無有遺燼，猶如酥油一時融盡。

[0378b10] 爾時，世尊即說偈言：

「譬如熱鐵，　　椎打星流。　　散已尋滅，
　莫知所至。　　得正解脫，　　亦復如是。
　已出煩惱，　　諸欲淤泥。　　莫能知彼，
　所趣方所。」

[0378b16] 佛說是已，諸比丘聞佛所說，歡喜奉行。

（一六）

[0378b17] 如是我聞：

[0378b17] 一時，佛遊化摩竭陀國桃河樹林。見放牧人，稱此林中有鴦掘魔羅賊，或傷害人。佛告牧人言：「彼賊或能不見傷害。」即便前進。復見牧人，亦作是語，佛如前答，至於再三。佛故答言：「彼惡人者，或不見害。」

[0378b21] 佛到林中，鴦掘魔羅遙見佛來，左手持鞘，右手拔刀，騰躍而來，彼雖奔走，如來徐步，不能得及。鴦掘魔羅極走力盡，而語佛言：「住！住！沙門。」佛語之言：「我今常住，汝自不住。」鴦掘魔羅即說偈言：

「沙門行不止，　　自言我常住。
　我今實自住，　　今言我不住。
　云何爾言住，　　道我行不住？」

[0378c01] 爾時，世尊即說偈言：

「我於諸眾生，　　久捨刀杖害，
　汝惱亂眾生，　　不捨是惡業，
　是故我言住，　　汝名為不住。
　我於有形類，　　捨諸毒惡害，
　汝不止惡業，　　常作不善業，
　是故我言住，　　汝名為不住。
　我於諸有命，　　捨除眾惱害，
　汝害有生命，　　未除黑闇業，
　以是我言住，　　汝名為不住。
　我樂於己法，　　攝心不放逸，
　汝不見四部，　　一切所不住，
　是名我實住，　　汝名為不住。」

[0378c14] 鴦掘魔羅復說偈言：

「我久處曠野，　　未見如此人，
　婆伽婆來此，　　示我以善法。
　我久修惡業，　　今日悉捨離，
　我今聽汝說，　　順法斷諸惡。」
　以刀內鞘中，　　投棄於深坑，
　即便稽首禮，　　歸命於世尊，
　信心甚猛利，　　發意求出家。
　佛起大悲心，　　饒益諸世間，
　尋言汝善來，　　便得成沙門。

[0378c24] 爾時，鴦掘魔羅族姓子，鬚髮自落，被服法衣，已得出家，處於空靜，心無放逸，專精行道，勤修精進。以能專精，攝心正念，修無上梵行，盡諸苦際，於現法中，自身取證明知，己法自知，我生已盡，梵行已立，所作已辦，不受後有。

[0378c28] 爾時，尊者無害已成羅漢，得解脫樂。即說偈言：

「我今字無害，　　後為大殘害，
　我今名有實，　　真實是無害。
　我今身離害，　　口意亦復然，
　終不害於他，　　是真名無害。
　我本血塗身，　　故名鴦掘摩，
　為大駛流漂，　　是故歸依佛。
　歸依得具戒，　　即逮得三明，
　具知佛教法，　　遵奉而修行。
　世間調御者，　　治以刀杖捶，
　鐵鉤及鞭轡，　　種種諸楚撻。
　世尊大調御，　　捨離諸惡法，
　去離刀杖捶，　　真是正調御。
　渡水須橋船，　　直箭須用火，
　匠由斤斧正，　　智以慧自調。
　若人先造惡，　　後止不復作，
　是照於世間，　　如月雲翳消。
　若人先放逸，　　後止不放逸，
　正念離棘毒，　　專心度彼岸。
　作惡業已訖，　　必應墮惡趣，
　蒙佛除我罪，　　得免於惡業。
　諸人得我說，　　皆除怨結心，
　當以忍淨眼，　　佛說無諍勝。」

（一七）

[0379a23] 如是我聞：

[0379a23] 一時，佛在王舍城迦蘭陀竹林中。爾時，有一比丘，天未明曉，往趣河邊，襞疊衣服，安著一處，入河洗浴，露形出水，於河岸上，晞乾其身。有天放光，照彼河岸，語比丘言：「汝出家未久，盛壯好髮，何不受五欲樂，非時出家？」比丘答言：「我今出家，正是其時，獲於非時。」天語沙門：「云何出家是時，獲於非時。」沙門答言：「佛世尊說五欲是時，佛法是非時。五欲之樂，受味甚少，其患滋多，憂惱所集。我佛法中，現身受證，無諸熱惱。諸有所作，不觀時日。種少微緣，獲大果報。」

[0379b04] 天復問言：「佛云何說五欲是時？云何佛法名為非時？」比丘答言：「我既年稚，出家未久，學日又淺，豈曰能宣如來至真廣大深義。婆伽婆今者，在近迦蘭陀竹林，爾可自往，問其疑惑。」天答之言：「今佛侍從大威德天，盈集左右，如我弱劣，不能得見。汝今為我往白世尊，如來慈矜，若垂聽許，我當詣彼，諮啟所疑。」比丘答言：「汝若能往，我當為汝啟白世尊。」天復答言：「我隨汝往詣世尊所。」

[0379b13] 爾時比丘往詣佛所。頂禮佛足，在一面立，具以天問而白世尊。爾時，世尊即說偈言：

「名色中生相，　　謂為真實有，
　當知如斯人，　　是名屬死徑。
　若識於名色，　　本空無有性，
　是名尊敬佛，　　永離於諸趣。」

[0379b19] 佛問天曰：「汝解已未？」天即答言：「未解。世尊！」佛復說偈言：

「勝慢及等慢，　　并及不如慢，
　有此三慢者，　　是可有諍論；
　滅除此三慢，　　是名不動想。」

[0379b24] 佛告天曰：「汝解已未？」天答佛言：「未解。世尊！」佛復說偈言：

「斷愛及名色，　　滅除三種慢；
　不觸於諸欲，　　滅除於瞋恚；
　拔除諸毒根，　　諸想願欲盡。
　若能如是者，　　得度生死海。」

[0379c01] 天白佛言：「我今已解。」

[0379c01] 諸比丘聞佛所說，歡喜奉行。

（一八）

[0379c03] 如是我聞：

[0379c03] 一時，佛在王舍城迦蘭陀竹林。爾時，有一比丘，於清晨朝往趣河邊，脫衣洗浴，還出岸上，晞乾其身。有天放光，照于河岸，問比丘言：「比丘！此是巢窟，夜則烟出，晝則火燃。有婆羅門見是事已，破彼巢窟，并掘其地。時有智人語婆羅門言：『以刀掘地。』見有一龜，婆羅門言：『取是龜來。』復語掘地，見一蝮蛇，語令捉取。復語掘地，見一肉段，語令挽取。復語掘地，見一刀舍，婆羅門言：『此是刀舍。』語令掘取。復語掘地，見楞祇芒毒蟲，語令掘取。復語掘地，見有二道，復語掘出。語更掘地，見有石聚，語令出石。復語掘地，見有一龍，婆羅門言：『莫惱於龍。』即跪彼龍。」

[0379c15] 天語比丘言：「莫忘我語，可以問佛，佛有所說，至心憶持。所以者何？我不見若天、若魔、若梵，有能分別者，除佛及以聲聞弟子比丘，無能得解如是問者。」

[0379c19] 爾時比丘往至佛所，頂禮佛足，在一面立。所聞天語，具向佛說：「世尊！云何巢窟夜則烟出，晝則火然？誰是婆羅門？誰是智人？云何是刀？云何是掘？云何為龜？云何蝮蛇？云何肉段？云何刀舍？云何楞祇芒毒虫？云何二道？云何石聚？云何名龍？」

[0379c24] 佛告比丘：「諦聽諦聽，當為汝說。巢窟者，所謂是身。受於父母精氣，四大和合，衣食長養，乃得成身。而此身者，會至散敗，膖脹虫爛乃至碎壞。夜烟出者，種種覺觀。晝火然者，從身口業，廣有所作。婆羅門者，即是如來。有智人者，即諸聲聞。刀喻智慧。掘地者，喻於精進。龜者，喻於五蓋。蝮蛇者，喻瞋惱害。肉段者，喻慳貪嫉妬。刀舍者，喻五欲。楞祇芒毒虫，喻如愚癡。二道者，喻於疑。諸石聚者，喻於我慢。龍者，喻於羅漢，盡諸有結。」

[0380a05] 爾時，世尊即說偈言：

「巢窟名為身，　　覺觀如彼烟，
　造作如火然，　　婆羅門如佛，
　智人是聲聞，　　刀即是智慧，
　掘地喻精進，　　五蓋猶如龜，
　瞋恚如蝮蛇，　　貪嫉如肉段，
　五欲如刀舍，　　愚癡如楞祇，
　疑者如二道，　　我見如石聚，
　汝今莫惱龍，　　龍是真羅漢。
　善答問難者，　　唯有佛世尊。」

[0380a15] 佛說是已，諸比丘聞佛所說，歡喜奉行。

（一九）

[0380a16] 如是我聞：

[0380a16] 一時，佛在波羅奈國仙人鹿野苑中。爾時，世尊著衣持鉢入波羅奈城，見一比丘，身意不定，諸根散亂。時，彼比丘遙見佛已，低頭慚愧。佛乞食已，洗足入僧坊中，出於靜室，坐僧眾中，語諸比丘言：「我於今朝，見一比丘不攝諸根，時，彼比丘遙見我已，有慚愧色，低頭撿情，為是誰耶？」時，彼比丘即於坐起，以欝多羅僧著右肩上，叉手合掌，白佛言：「世尊！心意不定，諸根散者，即我身是也。」佛言：「善哉！比丘！見我乃能撿情攝意，見諸比丘、比丘尼、優婆塞、優婆夷，亦當如是，撿情攝意，如似見我。汝能如是，於長夜中安樂利益。」

[0380a28] 有一比丘即於佛前，而說偈言：

「比丘乞食入聚落，　　心意縱亂不暫定，
　見佛精進攝諸根，　　是故佛稱為善哉。」

（二〇）

[0380b02] 如是我聞：

[0380b02] 一時，佛在波羅奈國古仙人住處鹿野苑中。爾時，世尊時到，著衣持鉢，入城乞食。有一比丘在天祠邊，心念惡覺，嗜欲在心。時，佛世尊語比丘言：「比丘！比丘！汝種苦子，極為鄙穢，諸根惡漏，有漏汁處，必有蠅集。」爾時，比丘聞佛所說，知佛世尊識其心念，生大怖畏，身毛皆竪，疾疾而去。

[0380b08] 佛乞食還，食已洗足，還僧坊中，入靜房坐。從靜房出，在眾僧前敷座而坐。佛告諸比丘：「我今入城乞食，見一比丘在天祠邊，心念惡覺。嗜欲在心。我即語言：『比丘！比丘！汝種苦子，極為鄙穢，諸根惡漏，有漏汁處，必有蠅集。』是時，比丘聞佛所說，生大驚怖，身毛皆竪，疾疾而去。」

[0380b14] 佛說是已，有一比丘從坐而起，叉手合掌，白佛言：「世尊！云何名種苦子？云何名為鄙穢？云何名為惡漏？云何名為蠅集？」

[0380b17] 佛言：「諦聽！諦聽！當為汝說。瞋恚嫌害，名種苦子。縱心五欲，名為鄙穢。由六觸入，不攝戒行，名為惡漏。煩惱止住，能起無明、憍慢、無慚、無愧，起諸結使，所謂蠅集。」

[0380b21] 爾時，世尊即說偈言：

「若有不攝諸根者，　　增長欲愛種苦子，
　作諸鄙穢常流出，　　親近欲覺惱害覺，
　若在聚落空閑處，　　心終無有暫樂時。
　若於己身修正定，　　修集諸通得三明，
　彼得快樂安隱眠，　　能滅覺蠅使無餘，
　能修得行住健處，　　履行聖迹到善方，
　得正智迹終不還，　　入於涅槃寂滅樂。」

[0380b29] 佛說是已，諸比丘聞已，歡喜奉行。

（二一）

[0380c01] 如是我聞：

[0380c01] 一時，佛住舍衛國祇樹給孤獨園。爾時，有一比丘著衣持鉢入城乞食。食已，迴還洗足，攝持坐具，入得眼林中，在一樹下，敷草而坐，起惡覺觀，貪嗜五欲。得眼林神知比丘念，念於不淨，在此林中，不應嗜惡，作如是念：「我當[寤-吾+告]寤。」即作是言：「比丘！比丘！何故作瘡？」比丘答言：「我當覆之。」林神復語：「汝瘡如[土*瓦]，以何覆之？」比丘答言：「我以念覺，用覆此瘡。」林神讚言：「善哉！善哉！今此比丘善知覆瘡，真實覆瘡。」

[0380c10] 佛以清淨天耳聞彼林神共比丘語。爾時，世尊即說偈言：

「世間嗜欲，　　邪意所作。　　瘡疣已生，
　眾蠅唼食。　　嗜欲即瘡，　　覺觀即蠅。
　我慢依貪，　　鑽丈夫心。　　貪利名稱，
　疑惑所著。　　不知出要，　　內心修定。
　具學諸通，　　此不作瘡。　　安隱見佛，
　能得涅槃。」

[0380c18] 說此偈已，諸比丘聞佛所說，歡喜奉行。

（二二）

[0380c19] 如是我聞：

[0380c19] 一時，佛在舍衛國祇樹給孤獨園。爾時，眾多比丘著衣持鉢入城乞食。爾時，有一年少新學比丘，不以時節入於聚落。時，諸比丘處處見彼新學比丘，而語之言：「汝今新學，未知對治法門，云何處處經歷諸家？」新學比丘白諸比丘言：「大德諸長老等皆往諸家，云何遮我不至諸家？」

[0380c25] 時，諸比丘乞食食已，收攝衣鉢，洗足已，往至佛所，頂禮佛足，在一面坐。諸比丘等白佛言：「世尊！我等入城乞食，見一年少新學比丘，不以時節，往至諸家。我等語言：『汝是新學，未知對治，何緣非時往至他家？』答我等言：『諸老比丘亦到諸家，何故獨自而遮我耶？』」

[0381a02] 爾時，世尊告諸比丘：「大曠野中有一大池，有諸大象入彼池中，以鼻拔取池中藕根，淨抖擻已，用水洗之，然後乃食，身體肥盛，極得氣力。諸小象等亦復食藕，不知抖擻并及水洗，合埿出食，後轉羸瘦，無有氣力，若死若近死。」

[0381a07] 爾時，世尊而說偈言：

「大象入池時，　　以鼻拔藕根，
　抖擻洗去泥，　　然後方食之。
　若有諸比丘，　　具修清白法，
　若受於利養，　　無過能染著，
　是名修行者，　　猶如彼大象。
　不善解方便，　　後受於過患，
　後受其苦惱，　　如彼小象等。」

[0381a16] 諸比丘聞佛所說，歡喜奉行。

　阿難與結髮　　及以二陀驃
　賊并散倒吒　　拔彌、慚愧根
　苦子并覆瘡　　小大食藕根

別譯雜阿含經卷第一

【經文資訊】大正藏第 02 冊 No. 0100 別譯雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA