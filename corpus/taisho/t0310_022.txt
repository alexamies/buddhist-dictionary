大寶積經卷第二十二

大唐三藏菩提流志奉　詔譯

被甲莊嚴會第七之二
[0120b23] 「復次無邊慧！我念往昔修菩薩行時被如是甲冑、乘如是大乘，超過諸際，能滅黑闇，能除怖畏，以大精進，乃於無量百千俱胝那由他佛所聞此菩薩摩訶薩甲冑莊嚴大乘莊嚴。踊躍歡喜觀此法時，於佛世尊恭敬尊重，不作是念：『我被如是甲冑，我有如是甲冑，我得如是法，我有如是法，我有如是種類之法。』我於爾時無有我想，遠離身見、遠離我慢，心無高下亦無分別，為欲攝受一切眾生，護持諸佛如來法藏，成熟無量百千俱胝那由他眾生，曾無一念勞倦之心。我於爾時不捨甲冑乘無邊乘，世世生中能破魔軍，魔諸眷屬退敗消滅，魔之使者怖畏馳散，一切異道諸遮羅迦、路伽耶、陀波利、婆羅遮伽，及此外道相應之輩，我皆降伏為作安隱，一切異論悉已摧殄，一切外道悉已降伏，邪趣眾生令於此乘住眾善軛。為諸眾生開示甲冑甲冑莊嚴，亦為眾生演說如是種類之法安樂大乘，住此乘者便獲一切安樂資具，所謂有為安樂資具、轉輪聖王安樂資具、帝釋梵王安樂資具，及得無為安樂資具。為諸眾生說此法時，令諸眾生入此法中生聖種性，建大法幢、作師子吼，而發趣於阿耨多羅三藐三菩提。

[0120c17] 「無邊慧！諸菩薩摩訶薩應被如是大甲冑已，如理觀察而選擇之，當於何法而發趣之？於一切法盡能知見，無有分別。何以故？諸菩薩摩訶薩安住正道，如理知故；正道發趣，如理見故。如理清淨則不分別非不分別，而於分別不分別中平等知見。若見有法可求可覓則不平等，不住如理清淨知見。以無分別無不分別，於彼分別不分別中而無執取；以無執取，遠離分別及不分別。於此道中無有憐愍、無有施為，亦無增益、亦無取捨。住平正道亦不分別過現未來，遍能了知一切分別。所有隨眠，於一切法得住平等、無顛倒義，乃得名為住斯道者。

[0120c29] 「無邊慧！何等為道及道清淨？所謂說名八支聖道：正見、正思惟、正語、正業、正命、正精進、正念、正定。正見能斷薩迦耶見，超過一切見所行境，一切諸見於一切處悉得清淨，而能了知一切分別，若勝分別、若遍分別，則無分別，無勝分別、無遍分別。不住邪思、斷邪思惟，能見正命、見正命想，見命清淨，住清淨命。如理能見清淨身業、清淨語業、清淨意業。住於正業，正見語業，於語語者悉能見知，住於正語能淨對治。正精進見善攝精進，住正精進，正見憶念而無有念，亦無作意、無所執取。以清淨念住於正念正見三昧，於三昧中無所依止，而能清淨三昧之見住於正定。無邊慧！諸菩薩摩訶薩如是見時，得一切處清淨正見住清淨道。此清淨道為善丈夫之所修行，智者尊重、眾聖悅可、如來稱讚，非一切魔魔民、魔使、魔天、大眾之所行處，亦非一切愛著外道、依止諍論、行見稠林、趣諸非道路伽耶等之所行處，亦非一切愛涅槃者之所行處。何以故？住無為者則於涅槃有所分別，涅槃分別則諸行分別。何以故？涅槃界中超過一切動念分別，尚無無為，況有有為？此道能淨一切分別，乃無少有無為分別，寧有一切有為分別？若於聖道有分別者，則不名為住於聖道。若斷一切動念分別，是則名為住於聖道、住無畏道、住安隱道、住安樂道。此道能至無老病死憂苦之處，此道能至無有自性超過性處，此道能至遠離一切性非性處，此道能至無示現相非色相處，此道如空遍一切處能至無上大宮殿中。如是去者不復退還，便獲若干安隱快樂。彼大宮殿不可示現，無諸事相、無少有為、無少無為，已滅有為已捨無為，不與眾生有為安樂無為安樂。

[0121b04] 「無邊慧！諸有欣樂有為涅槃，彼尚不求有為安樂，況有能於大宮殿者？大宮殿中無有施設，清涼寂靜故名涅槃，滅貪瞋癡、斷諸隨眠、裂愛見網、竭無明流、拔眾毒箭、盡不善法，故名涅槃。遠離一切憍慢病疾、眾苦逼惱，故名涅槃。非心意識心所所行，故名涅槃。息諸諍論一切結使乃至法想，故名涅槃。絕諸意樂意樂所求，亦無分別所分別相，故名涅槃。無邊慧！是為大般涅槃體性。涅槃無邊不可宣說，若有所趣則非是道，道亦無言不可宣說。諸菩薩摩訶薩若以此道趣於涅槃大宮殿時，亦令無量百千眾生住於斯道。

[0121b17] 「無邊慧！諸菩薩摩訶薩於此道中而發趣時，無有勞倦亦無憂惱，隨欲所求、隨欲莊嚴，隨莊嚴處一一莊嚴，隨攝眾生而為說法，令諸眾生皆得歡喜。何以故？此道無等、能淨對治、所作究竟。諸佛世尊、聲聞緣覺，皆於此道而發趣之不相違背，未到彼地，未如其願終不相離。何者為地？謂涅槃地、大宮殿地。譬如虛空不可為喻，唯除虛空以喻虛空。廣大空寂名曰虛空，涅槃宮殿亦復如是，為大空寂，無有主宰亦無我所，一切眾生設入其中，無能攝取一毛端量。廣大空寂廣大無量名大涅槃、名大宮殿。

[0121b29] 「無邊慧！諸菩薩摩訶薩此殊勝道，非諸聲聞緣覺所有。住此道者成就一切功德資糧得不退轉，為諸眾生作大饒益，以殊勝行為大莊嚴，以是道故而發趣之。如彼莊嚴，亦非聲聞緣覺所有。諸菩薩摩訶薩住此道時，若作輪王無所顧悋，有大威德神通變現，而能了知世出世間。若作帝釋、大梵天王，無所耽著遠離憍慢，樂見諸佛樂聞正法，成熟無量百千諸天，趣於阿耨多羅三藐三菩提。」

[0121c08] 爾時世尊而說偈言：

「菩薩殊勝道，　　世間無有上，
　眾聖及二乘，　　皆趣於斯道。
　一切諸菩薩，　　發趣大菩提，
　為得道莊嚴，　　以斯道開示。
　若於斯道中，　　已趣今趣者，
　彼皆以正見，　　安住於斯道。
　一切諸菩薩，　　若住平等見，
　行於斯道中，　　安樂而發趣。
　斯道最殊勝，　　斯道為無上，
　如實能誘進，　　於中無所執。
　若住於斯道，　　行於斯道中，
　一切諸智人，　　其意不傾動。
　不說於斯道，　　少有傾動者，
　由是無所動，　　於動常遠離。
　我說於斯道，　　無動無施為，
　亦無有增益，　　斯道故無上。
　一切諸菩薩，　　善住於斯道，
　斯道無有愛，　　亦復無有憎。
　斯道非過去，　　斯道非未來，
　彼際不分別，　　如是而修習。
　斯道無煩惱，　　斯道無分別，
　於義不乖違，　　如是而安住。
　住於最勝道，　　無住為安住，
　住於斯道者，　　能獲清淨性。
　我說八支道，　　眾聖之所行，
　住於斯道者，　　菩提不難得。
　菩薩依怙者，　　如是住斯道，
　能得道清淨，　　一一而進趣。
　斯之最上道，　　善士所修行，
　如來所稱讚，　　此智為無上。
　魔及魔軍眾，　　魔之所攝者，
　外道餘眾生，　　非其所行處。
　分別涅槃者，　　不住斯勝道，
　愚為分別害，　　不能趣涅槃。
　超過分別者，　　無想無分別，
　於斯大道中，　　以是而發趣。
　眾聖之勝道，　　愚夫皆遠離，
　若行此法者，　　斯道為無上。
　斯之最勝道，　　能至無上處，
　其中無衰惱，　　無畏無災難。
　斯之無上道，　　無色無形相，
　不可以色相，　　而能示現者。
　斯之安隱道，　　正直無所畏，
　以斯道發趣，　　究竟大涅槃。
　斯之最淨道，　　猶若太虛空，
　一切無罣礙，　　常趣於涅槃。
　若至涅槃者，　　一往無復退，
　斯之大涅槃，　　最上勝安樂。
　涅槃大宮殿，　　空寂不可量，
　故名大涅槃，　　亦名大宮殿。
　斯大涅槃中，　　三毒煩惱滅，
　若至其中者，　　無退無受生。
　涅槃大空寂，　　猶若太虛空，
　廣大空寂故，　　於中無罣礙。
　涅槃大宮殿，　　永離苦憂惱，
　無邊境界處，　　說名為涅槃。
　涅槃無數量，　　數量不可得，
　寂滅清涼性，　　說名為涅槃。
　涅槃無施設，　　趣道亦無上，
　無量無分別，　　分別不可得。
　我為諸菩薩，　　開示於斯道，
　若住斯道者，　　彼近於涅槃。
　若住於斯道，　　世間勝安樂，
　一切皆當得，　　說名無畏者。
　善住於斯道，　　其心無所染，
　由是道清淨，　　說名無畏者。
　以見平正道，　　一切能隨覺，
　一切資具中，　　一切不貪著。
　菩薩依怙者，　　殊勝真實道，
　饒益諸眾生，　　勇猛而發趣。
　若得無上道，　　最上道莊嚴，
　令世悉歡喜，　　斯道而發趣。
　斯道最殊勝，　　能令意清淨，
　隨其所樂求，　　一切當發趣。
　若得聖王位，　　轉輪大軍旅，
　能捨大王位，　　出家行學道。
　若得天帝釋，　　大梵天王位，
　於彼無耽著，　　斯為善順道。
　世間諸學處，　　一切能明了，
　住於斯道中，　　乃為實語者。

[0122c03] 「復次無邊慧！諸菩薩摩訶薩於此道中而發趣時！為欲攝取八正道故修行一法，所謂不作諸不善法。又為攝取八正道故修行二法：一者於內隨何善法如理思惟，二者於外隨何善法如理請問。又為攝取八正道故修行二法：一者如事了知諸法，二者了知無事無住無所分別。又為攝取八正道故修行二法：一者於內隨順覺知，二者於外無所執著。又為攝取八正道故修行二法：一者自信無所分別；二者眾生若未有信，我令安住於此道中。又為攝取八正道故修行二法：一者能於所作之業如實知見，二者能於所作之業而無執著。又為攝取八正道故修行三法：一者於諸苦取蘊中一一了知，二者於諸無苦取蘊勤求至樂，三者於諸和合法中專修遠離。又為攝取八正道故修行三法：一者宣說最上之法語不乖違，隨說法義心無諍論；二者不著一切文字；三者攝取一切諸法。又為攝取八正道故修行四法：一者於義正方便事，二者隨義而作相應正方便事，三者順法而作觀察正方便事，四者不起一切執著正方便事。又為攝取八正道故修行四法：一者能以堅誓自守如說而行，二者能以六根善巧於道發趣，三者能令意樂清淨，四者能住不放逸行。

[0122c28] 「無邊慧！諸菩薩摩訶薩以此法行攝取道故，乃可名為隨順道者，觀一切法性空故、無名故、無相故、無願故、無生故、無作故、厭故、離故、滅故、出故，得法光明。觀生盡時，不於無生而起生想，便於爾時超昇離生、出過非法，得道清淨、獲無生忍。道清淨故過一切想，不住非想滅於道想，離於法想出無明網，以明修習所應得法悉能得之。明所修習得何等法？謂明修習得想受滅，得一切法決定善巧，得隨祕密順於法性。諸菩薩摩訶薩行此道時，不住於處不為相覆，知一切法同於虛空，生如空生、性如空性，無有少相而為罣礙。此道清淨不畏災患，被大甲冑不為執縛，乘於大乘無所迷惑，離諸障難猶如虛空。於此道中而發趣之，為諸眾生作大光明。無邊慧！是為諸菩薩摩訶薩殊勝之道，非諸聲聞緣覺所行。」

[0123a15] 爾時世尊而說偈言：

「為攝八正道，　　演說諸法行，
　若住此道中，　　斯為大精進。
　善法修行者，　　能於一切時，
　不作不善法，　　斯行攝於道。
　菩薩修習者，　　於內如理思，
　於外求請問，　　斯行攝於道。
　菩薩觀察者，　　如事正了知，
　如理如法住，　　斯行攝於道。
　菩薩依怙者，　　於內隨覺知，
　於外無所執，　　斯行攝於道。
　菩薩無畏者，　　自信無分別，
　令他住淨信，　　斯行攝於道。
　菩薩思惟者，　　淨諸所作業，
　於業無所執，　　斯行攝於道。
　菩薩無繫者，　　常知苦取蘊，
　求無苦取蘊，　　斯行攝於道。
　菩薩善智者，　　修離和合行，
　能離於和合，　　斯行攝於道。
　菩薩思義者，　　隨義能了知，
　演說無違諍，　　斯行攝於道。
　菩薩具慧者，　　不著於文字，
　攝持一切法，　　斯行攝於道。
　菩薩行法者，　　能與法相應，
　亦隨義相應，　　斯行攝於道。
　菩薩順道者，　　正住於堅誓，
　如說而修行，　　斯行攝於道。
　菩薩道清淨，　　善淨於意樂，
　住法不放逸，　　斯行攝於道。
　菩薩一切時，　　勤修此諸行，
　身心獲安樂，　　斯行攝於道。
　菩薩正念者，　　住於清淨道，
　了知一切法，　　皆空無有相。
　菩薩觀察者，　　能令願清淨，
　亦不住無願，　　遠離於諸相。
　菩薩如理觀，　　理趣悉平等，
　於諸法不生，　　無有少疑惑。
　菩薩妙智者，　　能觀一切法，
　厭離寂滅故，　　明見而發趣。
　菩薩觀法者，　　如理見法生，
　不於生見生，　　不於盡見盡。
　菩薩精進者，　　如是觀察時，
　出離於非法，　　超昇正位中。
　菩薩妙智者，　　斯道為清淨，
　速至大安隱，　　成就無上忍。
　菩薩妙智者，　　隨順觀諸法，
　超過一切想，　　常住於無想。
　菩薩妙智者，　　斯道能淨治，
　遠離於道想，　　亦不住法想。
　菩薩妙智者，　　斯道淨治故，
　出於無明網，　　獲大法光明。
　菩薩妙智者，　　能以明修習，
　教授諸眾生，　　由是而發趣。
　菩薩明修習，　　為得一切法，
　決定甚深義，　　善巧大方便。
　菩薩明修習，　　方便離諸想，
　隨順祕密法，　　能知決定義。
　菩薩妙智者，　　以大法光明，
　能滅於想受，　　由是而發趣。
　菩薩妙智者，　　不住於斯道，
　不住斯道故，　　於道而發趣。
　菩薩無畏者，　　能知一切法，
　猶若淨虛空，　　諸相無所覆。
　菩薩知諸法，　　其性同虛空，
　諸法如空故，　　清淨而無垢。
　菩薩如是住，　　不為相所礙，
　速為諸眾生，　　演說而教授。
　菩薩妙智者，　　一切道清淨，
　於道無災患，　　無礙而發趣。
　如是清淨道，　　速往大菩提，
　能於無為證，　　平等而發趣。
　菩薩大甲冑，　　大乘及大道，
　如空無罣礙，　　清淨而發趣。
　趣斯乘及道，　　如趣太虛空，
　遠離於眾相，　　無相而發趣。
　大乘平等乘，　　廣大如虛空，
　於斯清淨道，　　此乘當發趣。
　一切諸菩薩，　　尊重於斯法，
　為諸眾生故，　　勇猛而發趣。
　若詣大菩提，　　住斯殊勝道，
　非諸二乘等，　　於此能發趣。
　菩薩正憶念，　　能令道清淨，
　以斯清淨道，　　最上而發趣。

[0124a11] 「復次無邊慧！諸菩薩摩訶薩如是發趣之時，能以善巧而正了知無量念處、正斷、根、力、覺分、解脫、等持等至、神足止觀，無量功德殊勝莊嚴，為欲降伏諸世間故被大甲冑，出三界故乘於大乘，攝受天人阿修羅故安住斯道，而發趣於阿耨多羅三藐三菩提。無邊慧！諸菩薩摩訶薩被大甲冑乘於大乘住斯道時，不以慈悲喜捨遍照眾生，於諸眾生不愛如己。如是甲冑大乘大道，而於大地所不堪受，一切眾生不任親近。若以哀愍利益眾生被大甲冑乘於大乘安住斯道，如是甲冑大乘大道，一切世間天人阿修羅所不能行，一切愚夫耽著世間住世間者亦不能見。又諸菩薩摩訶薩哀愍一切諸眾生故被大甲冑，能以甲冑加持地界水火風界，令此地界而不傾覆，一切眾生不生恐怖，能令水界火界風界隨彼所應作所應作。又諸菩薩摩訶薩始自初心發趣甲冑，乃至今被斯大甲冑乘此大乘，以清淨道而發趣於一生補處，詣菩提樹坐道場時。此三千大千世界之中，金剛所成堅固場地，若不加持踊沒傾覆。雖以堅固金剛所成，無堪荷負斯大甲冑大乘大道。又諸菩薩摩訶薩往昔誓願，於諸眾生趣慈悲故，十方諸佛諸大菩薩共稱讚故，設復金剛大輪圍山、須彌盧山、一切寶山及餘山王，若不加持亦無堪荷斯大甲冑大乘大道。又諸菩薩摩訶薩本願力故、諸佛如來本願力故，於諸眾生不為惱故、不為害故、不為損故、不為怨故、不為讐故、不凌恃故、不逼迫故，為令眾生獲安樂故，被大甲冑乘於大乘住斯道中，而發趣於阿耨多羅三藐三菩提。

[0124b13] 「無邊慧！諸菩薩摩訶薩被甲冑時，被慧甲冑、持慧刀仗、大慧迴向，乘迴向乘、起慧光明、住光明道，以慧明眼觀察諸法，而發起於一切智智。為欲攝取一切智智，為諸眾生修行般若波羅蜜、檀那波羅蜜、尸羅波羅蜜、羼提波羅蜜、毘梨耶波羅蜜、禪波羅蜜，一切皆以慧為先導、慧為修習、慧為攝持，迴向阿耨多羅三藐三菩提。」

[0124b21] 爾時無邊慧菩薩摩訶薩白佛言：「希有世尊！諸菩薩摩訶薩若干智慧，遍一切處悉能攝持，成就無量諸佛之法。」

[0124b23] 爾時世尊告無邊慧菩薩摩訶薩言：「無邊慧！如是如是，如汝所說。諸菩薩摩訶薩若干智慧，遍一切處攝一切法，被大甲冑乘於大乘住斯大道，一一皆以慧為先導而發趣之。無邊慧！設有智慧無慧先導，於此道中不能發趣。若有智慧以慧先導，遍一切處隨轉隨行，以慧攝持、以慧防禦，爾時乃名被大甲冑乘於大乘住斯大道，以安隱法饒益世間，能開慧眼以眼觀察，慧身朗照放大光明，而發趣於阿耨多羅三藐三菩提。無邊慧！是為諸菩薩摩訶薩所被甲冑甲冑莊嚴、所乘大乘大乘莊嚴、所行大道大道莊嚴，而發趣於阿耨多羅三藐三菩提。無邊慧！諸善丈夫甲冑莊嚴、大乘莊嚴、大道莊嚴，一切功德種種莊嚴，我若具說，於無量劫不可窮盡。為令汝等而了知故，亦為未來諸善丈夫甲冑莊嚴、大乘莊嚴、大道莊嚴，無邊功德資糧莊嚴，我今於此略說少分。彼善丈夫若聞我法，亦當被大甲冑乘於大乘住斯大道，功德莊嚴而發趣之。」

[0124c13] 爾時世尊而說偈言：

「我說一切斷，　　亦說四念住，
　一切善方便，　　斯由不放逸。
　具足正憶念，　　法善巧相應，
　勇進而出離，　　斯由不放逸。
　根力菩提分，　　被甲乘大乘，
　以此為侍衛，　　菩薩當發趣。
　禪定勝解脫，　　等持及等至，
　以此為侍衛，　　菩薩當發趣。
　大慈悲喜捨，　　被甲乘大乘，
　以此為侍衛，　　菩薩當發趣。
　成就於止觀，　　神足及神變，
　以此為侍衛，　　菩薩當發趣。
　無量諸功德，　　被甲乘大乘，
　於道無疲倦，　　菩薩當發趣。
　精進不放逸，　　被甲乘大乘，
　了知彼念處，　　菩薩當發趣。
　光明大甲冑，　　降伏諸世間，
　被斯甲冑已，　　乃名為智者。
　正趣一切智，　　出過三界中，
　乘斯大乘已，　　乃名為智者。
　大道清淨道，　　映蔽諸世間，
　天人阿修羅，　　乃名遍聞者。
　如是諸菩薩，　　普為諸眾生，
　能於一切時，　　精進被甲冑。
　菩薩不修習，　　大慈及大悲，
　大喜大捨等，　　大地不堪受。
　菩薩不修習，　　於彼諸眾生，
　知時饒益事，　　大地不堪受。
　菩薩不修習，　　於彼諸眾生，
　愛之如己者，　　大地不堪受。
　菩薩不修習，　　以慈乘大乘，
　諸山及大海，　　大地不堪受。
　菩薩不修習，　　慈念諸眾生，
　乘於此大乘，　　眾生不親近。
　若被斯甲冑，　　慈光不照明，
　於彼大甲冑，　　眾生不親近。
　若被斯甲冑，　　功德海無邊，
　加持四大界，　　彼乃堪荷負。
　攝取眾生故，　　普照以慈光，
　加持四大界，　　彼乃堪荷負。
　攝取眾生故，　　成就大菩提，
　加持四大界，　　彼乃堪荷負。
　不譏惱眾生，　　被斯大甲冑，
　大乘而出離，　　斯名為智者。
　善巧大方便，　　一切悉加持，
　無上而出離，　　斯名為智者。
　由是此大地，　　不沒亦不傾，
　水火風界等，　　能作所應作。
　然諸大菩薩，　　被甲乃無邊，
　乘於此大乘，　　以道而發趣。
　成就一生處，　　至於最後身，
　往詣樹王下，　　坐于堅固地。
　於此道場處，　　安住如金剛，
　身心不疲倦，　　現證一切智。
　菩薩無畏者，　　若不以加持，
　彼地當傾覆，　　壞已無復成。
　一切大地界，　　若不以加持，
　假使金剛成，　　無不傾覆者。
　菩薩於往昔，　　大誓願莊嚴，
　於諸眾生所，　　已起大慈念。
　現在十方界，　　諸佛剎土中，
　遍知兩足尊，　　一切皆護念。
　設復餘石山，　　須彌盧寶山，
　金剛輪圍山，　　堅固嶷然住。
　菩薩智慧者，　　若不以加持，
　於斯大甲冑，　　不堪為荷負。
　諸佛諸菩薩，　　神力所加持，
　眾生及大地，　　堪近堪荷負。
　被斯大甲冑，　　不為惱眾生，
　甲冑無有上，　　以乘當發趣。
　被斯大甲冑，　　不為害眾生，
　甲冑不思議，　　以乘當發趣。
　被斯大甲冑，　　不為讎眾生，
　為除眾生病，　　以乘當發趣。
　具足殊勝道，　　無上最淨治，
　不惱不讎怨，　　不害正安住。
　被慧大甲冑，　　乘慧迴向乘，
　甲冑不可壞，　　迴向無過上。
　菩薩依怙者，　　住道慧光明，
　以慧觀諸法，　　無上而發趣。
　菩薩殊勝道，　　甲冑及大乘，
　斯由慧光起，　　是故心清淨。
　乘諸波羅蜜，　　趣佛大菩提，
　慧攝慧清淨，　　以慧為先導。
　一切波羅蜜，　　以此慧為先，
　慧攝慧清淨，　　能授無上智。
　菩薩不思議，　　能起慧光明，
　能然大慧燈，　　安樂而發趣。
　起慧光明故，　　慧眼由是開，
　於佛無上智，　　明見而發趣。
　菩薩勇猛者，　　甲冑乃無邊，
　無邊莊嚴故，　　名為大甲冑。
　菩薩大智者，　　大乘大莊嚴，
　於佛一切智，　　無染而發趣。
　菩薩大智者，　　大道大莊嚴，
　殊勝不思議，　　清淨而發趣。

大寶積經卷第二十二

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA