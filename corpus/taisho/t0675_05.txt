深密解脫經卷第五


元魏天竺三藏菩提流支譯

聖者觀世自在菩薩問品之二

[0683c18]  聖者觀世自在菩薩白佛言：「世尊！世尊！何故  諸菩薩心不多樂諸波羅蜜果報，而多樂諸  波羅蜜行？」

[0683c20]  佛言：「觀世自在！有五種法。何等為  五？所謂樂於增上歡喜樂故、攝取自利利他  故、樂未來世樂報恩故、不染諸法故、不失彼
法故，應知。」

[0683c23]  觀世自在菩薩白佛言：「世尊！世尊！  此諸波羅蜜各有幾種勝妙之力？」

[0683c24]  佛言：「觀世  自在！此諸波羅蜜各有四種妙力應知。何等  為四？一謂菩薩修行諸波羅蜜，遠離慳嫉
心、遠離破戒心、遠離瞋心、遠離懈怠心、遠離  散亂心，遠離諸見心故；能成就阿耨多羅三  藐三菩提諸功德故；現身攝取自身他身故；
於未來世能得廣大無盡愛果報故。」

[0684a02]  觀世自在菩薩白佛言：「世尊！世尊！此諸波羅  蜜，何等為因？何等為果？何等為力？」

[0684a03]  佛言：「觀  世自在！大悲為因、愛樂攝取眾生為果、能滿  足菩提為力，應知。」

[0684a06]  觀世自在菩薩白佛言：「世尊！世尊！若諸菩薩  一切資財隨心所用不可窮盡，菩薩復有大  悲愍心，何故世間貧窮眾生受種種苦？」

[0684a08]  佛言：  「觀世自在！此諸眾生自業罪過。菩薩大悲，常  欲與諸一切眾生無盡富樂，常懷憐愍，堅固
不動。觀世自在！若諸眾生無自罪障，世間  無有貧窮眾生。

[0684a12]  「觀世自在！譬如一切諸餓鬼  等為渴逼惱，往見一切諸河、大海悉皆乾竭。  此非諸河、大海過咎，是諸餓鬼自罪業報。諸
菩薩等施諸眾生一切資財，如彼大海無有  過咎；而諸眾生受貧窮苦，如彼餓鬼自作惡  業有如是報，非菩薩過。」

[0684a17]  觀世自在菩薩白佛  言：「世尊！世尊！菩薩何等波羅蜜取諸法無體  相？」

[0684a19]  佛言：「觀世自在！般若波羅蜜取諸法無  體相。」

[0684a20]  觀世自在言：「世尊！若菩薩般若波羅  蜜取諸法無體相者，世尊！何故般若波羅  蜜不取諸法有體相？」

[0684a22]  佛言：「觀世自在！我說  取無體相，無體相者，汝當莫著言語。何以故？  無體相法離諸一切名字、言語，內身證法，不
可以名字、章句說，我依名字說言般若取諸  法無體相。」

[0684a27]  觀世自在菩薩白佛言：「世尊！如世尊說諸波  羅蜜、隨近波羅蜜、大波羅蜜。世尊！何者是波  羅蜜？何者是近波羅蜜？何者是大波羅蜜？」

[0684b01]  佛言：「觀世自在！菩薩從無量劫修行布施等  諸波羅蜜，畢竟能得一切善法，而彼菩薩具  煩惱性現行於心，而彼煩惱不能染菩薩，而
菩薩能降伏煩惱——謂信行地——於軟中信心而  修諸行，是名波羅蜜。

[0684b05]  「觀世自在！復有無量劫  時畢竟修行增上善法，心行煩惱，而彼菩薩  能伏煩惱、煩惱不能降伏菩薩，謂未入初地
應知，觀世自在！是名近波羅蜜。

[0684b08]  「復次，觀世自  在！菩薩於無量劫畢竟修行上上善法，彼菩  薩一切煩惱不行於心，所謂初地至八地、第
十地。觀世自在！是名大波羅蜜應知。」

[0684b12]  觀世自在菩薩白佛言：「世尊！世尊！此諸地中  有幾種使煩惱？」

[0684b13]  佛言：「觀世自在！有三種使煩  惱。何等為三？所謂害伴使煩惱、薄使煩惱、微  細使煩惱。觀世自在！何者害伴使煩惱？謂從
初地乃至第五地不俱生煩惱。俱生煩惱伴  彼菩薩，害伴使煩惱不行於心，是故我說害  伴使煩惱。觀世自在！何者是薄使煩惱？謂六
地、七地中微細無明使煩惱。菩薩修行薄  彼無明煩惱，是名薄使煩惱。觀世自在！何者  微細極微細煩惱？謂八地、上上地，一切無明
使煩惱不行於心，唯有一切境界微細障。觀  世自在！是名三種使煩惱應知。」

[0684b24]  觀世自在菩薩白佛言：「世尊！世尊說菩薩斷  一切過得斷諸使。世尊！菩薩斷幾種過名斷  諸使？」

[0684b26]  佛言：「觀世自在！菩薩斷三種過能斷諸  使。何等為三？所謂皮、膚及骨。觀世自在！初斷  皮障離第一過、次斷膚障離第二過、次斷骨
障離第三過，我說一切使盡是名佛地應知。」

[0684c01]  觀世自在菩薩白佛言：「世尊！世尊！幾阿僧祇  劫斷彼諸過？」

[0684c02]  佛言：「觀世自在！三大阿僧祇劫、  無量時、無量月、無量半月、無量夜、無量晝  日、無量念、無量剎那、無量無睺多、無量羅婆
劫斷彼諸過應知。」

[0684c06]  觀世自在菩薩白佛言：「世尊！此諸地中諸菩  薩煩惱有何等相？有何功德？願為我說，而  我應知。」

[0684c08]  佛言：「觀世自在！無有染相生諸煩惱、  無量功德生諸煩惱應知。何以故？菩薩於  初地中自性證於一切法界，善能覺知一切
法界。是故，菩薩如實能知生諸煩惱，非為不  知。是故，於自身中無有染相，以不能生諸苦  過故；無有諸過，為眾生界斷因果故，菩薩無  量功德是煩惱生。」

[0684c14]  觀世自在菩薩言：「希有，  世尊！是大菩提能大利益，以諸菩薩生諸煩  惱降伏一切聲聞、緣覺一切善根，何況諸餘  無量功德？」

[0684c17]  觀世自在菩薩白佛言：「世尊！如世  尊說聲聞乘、大乘是為一乘。世尊！何意作如  是說？」

[0684c19]  佛言：「觀世自在！我聲聞乘中說種種法——  所謂五陰、內六入、外六入——如是等我說彼法  界一味，而彼聲聞不能覺知。是故，我說有種
種乘。觀世自在！如有眾生聞說如是，分別執  著，彼人不知一乘之體，取種種乘而證彼法，  異異而取迭共諍論。我意如是應知。」

[0684c24]  爾時，  世尊而說偈言：

「種種諸法相，　　我依一理說，  
生於下劣解，　　我說名二乘。  
如聞聲分別，　　而不知彼義，  
故諸乘相違，　　憍慢眾生諍。  
知諸地妙相、　　及諸願生處，  
此勝相對治，　　我說是大乘。」

[0685a03]  爾時，觀世自在菩薩白佛言：「世尊！深密解脫  修多羅中，此法門者名為何等？云何奉持？」

[0685a04]  佛  告觀世自在菩薩言：「觀世自在！此修多羅名  『地波羅蜜了義法門』，汝今應當如是受持。」

[0685a06]  說  此「地波羅蜜了義經」時，七萬五千菩薩得大  乘光明三昧。

聖者文殊師利法王子菩薩問品第十一

[0685a10]  爾時，文殊師利法王子菩薩摩訶薩，依如來  所作住持業差別，白佛言：「世尊！世尊！如來法  身有何等相？」

[0685a12]  佛告文殊師利：「如實修行十地  波羅蜜，轉身成就得妙法身，是名諸佛如來  法身相應知。

[0685a14]  「文殊師利！彼佛法身有二種相  不可思議。何等為二？所謂法身離諸戲論、離  諸一切有為行相，而諸眾生執著戲論、有為  行相。」

[0685a17]  文殊師利白佛言：「世尊！聲聞、緣覺轉身  所得，為是法身？為非法身？」

[0685a18]  佛告文殊師利：「非  法身也。」

[0685a19]  文殊師利白佛言：「世尊！若非法身，是  何等身？」

[0685a20]  佛言：「文殊師利！名解脫身，非法身  也。依解脫身，聲聞、緣覺、諸佛如來其身平等，  而佛法身差別殊勝。法身勝者，勝彼一切聲
聞、緣覺無量無邊阿僧祇功德，奇特殊勝不  可為譬。為分別顛倒對治，彼人說如來生。」

[0685a25]  文殊師利白佛言：「世尊！諸佛生世有何等相？」

[0685a26]  佛告文殊師利：「化身生相隨世界相，一切種  一切功德莊嚴住持相相應，是即化身生世  間相應知。文殊師利！而佛如來法身不生。」

[0685a28]  文  殊師利白佛言：「世尊！我云何知化身所作現  方便相？」

[0685b01]  佛告文殊師利：「一切佛國土三千大  千世界中大勢力家及福田家一時退，入胎、  住胎、出胎，生已增長，受五欲樂，而行大捨出
家苦行、證菩提、轉法輪、入涅槃。文殊師利！是  應化身所作方便示現應知。」

[0685b06]  文殊師利白佛言：「世尊！世尊！依如來法身住  持力，幾種語為眾生說法——如來說法依可化  眾生、未熟者令熟、已熟者令得解脫？」

[0685b08]  佛言：「文  殊師利！如來有三種語。何等為三？謂說修多  羅、毘尼、摩得勒伽。文殊師利！是為三種應  知。」

[0685b11]  文殊師利言：「世尊！何等修多羅？何等毘尼？  何等摩得勒伽？」

[0685b12]  佛言：「文殊師利！我所說少事  法，是名修多羅。少事法者，謂四種事、九種  事、二十九種事。

[0685b14]  「文殊師利！所言四種事者，謂  聞事、歸依事、學事、菩提事，是名四種事。

[0685b15]  「文  殊師利！所言九種事者，謂施設事、眾生向受  用事、向生事、向生住事、向染淨事、向種種事、
能說事、可說事、眷屬事，是名九種事。

[0685b18]  「文殊師  利！所言二十九事者，謂依煩惱對染諸行事  隨順事。

[0685b20]  「何者是隨順事？謂隨順彼人相。未來  世生因事故，依法相未來行因事，依淨分觀  事，即彼處修行事。令心住事、現身受樂法行
事、過一切苦觀行事，即如實知彼事。

[0685b23]  「彼事有  三種：依顛倒住持故、依眾生相外觀邪行住  持相故、內心無憍慢住持故。

[0685b25]  「修行住事、現證  事、修行事、作向堅固事，觀彼九種事：觀察  遠離不遠離方便事、向散亂事、不散亂、不失
事、修行無障礙事、修行利益事、向堅固事、  向彼實證事、具足得涅槃事。

[0685b29]  「如來善說毘尼  法——世間正見，出諸外道一切勝事——不修行彼  法退事。何以故？文殊師利！若於如來善說
毘尼法中不能修行，令善法退，非邪見過。」

[0685c03]  文  殊師利言：「世尊！何者是毘尼相？」

[0685c04]  「文殊師利！  毘尼相者，我為聲聞及諸菩薩說波羅提木  叉及波羅提木叉相應法，是名毘尼事。」

[0685c06]  文  殊師利言：「世尊！菩薩有幾種法攝波羅提木  叉？」

[0685c08]  佛言：「文殊師利！菩薩有七種法攝波羅提  木叉。何等為七？所謂菩薩知說受持法、知說  波羅夷事、知說過事、知說過事體、知說無過
事體、知說起過事、知說受持法失事。文殊師  利！是名菩薩七種法攝波羅提木叉應知。」

[0685c13]  文殊師利言：「世尊！何者是摩得勒伽？」

[0685c13]  「文殊師  利！我所說十一種相示現了義經，是名摩得  勒伽。」

[0685c15]  文殊師利言：「世尊！何等是摩得勒伽十  一種相？」

[0685c16]  佛言：「文殊師利！所謂世諦相、第一義  諦相、觀菩提分法相、彼法相、自體相、彼法果  相、受彼法說相、彼法障相、彼法隨順相、彼法
過失相、彼法利益相。」

[0685c20]  文殊師利言：「世尊！何者是世諦相？」

[0685c20]  「文殊師利！  世諦相者有三種。何等為三？說人相、說分別  體相、觀諸法思惟作種種業相，應知。」

[0685c22]  文殊師  利言：「世尊！何者第一義諦相？」

[0685c23]  「文殊師利！第一  義諦相有七種，如前七種真如中所說：一  者、所謂無始有為行相第一義諦；二者、相第
一義諦，所謂我空、法空；三者、唯識第一義諦，  知有為行唯是心識；四者、執著第一義諦，所  謂我說苦諦；五者、邪行第一義諦，所謂我說
集諦；六者、清淨第一義諦，所謂我說滅諦；七  者、正修行第一義諦，所謂我說道諦。

[0686a01]  「文殊師  利！行相第一義諦、執著第一義諦、邪行第一  義諦，此三第一義諦一切眾生平等無差別。
文殊師利！相第一義諦、唯識第一義諦，此二  第一義諦一切法平等無差別。文殊師利！清  淨第一義諦，聲聞、緣覺、菩薩阿耨多羅三藐  三菩提平等無差別。

[0686a07]  「文殊師利！正修行第一  義諦，如聞妙法差別，觀奢摩他、毘婆舍  那  攝  取般若波羅蜜平等無差別應知。」

[0686a09]  文殊師利  言：「世尊！何者是觀菩提分法相？」

[0686a10]  「文殊師利！觀  菩提分法相者，所謂觀一切種事應知。」

[0686a11]  文殊  師利言：「世尊！何者是彼法相？」

[0686a12]  「文殊師利！彼  法相者如八種觀中應知。」

[0686a13]  文殊師利言：「世尊！  何等八種觀？」

[0686a14]  「文殊師利！所謂依實諦、住諦、過  失、功德、通相、形相、相應相、廣略說相。

[0686a15]  「文殊  師利！實諦相者，所謂真如。

[0686a16]  「住諦相者，所謂  人相、分別差別體一向答相、隨問分別答  相、置答相、密事示現相。

[0686a18]  「過失相者，所謂  我說諸法染過。

[0686a19]  「功德相者，所謂我說一切淨  法無量利益相。

[0686a20]  「通相者，有六種應知。何等六  種？謂真實義通、得通、說通、離二邊通、不可  思議通、意通。

[0686a22]  「形相者，所謂三世三有為相四  種因緣。

[0686a23]  「相應相者，有四種應知。何等為四？  謂相待相應、能作所作相應、生相應、法體  相應。相待相應者，謂何等因、何等緣能生有
為行、名字等用，是名相待相應。能作所作相  應者，何等因、何等緣能得法、能生法，能生法  已能成辦業，是名能作所作相應。生相應者，
謂何等因、何等緣知法、說法、示法，能成能正  覺知，是名生相應。法體相應者，略說有二種。  何等為二？謂一者、淨，二者、不淨。

[0686b02]  「文殊師利！淨  有五種相，不淨有七種相。

[0686b03]  「文殊師利！何者淨  五種相？一者、彼現前見相，二者、依彼現前見  相，三者、自相譬喻相，四者、成就相，五者、說清  淨阿含相。

[0686b06]  「文殊師利！何者是彼現前見相？謂  一切有為行無常、一切有為行苦、一切法無  我，世間現前見法如是等，是名彼現前見相，  應知。

[0686b09]  「文殊師利！何者是依彼現前見相？所謂  一切諸有為行一相故，不失未來善、不善業；  依彼麁法現見故、依種種業見種種眾生現
見故、依善不善業受苦受樂現見故，於現見  法中譬喻。如是等彼依止現見相應知。

[0686b14]  「文殊師利！自相譬喻相者，所謂內、外、一切世  間現見譬喻因緣。如是等名為自相因緣譬  喻應知。

[0686b16]  「如是，依彼現見相、依止彼現見相、譬  喻相一向成就彼事，名為成就相應知。

[0686b17]  「文殊  師利！何者是說清淨阿含相？所謂一切智人  說彼寂靜涅槃之相。如是等名清淨阿含相  應知。

[0686b20]  「文殊師利！汝應如是深觀察五種清淨  相，深觀察已知清淨，知清淨已修行應知。」

[0686b22]  文殊師利白佛言：「世尊！有幾種法知一切智  人相？」

[0686b23]  佛言：「文殊師利！有五種法知一切智人  相。何等為五？有人出世於諸一切天人世間  名一切智，有人畢竟成就三十二大人之相、得
十力法能斷一切眾生疑、具四無畏降伏一  切諸魔怨敵、說法更無能作礙難、於說法中  善說八聖菩提道分，現證成就四沙門果。

[0686b28]  「文  殊師利！如是，依生、依相斷疑降伏，無人能難，  現見沙門五種法現前，是名一切智人相應  知。

[0686c02]  「文殊師利！此依生成相應、現見相應、量相  應、比智相應、聖人說法相應，知五種相是名  清淨相應知。

[0686c04]  「文殊師利！何者是七種不清淨  相？所謂彼相似見相、彼不相似見相、有一切  相似見相、一切不相似見相、自譬喻異相、不
成相、說法不清淨阿含相。

[0686c07]  「文殊師利！何者是  有一切相似見相？謂一切法依意識知同相，  如是等名為一切法相似同見相。

[0686c09]  「文殊師利！  何者是一切法不相似見相？謂法相、體相、業  法因果異相、一一相、異相、畢竟彼彼相、待異
相，如是等是名一切不相似不同見相。

[0686c12]  「文殊  師利！何者是自譬喻異相？謂彼相似見相譬  喻中有一切不相似不同相，為成彼事一向  不成，是故我說彼不成相。

[0686c15]  「文殊師利！自譬  喻中彼不相似見相有一切相似同相，為成  彼事一向不成，是故我說不成相。

[0686c17]  「若不成相  者，彼法不清淨；若法不清淨者，不應修行。是  故，我說不清淨阿含相，以自性不清淨應知。

[0686c20]  「文殊師利！何者是法體？所謂：如來出世及不  出世，法住、法體、法界，是名法體相應知。」

[0686c22]  文殊師利言：「世尊！何者是略廣相？」

[0686c22]  「文殊師利！  所謂略說一句——彼一句、上上句、差別無量句、  乃至說應至處——是名略說應知。」

[0686c25]  文殊師利言：「世尊！何者是得相？」

[0686c25]  「文殊師利！  謂取諸法見觀菩提分法，我說菩提分法四  念處等，是名彼法自體相。共世間、出世間、遠
離染相，彼法果起世間、出世間功德，是名彼  得相。文殊師利！即彼法依解脫智受用，應  知、廣為人說示現，是名彼法隨順示現相。文
殊師利！即彼修行菩提分法，離道相違染法，  是名向障法應知。文殊師利！為彼法多生增  長，是名隨順彼法相。文殊師利！障諸法是名
過相。文殊師利！隨順彼法功德是名利益相，  應知。」

[0687a07]  爾時，文殊師利菩薩白佛言：「世尊！惟願世尊  為諸菩薩更重略說修多羅、毘尼、摩得勒伽  義，不共一切外道、二乘陀羅尼相。諸佛如來
說甚深法，諸菩薩得甚深意，得已能入一切  佛法。」

[0687a11]  佛告文殊師利：「汝今諦聽，我當為汝略  說陀羅尼義。諸菩薩等聞我法已，能得我意；  得我意已，入於我法。

[0687a13]  「文殊師利！何者略說陀  羅尼義？所謂我說一切染法、一切淨法、  彼  一  切法、不覺相、無作相、無分別相、無我相，如
是如是法。我說不覺、無作、無分別、無我相，以  一切無覺無我相，是故染法，非先是染，後時  得淨；諸淨法者，亦非先淨，後得名染。愚癡凡
夫依虛妄染身執著我法，計自體相，依因邪  見而言有我——所謂我能見、能聞、能嗅、能味、  能觸、我能知、我能食、我染、我淨——生如是等諸
邪見行。若人如是如實能知離煩惱身，彼人  能得離諸煩惱、斷諸戲論、畢竟清淨，得無為  身，無有一切諸有為行。文殊師利！是名略說  陀羅尼義應知。」

[0687a25]  爾時，世尊而說偈言：

「諸法本無染、　　後時不清淨，  
染及於清淨，　　是諸法無我。  
染身見有我，　　生於我所相、  
我染及清淨、　　我見及以食。  
若能如是知，　　彼人離煩惱，  
能得無染身，　　是故名無為。」

[0687b03]  文殊師利菩薩白佛言：「世尊！世尊！如來心生  有何等相？願為我說。」

[0687b04]  佛告文殊師利：「文殊  師利！如來非心意意識得名，而無諸行心  生得名，依應化身說名為生。」

[0687b06]  文殊師利言：「世  尊！若法身離於諸行，云何離作心行而能生  心？」

[0687b08]  佛言：「文殊師利！依本方便般若修行自然  而生。文殊師利！譬如睡眠，無心覺起而能覺  起。文殊師利！如入滅盡定而無起心，依本作
心自然而起。文殊師利！如眠、滅定二無起心，  依本而起；如是，如來心生，依本般若方便修  行成就應知。」

[0687b14]  文殊師利菩薩白佛言：「世尊！世尊說如來應  化所作化身，為是有心？為是無心？」

[0687b15]  佛言：「文殊  師利！得言有心、得言無心。何以故？以自心不  得自在故，言無心；假他力故，言有心。」

[0687b17]  文殊  師利白佛言：「世尊！如世尊說，如來行處、如  來境界，此二種法有何差別？」

[0687b19]  佛言：「文殊師  利！言如來行處者，一切諸佛功德平等不可  思議、無量功德莊嚴清淨佛之國土，是名諸
佛如來行處。文殊師利！言如來境界者有五  種。何等為五？所謂眾生界、世界、法界、可化  眾生界、方便界。文殊師利！如來行處、如來境  界如是差別應知。」

[0687b26]  文殊師利菩薩白佛言：「世尊！世尊！如來得大  菩提、轉大法輪、入大涅槃，此三種相云何差  別？應云何知？」

[0687b28]  佛告文殊師利言：「文殊師利！  無有二相，不證菩提、非不證菩提，不轉法輪、  非不轉法輪，非入大涅槃、非不入大涅槃。」

[0687c01]  文  殊師利言：「世尊！我解世尊所說之義。何以故？  如來法身本來常清淨故、應化身示現故。」

[0687c03]  文  殊師利言：「世尊！眾生見彼應化之身、聞應化  身、解應化身、供養讚歎應化之身，得諸功德，  於何身得？」

[0687c06]  佛言：「文殊師利！以能正念如來身  故，以應化身依如來法身住持力得。」

[0687c07]  文殊師  利白佛言：「世尊！世尊等無心、無作、無行，何義  故如來法身為諸眾生出大光明及出無量
應化鏡像，而諸聲聞、辟支佛等解脫之身無  如是相？」

[0687c11]  佛言：「文殊師利！等無心、無作，譬如日、  月、摩尼珠等，為諸眾生出大光明及種種物，  而水、琉璃、頗梨珠等無心、無作，不出一切光
明等物。何以故？依大眾生住持力故、依諸眾  生增上業故。文殊師利！譬如善巧練治珠  寶能出影像，餘不善者不出光明。文殊師利！
諸佛如來亦復如是，依無量法正觀修行方  便般若，作諸善業、集諸善根，依佛法身方便  智慧出諸光明及出無量應化色像；聲聞、緣
覺解脫之身不能修集一切善根，故不能出。」

[0687c21]  文殊師利菩薩白佛言：「世尊！世尊說依諸佛  菩薩住持力故，一切眾生成就世間功德之  身——所謂生於剎利婆羅門、大長者家、欲界、色
界、無色界、一切處、一切身——一切功德果報成  就皆依諸佛及諸菩薩住持力得。世尊！何意  作如是說？」

[0687c26]  佛言：「文殊師利！如來住持之力及  菩薩力，隨說何等道、何等修行，若有人能依  於彼道如實修行，彼人一切生處、一切身、一
切世間果報成就。文殊師利！若人不能信於  彼道，又復不能如實修行，謗我法、諍我法，  而於我身生惡瞋心，彼人命終一切生處常
得一切下劣惡身、受惡果報。文殊師利！依  於此義，汝今應知，非但成就上妙勝身及勝  果報依佛如來住持力，得下劣惡身及惡果  報亦依如來住持力得。」

[0688a07]  文殊師利白佛言：「世尊！世尊不淨國土中，何  法易得？何法難得？世尊！淨佛國土中，何法易  得？何法難得？」

[0688a09]  佛告文殊師利言：「文殊師利！不  淨國土中有八事易得、二事難得。何等為八？  所謂外道易得、受苦眾生易得、生下姓家勢
力敗壞易得、惡行眾生易得、破戒眾生易得、  入惡道眾生易得、發下品心小乘眾生易得、  發菩提心菩薩狹劣心易得。

[0688a15]  「文殊師利！何者二事難得？高心修行菩薩難  得、諸佛如來出世難得。文殊師利！淨佛國土  中八事難得、二事易得，應如是知。」

[0688a17]  爾時，文殊  師利法王子菩薩白佛言：「世尊！此深密解脫  修多羅中，此法門當名何等？云何奉持？」

[0688a19]  佛告  文殊師利法王子菩薩言：「文殊師利！此法門  名『說諸佛如來住持力了義經』。文殊師利！如
來所說了義修多羅，其義如是，汝當奉持。」

[0688a22]  說  此如來住持力了義經時，七萬五千菩薩得  滿足法身。文殊師利法王子菩薩摩訶薩及  諸一切天、人、阿修羅大眾，歡喜奉行。

深密解脫經卷第五

* * *

【經文資訊】大正藏第 16 冊 No. 0675 深密解脫經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
