佛說阿難同學經(出增一阿含經)

後漢安息國三藏安世高譯

[0874b07] 聞如是：

[0874b07] 一時，婆伽婆在舍衛城祇樹給孤獨園。爾時，舍衛城有比丘名掘多，是尊者阿難少小同學，甚愛敬念親昵，未曾恚怒，然不樂修梵行，欲得捨戒還為白衣。是時阿難，至世尊所，到已頭面禮足，在一面立。時阿難白世尊言：「於此舍衛城，有比丘名曰掘多，是我少小同學，不堪任修梵行，欲捨戒還為白衣。願世尊，與掘多比丘說法，使於此現法中清淨修梵行。」

[0874b15] 時世尊告阿難：「阿難！汝自往詣彼掘多比丘所。」對曰：「如是。世尊！」阿難從佛受教，便至掘多比丘所：「世尊呼。」對曰：「如是。」時，掘多比丘從阿難教，至世尊所，到已頭面禮足，在一面坐。

[0874b19] 時，世尊告掘多比丘言：「云何比丘，汝審不樂修梵行，欲捨禁戒還為白衣耶？」

[0874b20] 比丘報言：「審然世尊！所以然者？身熾盛意亦熾盛，不堪任清淨修梵行。」

[0874b22] 世尊告曰：「比丘！女人有五穢行。云何為五？比丘！女人臭穢，言語麁獷，無反復心，猶如蚖虵，常懷毒垢，此女人，增益魔眾，難得解脫，亦如鈎鎖。女人不可親近，猶如雜毒不可食。女人不可消，亦如金剛壞敗人身。比丘！亦如火炎，猶彼阿鼻泥黎。比丘！女人不可觀察，猶彼臭糞。比丘！女人不可聽聞，猶如死嚮。比丘！女人如牢獄，猶如鞞摩質多牢獄(阿須繫輪)。比丘！女人是怨家，亦如蚖虵，比丘！當遠離，猶惡知識。比丘！女人為恐怖，猶賊村落。比丘！人身難得，猶優曇鉢花。比丘！人身甚難得，猶彼板一孔推著水中，數萬歲乃值其孔。比丘！時亦難遇，除其八時。汝比丘！已得人身，皆是本行所造。比丘！佛世尊出世甚難遇，猶如石女無子。比丘！如來出世甚難遇，亦如優曇鉢花。比丘！已得人身，已得受具足戒，亦得入眾，猶彼蒙尊國王，亦為人說法，休息止觀至涅槃界，至彼處，如來善說此法。汝比丘！淨修梵行，當盡苦原。」

[0874c11] 時，彼比丘從佛受是教誡，即從坐上，無有塵垢，得法眼淨。時，彼比丘即從坐起，頭面禮世尊足，便退而去。爾時，彼比丘聞世尊說是教誡，在一閑靜處，而自娛樂已。在閑靜處，而自娛樂，所以族姓子，剃除鬚髮，著袈裟衣，於如來所，修無上梵行，盡生死原，梵行已立，所作已辦，更不復受母胎。是時彼比丘，即成阿羅漢。

[0874c19] 時，尊者掘多至世尊所，到已頭面禮足，在一面坐。時，尊者掘多白世尊言：「世尊所教誡，今已還覺，願世尊聽般涅槃。」時世尊默然不對。尊者掘多比丘，再三白世尊言：「世尊所教，今已還覺，願世尊聽般涅槃。」時，世尊告曰：「比丘！今正是時。」彼比丘，即從坐起，頭面禮足，繞世尊三匝，便退而去，還詣己房。到已除去坐具，於露地布坐具，便昇虛空，現若干變化，或化一身為若干身，或化若干身為一身；或為石鐵，或為金剛，或為牆壁城郭，或為高山石壁，皆過無礙，出沒於地，譬如流水而無罣礙；結加趺坐，滿虛空中，譬如大火炎，亦如飛鳥，猶如此日月，有大威神，有大力勢，以手摩抆，化身至梵天，於虛空中；坐臥經行，或現煙炎，身下出煙，身上出火，身上出煙，身下出火，左出煙右出火，右出煙左出火，前出煙後出炎，後出煙前出炎，舉身出煙，舉身出炎，舉身出火。時，彼比丘還斂神足，身就獨坐，結加趺坐，直身正意，繫念在前，便入初禪，從初禪起，入第二禪，從二禪起，入第三禪，從三禪起，入第四禪；從第四禪起，入空處，從空處起，入識處，從識處起，入不用處，從不用處起，入有想無想，從有想無想起，入想知滅三昧；從想知滅三昧起，入有想、無想、不用處、識處空處、四禪、三禪、二禪、初禪；復從初禪起，入第二禪、第三禪，時尊者掘多，從第四禪起，便捨身壽，於無餘涅槃界，便般涅槃。

[0875a17] 時，阿難供養尊者掘多舍利，至世尊所，到已頭面禮足，在一面立。時阿難白世尊言：「彼掘多比丘者，從如來受教誡，在閑靜處而自娛樂，所以族姓子，剃除鬚髮，著三法衣，已信堅固，出家學道，修無上梵行，盡生死原，梵行已立，所作已辦，更不受母胎。世尊！彼尊者掘多，已般涅槃。」

[0875a23] 世尊告曰：「甚奇甚特！阿難！佛世尊成就無量智慧，能使掘多比丘濟生死淵，此，阿難！如來所行已足，況度無數百千眾生，濟生死淵，及餘當拔濟者。是故，阿難！當發茲意於佛、於法、於眾。如是，阿難！當作是學。」

[0875a28] 是時，尊者阿難聞佛所說，歡喜奉行。

佛說阿難同學經

【經文資訊】大正藏第 02 冊 No. 0149 佛說阿難同學經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA