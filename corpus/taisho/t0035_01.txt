佛說海八德經

後秦龜茲國三藏鳩摩羅什譯

[0819a06] 聞如是：

[0819a06] 一時，佛遊無勝國。時在河邊，常以十五日，為諸沙門說戒經。佛坐寂寞，久而無言。阿難整服，長跪白曰：「沙門坐定，樂聞清法。」世尊默然。阿難三起白：「夜已半，可說戒經。」世尊乃曰：「諸沙門中，有穢濁者，心邪行違言與法，乖沙門之戒。威神致重，非彼下賤所能執行，清濁相違，故吾不說。」

[0819a12] 尊德目連，一心入定，道眼淨觀，具見彼心有可棄之行矣。目連即與謂之曰：「起！非爾俗夫所應坐處也。」彼不肯起，牽臂使出曰：「爾無至德，心懷六邪，何敢以臭溷之體，坐天香之座？爾是棄人，非沙門矣。」目連即還就清淨座。

[0819a17] 佛告目連：「子何一愚，好喻不出，牽臂乃去。」佛告沙門：「靖聽吾言。」諸沙門曰：「唯然受教。」

[0819a19] 「觀彼巨海，有八美德。其廣即汪洋無涯，其深則有不測之底，稍入稍深，無前所礙，斯一德也。海潮不過期先際，斯二德也。海含眾寶，靡所不包，死屍臭朽，海不容焉，神風吹漂上岸之邊，斯三德也。海懷眾珍，黃金白銀、瑠璃水精、珊瑚龍玫、明月神珠，千奇萬異，無求不得，斯四德也。普天之下，有五大河，流行注海，西流者名恒；南流者名邪云；東流者兩河：一名沙陸，一名阿夷越；北流名墨。五河流邁，俱入于海，皆去舊名，合為海，斯五德也。五河萬流，淋雨終時，立天地來，雨落河注，海水如故，盖無增減，斯六德也。海有眾魚，巨軀巍巍，第一魚身，長四千里，第二魚身，長八千里，第三魚身，長萬二千里，第四魚身，長萬六千里，第五魚身，長二萬里，第六魚身，長二萬四千里，第七魚身，長二萬八千里，斯七德也。海水通鹹，邊中如一，斯八德也。以斯之故，質亮神龍欣心樂之。

[0819b08] 「吾經妙典，亦有景德，讀之無盡，其義日深，梵魔帝釋，無能測度，猶海廣遠，甚深難測。以斯之故，諸沙門樂之，斯一德矣。吾諸弟子，更相檢率，誦經坐禪，禮儀景式，不失其時也，猶海之潮不過期先際，斯二德也。吾法清潔，志在憺怕，衣食供已，不畜微餘；若有沙門，志趣穢濁，以法彈遣，不得處廟，猶海弘裕不容臭屍，斯三德也。吾道眾經，其義備悉，沙門潛思，練去心垢，貪婬恚嫉，愚癡眾穢，猶若磨鏡瑩垢盡之，又蕩微曀照無不覩。一坐自思，存惟往古生死之源，得無不知；二惟天地萬物若幻，夫有合會，必當別離；三常慈心，愍世愚惑，作行顛倒，不自知誤；四自精思，既知往古，又照未然，眾生魂神，所當趣向。吾向道以心淨為珍寶，沙門去穢，得淨行者，其心喜之，猶彼質亮樂海眾寶，斯四德矣。吾道弘大，合眾為一，帝王種、梵志種、君子種、下賤種，來作沙門者，皆棄本姓，以道相親，明愚相進，意如兄弟，猶彼眾流合名曰海，以斯之故，沙門樂之，斯六德矣。吾道微妙，經典淵奧，上士得之，一號溝港、二號頻來、三號不還、四號應真。應真之道，其心清淨，猶天明珠，垢藏之德，分身散體，存亡自由，住壽無極，亦不老病，猶彼巨海，有神龍魚，以斯之故，沙門樂之。吾之經籍，義美甘露，仙聖所不聞，梵釋所希覩，往古來今，無物不記，邊中皆正，猶海通鹹，亦以斯故，沙門樂之。夫見吾經者，意皆趣無為矣。海有八德，吾經亦然。」

[0819c06] 阿難又起，稽首白曰：「東旦欲明，願說重戒。」

[0819c07] 世尊曰：「自今之後，吾不復說重戒之經。戒之不從，恐彼神雷威怒加之也，吾以斯故，不說戒經。自今以往，更相檢率，以十五日，會說戒經。」

[0819c10] 諸比丘起，為佛作禮。

佛說海八德經

[0819c13] 按此經文，決非羅什之譯，似是後漢之經。疑此是彼竺法蘭譯，為失本者，藏中錯為羅什譯耳。

【經文資訊】大正藏第 01 冊 No. 0035 海八德經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA