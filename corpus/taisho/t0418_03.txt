般舟三昧經卷下

後漢月氏三藏支婁迦讖譯

請佛品第十

[0914b28] 跋陀和菩薩政衣服，長跪叉手白佛言：「我欲請佛及比丘僧明日於舍食，願佛哀受請。」佛及比丘僧默然悉受請。

[0914c01] 跋陀和菩薩知佛已受請，起至摩訶波喻提比丘尼所，白比丘尼言：「願受我請，明日與比丘尼俱於舍小飯。」摩訶波喻提比丘尼即受請。

[0914c04] 跋陀和菩薩語羅隣那竭菩薩：「舍第！諸郡國其有新來人，悉請會佛所。」

[0914c06] 羅隣那竭菩薩前至佛所，為佛作禮，長跪叉手白佛言：「我兄請佛、所有新來人悉欲請於舍食，願哀受之。」

[0914c09] 跋陀和菩薩、羅隣那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和倫調菩薩悉與宗親俱前，以頭面著佛足，及為比丘僧作禮。作禮已竟從佛所去，歸到羅閱祇國，至跋陀和菩薩家，共相佐助作諸飯具。

[0914c14] 四天王、釋提桓因、梵三鉢皆共疾來，佐助跋陀和菩薩作眾飯具。

[0914c16] 爾時，跋陀和菩薩宗親共莊嚴羅閱祇國，持若干種雜繒帳覆一國中，其街巷市里皆懸繒幡，舉一國中悉散華、燒香，作百種味飯具，用佛故，比丘僧、比丘尼、優婆塞、優婆夷及諸貧窮乞匃者，其飯具適等。何以故？不有偏施，於人民及蜎飛蠕動之類悉平等。

[0914c22] 跋陀和與八菩薩與諸宗親，以飯時俱往詣佛前，以頭面著佛足，却白佛言：「飯食具以辦，願佛可行。」

[0914c24] 時佛與比丘僧皆著衣持鉢，俱詣來會者皆隨行。佛入羅閱祇國中到跋陀和菩薩家。跋陀和菩薩作是念：「今佛威神故，令我舍極廣大，悉作琉璃，表裏悉相見——城外悉見我舍中，我舍中悉見城外。」佛即知跋陀和心所念，佛便放威神令跋陀和舍極廣大，舉一國中人民悉見於舍中。

[0915a02] 佛前入跋陀和菩薩家坐，比丘僧、比丘尼、優婆塞、優婆夷各各異部悉坐於舍中。跋陀和菩薩見佛、比丘僧坐已，自供養佛、比丘僧，若干百種飯手自斟酌。佛及比丘、比丘尼、優婆塞、優婆夷皆已乃飯，諸貧窮者悉等與、悉各平足，皆持佛威神恩使之足。跋陀和菩薩見佛諸弟子悉飯已，前行澡水，畢竟持一小机，於佛前坐聽經。為跋陀和菩薩及四輩弟子說經，莫不歡喜者、莫不樂聞者、莫不欲聞者。佛以經請比丘僧及諸弟子，佛起與比丘僧俱去。

[0915a13] 跋陀和菩薩飯已，與宗親俱出羅閱祇國到佛所，前為佛作禮，皆却坐一面。及羅隣那竭菩薩、橋曰兜菩薩、那羅達菩薩、須深菩薩、摩訶須薩和菩薩、因坻達菩薩、和倫調菩薩、跋陀和菩薩見人眾皆安坐已，前問佛：「菩薩用幾事得見現在佛悉在前立三昧？」

[0915a19] 佛告跋陀和菩薩：「菩薩有五事疾得見現在佛悉在前立三昧，學、持、諦行心不轉。何等為五？一者、樂於深經無有盡時，不可得極，悉脫於眾災變去、以脫諸垢中、以去冥入明，諸矇矓悉消盡。」

[0915a23] 佛告跋陀和：「是菩薩逮得無所從來生法樂、逮得是三昧。復次，跋陀和！不復樂所向生是為二；不復樂喜於餘道是為三；不復樂於愛欲中是為四；自守行無有極是為五。

[0915a27] 「菩薩復有五事疾得是三昧。何等為五？一者、布施心不得悔、無所貪、無所惜，從是不得有所悕望，施人已後不復恨。復次，跋陀和！菩薩持經布施，為他人說經，所語者安諦無有疑、無所愛惜，說佛深語身自行立是中。復次，跋陀和！菩薩不嫉妬，所作無有疑，却睡臥、却五所欲、不自說身善、亦不說他人惡。若有罵者、若有刑者，亦不得恚、亦不得恨、亦不得懈。何以故？入空行故。復次，跋陀和！菩薩是三昧自學復教他人，書是經著好疋素上使久在。復次，跋陀和！菩薩所信多樂，敬長老及知識。於新學人若得所施，當念報恩、常有識信。受人小施念報大，何況於多者？菩薩常樂重於經，棄捐無反復之意，常念有反復，如是者得三昧疾。」

[0915b14] 佛爾時頌偈言：

「常愛樂法在深解，　　於諸習欲不貪生，
　遊步五道無所著，　　如是行者得三昧。
　好喜布施不想報，　　所惠無著不追念，
　所與不見有受者，　　唯欲得解佛深慧。
　愍傷眾生行布施，　　其心喜踊不悔恨，
　常立布施及戒忍，　　精進一心智慧事。
　具足六度攝一切，　　慈悲喜護四等心，
　善權方便濟眾生，　　如是行者得三昧。
　若有興施除慳貪，　　其心歡踊而授與，
　既施之後恒欣喜，　　如是行者得三昧。
　曉知經法分別句，　　聞深要義佛所教，
　講說微妙道德化，　　如是行者得三昧。
　其人學誦是三昧，　　具足解慧為人說，
　令此經法得永存，　　如是行者得三昧。
　常不祕奧佛經法，　　不望供養乃為講，
　唯求安隱佛道地，　　如是行者得三昧。
　除去所著棄諸蓋，　　捐去貢高及慢大，
　不自稱譽說彼短，　　終不復起吾我想。
　其有寂定意不起，　　便能解是道定慧，
　棄捐諛諂心清淨，　　用是速逮不起忍。
　常行至誠無綺飾，　　其願具足無缺減，
　殖眾正德無邪行，　　愛樂法者得道疾。
　所誦習經常不忘，　　常護禁戒清淨行，
　如是行者得佛疾，　　何況奉是寂三昧？」

[0915c10] 佛告跋陀和菩薩：「往昔無數劫提和竭羅佛時，我於提和竭羅佛所聞是三昧，即受持是三昧，見十方無央數佛，悉從聞經、悉受持。爾時，諸佛悉語我言：『却後無央數劫，汝當作佛名釋迦文。』」

[0915c14] 佛告跋陀和菩薩：「我故語汝，今自致作佛，是三昧若曹當學，為知內法第一眾所不能及，出眾想去，其有於是三昧中立者念得佛道。」

[0915c17] 佛爾時頌偈言：

「憶念我昔定光佛，　　於時逮得是三昧，
　即見十方無數佛，　　聞說尊法深妙義。
　譬有德人行採寶，　　所望如願輒得之，
　菩薩大士亦如是，　　經中求寶即得佛。」

[0915c23] 跋陀和菩薩白佛：「當云何守是三昧？天中天！」

[0915c24] 佛告跋陀和菩薩：「色不當著、不當有所向生、當行空，是三昧當守。何等為三昧？當隨是法行。

[0915c26] 「復次，跋陀和！菩薩自觀身無身，亦無所觀、亦無所見、亦無所著。本亦無所盲、亦無所聾，如經中法，視住亦無所見、亦無所著，無所著為守道者。於法中無所疑，不疑者為見佛；見佛者為疑斷。諸法無所從來生。何以故？菩薩有法疑想便為著。何等為著？有人、有壽命、有德、有陰、有人、有對、有想、有根、有欲，是為著。何以故？菩薩見諸法無所著，是法亦不念、亦不見。何等為不見？譬如愚人學餘道自用，有人謂有身，菩薩不作是見。菩薩何等為見？譬如怛薩阿竭、阿羅訶、三耶三佛、阿惟越致、辟支佛、阿羅漢所見，不喜、不憂；菩薩如是見，亦不喜，亦不憂；守是三昧者亦不喜、亦不憂。

[0916a11] 「譬如虛空，無色、無想、清淨無瑕穢。菩薩見諸法如是，眼無所罣礙見諸法，用是故見諸佛。見諸佛如以明月珠持著琉璃上、如日初出時、如月十五日在眾星中央時、如遮迦越王與諸群臣相隨時、如忉利天王釋提桓因在諸天中央時、如梵天王在眾梵天中央最高坐、如炬火在高山頂燒、如醫王持藥行愈人病、如師子出獨步、如眾野鴈飛行虛空中前有導、如冬月高山上積雪四面皆見、如天地大界金剛山却臭穢、如下水持地、如風持水諸穢濁悉清淨、如虛空等、如須彌山上忉利天為莊嚴。諸佛如是，佛持戒、佛威神、佛功德，無央數國土悉極明。是菩薩見十方佛如是，聞經悉受得。」

[0916a25] 佛爾時頌偈言：

「佛無垢穢離塵勞，　　功德眾竟無所著，
　尊大神通妙音聲，　　法鼓導義喻諸音。
　覺天中天脫諸慧，　　種種香華以供養，
　以無數德奉舍利，　　幡蓋雜香求三昧。
　聞法普妙學具足，　　遠離顛倒喻滅度，
　終不想著於空法，　　當志解妙無礙慧。
　清淨如月日出光、　　譬如梵天立本宮，
　常清淨心念世尊，　　意無所著不相空。
　譬如冬月高山雪、　　若如國王人中尊，
　摩尼清淨超眾寶，　　觀佛相好當如是。
　如鴈王飛前有導，　　虛空清淨無穢亂，
　紫磨金色佛如是，　　佛子念此供養尊。
　去諸幽冥除闇愚，　　即悉速逮淨三昧，
　捐捨一切諸想求，　　無垢穢行得定意。
　無有塵勞釋垢穢，　　棄去瞋恚無愚癡，
　其目清淨自然明，　　念佛功德無罣礙。
　思佛世尊清淨戒，　　心無所著不相求，
　不見吾我及所有，　　亦不起在諸色相。
　捨離生死無眾見，　　棄捨貢高慧清淨，
　遠除憍慢不自大，　　聞寂三昧離邪見。
　其有比丘佛子孫、　　信比丘尼、清信士、
　除去貪欲清信女，　　念精進學得是法。」

無想品第十一

[0916b21] 佛告跋陀和菩薩：「若有菩薩欲學是三昧、疾得是，當先斷色思想、當棄自貢高。已斷思想、已不自貢高，已却當學是三昧，不當諍。何等為諍？誹謗於空。是故，不當共諍，不當誹謗空却誦是三昧。」

[0916b25] 佛告跋陀和：「若有菩薩學誦是三昧者，有十事於其中立。何等為十？一者、其有他人若饋遺鉢、震越、衣服者不嫉妬；二者、悉當愛敬人，孝順於長老；三者、當有反復念報恩；四者、不妄語，遠離非法；五者、常行乞食，不受請；六者、當精進經行；七者、晝夜不得臥出；八者、常欲布施天上、天下無所惜、終不悔；九者、深入慧中無所著；十者、先當敬事善師視如佛；乃當却誦是三昧，是為十事。

[0916c05] 「當如法作是行者，便得八事。何等為八事？一者、於戒清淨至究竟；二者、不與餘道從事、出入智慧中；三者、於智慧中清淨，無所復貪生；四者、眼清淨，不復欲生死；五者、高明無所著；六者、清淨於精進自致得佛；七者、若有人供養者不用故喜；八者、正在阿耨多羅三藐三菩提不復動；是為八事。」

[0916c13] 佛爾時頌偈言：

「有黠慧者不起想，　　棄捐貢高及自大，
　常行忍辱無麁漏，　　爾乃為學是三昧。
　智者心明不諍空，　　無想寂定是滅度，
　不誹謗法莫諍佛，　　如是行者得三昧。
　明者於是無憍慢，　　常念佛恩及法師，
　堅住淨信志不動，　　爾時為學是三昧。
　心不懷嫉遠窈冥，　　不起狐疑常有信，
　當行精進不懈怠，　　如是行者得三昧。
　比丘學是常分衛，　　不行就請及聚會，
　心無所著不畜積，　　如是行者得三昧。
　設使手得斯法教，　　及持奉行此經卷，
　已具足意得如佛，　　然後學誦是三昧。
　住是至德行誠信，　　設有學誦三昧者，
　速逮疾得是八法，　　清淨無垢諸佛教。
　其清淨戒有究竟，　　三昧無瑕得等見，
　以為空淨於生死，　　住於是法得具足。
　智慧清淨無有餘，　　無穢行者亦不著，
　博聞採智捨唐捐，　　得行如是為黠慧。
　志精進者無所失，　　於供養利而不貪，
　疾得無上成佛道，　　學如是德為明智。」

十八不共十種力品第十二

[0917a06] 佛言：「得是上八事者便獲佛十八事。何等為十八事？一者、用某日得佛、用某日般泥洹，從初得佛日至般泥洹日佛無難；二者、無短；三者、無忘；四者、無不定時；五者、終無生法想言我所；六者、無有不能忍時；七者、無有不樂時；八者、無有不精進時；九者、無有不念時；十者、無有不三昧時；十一者、無有不知時；十二者、無有不脫見慧時；十三者、過去無央數世事，無有能止佛無所罣礙所見慧時；十四者、當來無央數世事，無有能止佛無所罣礙所見慧時；十五者、今現在十方無央數世事，無有能止佛無所罣礙所見慧時；十六者、身所行事智慧是本常與智慧俱；十七者、口所言事智慧是本常與智慧俱；十八者、心所念事智慧是本常與智慧俱；是為佛十八事。」

[0917a21] 佛告跋陀和：「若有菩薩無所復著求法悉護，學是三昧者有十法護。何等為十法護？佛十種力。何等為十種力？一者、有限、無限悉知；二者、過去、當來、今現在本末悉知；三者、棄脫定清淨悉知；四者、諸根精進，種種各異所念悉知；五者、種種所信悉知；六者、若干種變無央數事悉知；七者、悉曉、悉了、悉知；八者、眼所視無所罣礙悉知；九者、本末無極悉知；十者、過去、當來、今現在悉平等，無所適著。」

[0917b01] 佛告跋陀和：「若有菩薩無所從生法悉護，是菩薩得佛十種力。」

[0917b03] 佛爾時頌偈言：

「十八不共正覺法，　　世尊之力現有十，
　設使奉行是三昧，　　疾速逮此終不久。」

勸助品第十三

[0917b07] 佛告跋陀和：「是菩薩持有四事，於是三昧中助其歡喜，過去佛時持是三昧助歡喜；學是經者自致阿耨多羅三耶三菩阿惟三佛，其智悉具足，我助歡喜如是。復次，跋陀和！當來諸佛，求菩薩道者於是三昧中助歡喜，學是三昧者自致阿耨多羅三耶三菩阿惟三佛，其智悉具足，其皆助歡喜如是。復次，跋陀和！今現在十方無央數佛，本求菩薩道時於是三昧中者助歡喜，學是三昧者自致得阿耨多羅三耶三菩阿惟三佛，其智悉具足，其皆助歡喜福。令其與十方人民及蜎飛蠕動之類共得阿耨多羅三耶三菩阿惟三佛，持是三昧助歡喜功德令其疾得是三昧，作阿耨多羅三耶三菩阿惟三佛得不久。」

[0917b21] 佛告跋陀和：「是菩薩功德於是三昧中四事助歡喜，我於是中說少所譬喻。譬如人壽百歲，墮地行至百歲無有休息時，其人行使過疾風，周匝四方上下。云何，跋陀和！寧有能計其道里者不？」

[0917b26] 跋陀和言：「無有能計其道里者。天中天！獨佛弟子舍利弗羅、阿惟越致菩薩乃能計之耳。」

[0917b28] 佛告跋陀和：「我故語諸菩薩，若有善男子、善女人取是四方上下諸國土其人所行處滿中珍寶布施與佛，不如聞是三昧。若有菩薩聞是三昧，於是四事中助歡喜，其福出過布施佛者百倍、千倍、萬倍、億倍。若見不？跋陀和！是菩薩助歡喜，其福寧多不？用是故當知之，是菩薩助歡喜其福甚尊大。」

[0917c06] 佛爾時頌偈言：

「於是經教中，　　持有四事歡，
　過去及當來、　　現在諸世尊，
　勸助功德行，　　度脫諸十方，
　蜎飛之蠕動，　　悉逮平等覺。
　譬如此周匝，　　四方及上下，
　人生行百歲，　　盡壽行不息。
　欲有計道里，　　其數難度量，
　獨佛弟子知，　　不退轉菩薩。
　滿中珍寶施，　　不如聞是法，
　四事之勸助，　　其福出彼上。
　跋陀！且觀是，　　四事之歡喜，
　布施億萬倍，　　不與勸化等。」

師子意佛品第十四

[0917c20] 佛爾時告跋陀和：「乃去久遠世時，其劫阿僧祇不可計、不可數、不可量、不可極阿僧祇，乃爾時有佛名私訶摩提怛薩阿竭、阿羅訶、三耶三佛——其威神無有與等者，安隱於世間，於經中之尊，天上天下號曰天中天——於是國土空閑之處。是閻浮利國土豐熟，人民熾盛樂。是時閻浮利內廣縱十八萬拘利那術踰旬。是時閻浮利內凡有六百四十萬國。爾時，閻浮利有大國名跋登加，其國中有六十億人。私訶摩提佛在是國中。有遮迦越王名惟斯芩王，往到私訶摩提佛所，為佛作禮却坐一面。時，私訶摩提佛即知其王心所念，便為說是三昧。其王聞是三昧助歡喜，即持珍寶散佛上，其心即念：『持是功德令十方人民皆安隱。』

[0918a05] 「時私訶摩提佛般泥洹後，惟斯芩遮迦越王其壽終已後還生王家作太子，名梵摩達。爾時，閻浮提有比丘高明名珍寶，是時為四部弟子——比丘、比丘尼、優婆塞、優婆夷——說是三昧。梵摩達太子聞是三昧助歡喜，心踊躍樂喜聞是經，持珍寶直百億散是比丘上，復持好衣供養之，以發意求佛道。時與千人俱，於是比丘所剃頭鬚作沙門，即於是比丘所從索學是三昧。與千比丘共承事師，八千歲不休懈，前後一反得聞是三昧。是比丘輩聞是三昧四事助歡喜，入高明之智。持是助歡喜功德，却後更見六萬八千佛，輒於一一佛所聞是三昧，自守、學、復教他人學。其人持是助歡喜功德其後得作佛，名坻羅惟是逮怛薩阿竭、阿羅訶、三耶三佛。時是千比丘從得阿耨多羅三耶三菩阿惟三佛，皆名坻羅首羅欝沈怛薩阿竭、阿羅訶、三耶三佛，教不可計人民皆求佛道。」

[0918a24] 佛告跋陀和：「何人聞是三昧不助歡喜者？何人不學者？何人不為他人說者？何人不守者？」

[0918a26] 佛告跋陀和：「若有菩薩守是三昧者疾逮得佛。跋陀和！若有菩薩在四十里外聞有持是三昧者，菩薩聞之便當行求往到其所。但得聞知有是三昧常當求之，何況乃得聞學者？若去百里者、若遠四千里，聞有持是三昧者當行學到其所，但得聞知，何況乃得聞學者？」

[0918b03] 佛言：「去人遠者常當自行求，何況去人十里、二十里，聞有持是三昧者不行求學？跋陀和！若有菩薩聞是三昧，欲行至彼聞求是三昧者，當承事其師十歲、百歲，悉具足供養占視。是菩薩不得自用，當隨其師教，常當念師恩。」

[0918b09] 佛言：「我故相為說之，若菩薩聞有是三昧處去四千里者欲往到其所，設不得聞是三昧者。」

[0918b11] 佛言：「我告若曹，其人用精進行求故終不復失佛道，會自致作佛。見不？跋陀和！菩薩聞是三昧，念欲求不離，其得利甚尊。」

[0918b14] 佛爾時頌偈言：

「我念過去有如來，　　人中尊號私訶末，
　爾時有王典主人，　　至於彼佛聞三昧。
　至意黠慧聽此經，　　心悅無量奉持法，
　即以珍寶散其上，　　供師子意人中尊。
　心念如是而歎言：　　『我身於此當來世，
　奉行佛教不敢缺，　　亦當逮得是三昧。』
　用是福願壽終後，　　輒復來還生王家，
　爾時見尊大比丘，　　號曰珍寶智博達。
　應時從聞是三昧，　　踊躍歡喜即受持，
　供以好物若千億，　　珍寶、妙衣用道故。
　即與千人除鬚髮，　　來志樂求是三昧，
　同時具足八千歲，　　常隨比丘不捨離。
　一反得聞不復二，　　是三昧者譬如海，
　執持經卷諷誦說，　　其所生處聞三昧。
　用積累是功德故，　　當見諸佛大神通，
　其所具足八萬歲，　　所見諸佛輒供養。
　曾值諸佛六萬億，　　加復供養六千尊，
　聞所說法大歡喜，　　然後得見師子佛。
　蒙此功德生王家，　　見佛號曰堅精進，
　化無數億諸人民，　　度脫一切生死惱。
　諷誦學是法以後，　　便復見佛名堅勇，
　天上世間誦其稱，　　聞三昧聲得作佛。
　何況受持誦說者？　　於眾世界無所著，
　廣宣分流是三昧，　　未曾疑忘於佛道。
　此三昧經真佛語，　　設聞遠方有是經，
　用道法故往聽受，　　一心諷誦不忘捨。
　假使往求不得聞，　　其功德福不可盡，
　無能稱量其德義，　　何況聞已即受持？
　設有欲求是三昧，　　當念往時彼梵達，
　教習奉行莫退轉，　　比丘得經當如是。」

至誠佛品第十五

[0918c17] 佛言：「乃往昔時復有佛，名薩遮那摩怛薩阿竭、阿羅訶、三耶三佛。時有比丘名和輪，其佛般泥洹後，是比丘持是三昧。我爾時作國王剎利種，於夢中聞是三昧，覺已便行求持是三昧比丘，即從作沙門欲得。於是比丘所一反聞是三昧，承事師三萬六千歲，魔事數數起不得一反聞。」

[0918c23] 佛告比丘、比丘尼、優婆塞、優婆夷：「我故語若曹，若曹當疾取是三昧，無得忘失。善承事其師，持是三昧至一劫，若百劫、若千劫，莫得有懈惓，趣當得是三昧。守善師不離，若飲食、資用、衣被、床臥、千萬珍寶以用上師，供養於師無所愛惜；設無有者當行乞食給師，趣當得是三昧莫厭。」

[0919a01] 佛言：「置是所供養者，此不足言耳，常當自割其肌供養於善師，常不愛惜身，何況其餘？當承事善師如奴事大夫，求是三昧者當如是。得是三昧已當堅持，常當念師恩。」

[0919a05] 佛言：「是三昧難得值，正使求是三昧至百億劫，但欲得聞其名聲不能得聞，何況得學者、轉復行教人？正使如恒邊沙佛剎，滿其中珍寶持用布施，其福寧多不？不如書是三昧持經卷者，其福極不可計。」

[0919a10] 佛爾時頌偈言：

「我自識念往世時，　　其數具足六萬歲，
　常隨法師不捨離，　　初不得聞是三昧。
　有佛號曰其至誠，　　時知比丘名和輪，
　彼佛世尊泥曰後，　　比丘常持是三昧。
　我時為王君子種，　　夢中逮聞是三昧，
　和輪比丘有斯經，　　王當從受此定意。
　從夢覺已即往求，　　輒見比丘持三昧，
　即除鬚髮作沙門，　　學八千歲一時聞。
　其數具足八萬歲，　　供養奉事此比丘，
　時魔因緣數興起，　　初未曾得一反聞。
　是故，比丘、比丘尼、　　及清信士、清信女，
　持是經法囑汝等，　　聞是三昧疾受行。
　常敬習持是法師，　　具足一劫無得懈，
　勿難千億用道故，　　當得聞是法三昧。
　衣服、床臥若千億，　　比丘家家行乞食，
　以用供養於法師，　　精進如是得三昧。
　燈火、飲食所當得，　　金、銀、珍寶供養具，
　尚當自割其肌肉，　　以用供養況飲食？
　明者得法疾持行，　　受學經卷有反復，
　是三昧者難得值，　　億那術劫常當求。
　所周旋處聞是法，　　當普宣視諸學者，
　假使億千那術劫，　　求是三昧難得聞。
　設令世界如恒沙，　　滿中珍寶用布施，
　若有受是一偈說，　　敬誦功德過於彼。」

佛印品第十六

[0919b07] 佛於是語跋陀和：「若有菩薩聞是三昧，聞者當助歡喜、當學、得學者持佛威神使得學、當好書是三昧著素上、當得佛印印、當善供養。何等為佛印？所識不當行，無所貪、無所求、無所想、無所著、無所願、無所向生、無所適、無所生、無所有、無所取、無所顧、無所往、無所礙、無所有、無所結、所有盡、所欲盡、無所從生、無所滅、無所壞、無所敗。道要道本是印中，阿羅漢、辟支佛不能壞、不能敗、不能缺；愚癡者便疑是印，是印是為佛印。」

[0919b18] 佛言：「今我說是三昧時，千八百億諸天、阿須輪、鬼神、龍、人民皆得須陀洹道；八百比丘皆得阿羅漢道；五百比丘尼皆得阿羅漢道；萬菩薩皆逮得是三昧、皆逮得無所從生法樂、於中立；萬二千菩薩不復還。」

[0919b22] 佛語舍利弗羅、摩目犍連、比丘阿難、跋陀和菩薩、羅隣那竭菩薩、憍曰兜菩薩、那羅達菩薩、須深菩薩、摩訶須薩和菩薩、因坻達菩薩、和輪調菩薩。佛言：「我從無央數劫求佛道以來，今以得作佛，持是經囑累若曹，學、誦、持守無得忘失。若有，跋陀和！菩薩學是三昧者，當具足安諦學。其欲聞者當具聞，為他人說者當具說。」

[0919c01] 佛說經已，跋陀和菩薩等，舍利弗羅、摩目犍連、比丘阿難等，諸天、阿須輪、龍、鬼神、人民皆大歡喜，前為佛作禮而去。

般舟三昧經卷下

【經文資訊】大正藏第 13 冊 No. 0418 般舟三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA