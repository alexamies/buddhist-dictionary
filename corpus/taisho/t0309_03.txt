十住斷結經卷第三

姚秦涼州沙門竺佛念譯

童真品第八

[0981a23] 爾時最勝菩薩白佛言：「世尊！云何第八菩薩於八住地而淨其行？」

[0981a24] 佛告最勝：「第八菩薩常當具足以神通慧曉眾生根，觀其意趣而為示現，復以神通遊諸佛國，觀其奇特殊妙之行，還自莊嚴其佛國土，自往奉覲禮敬諸佛，觀佛身相空無所有，學習知忍分別諸根，常入如幻三昧定意知其無本，所作功德隨前形器，各隨其所而成就之。以過空行無想無願，不有形像，度於三界永無縛著，慧無所念不有生滅，以無所生故曰為慧。作不見作亦無造者，是謂名慧。無疆界中間處所，都無住止亦無窠窟，慧為清淨識無所猗。所以然者，由無想念。慧無有限，用力方便不止貪欲，亦不住色不住無色，雖與同垢不為染著，是謂，最勝！名曰大智。離婬怒癡不處愚冥，永為解脫而無罣礙不著不斷。去十二緣無明根本，不見我人無我不我，不住貪欲了之為一，無求色想復不念在一切色中，是謂第八菩薩慧業。終不隨緣無煩惱患，不與疑合，亦不有為非不有為，亦不求福非無功德，以越諸惡非法之事。所以然者，法性常存，不見愚者而行非法，不見擾惱其身心識，意不亂想流馳異念。是謂，最勝！名曰為慧。分別空觀了知無生，斷滅計常不使興起，抑制六關終不邪闚，誓在廣遠不計限局，修童真禁而不越序，若見退墮在下位者，輒便誘勸務使上及，奉順法者不斷諸佛所修律本，身心怡然不能窮已，興隆道樂不除法身，不斷聖眾不有縛脫。復當修習道俗之法，以法性故不斷諸學，使慎禁戒因本清淨而不可盡。諸在生死斯皆有盡，流轉五道周旋往返亦不寧息，住無常處斯亦盡滅。外道異學雖獲五通不離世智，願求長生後失神足，亦復命盡便涉生死。或有眾生勤行五戒十善之法得生人天，精勤五戒在欲天中，封受自然功德具足。或有眾生習學空定在色天中，以歡悅為食不念苦本。或有眾生心識澹然希望無為，謂為無想永寂泥洹，斯皆自調不至究竟滅度之處。第八菩薩觀了斯處而不染著，恒敷演法勸進學者使遠離之。

[0981c04] 「最勝，當知！童真之業亦復遠離二乘之道，從須陀洹至辟支佛皆有釁咎，菩薩終不念羅漢法。所以然者，以其用心猗泥洹道，緣覺所修菩薩不學，以其發意無大慈哀，有斯學者此皆非正。若有菩薩欲究竟學習智慧海，盡其元本而不可窮，誓願不捨一切眾生，修如來法為不滅性，慧無窮極故不可見，道果開敷使得成就。言種實者，菩薩發意弘誓之心，十力、無畏、十八不共殊特之法，亦不思議亦不可盡。第八菩薩在在遊化，執意行忍無能思議，心不念非無有眾惡，不懷恚恨加於眾生，又不興意與人競諍，復不導人有所毀敗，慎護身口不妄有犯，將護眾生慎己行本，不處邪部思惟善業，無愛欲意能莊嚴身如佛色像。」

[0981c18] 爾時世尊告最勝曰：「童真菩薩常當習行音響句義。云何菩薩學音響義？於是菩薩知諸法空不染諸見，思惟無相不興亂念，分別無願永離三有，法無淫欲本性自淨，不起恚怒永使不生，觀了無明不為愚冥。復當思惟當來過去現在之法，盡無所起諸法自然，不見興滅不見生死不為報應，信作善惡知有果實。修口清淨不行妄語，其心明解行無沾污。所興事勝不捨一切，常自挍計夢幻之法，設有邪念即自覺知，志性柔和守護其意，使不生惡常生清淨。真正之土，設在人間眾德具足，相好八十聲如哀鸞，亦若梵天所說微妙不懷綺飾，去淫怒癡無復憂慼，終不惡顏恚恨向人，所造功德未曾亡失，隨其根本使至永安，常以法言勸進一切，降伏外道邪學異術，以離苦惱無復厄難，備悉諸佛具足之法，人常忍辱身心至密，現受罵詈默然不報，若使眾生取撾捶者，不念怨讎亦如地大包受萬物，終無識想有增減意。所以然者，斯由法性本來空故。設有忿怒終不有恨，視彼恚色如幻如化，興意來向不持心逆。若念惡者佯若不知，密自思惟：『吾今審諦知之為空，當求遠離不興彼緣，前人懷恚我宜慎之。』假使有人來稱譽者不以為喜，若見捶者亦無愁惱。所以然者，不見己身及彼杖痛，皆由積行降伏心意。在閑靜處挍計身中，生老病死非常苦痛，愁憂恐怖飢渴寒熱。復重觀察，是身壞敗為非常法，是身為苦器眾病聚集，是身虛空四大還本，是身無我無生無滅。三界眾生為流所漂，愛欲流者沈沒流轉亦無休息，先當制心不使增多。復當思惟有流之本，處在三界所更生死受身不息。亦當思惟邪見之流，眾生愚癡隨興倒見，六十二塵迷荒之道。無明流者，三界眾生瞢瞢為癡不知真道，以不淨為淨返入欲流，以苦為樂，以非常為常，以非身為身，亦不思惟除去貪濁而自侵欺，長夜不習老不息婬，有財不施不受佛語，是謂四弊遂增愛根，意念身行共相受入。

[0982a27] 「如是，最勝！菩薩入定寂寞而觀，棄惡除欲不善之想，內自觀身思憶三寶，念察非常苦空非身，隨賢聖教無苦樂心，修行四證究暢其義，生為苦證愛為習證，清為盡證度為道證，患厭此形無一可貪，深思根本為從何生？隨性觀之方知根原，苦從身生，習因愛生，愛滅成盡，無欲成道。常遵慈愍無有害意，長養道化愍傷眾生，生死勤苦為之拔濟，和顏悅色向於群萌，勸教眾生使發道意，所言通利而無滯礙。知諸法相真諦之義，達了諸法隨時而入，卒問尋對應機無難，所說應時辭無錯亂。菩薩慈心愍傷一切，遍念眾生有形之類，不免疾病衰喪之痛，為設方便欲令解脫。復起悲心哀感一切，飢渴寒熱得失罪咎艱難之患，思惟巧便欲令恬然。復以喜心，念諸世間皆有憂苦恐怖之難，吾當方宜永使安隱，常以守護之心，願度三界八難生者，愚癡曚闇不見正道，念欲成濟使得無為，愍哀眾生心不動轉。雖行此法意不染著，不以勤苦而生退轉，渴仰無上正真之道，於諸通慧而無厭足。設在五樂歌舞之中，亦不生心而用歡喜，曉了世俗斯皆幻化，一切萬物盡歸無常，不為八法所見傾動，心恒遠離如避劫燒，不處其中。為人所惱，若欲恚恨來向己者，終不還報如毫釐許，為人所敬無敢犯者。假使有人欲害菩薩，節節解身各在異處，悉能忍之不生亂想，因欲具足童真之行。菩薩復觀身心之法，合成散滅何足貪著而欲寶之？緣是果行必獲佛身，備悉成就如來匿藏，建立大誓究道根源。菩薩行權變化無窮，若在外道異學之中，現身入火坐臥自由，復從火起無所傷害，輒使其人知有真道，心自改悔修清淨行，化愚惑意還令返真。因從生天為講演法，解知天位亦復衰喪。菩薩權道無所不入，釋梵四天王無不自歸而稽首者，斯由積功道德超殊，亦非二乘所能及逮。童真神智亦無邊底，心曠無崖不可限量，所說有益亦無損耗，以是之故慧不可盡。一一分別眼耳鼻舌身心之法，了知悉空亦無所有，達過忍慧便逮眾智，不念一切是常非常，尋便得入無極之慧。若與前人音聲來往，思惟言教猶山中響，有解此者名曰權慧。亦復觀察有為無為空性之法，諦自虛寂假有號耳。不念己身以得道果，餘下劣者亦不及逮。復不自念，修行戒律奉尊法教，終不興意生若干念，是謂童真權慧無邊。或有菩薩行中和忍空忍頂忍不退轉忍，如實觀察而無虛妄，修三梵堂，空不住本不念牢實，無思想觀不念有想，亦不願求而興願想。法界一相亦無形貌，思惟生死亦無終始，亦無施為無有施為，不見過去當來現在，周迴往來都無真實，過去磨滅現在不住當來不生，有德不見無德，無德不見有德，不為有德不為無德，非不有德非不無德，了知有德無德澹然空寂。不有生滅著斷之名，復觀無生不有所生不見無生，分別有生及與無生，虛而無實一而無二。不見度世道果之證，亦復不見前後中間，文字言教不見解散不與世合，復不見聚而共同流。

[0982c28] 「如是，最勝！童真所修深遠難及，不可思議無能及者，不見道忍與智忍合，不見智忍與道忍合亦不不合，不見無道與無智合，不見無智與無道合，道忍及道自不共合，非不有合亦不不合。所以然者，性自空故。最勝！當知，世有二法令新學者有狐疑想。云何二法起狐疑者？於是菩薩修百千法，猗著泥洹謂為以脫，有斯行者則有減損。或有菩薩，知泥洹性永為解脫，不興染著施設生死，無從無離深知為一，而無若干分部之名，菩薩慧忍終不生心，而有彼此平等大乘。解入空慧無著無斷，無所染污乃謂平等，等性觀了無縛無脫，亦無所造故無所生，不見自然有生滅者，解脫然者乃謂自然。不見有然不見無然，解達自然悉無所有，是謂清淨是謂滅盡。如是，最勝！菩薩積行慧無窮極，行無生慧而不可盡，從初積學至于道場，坐佛樹下降伏魔怨成無上道，先當入此忍慧定意，然後乃遊師子奮迅獨步三昧，放大光明普照三千大千剎土。有見光者，斯皆忍慧所見纏絡，意識柔軟無強梁心。常以慈哀攝身口意，言教清淨終始無損，任縱無為於尊佛道，遊志三昧心無亂想，為人謙下不憍篾人，功德道果日夜滋生，縛結怨惡永無根芽，堪遊他方諸佛剎土。知其光明神感之應，訓化群萌靡不度者，尋其光明了無所有，分別相貌亦無真實。復當分別色痛想行識所起相像。云何觀達五陰之相？有見光者是謂為色，有形質者是亦為色，取受付與是亦為色，己身護持亦復是色，若與他人亦復是色。次當了知痛之起滅，為由何等而有此痛？苦痛樂痛不苦不樂痛，常念分別而無苦樂，況當有痛此則不然，具曉了者是為痛相。深記去就流馳不停，追憶往古未來現在若男若女，及餘無數無限之念，名曰思想。解知此想無來無去亦無處所，虛而非真亦無名號，故名思想。若復見行善惡之法有記無記、有漏無漏、有為無為，有所造作不以為礙。菩薩于時見行善者非為不善，見行惡者非為不惡，若復有時亦不行善亦不行惡，當念分別不見無善亦復無惡，是謂，最勝！名曰為行。復當曉了何因有識？識非一相，眼耳鼻舌身意之法亦名為識，色聲香味細滑之法亦名為識，達知更樂興衰之法亦名為識，在思想中亦名為識，離思想者亦名為識，有善有惡亦名為識，無善無惡亦名為識，亦非有善亦非不善亦名為識。解知此識為從何生復從何滅，解知無生亦無起滅，達了此者是謂為識。

[0983b17] 「如是，最勝！童真菩薩捨身受形，身根意識初不錯亂，不受中陰而有留難；眾生神離住於中陰，隨其輕重殃禍之本便有留難。菩薩大士發意之頃，隨意所向尋往受形而無留難。最勝！當知，童真菩薩常與一生補處菩薩以為朋友，隨侍遊觀佛土清淨，選擇極妙最上佛土，志存盛好施為佛事。第八菩薩逮得自在，從其緣化靡不周遍，所宣道法而無窮盡，常以善教悅可眾生。」

[0983b26] 時彼眾會有諸菩薩，各心念言：「今日如來頒宣慧業歎童真行，功德果報亦無等倫，今觀最勝大士所修，履童真業亦無差違。假使最勝成最正覺無上之道，得佛道時所號云何？其佛國土功勳嚴淨為何等類？諸菩薩眾成就云何？奉修法律有差別不？」

[0983c03] 爾時世尊知彼眾會心中所念，便於座上尋時即笑，無數億百千光明從佛口出，照于十方無限世界，蔽日月明覆魔宮殿，光還繞佛無央數匝從頂上入。時會菩薩即從座起偏袒右肩，叉手禮佛而問笑意：「佛不妄笑願聞其意。」

[0983c08] 爾時世尊告眾會曰：「汝等見此最勝菩薩不乎？」對曰：「唯然我等已見。」

[0983c09] 佛告來會諸菩薩等：「此賢劫中百佛過去當有佛出號師子威如來出現於世，至真、等正覺、明行成為、善逝、世間解、無上士、道法御、天人師，號佛、世尊，國土名號如今無異。時彼土境國界神妙，五[聲-耳+木]卒賤自然無價，人民滋盛城郭嚴整，合以七寶，金銀琉璃水精、車璩瑪瑙、珊瑚琥珀及摩尼寶。時彼佛土平正，有八交道純以寶成，其地柔軟如天細衣，猶兜術天被服飲食宮殿室宅，園觀浴池交路棚閣巍巍殊妙，其佛國土神德如是。諸天人民自然顯發，作倡伎樂懸諸繒幡，竪立幢蓋燒眾名香雨寶妙華，將護正法使不缺漏，導利開益無量眾生。今此最勝菩薩從此間沒，當生無怒佛土極樂世界。已生彼土時，無怒佛為諸菩薩宣八千四百奇異法門，闡揚道教歸於句義，往返周旋不斷三寶，皆使眾生立不退轉。」

[0983c25] 說是語時其在會者，咸皆歎曰：「善哉善哉！最勝大士！以成佛號何其速耶，願將來世得生此國，值師子威如來出現世時，遭蒙道教修童真行如最勝也。」時會菩薩重自念言：「令諸眾生普皆得慧忍智之法，如今無異其聞此聲，無有恐怖不懷猶豫。」

[0984a02] 爾時世尊告最勝曰：「菩薩行備具足眾德，顯示殊特無量言教，應時示現靡所不入，或為凡俗孤老之形，或為幼童嬰兒之像。復以權變入於四道，與須陀洹已成就者而為朋友，便說上要使不懈息，復執方便入斯陀含，勸使斷除五災之難，能令得入不經七返；或在天上敷演甘露，純熟行者不來世間；或與無垢真人共會，為說身苦六十八法，自歎鄙陋缺無上道，徒喪慧明損辱法典；或現諸佛緣覺之道，顯揚神足現十八變，默然教授使得解脫，內懷權慧應適人心，隨緣投藥使不增減；或與新學初發意者入清淨定，使諸眾生普見色身，乃令三千大千佛土，在手掌中共相供養，於中往來無增無減，令發無上正真道意。」

[0984a16] 時有菩薩名曰究暢，即從坐起長跪叉手，前白佛言：「唯然世尊！是三昧定有何名號，乃令三千大千剎土，十方境界普在掌中，其中眾生興敬供養而無增減乎？」

[0984a20] 佛告究暢菩薩大士曰：「其三昧定號曰清淨，普見色身顯現變化靡不容受，國土境界如故不異亦不增減。正使三千大千剎土，及恒邊沙無量佛國悉在掌中，共相敬事施行福業，坐臥經行隨意所娛，其中眾生各不相知，己身所在無所觸嬈。究暢當知，皆是童真菩薩威神之所施為，在所現化亦不見身，竟為所在不使眾生有增減心。」

[0984a27] 爾時座上諸來會者，天、龍、鬼神、乾沓惒、阿須倫、迦留羅、真陀羅、摩休勒、人及非人，各自生念，欲令最勝大士菩薩，示現神變清淨定意。

[0984b02] 是時世尊知眾會心各有想念，便告最勝菩薩大士曰：「汝今，最勝！當為一切眾生及來會者，現是三昧清淨定意，令諸會者有篤信心。」是時最勝菩薩大士，承佛威神敬奉聖教，即於座上三昧正受，令其十方恒沙剎土，天龍人民及鬼神王，并餘尊天諸會菩薩有形之屬，皆現掌中於中顯示，有禪定者、有經行者、有興功德作佛事者，所現殊特巍巍難喻無以為譬。現神足已，一切十方諸來之會，還在本位如故不異，最勝菩薩亦在本座，衣服嚴整不失威儀。

[0984b13] 時究暢菩薩語最勝曰：「仁者所現三昧威神，超越無量無限之德，神感威顯實無等倫，乃能容受十方世界，在其右掌而無增減。我等勤加興功立德，進修清淨定意之法，務及童真大士之行。」

[0984b18] 爾時最勝報究暢曰：「如是如是！如汝所言。若有新學發意行者，務欲修習童真之法，當念勤加成就道果，使不中退。菩薩精勤，有二十事所當應行，育養擁護不使損減。何謂二十無缺漏法？於是菩薩修童真行，發大弘誓無蓋之心，念欲拔濟危險之厄，是為精勤而無有退。

[0984b25] 「復次菩薩合集徒眾，訓以道教無形狀法，恒說空無虛寂之聲，是謂童真行無有退。

[0984b26] 「復次菩薩廣布功德，使諸下劣得蒙纏絡，先除貪意使無想念，却乃訓導檀度無極。

[0984b29] 「復次菩薩見前眾生，有困厄者輒身往化，安慰其人使不受痛，常念育養心無變易。

[0984c01] 「復次菩薩造立苦行，經無數難求高明師，諮受言律奉修正法，常念擁塞六無根本。

[0984c04] 「復次菩薩求無上道，心無榮冀有所染污，心常精勤諸神通慧，行於止觀除愛著心。

[0984c05] 「復次菩薩隨時應適，曉了權變無覺知者，前受教人癡心通達，然後乃告方便之宜。

[0984c08] 「復次菩薩發心誓願，備悉相好莊嚴其身，自淨其土，作黃金色，所將眷屬同為一相。

[0984c09] 「復次菩薩誓度曠遠，不懷怯弱而有滯礙，雖處生死不辭勞苦，畢志堅固降伏外道。

[0984c12] 「復次菩薩，造立無數功福之業，常念眾生不自為己有繫著心，思惟四諦覺明觀慧。

[0984c13] 「復次菩薩被弘誓鎧，從無數劫求無上道，終不生念我行真實，有此行者則有耗減。

[0984c15] 「復次菩薩包容凡夫，來自歸者微說道教，指示徑路令知所趣，觀前人器乃授甘露。

[0984c18] 「復次菩薩觀察方俗，王法所制勿生叛逆，善則從之惡則竊避，無自貢高毀敗風俗。

[0984c19] 「復次菩薩當學入眾，若梵志眾若長者眾，觀採禮儀可行知行，可坐知坐可臥知臥，應適威儀而無錯謬，是謂童真菩薩而知入眾。

[0984c23] 「復次菩薩常當修學無生法忍，無起滅慧而悉具足一切佛法，遊化十方無量佛國，欲得備悉諸總持門諸眾智門，曉了智慧而無窮極，當念修習童真之行。

[0984c27] 「復次菩薩執正御亂不處邪部，具施戒忍、精進、禪定、智慧、善權、三十七品、空無想願，其心不懈亦不疲厭，終不忽忘弘誓之心，是謂童真牢固之心。

[0985a02] 「復次菩薩合集功德眾善之本，自纏絡身修諸相好而自莊嚴，消除憍慢無明邪見，童真菩薩一相清淨則不染著，不見境界有淨不淨，爾乃周備相好功德，無量福業而悉具足，亦不懈怠有退轉心。何以故？以其童真菩薩發大弘誓不捨本願，廣布慧業精進無惓，是謂菩薩修童真行。

[0985a09] 「復次菩薩分別幻化欺詐之法，觀了虛寂永無所有，亦無形質而可覩見，長養精進務修本業，於十六分而不遺捨，行慈菩薩恒自挍計，欲為我生為從何出？深自思惟出無窠窟，此是世人自起識想，染著之意而興欲火，焚燒善本墜墮五道，斯由貪欲無明結故。若有菩薩分別五欲皆不真實，勤欲思惟永不與處，設聞他方曠野之處，彼有苦行斷欲之人，便能方宜誘導眾生到彼方域，輒見苦行斷欲之人，心意清涼不懷熱惱，使其眾生皆發道心，除去五欲漸漸將導，遊諸佛國禮事供養諸佛世尊，轉復引入深法之奧，然後乃具布施之德，戒忍恩和建志精進，一意入定念不馳散，廣修智慧無崖之業。是謂，究暢！童真菩薩所修行道，弘益靡不周悉，若有菩薩初發習學諷讀講論二十行業，然後乃發履童真迹。」

[0985a25] 當其最勝說是法時，萬七千人皆發弘普無窮之意，慕修童真二十行業；十千天人皆得無所從生法忍；復有無數眾生之類，增益功德不懷中退。

[0985a29] 爾時世尊告最勝曰：「善哉開士！多所饒益多所度脫。若有菩薩被弘誓心，合集功勳不懷懈惓，加行勸助而修法施，欲以開化眾生之類，合集度脫入泥洹界永無來往。是謂，最勝！童真所修德不可量。若有菩薩發心起學，常當修習二十行法，却乃漸入深法寶藏。如是。最勝！當作是學，如是學者便應第八菩薩之道。」

定意品第九

[0985b09] 是時最勝菩薩復白佛言：「何謂常淨菩薩於第九地而淨其住？」

[0985b10] 爾時世尊告最勝曰：「九住菩薩修習定意一心解門，三昧正受而不耗損，於淨不淨常若一心，雖處塵勞恚恨之中，不興亂想生若干念，觀知眾生心意識著，緣結苦惱之所繫縛，所因報應而致此患，復求方便權詐之法，當何巧便得至永滅而取度脫？」

[0985b16] 是時第九菩薩大士，當復思惟斯諸想著，皆由不順正法之相，從無明行致斯緣報，唯當一心生其道念，念佛法眾戒施天念，安般攝身及死亡念，守護一切使不煩亂，勤行精進如救火災，所逮功德充滿一切，內懷志願存於道果，行諸通慧靡不周悉。常念思惟愍傷一切，由何眾生有塵勞患？諦自觀察尋其源本，皆由無明而致行報，以生行報則有識神，識既有窟謂為名色，名色已生具成六入，內外相因便起更樂，心已染著轉復生痛，解了苦樂乃生愛意，愛根已生共相受入，生老病死愁憂苦惱漸漸長益欲愛報應。第九菩薩觀斯報應深慮思惟，塵勞之縛虛而不真，諦無有實自觀緣報。復知眾生分別果實都無處所，應無所應報無所報。復以清淨真觀之法，使其眾生令致清淨，常念勸勉勤修定意，先以權便觀一佛界，有幾眾生建立堅誓造功德業，集修無上莊嚴道樹？有幾眾生禪寂入定神足變化權現無方？復幾眾生荷負重擔為人重任，而代拔苦不使受惱？有幾眾生斷三結使具成道跡？有幾眾生三垢已薄得頻來道永與苦別？有幾眾生無五下分纏縛之難，不復往還至此世界？有幾眾生斷上五結，遊諸解脫而自娛樂？復以神通五眼觀察諸在幽隱法沒盡處，當有緣覺居止山林，隨時出現人間教化，菩薩亦復思惟彼處，有可親近有不可親近。云何族姓子一意觀視，一佛境界眾生之類，建立堅固造功德業，進修無上莊嚴道樹？於是族姓子九住菩薩，若見眾生有堅固心，即設權便與作善知識，隨時育養增益精進擁護成就，畢志牢固不可沮壞，誘進開示使知深法，不慮遠近險難之中，正使前有火災隆熾，燒一佛界融然一體，路由其中到他方界，聞彼有佛敷演道法，無生無滅無老死法，便能前進沒身自歸，安隱至彼身不被燒亦無熱惱，得覲彼佛禮事供養，合集功德殊異之法，便得成就亦無退轉，若使遭遇大海深水，如一佛界上下周匝而無有異，於中立誓能自投歸，亦不怯難所立功德，志願堅固不可動轉，是謂九住菩薩住大慈哀，不捨一切攝眾生故。

[0985c28] 「云何九住菩薩觀彼眾生禪寂入定，神足變化應適無方？於是菩薩若見眾生遠居深山無人之處，執意思惟入第一四禪，第二四禪，第三四禪，第四四禪。是時菩薩見彼眾生，復從第四四禪起，入第三四禪第二四禪第一四禪。是時菩薩復見眾生，但入一禪不入二三四，或入二禪不入一三四，或入三禪不入一二四，或入四禪不入一二三。是時菩薩亦見眾生，入空處識處不用處；或時菩薩觀見眾生，但在空入不在識入不用入；或時獨在識入不在空入不用入；或時獨在不用入不在空入識入；或時乃在第四四禪，不在上下三禪。九住菩薩便往至彼與為善祐，使成功德不令厭惓，能使眾生必至堅固者，乃當稱之名曰九住。何謂九住菩薩荷負重擔為人重任，常代拔苦不使受惱？於是菩薩以權方便往入五道，隨時應適衣被飲食床敷臥具病瘦醫藥，若在三塗八難之處輒身往度，趣使前人不令受苦，或入地獄餓鬼之中，便能廣惠各得飽滿，是謂第九菩薩堪為眾生荷負重擔。

[0986a20] 「云何菩薩勸喻前人，斷三結使令成道跡，漸得果證永與苦別？於是菩薩執權方便現若干變，與說聲聞緣覺之教，說泥洹樂寂然無為；或時與說菩薩大士無生無滅虛無之法，以能知彼眾生念已，先論大乘方等之要，布施、持戒、忍辱、精進、一心、智慧，大慈大悲、四禪四等，根力覺意八賢聖道及三梵堂，其人聞已心意肅然衣毛皆竪，隨器勸進使成道證。或時菩薩觀彼眾生本發菩薩意，自忖疲厭而不能得，便欲退還入聲聞道，菩薩于時復至彼所言：『卿積德以來今已垂辦，光相種好當莊嚴身，廣運眾生修治佛土，何乃退還就於小道？』其人聞已倍自悔責：『咄哉無狀實為可恥，乃使通神菩薩道者而見怨責；我今自勵要當勇猛，積功立志執弘誓意，為一切故不捨本願。』發意菩薩生是念時，爾時天地六變振動，動魔宮殿不安本位。是時弊魔自生此念：『向者天地六變振動，是誰瑞應示現若此？將非如來、至真、等正覺出現於世，若不爾者當是無欲之人得阿羅漢，令其瑞應乃至於斯。設無此者，當是發意菩薩立堅固誓發大乘意，欲求作佛獨步三界，愍傷危厄濟渡十方，空我境界使無侍衛。若不爾者，當是百二十八鬲子罪王生地獄中，以理治化心不增減，或能是彼神變所感。若不爾者吾有萬子，勇猛剛健才藝非恒，在我左右統攝六天，吾最小者名曰惡子，受性兇暴行無慈仁，吾遣使知王地獄事，料簡善惡分別賢愚，亦有神足感動天地，今稱號曰治罪治法王治無高下，將非即是神感之應？』魔復思惟：『我有僕使名曰阿傍，亦能現變威德無量，當生之日天地大動，若取命終地亦大動，或能即是現瑞怪耳。』如是魔王興若干念，便以天眼觀於三千大千世界，於時便見斷欲之人應得須陀洹道，今乃更發摩訶衍心。『正是斯人欲空我界，當求方便壞子善心。』是時弊魔自將兵眾到善男子所，自見常淨九住菩薩，心自懷懼衣毛皆竪，便自退還不堪前進。是謂常淨菩薩神德感應，使道跡寂成無上道，建立誓願終不屈還。

[0986c01] 「何謂九住菩薩觀眾生類，知三結薄得斯陀含，無欲怒癡永與苦別？於是菩薩觀彼眾生，久遠以來所積功德，有利根者有鈍根者，設見眾生心意純熟垂成道果，意不可迴令至大道；若見鈍根勸使精進，具眾德本道果之報。菩薩將導使心不懈，尋能成就四道之證，或有超越取第四果，不使流滯住阿那含。皆是第九常淨之德，未曾違捨弘誓之心，是謂菩薩修勤精進無能稱量，不計報應十二因緣。九住菩薩修習常淨而致清淨，或從他人聞柔順法，內省己身應其法念，專精一心志存學問，常在閑靜不處憒亂，知彼方便寂然定意，觀察人根終不虛妄，是謂菩薩於斯陀含而有長益。

[0986c15] 「云何菩薩扶接眾生，斷五結使纏縛之患，即彼天上勸使滅度，亦不往還至此世界？於是菩薩至彼天上，與說無生無斷滅法，即於其前入滅盡定現取滅度，諸在彼界阿那含天，心各生念共相勸勉，於無餘泥洹界而般泥洹。菩薩雖現殊異之法，心亦不變有若干想，自識久遠無數劫事，發動所趣皆悉了知，不見往者亦無還返，亦復不見住止之處，觀無所生本無處所，自致清淨坦然無為，是謂菩薩於阿那含而有增益。

[0986c25] 「云何菩薩復觀眾生，育養學者逮獲無著？於是九住菩薩大士，以天眼觀三千大千世界，誰應漏盡垂得道果？作是觀已，或見有十有百有千，乃至無數不可計人，斷除結使，同時同日應成無垢得阿羅漢。是時菩薩以神足力，一日之中周滿三千大千世界，以權方便擁護其人，各令適志而致無著，永離生死寂然無為，是謂菩薩於阿羅漢而有增益。「云何菩薩勸緣覺乘而獲無著？於是菩薩復以天眼，觀諸世界高山平地幽隱之處，靜寂獨止眇然思惟四十三止定意之法。是時菩薩亦復至彼，相去不遠以草敷地，結跏趺坐繫意在前，亦不邪視內自思惟欲現權化，或現雷電霹靂音聲，或現樹木共相撐觸，於中出焰勝于火光，或出鳥獸哀鸞之聲。爾時菩薩在彼眾前，忽改其形勇在虛空，作十八變存亡自在，有三十二相八十種好，身出水火無所傷害。彼緣覺人即見殊特奇異之變，各自生念：『我等會當早成佛道，亦當復有眾相嚴身，宜共勤修精進不令有懈。』時彼諸人復於異時，出彼山林到人村聚，家家乞求以自救生。爾時或聞鍾鼓音樂之聲，或現哀哭涕吁之音，內心惻愴如被火然，豁若自寤漏盡意解，故號名曰無著緣覺。

[0987a19] 「如是九住菩薩所行，智慧達了而無窮極；緣覺雖有光相功德，故不及如來一毛相之功德；復合計之身體支節一一毛孔所作功德，故不及如來眉間相之功德；復取計之，不及如來頂相之功德。正使三千大千世界其中眾生，盡篤信佛信法信比丘僧，假令信心百千萬倍，故不及持信奉法之人百千萬倍。復使持信奉法之人滿三千世界，智慧聞施合集功德，故不及道跡之人所作德本。復從道跡一一計之，乃至無垢及其智慧百千萬倍，不及一緣覺智慧功德。正使三千大千世界滿中緣覺，亦復不如一發意菩薩智慧功德。復使三千大千世界滿中發意菩薩，其智聞慧百千萬倍，復不如一阿惟越致所作功德。復取計之大千世界滿中阿惟越致菩薩，其智百千萬倍，復不如一生補處菩薩所造功德億百千倍。復使三千大千世界，盡滿其中一生補處菩薩，復不如一如來慧力功德。

[0987b08] 「如是，最勝！九住菩薩心之所明，達知三世眾生心意，隨病療救靡不濟度，我自憶念於九住中，度脫民萌不可稱量。自初發意至于九地，其間所度得羅漢者一阿僧祇，為除心垢永無微曀，從須陀洹至阿那含復有一阿僧祇，普行四諦習想知滅，復勸眾生發菩薩意，志各堅固立不退轉一阿僧祇，末後降神臨欲上生兜術天時，要除十九不成之思塵欲之患，辯才勇猛而無所畏，蠲除一切識神止處，皆盡諸漏虛偽之法，以無漏心修諸解脫，執慧利劍刈除塵欲，獲神通證奉遵其行，生死已斷梵行已立，所作已辦更不受有，如實知之。菩薩所修大哀之法，威儀禮節亦無缺漏，住於堅固功德慧中，一切諸魔及諸外道，不能究悉菩薩行業，為諸欲漏眾生之等，為講無漏無生滅法，除諸想著無有限礙。

[0987b24] 「最勝當知！時我思惟入無盡慧，觀過去佛所受生法，所行平等亦無偏黨，於凡夫法及賢聖道，學及無學緣覺菩薩，諸佛世尊所修行法，悉皆平等，世俗及道、有數無數、有為無為、有漏無漏，於此諸法皆悉平等，故曰稱號為等正覺。平等法者，當等彼我斯同自然不見起滅。自念所修多有漏脫，宜當禁制廣平等法；若心錯亂不得專精，當念御意不使流馳，達了亂定悉無所有，普皆平等而同自然。若復懷抱無慚愧時，當興方便使生畏懼。若復有時身口意惡行不善法，復當思惟除使滅盡無令增長。若復心念嫉姤癡疑穿漏法者，復求巧便永使無餘。若復興念殺盜淫泆妄言飲酒，復當思慮禍敗之原。若復意欲貪著豪尊無恭恪意，有人請求祕惜經法，輕毀禁戒不順律法，教入禪寂不隨定法，終不興想念佛法眾，心生貢高憍慢法師，設有此者皆妨聖道，無得親近而修習之。若復興念生諸慢意，一曰自大、二曰甚慢、三曰慢慢、四曰我慢、五曰邪慢、六曰等慢、七曰無我等慢，當執慧意永無所生，解無所有悉無所起，平等無二亦無若干，斯皆自然而無處所，是謂菩薩平等正覺。若心生念興于亂想，一曰邪見、二曰邪念、三曰邪語、四曰邪業、五曰邪治、六曰邪方便、七曰邪意、八曰邪定，常當息心使不損耗。若復有時心橫生念：『我常所敬而取輕蔑，如今現在復取輕之，或能將來而取侵欺，我恒所嫉汝今敬之，今於我前復恭敬之，當於將來亦當恭敬。』復重思惟：『曩昔以來曾侵欺我，今現我前復取侵欺，焉知將來復不侵欺？』設心如是有此想者，則為敗毀聖道根栽，墮于顛倒滋生陰蓋，依猗邪見恩愛之穢，則自亡失永離人道。若復有時心念十惡不善之行放逸之道，一曰殺生、二曰盜竊、三曰淫泆、四曰妄言、五曰離別彼此、六曰惡口、七曰綺語、八曰恚恨、九曰嫉妬、十曰邪見，若具生是身口意法，悉當遠離不造彼緣，當除此法無使有礙。復當思惟惡何因滅善何由生，達了善惡悉無所有虛而非真，斯皆平等而無有二。菩薩雖獲九住之處，常當思惟此諸穢濁，我今所以成無上道受菩薩莂，皆由癡愚十惡所造，而得具足五分法身，直至一道亦無若干，一一分別空無相願。復當勤行修四意止。何謂為四？四者所謂身、痛、意、法，達曉空觀，遊意四禪、四等、四空定、八維無、九次第禪。復求方便，離於所生入無所生，乃謂平等賢聖之道。皆悉有盡而無有盡，了盡無盡乃應無生，一切塵勞是菩薩盡；設不更興所謂無盡，欲愛縛結是菩薩盡；若不生者所謂無盡，瞋恚慳貪是菩薩盡；若無是者所謂無盡，迷荒之道是菩薩盡；若無迷荒所謂無盡，意有解脫門是菩薩盡，無解脫者是謂無盡，意止斷法是菩薩盡；無意斷者所謂無盡，根力覺道是菩薩盡；若無此者所謂無盡，沙門四果是菩薩盡；無四果者所謂無盡，有緣覺道是菩薩盡；解無緣覺所謂無盡，有菩薩道是菩薩盡；若無是者所謂無盡，平等正覺是菩薩盡；無平等覺所謂無盡，逮成佛道是菩薩盡；不見有成所謂無盡，往諸佛樹是菩薩盡；無稽留者所謂無盡，謂修相好及淨佛國，是菩薩盡；教化人民顯揚法要，是菩薩盡；行空無相無願之法，是菩薩盡；有所希望專行德本，是菩薩盡；造諸功德分布大道，是菩薩盡；菩薩所處亦無高下，亦復不見內外中間，是菩薩盡；不見凡夫所修之行，亦復不見賢聖之行，是菩薩盡；雖在生死於染污法不見染著，是菩薩盡；菩薩說滅觀滅無生，亦不於滅永取滅度，是菩薩盡；達了真際亦不隨順，是菩薩盡；不求遠離於諸魔界，是菩薩盡；以廣慧業不以為劣，是菩薩盡；常當習行知時之行，是菩薩盡；於諸緣起而不去離，是菩薩盡；不以真諦非不有諦，是菩薩盡；於禪脫門不見定亂，是菩薩盡；雖在人間閑居不異，是菩薩盡；在憒閙中隨俗而入不攝威儀，是菩薩盡；若在禪寂不滅身意，是菩薩盡；不見有施非不有施，戒忍精進持戒忍辱一心智慧，不見有行非不有行，是菩薩盡；自覺三明眼生智興，遊諸神通，不見塵勞生者滅者，常處愛欲亦不厭惓，是菩薩盡；在須陀洹修於道跡，亦復不滅大道之行，是菩薩盡；見佛法沒不孚有懼，亦復不見劫數長短，是菩薩盡；不見句體字體味體，此則有數此則無數，是菩薩盡；淫怒癡根不成諦行，是菩薩盡；不起法忍至無生慧，是菩薩盡；欲界及無思想九眾生居，是菩薩盡；遊在人間郡縣國邑，天宮龍宮諸神妙宮，於彼所修威儀禮節，有可親近不可親近，是菩薩盡；是謂最勝九住菩薩有盡無盡之法門。

[0988b25] 「菩薩所行靡不周備有盡無盡解脫之要，眾生習苦菩薩亦習，便為說苦真諦之性，若眼見色有苦有樂，思惟眼識皆悉虛寂，修以平等消滅患害。菩薩正法常化眾生寂然無為，是謂菩薩為苦眾生演暢苦慧，生苦老苦病苦死苦，憂悲惱苦，怨憎會苦恩愛離苦，所欲不得亦復是苦，取要言之五盛陰苦，達知此苦亦無起滅，是謂菩薩有盡無盡之法門也。若復菩薩見習眾生，便為演說愛著根本，愛心深固深著難拔，我先有誓要使除盡，若使不滅終不取證。是時菩薩漸漸轉入瞻顏法觀，於眾生前現其容貌，見者嗟歎靡不順奉，斯須之間變形醜陋，見者心變興無常想，是身非真而無牢固，我等顏貌與世殊絕，如是不久便當壞敗，宜當自修除去戀著不處恩愛。如是菩薩為習眾生而有增益。若復菩薩見盡眾生，以權方便而為說法，生者歸盡成者亦敗，正使壽命億恒沙劫，斯皆滅盡不得久存，諸族姓子當知無常遷轉之法，如幻如化亦無真實。菩薩解了無有真實，乃應清淨亦無染污，習由藏積遂不捨之，以盡滅法觀無所有，亦復不見有起滅處。若使心生憍慢愚癡是常非常，復以空慧無相無願而分別之。或時菩薩為說至竟一道，教授諸族姓子，當念思惟七處受觀，若在五陰分別成敗，眾生由此致陰弊患，一一思惟色之所興，前有色相我生識著，因識生痛共相受入，興意生想轉成行業，斯由一色遂成五法，痛想行識亦復如是。若復菩薩見前眾生，興起十八陰衰之毒，嬈固人心致令有礙不獲彼岸，漸以善權和順將護，要設權便畢使成就不使墮落。若復菩薩見此眾生，心常遊在愛盡念中，不見有離亦無所離，是謂具足七處觀法，於觀行法亦不妄捨，察其遲疾別其冷暖，己已具足復教人行而得成辦。

[0989a02] 「如是，最勝！九住菩薩行止觀法亦無所畏，釋梵四王天龍、沙門梵志及魔子，無能隱塞止觀之行，不使留難於正覺法。所以然者，菩薩曉了達一切法悉為平等，於凡夫法及賢聖道，心若虛空亦無偏黨，學無學法聲聞緣覺菩薩佛法亦皆平等。若復有時見有漏法及無漏法，分別世俗度世之法，盡除累著乃成菩薩道。所以然者，以空觀故故曰自然。來熾自然滅熾自然，空與實等無相相等無願願等，於三界中同於自然。復當思惟於無所生等於所生，無行法觀等於觀法，依與無依等與無等，起無所起斯皆自然，非有自然於三界等，不見欲界色無色界。菩薩復當思惟挍計，於淫怒癡道及明慧皆悉自然，愛欲縛脫乃成乎道，入泥洹境悉了無二平等自然。是謂菩薩行大慈哀而為眾生，設于若干種種因緣，建立眾生隨其根源，各為如應而分別說，普令和順住于大乘，盡令消滅苦惱之本。于時菩薩在大眾中獨無所畏，超絕無侶而無儔匹，眾德之本自瓔珞身。菩薩若在大士眾中，便能演暢於尊佛道，哀愍聲聞不達上智，雖得盡漏不離止處，唯自解縛無廣大心，復念緣覺無弘益意，聖智辯才清淨無瑕，亦能知人根源所趣，唯自守住不淨國土。是以菩薩於中特出，能悉分別逮尊佛道，十方感動所濟無窮，心恒憐傷不及道者，以勇猛力降伏外道，常轉法輪使不斷絕，殊妙大法流轉於世。

[0989b01] 「如是，最勝！九住菩薩權現適化無所不入，解知泥洹如泥洹相，謂有真諦非有真諦，空慧無主亦無住處，故曰無為自然快樂，亦不在彼亦不在此都無處所，無形無對而不可見，住無所住，是謂為住謂法界住，是謂為盡，為無所生，是謂泥洹寂滅無為。唯有三十四微末結存，餘諸塵勞無所罣礙。九住菩薩逮正覺時，現在滅四當來滅四過去滅四，坐于佛樹降伏魔已，執忍謂意入無形定，盡觀三千大千世界，『我今於此五濁之世當成作佛，所求已辦無復疑難，我今宜自執權方便，當為眾生頒宣道義盡諸漏結，如我今日而無有異。』是時十方諸如來、無所著、等正覺，各於其方遙讚歎曰：『今日某方某國土，有佛出現有三十二大人之相，八十種好莊嚴其身，光照幽冥聲如哀鸞，善哉佛種而無斷絕。』

[0989b17] 「當十方佛說此語時，是時三千大千世界六變振動，諸天、龍神、乾沓和、阿須倫、迦留羅、真陀羅、摩休勒、人及非人、魔若魔天，各各驚愕不安本處，皆共雲集至彼佛所，稽首禮敬而自歸命，侍衛如來成最正覺，悉護清淨無有怨恨，皆致尊重致甘露城，眾善具足道法無漏，心興勇猛遊諸解脫，觀察眾生所應之念，隨時布現各得其所，為滅塵勞永寂無為，使眾生類除去吾我，棄捨彼此無若干相，不見依法不依非法，非不有依非不無依，達知平等諸法恍惚，如空如響亦如幻化而無有實，彼則得致度生死岸，不復往來周旋生死。是謂九住菩薩功祚，興隆道業亦無窮極，所修真正不懷狐疑，於諸無漏亦無沾污，在諸沾污不見受取，永度欲界色界無色界，皆悉歸斯無所生慧，復廣演布普使聞知。

[0989c04] 「如是，最勝！九住菩薩所修行業，威神巍巍與世超異，若入眾中執持威儀不失禮節，舉動視瞻隨順正法，所著被服亦不綺飾，若欲入國州郡縣邑，法衣應器意常舒緩，行步進止往來周旋，坐臥起立心恒審諦，語言柔軟不懷麁獷，所演如空無有想著，究竟苦行不造報緣，其所施設唯在佛道。

[0989c11] 「是謂，最勝！九住菩薩名曰一住非九住也，八七六五乃至初地，亦非其住，菩薩進修第十地法誠地諦地無恐懼地，亦復名曰如來之地道地定地無所畏地觀地慧地自然性地。菩薩逮此十地之法，便無菩薩號字之稱，當名如來、至真等、正覺、明行成為、善逝、世間解、無上士、道法御、天人師，號佛、眾祐，亦無等倫，具足十八殊特之法，所說輒辯靡不應時，眾行具滿現生兜術清淨無瑕，或現降神接度眾生，是謂菩薩於第九地而淨其行。」

十住斷結經卷第三

【經文資訊】大正藏第 10 冊 No. 0309 最勝問菩薩十住除垢斷結經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，陳伯勳大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA