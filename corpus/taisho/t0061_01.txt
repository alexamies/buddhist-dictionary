佛說受新歲經

西晉月氏國三藏竺法護譯

[0858a14] 聞如是：

[0858a14] 一時，佛在舍衛國東苑鹿母園中，與大比丘眾五百人俱。是時世尊，七月十五日，於露地敷坐，比丘僧前後圍遶。佛告阿難曰：「汝今於露地速擊揵槌。所以然者，今七月十五日是受新歲之日。」

[0858a18] 是時尊者阿難，右膝著地長跪叉手，便說此偈：

「淨眼無與等，　　無事而不練，
　智慧無染著，　　何等名受歲？」

[0858a22] 爾時，世尊復說此偈報阿難曰：

「受歲三業淨，　　身口意所作，
　兩兩比丘對，　　自陳所作短。
　還自稱名字，　　今日眾受歲，
　我亦淨意受，　　唯願原其過。」

[0858a27] 爾時，阿難復以此偈問其儀曰：

「過去恒沙佛，　　辟支及聲聞，
　盡是諸佛法？　　獨是釋迦文？」

[0858b01] 爾時，世尊復更以偈報阿難曰：

「恒沙過去佛，　　弟子清淨心，
　皆是諸佛法，　　非今釋迦文。
　辟支無此法，　　無歲無弟子，
　獨逝無伴侶，　　不與他說法。
　當來佛世尊，　　恒沙不可計，
　彼亦受此歲，　　如今瞿曇法。」

[0858b08] 是時尊者阿難聞此語已，歡喜踊躍不能自勝，即昇講堂手執揵槌，並作是說：「我今擊此如來信皷，諸有如來弟子眾者盡當普集。」爾時，阿難復說此偈：

「降伏魔力怨，　　除結無有餘，
　露地擊揵槌，　　比丘聞當集。
　諸欲聞法人，　　度流生死海，
　聞此妙響音，　　盡當速集此。」

[0858b16] 爾時，尊者阿難已擊揵槌，至世尊所，頭面禮足，在一面住，白世尊言：「今正是時，唯願世尊！何所勅使？」

[0858b18] 是時世尊告阿難曰：「汝隨次第坐，如來自當知時。」是時，世尊坐于草坐，告諸比丘：「汝等盡當坐于草坐。」諸比丘對曰：「如是，世尊！」時諸比丘各坐草坐。

[0858b21] 是時世尊默然觀諸比丘已，便勅諸比丘：「我今欲受新歲，我無過咎於眾人乎？又不犯身口意耶？」如來說此語已，諸比丘默然不對。如來是時復三告諸比丘：「我今欲受新歲，然我無過於眾人乎？」

[0858b25] 是時尊者舍利弗，即從坐起長跪叉手，白世尊言：「諸比丘眾觀察如來，無身口意過。所以然者，世尊今日不度者度、不脫者脫、不涅槃者令得涅槃，無救護者為作救護、為盲者作眼目、為病者作醫王，三界獨尊無能及者，最尊最上。未起道意者令發道意，眾人未悟尊令悟之，未聞法者使令聞之，為迷者作徑路導以正法。以此事緣，如來無咎於眾人也，亦無身口意過。」

[0858c05] 是時舍利弗白世尊言：「我今亦向如來自陳，然無過咎於如來及比丘僧乎？」

[0858c06] 世尊告曰：「汝今，舍利弗！都無身口意所作非行。所以然者，汝今智慧無能及者，種種智慧、無量智慧、無邊之智、無與等智、疾智捷智、甚深之智、平等之智。少欲知足樂之處，多諸方便，念不錯亂摠持三昧，根原具足戒，成就三昧、成就智慧、成就解脫、成就解脫知見、成就勇悍，能忍所說，知惡之為非法，心性庠序，不行卒暴。猶如轉輪聖王最大太子，當紹王位，轉於寶輪。舍利弗亦復如是，轉於無上清淨法輪，諸天世人及龍鬼神、魔若魔天，本所不轉，汝今所說常如法議，未曾違理。」

[0858c18] 是時，舍利弗白佛言：「此五百比丘盡當受歲，此五百人盡無過咎於如來乎？」

[0858c19] 世尊告曰：「我亦不責此五百比丘身口意行。所以然者，此舍利弗大眾之中，極為清淨無諸瑕穢，今此眾中最小下座，得須陀洹道，必當上及不退轉法。以是之故，我不怨責此眾。」

[0858c24] 爾時，朋耆奢在此眾中，即從坐起，前至世尊所，頭面禮足，白世尊言：「我今堪任欲有所論。」世尊告曰：「欲有所說今正是時。」朋耆奢即於佛前，歎佛及比丘僧，而說此偈：

「十五清淨日，　　五百比丘集，
　諸縛結悉解，　　無愛更不生。
　轉輪大聖王，　　群臣所圍繞，
　普遍諸世界，　　天上及世間。
　大將人眾導，　　為人作導師，
　弟子樂侍從，　　三達六通徹。
　皆是真佛子，　　無有塵垢者，
　能斷欲愛刺，　　今日自歸命。」

[0859a07] 爾時，世尊可朋耆奢所說。是時朋耆奢作是念：「如來今日可我所說。」歡喜踊躍不能自勝，即從坐起禮佛却退還就本位。爾時，世尊告諸比丘：「我聲聞中第一造偈弟子，所謂朋耆奢比丘是；所說無疑難，亦是朋耆奢比丘是也。」

[0859a12] 爾時，諸比丘聞佛所說，歡喜奉行。

佛說受新歲經

[0859a14] 按此《受新歲經》，竺法護譯者，國本、宋本皆編於容函中；丹藏則容函中有名受歲經者，而與此經大別。今依《開元錄》撿之，則丹藏之經正是容函《受歲經》耳。此宋藏經，與此竟函《新歲經》，文異義同，似是同本異譯耳；則《開元錄》中以《新歲經》為單譯者，厥義未詳。今且欲類聚以待賢哲，故以此經移編于竟函焉。

【經文資訊】大正藏第 01 冊 No. 0061 受新歲經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA