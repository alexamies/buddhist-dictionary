佛說文殊師利巡行經

元魏天竺三藏菩提流支譯

[0510a12] 如是我聞：

[0510a12] 一時婆伽婆，住王舍城耆闍崛山中，與大比丘眾五百人俱。爾時世尊於日晡時，從自房出，在外寬處，大眾圍遶，恭敬供養，而為說法。

[0510a16] 爾時文殊師利童子，於彼一切五百比丘行住之處，次第巡行，遂到長老舍利弗所，見長老舍利弗獨在一處端身而坐，入禪思惟。爾時文殊師利童子，既見長老舍利弗已，而語之言：「大德舍利弗！汝入禪耶？」

[0510a20] 長老舍利弗言：「如是，文殊師利！」

[0510a22] 文殊師利言：「大德舍利弗！為未寂靜，欲令寂靜，汝入禪耶？為先寂靜何所寂靜，汝入禪耶？大德舍利弗！汝依何禪？為依過去、為依未來、為依現在、為依內外，汝入禪耶？又，舍利弗！為依身禪、為依心禪？」

[0510a26] 長老舍利弗言：「文殊師利！我此禪義，諸有一切見法樂行，諸有一切心不散亂，如是正念。」

[0510a29] 文殊師利言：「大德舍利弗！汝得彼法耶？彼法是何法？為見法樂行？不見法樂行？」

[0510b01] 長老舍利弗言：「文殊師利！不得彼法，為有何者法？若見法樂行，不見法樂行。復次，文殊師利！如來為彼聲聞之人說離欲法，我依彼法如是入禪。」

[0510b05] 文殊師利言：「大德舍利弗！何者離欲法，如來為彼聲聞人說，大德舍利弗依而行耶？」

[0510b06] 長老舍利弗言：「文殊師利！比丘如是依過去行、依未來行、依現在行，乃至依心行，如是等應知。文殊師利！如來為彼聲聞之人，說此離欲法，我隨彼法、依彼法行。」

[0510b11] 文殊師利言：「大德舍利弗！若如是說，依過去行、依未來行、依現在行，乃至依心離欲而行，如是等者。大德舍利弗！若彼諸法，過去如來無、未來如來無、現在如來無，此法如是無。大德舍利弗！今者云何作如是說：『依過去行、依未來行、依現在行？』以無法故，則亦無依。

[0510b16] 「復次，大德舍利弗！過去如來、未來如來、現在如來，無人令住，無處可住。若無住者，依不可得。

[0510b18] 「復次，大德舍利弗！若人說言：『過去、未來、現在如來有依、不依。』如是之人則謗如來。何以故？真如無念，亦無所念。真如不退，真如無相。

[0510b21] 「復次，大德舍利弗！過去真如不可得，未來真如不可得，現在真如不可得，乃至心真如不可得，如是等，應知。

[0510b24] 「復次，大德舍利弗！更無有法，在真如外而可顯說。」

[0510b25] 長老舍利弗言：「文殊師利！諸佛如來住真如已，然後說法。」

[0510b26] 文殊師利言：「大德舍利弗！真如非有，云何如來住真如已而當說法？大德舍利弗！彼法亦無，云何如來住真如已，而當說法？如來亦無，何處如來住真如已，而當說法？一切諸法皆不可得，諸佛如來亦不可得。又此可得、不可得法，如是二種皆不可得。如來非說，亦非不說。何以故？大德舍利弗！如來無說不可說言，此是如來。」

[0510c05] 長老舍利弗言：「文殊師利！當有何人受如是法？」

[0510c06] 文殊師利言：「大德舍利弗！若人不取有為法界，不悕涅槃，如是之人，能受此法。若人不得過去之法，不知彼法，不得未來、現在之法，不知彼法，如是之人能受此法。若不見染、若不見淨，若無心取，如是之人能受此法。若非我行、非無我行，非取捨行，如是之人能受此法。如是之人，則能知此所說之義。」

[0510c13] 長老舍利弗言：「文殊師利！為何所知？」

[0510c13] 文殊師利言：「大德舍利弗！此無可說、亦無所問，為何所知？」

[0510c16] 長老舍利弗言：「文殊師利！說法太深，信此法人甚為少耳。文殊師利！阿羅漢人、學無學人尚非境界，何況一切愚癡凡夫？」

[0510c18] 文殊師利言：「大德舍利弗！如是，如是！阿羅漢人亦非境界。何以故？阿羅漢者無諸境界，阿羅漢者無住無處，名阿羅漢；不可得說，名阿羅漢。以無說故，名阿羅漢。何以故？無為、無住，名阿羅漢。彼阿羅漢何處境界？阿羅漢者非名、非色，愚癡凡夫分別名色。阿羅漢者，於彼名、色不分別知，名阿羅漢。阿羅漢者，非名分別、非色分別。愚癡凡夫亦不可得，凡夫之法亦不可得；阿羅漢者亦不可得，阿羅漢法亦不可得。若不可得則不分別，若不分別則無所行，若無所行則無戲論，若無戲論是則寂靜，如是無行亦無戲論。寂靜之人，則不取有，亦不取無，非有、非無，如是不取。若不取者，則無所得，如是之人，離一切得，無心、離心住聲聞法，如是應知。」

[0511a05] 爾時文殊師利童子說此法已，時彼五百諸比丘眾，從坐而起捨離而去，作如是言：「我不用見文殊師利童子之身，我不用聞文殊師利童子名字。隨何方處，若有文殊師利童子住彼處者，亦應捨離。何以故？如是文殊師利童子異我梵行，是故應捨。」

[0511a11] 爾時長老舍利弗語文殊師利童子言：「文殊師利！說此法義，意豈不欲令諸眾生知法義乎？」

[0511a13] 文殊師利言：「如是，如是！大德舍利弗！」

[0511a14] 長老舍利弗言：「云何令此五百比丘，從坐而起，毀呰戲論誹謗而去？」

[0511a15] 文殊師利言：「大德舍利弗！若此諸比丘，如是說言：『我不用是文殊師利童子之身，我不用聞文殊師利童子名字，隨何方處，若有文殊師利童子住彼處者，亦應捨離。』如是說者，善哉，善哉！大德舍利弗！此諸比丘善說此語。何以故？以無文殊師利童子，故不可得。如其是無不可得者，則不可見亦不可聞，隨何方處，若有文殊師利童子住彼處者，亦應捨離。如是說者，如是文殊師利童子住處亦無，彼若無者，則不可近亦不可捨。」

[0511a26] 爾時文殊師利童子既說此法，五百比丘聞已迴面，既迴面已，後向文殊師利童子說如是言：「文殊師利說如是法，非我能解。」

[0511a29] 文殊師利言：「善哉，善哉！汝諸比丘，如來弟子聲聞之人，應如是學。諸比丘！如是法者，非識所知、非智所知。何以故？法界法爾故。法界如是無念、無退，如其彼法無念、無退，非識所知、非智所知。諸非識知、非智所知，則非所念。汝諸比丘，如來弟子聲聞之人，應如是學。若如是學，佛說彼人得最勝法，是世福田，應受供養。」

[0511b08] 說此法時，彼諸比丘五百人中，四百比丘不受諸法，盡諸結漏，心得解脫；一百比丘起於惡心，自身將墮大地獄中。

[0511b11] 爾時長老舍利弗語文殊師利童子言：「文殊師利！仁者說法非護眾生，而失如是一百比丘。」

[0511b14] 爾時世尊告長老舍利弗言：「汝舍利弗，莫如是說。何以故？舍利弗！此一百比丘墮大叫喚地獄，受一觸已，生兜率陀天同業之處，以其得聞如是法故。舍利弗！此諸比丘，若不得聞如是法門，定墮地獄。一劫盡已，乃生人中。以其得聞此法門故，應墮地獄一劫受業，得為少受。舍利弗！此百比丘，彌勒如來初會之中，得作聲聞，證阿羅漢，得盡諸漏。如是，舍利弗！聞此法門所得福勝，非修四禪、非四無量、非四無色三摩跋提。何以故？若不得聞此法門者，則於生死不可得脫。我說彼人生老病死，悲苦憂愁，號哭懊惱不可得脫。」

[0511b26] 爾時長老舍利弗語文殊師利童子言：「甚為希有，文殊師利乃能善說如是法門，成就眾生。」

[0511b28] 文殊師利言：「大德舍利弗！真如不減、真如不增，法界不減、法界不增，諸眾生界不減、不增。何以故？彼唯言語，無人可依，無處可依，非依不依。大德舍利弗！如是不依即是菩提，如是菩提即是解脫。若依法者是則分別；若知非作亦非非作，即是涅槃。」

[0511c05] 爾時世尊告長老舍利弗言：「如是，如是！舍利弗！如文殊師利童子所說，真如不減、真如不增，法界不減、法界不增，諸眾生界不減、不增，不染、不淨。」

[0511c08] 爾時世尊為顯此義，重說偈言：

「說過去未來、　　現在世諸法，
　言說非是義，　　此非相無相。
　若相若無相，　　皆無所分別，
　隨分別故得，　　分別故無相。
　若分別有為，　　則分別涅槃，
　彼二皆魔業，　　黠慧如是知。
　陰入界唯名，　　不生滅無相，
　若觀察分別，　　彼則不觀察。
　黠慧不分別，　　行境界如空，
　若分別則取，　　不分別不取。
　分別取則縛，　　不分別則脫，
　若知如是法，　　彼人名智者。
　如是人得盡，　　名不分別智，
　有智故說智，　　智說二皆空。
　若人如是知，　　彼人名智者。
　寶滿三千界，　　布施所得福，
　若人聞此法，　　其福過於彼。
　布施持戒忍，　　神通無障礙，
　億劫常修行，　　不及聞此經。
　若知此法門，　　正遍知所說，
　得聞此經已，　　一切得如來。」

[0512a01] 如來既說此法門已，十千眾生遠塵離垢，於諸法中得法眼淨；五百比丘發阿耨多羅三藐三菩提心。爾時世尊即授五百比丘佛記，作如是言：「汝諸比丘於星喻劫，皆當得成阿耨多羅三藐三菩提，盡同一號，名曰法華如來、正遍知。」

[0512a07] 世尊說已，文殊師利童子、長老舍利弗、天、人、阿修羅、乾闥婆等，聞佛說已歡喜奉行。

佛說文殊師利巡行經

【經文資訊】大正藏第 14 冊 No. 0470 佛說文殊師利巡行經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，釋常諦法師提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA