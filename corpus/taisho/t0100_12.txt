別譯雜阿含經卷第十二(丹本第六卷十二張後准)

失譯人名今附秦錄

（二一四）

[0453b28] 如是我聞：

[0453b28] 一時，佛在舍衛國祇樹給孤獨園。時有比丘尼名曰曠野，於其晨朝，著衣持鉢，入城乞食，食訖洗鉢，將欲向彼得眼林中。時魔王波旬作是心念：「瞿曇沙門今在舍衛得眼林中，其弟子曠野比丘尼入城乞食，食訖洗鉢，收攝坐具，將欲往詣於彼林間，我當為其而作擾亂。」爾時，波旬化作摩納，於彼路側，問曠野言：「欲何所詣？」

[0453c06] 比丘尼答言：「我今欲詣閑靜之處。」

[0453c07] 爾時，摩納聞是語已，即說偈言：

「一切世間中，　　無有解脫者，
　汝詣空靜處，　　將欲何所作？
　汝今年盛美，　　不受於五欲，
　一旦衰老至，　　後莫生憂悔。」

[0453c13] 時比丘尼而作是念：「此為是誰？欲惱亂我，甚為欺詐。為是人耶？是非人乎？」作是念已，入定觀察，知是波旬欲來惱亂，即說偈言：

「世間有解脫，　　我今自證知，
　波旬汝愚鄙，　　不解如斯跡。
　欲如摽利戟，　　陰賊拔刀逐，
　汝言受五欲，　　欲苦可怖畏。
　欲能生憂惱，　　欲能生追念，
　欲能生百苦，　　欲是眾苦本。
　斷除一切愛，　　滅諸無明闇，
　逮證於盡滅，　　住於無漏法。」

[0453c24] 爾時，波旬而作是念：「曠野比丘尼，善知我心。」懊惱悔恨，慚愧還宮。

（二一五）

[0453c26] 如是我聞：

[0453c26] 一時，佛在舍衛國祇樹給孤獨園。爾時，蘇摩比丘尼著衣持鉢，入舍衛城乞食，食訖洗鉢，收攝坐具，向得眼林。魔王波旬作是念：「今蘇摩比丘尼，著衣持鉢，入城乞食，食訖洗鉢，收攝坐具，向得眼林。」爾時，波旬化作婆羅門，在路側立，而作是言：「阿梨耶欲何所至？」

[0454a03] 比丘尼答言：「我今欲詣彼寂靜處。」

[0454a04] 爾時，波旬即說偈言：

「仙聖之所得，　　斯處難階及，
　非汝鄙穢智，　　獲得如是處。」

[0454a07] 時比丘尼作如是念：「此為是人？是非人乎？而欲惱我。」入定觀察，知是波旬，即說偈言：

「女相無所作，　　唯意修禪定，
　觀見於上法。　　若有男女相，
　可說於女人，　　於法無所能。
　若無男女相，　　云何生分別？
　斷除一切愛，　　滅諸無明闇，
　逮證于盡滅，　　住於無漏法，
　以是故當知，　　波旬墮負處。」

[0454a16] 爾時，波旬而作是念：「蘇摩比丘尼，善知我心。」憂愁悔恨，慚愧還宮。

（二一六）

[0454a18] 如是我聞：

[0454a18] 一時，佛在舍衛國祇樹給孤獨園。爾時，翅舍憍曇彌比丘尼著衣持鉢，入城乞食，食訖洗鉢，收攝坐具，至得眼林，坐一樹下，住於天住。爾時，魔王波旬作是心念：「沙門瞿曇在於舍衛國祇樹給孤獨園，有比丘尼名翅舍憍曇彌著衣持鉢，入城乞食，食訖洗鉢，收攝坐具，至得眼林，坐一樹下，住於天住。」作是念已，化作摩納，欲為擾亂，即說偈言：

「汝今者何為，　　懷憂坐樹下，
　歔欷而流淚？　　將不喪子乎？
　獨處於林中，　　欲求男子耶？」

[0454b01] 時比丘尼而作是念：「此為是誰？甚為欺詐。為是人耶？是非人乎？而欲為我作大擾亂。」入定觀察，知是魔王，即說偈言：

「我斷恩愛已，　　無欲無子想，
　端坐林樹間，　　無愁無熱惱。
　斷除一切愛，　　滅諸無明闇，
　逮得於滅盡，　　安住無漏法。
　以是故當知，　　波旬墮負處。」

[0454b09] 爾時，波旬而作是念：「翅舍憍曇彌比丘尼，善知我心。」憂愁悔恨，慚愧還宮。

（二一七）

[0454b11] 如是我聞：

[0454b11] 一時，佛在舍衛國祇樹給孤獨園。爾時蓮華色比丘尼，於其晨朝，著衣持鉢，入城乞食，食訖洗鉢，收攝坐具，并洗足已，入得眼林，坐一樹下，端坐思惟，住於天住。爾時，魔王而作是念：「沙門瞿曇在舍衛國祇樹給孤獨園，蓮華色比丘尼，著衣持鉢，入城乞食，食訖洗鉢，收攝坐具，至得眼林中，坐一樹下，住於天住。我當為其而作擾亂。」作是念已，化為摩納，往至其所，而說偈言：

「娑羅樹下坐，　　如華善開敷，
　獨一比丘尼，　　汝今坐禪耶？
　更無第二伴，　　能不畏愚癡？」

[0454b23] 爾時，蓮華比丘尼即作是念：「此為是誰？擾亂於我，甚為欺詐。為是人耶？是非人乎？」入定觀察，知是波旬，即說偈言：

「百千姦偽賊，　　皆悉令如汝，
　不動我一毛，　　故獨無所畏。」

[0454b28] 爾時，魔王復說偈言：

「我今自隱形，　　入汝腹中央，
　或入汝眉間，　　令汝不得見。」

[0454c02] 時比丘尼復以偈答：

「我心得自在，　　善修如意定，
　斷絕大繫縛，　　終不怖畏汝。
　我已吐諸結，　　得拔三垢根，
　怖畏根本盡，　　故我無所畏。
　我今住於此，　　都無畏汝心，
　汝軍眾盡來，　　我亦不怖畏。
　斷除一切愛，　　滅諸無明闇，
　逮得於盡滅，　　安住無漏法。
　以是故當知，　　波旬墮負處。」

[0454c12] 爾時，波旬而作是念：「蓮華色比丘尼善解我心。」憂愁悔恨，慚愧還宮。

（二一八）

[0454c14] 如是我聞：

[0454c14] 一時，佛在舍衛國祇樹給孤獨園。爾時，石室比丘尼於其晨朝，著衣持鉢，入城乞食，食訖洗鉢，收攝坐具，向得眼林。爾時，魔王而作是念：「沙門瞿曇在舍衛國祇樹給孤獨園，中有石室比丘尼，著衣持鉢，入城乞食，食訖洗鉢，收攝坐具，向得眼林。我當為其而作擾亂。」作是念已，化為摩納，往至其所，而說偈言：

「眾生是誰造？　　眾生造作誰？
　云何名眾生？　　眾生何所趣？」

[0454c24] 時石室比丘尼聞是偈已，而作是念：「此為是誰？甚為欺詐。為是人耶？是非人乎？」入定觀察，知是魔王，以偈答言：

「眾魔生邪見，　　謂有眾生想，
　假空以聚會，　　都無有眾生。
　譬如因眾緣，　　和合有車用，
　陰界入亦爾，　　因緣和合有。
　業緣故聚會，　　業緣故散滅，
　斷除一切愛，　　滅諸無明闇。
　逮得於盡滅，　　安住於無漏，
　以是故當知，　　波旬墮負處。」

[0455a06] 爾時，魔王而作是念：「此比丘尼善知我心。」憂愁悔恨，慚愧還宮。

（二一九）

[0455a08] 如是我聞：

[0455a08] 一時，佛在舍衛國祇樹給孤獨園。時有比丘尼，名曰鼻[口*(利/尒)]，在舍衛國王園精舍，於其晨朝，著衣持鉢，入城乞食，食訖洗鉢，收攝坐具，向得眼林。於時魔王而作是念：「沙門瞿曇在舍衛國祇樹給孤獨園。有鼻[口*(利/尒)]比丘尼著衣持鉢，入城乞食，食訖洗鉢，收攝坐具，向得眼林。我當為其而作擾亂。」作是念已，化為摩納，即於路側，而說偈言：

「誰造於色像？　　色像造作誰？
　色像從何出？　　色像何所趣？」

[0455a18] 時比丘尼聞斯偈已，而作是念：「此為是誰？惱亂於我，甚為欺詐。為是人耶？是非人乎？」入定觀察，知是魔王，說偈報言：

「色像非自作，　　亦非他所造，
　眾緣起而有，　　緣離則散滅。
　譬如殖種子，　　因地而生長，
　陰界諸入等，　　和合是色像。
　因苦故生長，　　因苦故散壞，
　斷除一切愛，　　滅諸無明闇。
　逮得於盡滅，　　安住無漏法，
　以是故當知，　　波旬墮負處。」

[0455a29] 爾時，波旬而作是念：「此比丘尼善知我心。」憂愁悔恨，慚愧還宮。

（二二〇）

[0455b02] 如是我聞：

[0455b02] 一時，佛在舍衛國祇樹給孤獨園。爾時，毘闍耶比丘尼從王園精舍，著衣持鉢，入城乞食，食訖洗鉢，收攝坐具，至得眼林，坐一樹下，住於天住。爾時，魔王而作是念：「沙門瞿曇在舍衛國祇樹給孤獨園王園精舍。毘闍耶比丘尼著衣持鉢，入城乞食，食訖洗鉢，收攝坐具，至得眼林，坐一樹下，住於天住。我當為其而作擾亂。」作是念已，化為摩納，往詣其所，而說偈言：

「汝今極盛壯，　　我年亦復少，
　五欲共歡娛，　　放意而受樂，
　何以獨坐此，　　而不與我俱？」

[0455b14] 時比丘尼聞是偈已，而作是念：「此為是誰？來惱於我，甚為欺詐。為是人耶？是非人乎？」入定觀察，知是魔王，說偈報言：

「作樂縱歌舞，　　及餘五欲樂，
　盡迴用與汝，　　非我之所宜。
　人間一切樂，　　并及天五欲，
　盡迴用與汝，　　都非我所宜。
　我斷一切愛，　　滅諸無明闇，
　逮得於盡滅，　　安住無漏法。
　以是故當知，　　波旬墮負處。」

[0455b24] 爾時，波旬而作是念：「此比丘尼善知我心。」憂愁悔恨，慚愧還宮。

（二二一）

[0455b26] 如是我聞：

[0455b26] 一時，佛在舍衛國祇樹給孤獨園。爾時，有一比丘尼，名曰折羅，於其晨朝，著衣持鉢，入城乞食，食訖洗鉢，收攝坐具，入得眼林，在一樹下，正身端坐，入於天住。爾時，魔王作是念言：「沙門瞿曇在舍衛國祇樹給孤獨園，中有一比丘尼，名曰折羅，於其晨朝，著衣持鉢，入城乞食，食已洗鉢，收攝坐具，入得眼林中，在一樹下坐，入於天住。我今當往而作擾亂。」爾時，魔王作是念已，化摩納形，往至其所，而語之言：「阿利耶欲生何處？」

[0455c06] 比丘尼言：「如我今者，都無生處。」

[0455c07] 爾時，摩納即說偈言：

「有生必得樂，　　生必受五欲，
　汝受誰教勅，　　言不用復生？」

[0455c10] 折羅比丘尼說偈報言：

「生者必有死，　　眾苦所纏縛，
　一切苦應斷，　　是以不求生。
　具眼牟尼尊，　　說斯真諦法，
　苦因生於苦，　　皆應捨離之。
　修聖八正道，　　安隱趣涅槃，
　世尊教導我，　　我樂是教法。
　我證知彼法，　　是故不樂生，
　斷除一切愛，　　滅諸無明闇，
　逮得於滅盡，　　安住無漏法。
　以是故當知，　　波旬墮負處。」

[0455c21] 爾時，波旬而作是念：「此比丘尼善知我心。」憂愁悔恨，慚愧還宮。

（二二二）

[0455c23] 如是我聞：

[0455c23] 一時，佛在舍衛國祇樹給孤獨園。爾時優波折羅比丘尼，住王園精舍，於其晨朝，著衣持鉢，入舍衛城乞食，乞食已，洗鉢洗足，攝持坐具，詣得眼林，在一樹下，正身端坐，入於天住。爾時，魔王作是念言：「今瞿曇沙門在舍衛國祇樹給孤獨園。王園精舍有比丘尼，名曰優波折羅，於其晨朝，著衣持鉢，入舍衛城乞食，食訖洗足，收攝坐具，詣得眼林，在一樹下，正身端坐，入於天住。我今當往而作壞亂。」作是念已，化作摩納，即往其所，問比丘尼言：「阿利耶欲何處受身？」

[0456a04] 比丘尼答曰：「我都無受身處。」

[0456a05] 爾時，摩納即說偈言：

「忉利及炎摩，　　兜率與化樂，
　他化自在天，　　是處極快樂，
　汝應願樂彼，　　受於勝妙事。」

[0456a09] 優波折羅比丘尼復說偈言：

「忉利及炎摩，　　兜率與化樂，
　他化自在天，　　諸處雖受樂，
　不離於我見，　　必為魔所縛，
　世間皆動搖，　　彼亦歸遷謝。
　無有諸凡夫，　　離魔之境界，
　世間皆熾然，　　世間皆烟出，
　離於動搖者，　　我樂如此處，
　斷除一切愛，　　滅諸無明闇，
　逮得於滅盡，　　安住無漏法。
　以是故當知，　　波旬墮負處。」

[0456a20] 爾時，魔王而作此念：「此比丘尼善知我心。」憂愁悔恨，慚愧還宮。

（二二三）

[0456a22] 如是我聞：

[0456a22] 一時，佛在舍衛國祇樹給孤獨園。爾時，王園精舍有一比丘尼，名曰動頭，於其晨朝，著衣持鉢，入城乞食，乞食已，洗鉢洗足，攝持坐具，詣得眼林，在一樹下，正身端坐，入於天住。爾時，魔王作是念言：「瞿曇沙門在舍衛城祇樹給孤獨園。有一比丘尼，名曰動頭，於其晨朝，著衣持鉢，入舍衛城乞食，乞食已，洗鉢洗足，收攝坐具，入得眼林中，在一樹下，正身端坐，入於天住。我今欲往而壞亂之。」作是念已，化作摩納，往詣其所，語比丘尼言「九十六種道，汝樂何道？」

[0456b03] 比丘尼答言：「此道我都不樂。」

[0456b04] 爾時，波旬即說偈言：

「受誰教剃髮，　　自號比丘尼？
　不欲樂外道，　　汝為甚愚癡。」

[0456b07] 動頭比丘尼復說偈言：

「此外諸異道，　　悉為邪見縛，
　種種諸見縛，　　終竟墮魔網。
　釋種大世尊，　　無比之丈夫，
　一切種中勝，　　降魔坐道場，
　悉過一切上，　　諸事皆解脫，
　能調盡有邊。　　彼佛教於我，
　是我之世尊，　　我樂彼教法。
　我今知彼已，　　盡除諸結漏，
　斷除一切愛，　　滅諸無明闇，
　逮得於滅盡，　　安住無漏法。
　以是故當知，　　波旬墮負處。」

[0456b19] 爾時，波旬而作是念：「此比丘尼善知我心。」憂愁悔恨，慚愧還宮。

　曠野素彌　　蘇瞿曇　　蓮華石室

　及毘羅　　毘闍折羅　　憂波折羅
　第十名動頭(此下丹本第七卷)

（二二四）

[0456b24] ◎如是我聞：

[0456b24] 一時，佛在薩婆國竭闍池岸。爾時，世尊月十五日，在僧前坐說戒。當於是夜，月初出時，婆耆奢在彼眾中，作是念言：「我今欲以月為喻，讚歎於佛。」作是念已，從座而起，合掌向佛言：「世尊！我今欲有所說，唯願善逝垂哀聽許。」

[0456b29] 佛告婆耆奢：「聽汝所說。」

[0456b29] 尊者婆耆奢即說偈言：

「猶如盛滿月，　　無雲處空中，
　光明照世界，　　一切皆樂見。
　釋迦牟尼尊，　　世間大導師，
　端嚴甚殊特，　　名聞悉充滿。
　月出白蓮榮，　　日現紅蓮敷，
　從佛受化者，　　譬如華敷榮，
　開彼宿善根，　　悉令見道跡。」

[0456c09] 時婆耆奢說此偈已，歡喜踊躍，還于所止。

（二二五）

[0456c10] 如是我聞：

[0456c10] 一時，佛在舍衛國祇樹給孤獨園。爾時，世尊與無央數大眾圍遶而為說法。爾時，尊者憍陳如適從餘處來詣佛所，頂禮佛足，在一面坐。時尊者婆耆奢亦在會中，作是念言：「我今欲在佛前以偈讚憍陳如。」作是念已，從坐而起，白佛言：「世尊！唯願聽我少有所讚。」

[0456c16] 佛告婆耆奢：「隨汝所說。」

[0456c16] 尊者婆耆奢即說偈言：

「上座比丘憍陳如，　　安處實語住利樂，
　常樂空閑寂靜處，　　聲聞所求佛教法，
　悉皆逮得不放逸，　　有大威德具三明，
　知心差別諸善根，　　如來長子憍陳如，
　歸命稽首禮世尊。」

[0456c23] 時婆耆奢說此偈已，歡喜踊躍，還于所止。

（二二六）

[0456c24] 如是我聞：

[0456c24] 一時，佛在舍衛國祇樹給孤獨園。爾時，尊者舍利弗在講堂中，為眾說法，言音滿足，能使聽者心意喜樂，言辭正直，聞者開解，心無所為，所說辯了，諸比丘眾，至心聽受，聽者悅豫，尊重恭敬，至心憶念，等同歡喜，聽受其法。

[0457a01] 爾時，尊者婆耆奢在於會中，心作是念：「我欲以偈讚舍利弗。」作是念已，即正衣服，從坐而起，合掌白舍利弗言：「唯願尊者聽我所說。」

[0457a04] 爾時，尊者告婆耆言：「若有所說，恣聽汝意。」

[0457a05] 即說偈言：

「善哉舍利弗！　　明知道非道，
　為諸比丘僧，　　略廣而宣說。
　此優波室駛，　　出於微妙音，
　聞者皆悅豫，　　出聲和雅妙，
　可樂甚可愛，　　大眾聽無厭。」

[0457a11] 時婆耆奢說此偈已，歡喜踊躍，還于所止。

（二二七）

[0457a12] 如是我聞：

[0457a12] 一時，佛在王舍城住龍山側，與大比丘眾五百人俱，皆是阿羅漢，諸漏已盡，所作已辦，捨於重擔，盡諸有結，心得解脫。爾時，尊者目連觀察時坐五百比丘，皆離愛欲。爾時，世尊在眾僧前，敷座而坐。當於爾時，月半說戒。時尊者婆耆奢亦在眾中，而作是念：「我今在於佛僧之前，欲有讚說。」即從坐起，整其衣服，合掌向佛，而作是言：「唯願世尊，聽我所說。」

[0457a20] 佛言：「婆耆奢！隨汝所說。」

[0457a20] 爾時，尊者婆耆奢即說偈言：

「無上之商主，　　在於龍山側，
　智慧能撫慰，　　五百比丘僧。
　目連神足者，　　觀察五百心，
　知此諸比丘，　　咸斷欲結使。
　一切皆具足，　　牟尼大聖尊，
　能度於苦岸，　　世間最後身。
　我今歸命禮，　　瞿曇之大師。」

（二二八）

[0457a29] 如是我聞：

[0457a29] 一時，佛在王舍城迦蘭陀竹林，夏坐安居。爾時，世尊與大比丘眾五百人俱，皆是阿羅漢，諸漏已盡，所作已辦，捨於重擔，盡諸有結，正智心得解脫，唯除一人，如來記彼現身盡漏。於七月十五日，自恣時到，佛於僧前，敷座而坐。爾時，世尊告諸比丘：「汝等當知我是婆羅門，於般涅槃，受最後身，無上良醫，拔於毒箭。汝等皆是我子，悉從於我心口而生，是我法子，從法化生，我今欲自恣，我身口意無過失不？」

[0457b09] 爾時，尊者舍利弗在眾中坐，從坐而起，整其衣服，合掌向佛白言：「世尊！如佛所說：『我是婆羅門，於般涅槃，受最後身，無上良醫，拔於毒箭。汝等皆是我子，悉從於我心口而生，是我法子，從法化生。』我等不見如來身口有少過失。何以故？世尊能使不調者調，不寂滅者，使得寂滅。苦惱之者，能使安隱。未入涅槃者，使得涅槃。如來是知道者，是示道者，是說道者，是導道者，將來弟子相續不絕。世尊教法，次第修道，恒相教習，隨順正法，常應擁護，親愛善法。我等不見世尊若身口意有少過失。」

[0457b20] 舍利弗言：「世尊自恣，說我若身口意有所闕短，垂哀教勅。」

[0457b23] 佛告舍利弗：「我不見汝有少過失。何以故？汝舍利弗堅持淨戒，多聞、少欲、知足、遠離憒閙、樂於閑靜，有精進，具足定心、智慧，疾智、捷智、展轉智、有大種智、別智，唯除如來，諸餘智慧，無能及汝，深遠之智，成就實智，示教利喜。心無嫉妬，見他有能，示教利喜，隨喜讚歎。若為四眾比丘、比丘尼、優婆塞、優婆夷，說法無有疲厭，是故汝今若身口意無有少過。」

[0457c01] 舍利弗白言：「世尊！頗見是五百比丘於身口意有少過不？」

[0457c03] 佛告舍利弗：「我不見五百比丘於身口意有少過失。何以故？是五百比丘，皆是阿羅漢，諸漏已盡，所作已辦，捨於重擔，逮得己利，盡諸有結，正智心得解脫。以是義故，我不見是五百比丘若身口意有少過失。」

[0457c08] 舍利弗復白佛言：「世尊！終不譏彼小闕，亦不見五百比丘若身口意有少過失。世尊！此五百比丘幾具三明？幾得俱解脫？幾得慧解脫？」

[0457c11] 佛言：「此比丘眾中，九十比丘具於三明，有百八十得俱解脫，其餘之者，盡慧解脫。」

[0457c12] 舍利弗言：「此五百人離諸塵垢，無有腐敗，悉皆貞實。」

[0457c14] 爾時婆耆奢在彼眾中，而作是念：「佛今自恣，我今欲說讚自恣偈。」婆耆奢合掌向佛，白佛言：「世尊！唯願聽我所說。」

[0457c16] 佛言：「婆耆！隨汝所說。」

[0457c17] 婆耆奢即說偈言：

「此十五日清淨朝，　　五百比丘同共處，
　皆悉斷於結使縛，　　盡於後有之大仙。
　誠心親近淨世尊，　　悉得解脫離後有，
　斷於生死所作辦，　　諸漏已盡滅掉悔。
　除貪憍慢斷有結，　　拔愛毒箭滅愛有，
　人中師子離諸取，　　盡諸有結滅怖畏。
　如似轉輪大聖王，　　群臣翼從而圍遶，
　遊行大地至巨海，　　譬如鬪戰得大勝。
　無上商主弟子眾，　　悉具三明滅於死，
　斯等皆是佛真子，　　離諸垢穢純清淨，
　如日親友今敬禮。」

（二二九）

[0457c29] 如是我聞：

[0457c29] 一時，佛在舍衛國祇樹給孤獨園。爾時，尊者婆耆奢在空靜處，時欲撿心，繫念思惟，卒起異想，生不憙樂，即自覺知：「我於今者，便失善利。夫出家者，名為難得；若有是心不名難得，我今便為退失善心，得于惡心，今當說心，多諸過惡，說厭患偈。」時彼尊者即說偈言：

「棄捨樂諸著，　　及不樂著者，
　捨衣貪嗜覺，　　不造煩惱林。
　欲枝下垂布，　　眾生樂緣著，
　能斷於欲林，　　是名為比丘。
　不垂下著欲，　　無林名比丘，
　第六意出覺。　　然此欲覺者，
　世間所樂著，　　若得出覺意，
　能離非結著，　　不樂於勝欲。
　樂出麁惡言，　　不名為比丘，
　樂嗜於受身，　　因見聞意識，
　想著生五根，　　能離欲想著，
　不受塗污辱，　　是名得解脫。
　大地及虛空，　　世間有色處，
　悉皆歸散壞，　　一切同盡滅。
　知見是事已，　　行法已決定，
　諸處不生受，　　質直不諂偽。
　雖求念存身，　　為有所利益，
　若能如是者，　　同彼入涅槃。」

（二三〇）

[0458a25] 如是我聞：

[0458a25] 一時，佛在舍衛國祇樹給孤獨園。爾時，尊者婆耆奢與阿難俱，著衣持鉢，入城乞食。見一女人，年在盛壯，容貌端正，便起欲想。爾時婆耆尋自覺知，極自呵責：「我今名為不得出家之利，我之壽命，極為難得，若生是心，名為不善。寧捨壽命，不作欲想，我於今者，不名出家。何以故？見於盛壯端正女人，即起愛心。若生此心，非我所宜。」即向阿難而說偈言：

「為欲結所勝，　　燋然於我心，
　唯願為我說，　　除欲善方便。」

[0458b07] 爾時，阿難即說偈言：

「起於顛倒想，　　能燒然其心，
　淨想能生欲，　　應修不淨觀。
　獨處而坐禪，　　速滅於貪欲，
　莫數受燒然，　　當觀察諸行，
　無常無有樂，　　并及無我法，
　安心念此身，　　多厭惡生死。
　修習正智慧，　　除七慢結使，
　若知斷慢已，　　苦則有邊際。」

[0458b16] (此下丹本第八卷六張後)

（二三一）

[0458b17] 如是我聞：

[0458b17] 一時，佛在舍衛國祇樹給孤獨園。時有一天，光色倍常，於其夜中，來至佛所，威光顯照，遍于祇洹，悉皆大明，却坐一面，而說偈言：

「云何義利勝？　　誰為最親友？
　眾生依何等，　　而得自濟活？
　修造何事務，　　而能得聚斂？」

[0458b24] 爾時，世尊以偈答曰：

「種田為義利，　　妻為最親友，
　眾生依熟苗，　　而得自濟活，
　若能勤作者，　　斯業勝聚斂。」

[0458b28] 爾時，天復說偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0458c02] 爾時，此天說此偈已，歡喜而去。

（二三二）

[0458c03] 如是我聞：

[0458c03] 一時，佛在舍衛國祇樹給孤獨園。時有一天，光色倍常，於其中夜，來詣佛所，威光顯照，遍于祇洹，悉皆大明，却坐一面，而說偈言：

「愛中子第一，　　財中牛第一，
　明中日第一，　　淵中海第一。」

[0458c09] 爾時，世尊以偈答言：

「所愛無過身，　　能教第一財，
　慧為第一明，　　雨為第一淵。」

[0458c12] 爾時，天復說偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0458c15] 爾時，此天說此偈已，歡喜而去。

（二三三）

[0458c16] 如是我聞：

[0458c16] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：

「於其二足中，　　剎利最為勝。
　於彼四足中，　　牛最為勝者。
　若於娶妻中，　　童女為最勝。
　於諸兒息中，　　長子為最勝。」

[0458c24] 爾時，世尊以偈答曰：

「兩足最勝正覺是，　　四足中勝善乘是，
　娶妻中勝貞女是，　　兒子中勝孝者是。」

[0458c27] 爾時，天復說偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0459a01] 爾時，此天說此偈已，歡喜而去。

（二三四）

[0459a02] 如是我聞：

[0459a02] 一時，佛在舍衛國祇樹給孤獨園。時有一天，光色倍常，於其中夜，來詣佛所，威光顯照，遍于祇洹，赫然大明，却坐一面，而說偈言：

「何物生為勝？　　何物入地勝？
　種子何者勝？　　擲種誰為勝？」

[0459a08] 時有天子，先身從種田中得，因以為名，以偈答言：

「苗稼生為勝，　　子入地第一，
　擁護於耕牛，　　兒擲種為勝。」

[0459a12] 爾時，彼天語此天言：「我不問汝，我欲問佛。」復以偈問佛：

「何物生為勝？　　何物入地勝？
　種子何者勝？　　擲種誰為勝？」

[0459a16] 爾時，世尊以偈答言：

「明生最勝苗，　　無明滅為勝，
　親近供養佛，　　擲種僧最勝。」

[0459a19] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0459a22] 爾時，此天說此偈已，歡喜而去。

（二三五）

[0459a23] 如是我聞：

[0459a23] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：

「云何生世間？　　云何得和合？
　幾愛世間有？　　何物苦世間？」

[0459a29] 爾時，世尊以偈答言：

「六愛生世間，　　六觸能和合，
　六愛能得有，　　六情生諸苦。」

[0459b03] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0459b06] 爾時，此天說此偈已，歡喜而去。

（二三六）

[0459b07] 如是我聞：

[0459b07] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：

「云何劫世間？　　云何名苦惱？
　云何是一法？　　世間得自在。」

[0459b13] 爾時，世尊以偈答曰：

「意劫將諸趣，　　意苦惱世間，
　意名為一法，　　世間得自在。」

[0459b16] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0459b19] 爾時，此天說此偈已，歡喜而去。

（二三七）

[0459b20] 如是我聞：

[0459b20] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，赫然大明，却坐一面，而說偈言：

「何物縛世間？　　云何得解脫？
　斷於何等法，　　得至於涅槃？」

[0459b26] 爾時，世尊以偈答曰：

「欲縛於世間，　　捨欲得解脫，
　能斷於愛縛，　　是名得涅槃。」

[0459b29] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0459c03] 爾時，此天說此偈已，歡喜而去。

（二三八）

[0459c04] 如是我聞：

[0459c04] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「何物覆世間？　　何物能圍繞？
　何物縛眾生？　　云何世間住？」

[0459c10] 爾時，世尊以偈答曰：

「老能覆世間，　　死能為圍繞，
　愛縛於眾生，　　如法住世間。」

[0459c13] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0459c16] 爾時，此天說此偈已，歡喜而去。

（二三九）

[0459c17] 如是我聞：

[0459c17] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「何物迷世間？　　何物和合有？
　何誰污眾生？　　云何竪於幢？」

[0459c23] 爾時，世尊以偈答曰：

「無明迷世間，　　愛著和合有，
　瞋污染眾生，　　我慢竪為幢。」

[0459c26] 天復以偈問言：

「何誰無蓋障？　　何誰斷於欲？
　誰出於污染，　　誰能倒大幢？」

[0459c29] 爾時，世尊以偈答曰：

「如來無蓋障，　　正智得解脫，
　彼無有蓋障，　　能盡于愛結，
　出離於塵垢，　　傾於我慢幢。」

[0460a04] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0460a07] 爾時，此天說此偈已，歡喜而去。

（二四〇）

[0460a08] 如是我聞：

[0460a08] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹。却坐一面，而說偈言：

「人財何者勝？　　修行何善行，
　能得快樂報？　　味中何最勝？
　云何諸壽中，　　壽命得最勝？」

[0460a15] 爾時，世尊以偈答曰：

「於諸財物中，　　信財第一勝，
　如法修善行，　　能獲快樂報。
　於諸滋味中，　　實語為第一，
　於諸壽命中，　　慧命為最勝。」

[0460a20] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0460a23] 爾時，此天說此偈已，歡喜而去。

（二四一）

[0460a24] 如是我聞：

[0460a24] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「人於生死中，　　何者是二伴？
　誰為教授者，　　歸向涅槃道？
　比丘樂何法，　　而斷於結縛？」

[0460b02] 爾時，世尊以偈答曰：

「於諸生死中，　　信為第二伴。
　智慧如教授，　　能樂涅槃者，
　斷諸結使縛，　　是則名比丘。」

[0460b06] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0460b09] 爾時，此天說此偈已，歡喜而去。

（二四二）

[0460b10] 如是我聞：

[0460b10] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「何善能至老？　　何善最安住？
　何寶為第一？　　何物賊不劫？」

[0460b16] 爾時，世尊以偈答曰：

「持戒善至老，　　信最為安住，
　智慧人勝寶，　　福財賊不劫。」

[0460b19] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0460b22] 爾時，此天說此偈已，歡喜而去。

（二四三）

[0460b23] 如是我聞：

[0460b23] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「眾生誰所生？　　云何常馳求？
　云何於生死，　　流轉不解脫？」

[0460b29] 爾時，世尊以偈答曰：

「愛生于眾生，　　意馳於諸塵，
　一切有命類，　　輪轉於生死，
　恒受於諸苦，　　云何得解脫？」

[0460c04] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0460c07] 爾時，此天說此偈已，歡喜而去。

（二四四）

[0460c08] 如是我聞：

[0460c08] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「眾生誰所生？　　云何常馳求？
　於生死輪轉，　　何者為怖畏？」

[0460c14] 爾時，世尊以偈答曰：

「眾生從愛生，　　心意馳不停，
　眾生處生死，　　苦為大怖畏。」

[0460c17] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0460c20] 爾時，此天說此偈已，歡喜而去。

（二四五）

[0460c21] 如是我聞：

[0460c21] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「眾生誰所生？　　云何常馳求？
　生死常輪轉，　　何者大怖畏？」

[0460c27] 爾時，世尊以偈答曰：

「愛能生眾生，　　意識馳諸塵，
　眾生處生死，　　業為大怖畏。」

[0461a01] 爾時，天復以偈讚言：

「往昔已曾見，　　婆羅門涅槃，
　嫌怖久捨棄，　　能度世間愛。」

[0461a04] 爾時，此天說此偈已，歡喜而去。

（二四六）

[0461a05] 如是我聞：

[0461a05] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍於祇洹，赫然大明，却坐一面，而說偈言：

「云何名非道？　　何物日夜逝？
　梵行誰為垢？　　誰惱害世間？
　云何名澡浴，　　而能不用水？
　唯願佛世尊，　　為我分別說。」

[0461a13] 爾時，世尊以偈答曰：

「欲名為非道，　　人命日夜逝，
　女為梵行垢，　　亦惱害世間，
　專修梵行者，　　潔淨勝彼水。」

[0461a17] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0461a20] 爾時，此天說此偈已，歡喜而去。

（二四七）

[0461a21] 如是我聞：

[0461a21] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「何物為第一，　　諸物中最勝？
　云何在處處，　　而得於最上？
　有何一種法，　　於世間自在？」

[0461a28] 爾時，世尊以偈答曰：

「於諸世物中，　　四陰名最勝。
　善於彼處處，　　皆得為最上。
　四陰名一法，　　於世間自在。」

[0461b03] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0461b06] 爾時，此天說此偈已，歡喜而去。

（二四八）

[0461b07] 如是我聞：

[0461b07] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「偈為何者初？　　云何為分別？
　偈何所依止？　　偈以何為體？」

[0461b13] 爾時，世尊以偈答曰：

「偈以欲為初，　　字為偈分別，
　偈依止於名，　　文章以為體。」

[0461b16] 爾時，天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0461b19] 爾時，此天說此偈已，歡喜而去。

（二四九）

[0461b20] 如是我聞：

[0461b20] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「以何知王車？　　云何知於火？
　云何分別國？　　云何知女人？」

[0461b26] 爾時，世尊以偈答曰：

「以幢知王車，　　以烟知有火，
　以主知有國，　　以夫別女人。」

[0461b29] 爾時此天以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0461c03] 爾時，此天說此偈已，歡喜而去。

　信及第二及至老
　種種生世間　　非道、最上勝
　偈為何者初　　別車為第十

別譯雜阿含經第十二卷

【經文資訊】大正藏第 02 冊 No. 0100 別譯雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA