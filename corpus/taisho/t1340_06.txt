大法炬陀羅尼經卷第六
隋天竺三藏法師闍那崛多等譯

  * 三法藏品第十二 
  * 法師相品第十三 
  * 謗法果報品第十四 
  * 勸受持品第十五 

三法藏品第十二

[0684a25]  爾時放光如來復告毘舍佉言。毘舍佉。如我  所說三種業藏。若善思義。則能得入一切法  門。毘舍佉。若人願樂成就此法。當勤精進。何
以故。懈怠之人終不能到。所以者何。是人不  能具足愛樂如是正法。是故應當依善知識  深心勤學。毘舍佉。譬如妙寶。或頗梨珠或
琉璃珠。并餘淨寶置池水邊。能令其水同於  寶色。何以故。以此寶珠清淨力故。遙相映發  能令彼水隨逐寶色。如是如是。毘舍佉。一切
眾生近善知識其事亦爾。又彼水中隨投餘  物亦作寶色。此寶威光能變餘色。異此寶外  不能變也。毘舍佉。今此三種方便業藏亦復
如是。若人自學若教他學。一切人天無能壞  者。毘舍佉。此三種藏乃是諸佛如來言教。一  切所有吐發語言音聲詞辯論難解義。及諸
譬喻皆悉從此三教藏生。毘舍佉。若人受持  三藏義者。終不為彼外道邪論之所破壞。假  使滿閻浮提無量眾人。一切皆是聰明外道
諸大論師。一切悉來種種問難。終不能屈。毘  舍佉。置閻浮提滿中論師。假使此四天下滿  中眾生。乃至皆能論議問難。亦不能屈。復次
毘舍佉。置四天下。假使遍滿三千大千世界  眾生。一切皆是大論議師。若佛經典及外道  書籍盡能受持。彼等咸來一時問難。悉皆能
答無有滯礙。何以故。由佛法中先經學此三  方便故。是故毘舍佉。有諸法師。若在家若出  家。但能受持此三法藏。一切問難隨意能答。
何以故。此法即是無量無邊智根本故。毘舍  佉。此法希有不可思議。名一切世間難壞經  典。我今略說汝尚不解。何況多說。毘舍佉。其
有久習智慧方便。乃能分別此三業藏。何以  故。佛智深大眾生心小不能容受。如此大智  若能解知。則得斷除一切眾生無量疑網。又
毘舍佉。若人雖能持此三種業藏言教。若不  知方便。則不能知入之方便。云何而能解釋  此也。

[0684c03]  佛告阿難。彼放光如來應供正遍覺。如是說  已。時毘舍佉復問放光如來言。世尊。如此三  種業藏根本。云何得生從何所來去至何所。
佛言。毘舍佉。我還問汝。隨汝意答。毘舍佉。  於意云何。如此風界從何而生。為大為小為  狹為寬。為長為短為麁為細。從何而來去至
何所。何姓何家何村何落何城何國。乃至如  是生處分齊形量大小。去來依止皆可知不。  毘舍佉言。不也世尊。如此風者不可得知無
處所故。不可得見無相貌故。乃至家姓生處  皆不可知。世尊。如此風者從虛空生。無所依  住無有方所。遍一切處。如是毘舍佉。風從空
出無有方所。家姓生處實不可知。如是如是。  三種業藏言教方便亦復如是。無有方處無  所從來。亦無所去無生無滅。何以故。佛法無
量唯佛智知。摩那婆。此三業藏實不可知。終  無有能得其邊際及以數量。若一劫若減一  劫。若百劫若百千劫。若百千億那由他劫。乃
至無量無邊不可數劫。亦不可知。唯佛世尊  乃能知此三種業藏。隨其根性而為說耳。摩  那婆。是故汝等應當知。此三種言教無有住
處無有邊際。何以故。諸佛菩提無有住處亦  無依止。乃至行業因緣體性。無所從來亦無  至處。若能知此。即知業藏無有住所無量無
邊。爾時毘舍佉婆羅門復白放光佛言。世尊。  云何業緣。佛告毘舍佉。於意云何。初入胎時  名為何等。毘舍佉言。世尊。是謂水界名迦羅。
邏。佛言。此迦羅邏過初七日復名何等。名頞  浮陀。佛復問言。是頞浮陀過七日已復名何  等。名蜱羅尸。佛復問言。是蜱羅尸過七日
已復名何等。名曰伽那。佛復問言。此伽那者  過七日已復名何等。世尊。是迦羅邏。頞浮陀  蜱羅尸及伽那等。過是已後。名之為受。佛言。
毘舍佉。當知此受本來無實唯有虛妄。虛妄  因緣和合而生。因由此故。一切身分支節得  生。所謂五皰生故皮肉生。皮肉生故筋骨生。
筋骨生故髓腦生。髓腦生故髮毛生。髮毛生  故甲齒生。甲齒生故一切身分支節等生。如  是一切身分支節。皆無所從來無有住所。悉
從因緣和合而有。如是五陰十二入十八界。  相貌形色大小長短。皆亦無所從來無有住  處。彼若實有應有去來。如是一切無有住處
悉不可知。既無有名。云何可說。毘舍佉。若以  父母因緣和合。當於是時。識支託胎。成迦羅  邏大。名為藏者。如是毘舍佉。若彼父母不和
合時。是則無有迦羅邏大。乃至無有皮肉筋  骨及諸髓腦髮毛爪齒一切身分。云何得有  色形長短五陰十二入十八界十二因緣住處
往來也。又若此識不與一滴精水和合處胎  中者。形色等物皆不得成。又若不與十二因  緣相和合者。乃至老死亦不得生。若無生成。
云何而得有名有說。如是毘舍佉。但以十二  因緣相續力故。色受想行識等和合而生。如  是毘舍佉。此三種言教方便業藏。無有方所
無有邊際。亦無去來。當知此法無生無滅。無  有根本不可窮極。復次毘舍佉。應當知是三  種言教方便業藏。何等名為三種藏也。一者
人言教藏。二者天言教藏。三者非人非天言  教之藏。婆羅門。所言人言教者。彼等皆以語  言相。應當知是名人言教也。毘舍佉。所謂天
言教者。事相異故得有見聞。如實不異生如  是心。如是思惟方便知已。能得禪定天眼天  耳及天心智。皆由一心攝念力故。則得如是
清淨智生。是名最上清淨天言教也。毘舍佉。  所言非人非天言教藏者。大慈悲生攝三言  教。出三乘道及一切法。是故名藏。此教方便
依大悲果。遍一切處觀於惡道。諸眾生等唯  有眾苦。一心拔濟無異思惟。故名大悲。利益  彼故。故言言教。毘舍佉。此三業藏所生住處。
諸佛菩薩常一心念作彼護持。

大法炬陀羅尼經法師相品第十三

[0685b16]  復次婆羅門。更有加持力因常精進生。云何  名為加持力因精進生也。若有沙門婆羅門。  欲得具足如來辯者。皆由勤心精進所致。而
能於一時間說百千萬億修多羅章句無有窮  盡。何以故。以彼善能成就口業。因加持力得  無礙辯。以是辯故於一切問答。不可窮盡無
有斷絕。譬如高岸峻流下注。雖欲遮止終無  斷絕。彼流下時乃至小水尚難斷塞。豈況大  河。如是毘舍佉。若有法師。於此三種言教業
藏。修習辯才乃至一日。若聞若誦。或復思惟。  彼精進故隨宜演說。猶無斷時。諸餘問難寧  能沮壞。毘舍佉。譬如泉流但入於河不至海
者。無有是處。若人久修精進。於此陀羅尼中  休廢者。無有是事。我今少說。如大海中取  一微滴。豈能損減。我今說此大陀羅尼精進
辯才法門。少分亦無損減。如是毘舍佉。汝應  當知得彼三種業藏辯才。能照一切諸法根  底。於諸問難不可窮盡。何以故。以此法門無
邊際故。復次毘舍佉。其有得是精進加持辯  才藏者。當問難時或他毀辱。應生歡喜起大  慈心。不見罵辱不觀自他。無有我所亦無怖
懼。何以故。一切內外諸有畏惡悉滅無故。毘  舍佉。是為法師口業成就。

[0685c10]  復次毘舍佉。若諸法師處座說法。或有比丘  比丘尼優婆塞優婆夷。四眾圍繞。如是眾等。  或經久學或有始聞。或有信心或不信者。其
中眾生若覩女人形貌端正。生染著心忘失  法念。爾時法師應善觀察。以巧方便調伏彼  人。明示罪相令其覺悟。內生慚愧勿令彼瞋。
何以故。若彼瞋恨起不善心。是人或時毀辱  法師。誹謗經典障礙佛法。過患轉增。是故毘  舍佉。若諸法師欲行呵責調伏事者。應先自
除欲瞋癡慢。然後教訶令他除斷。若自不斷  令他除者。無有是處。是故法師要先自行然  後正人。不應先取他人之過自虧己德。何以
故。毘舍佉。一切眾生欲縛深厚。貪境現時不  顧自身。若捨方便先行呵責。唯增瞋垢如火  燒薪。瞋恚盛時癡更增長。三毒煩惱一時俱
作。而諸眾生三毒盛發。不聞外言不憶己事  善法惡法一切不知。假或暫聞不能納受。毘  舍佉。彼諸眾生三毒發時。猶如  盲  人不識道
路平夷艱險。亦如聾人不聞音聲麁鄙精妙。  又如醉人不醒方所東西南北。如鬼著者不  安其處猖狂妄言。一切眾生毒火燒心不覺
善惡亦復如是。毘舍佉。如是眾生煩惱盛時。  法師應為說對治法不淨觀等。令彼速疾得  無漏智。燒彼眾生三毒諸結。如是毘舍佉。是
為大智辯才法師。能於比丘比丘尼優婆塞  優婆夷等四部眾中。方便開導令皆歡喜。滅  彼眾生諸煩惱病。復次毘舍佉若諸法師欲
說法時。應先觀察眾生根宜。然後隨須而為  演說。若知眾生聞於布施獲利益者。法師即  應先說布施令彼歡喜。當知此時不應更說
諸餘法門。或復有人樂欲持戒。法師則應為  說持戒。亦不得說餘深法也。如是眾生。或時  樂行忍辱精進禪定智慧。乃至樂聞種種法
門。即皆為說令速開解。毘舍佉。如是法師應  勤精進方便說法。何以故。若欲成佛要於無  量無邊劫中。勇猛精進勤修苦行乃至捨身
手足頭目髓腦。如餘經說。又諸法師不應諍  論。夫諍論者。即是無明煩惱根本。是故法師  應勤精進。速滅無明亦勸他離。毘舍佉。是諸
法師要先具備如上功德。然後為眾方便說  也。毘舍佉。法師常當如是思惟。我今所處。即  是如來師子之座。宜應忍默何忽起瞋。隨彼
眾生一切問難。我當解釋皆令歡喜。作是念  已。諸有諍論彼我之心自然消滅。復次毘舍  佉。夫法師者。常應慈慜愛語謙下將護眾
心。何以故。若懷瞋妬心存勝負獲大重罪。慈  心說法成大功德。能令佛法久住於世。凡所  生處。常得值遇諸佛菩薩及眾聖賢。能消世
間種種供養。假以高大師子寶座。又以億數  無價名衣奉上法師。豈能報彼法師恩德。而  彼法師雖受是事應深慚愧勿起貪心。應生
慈慜不得我慢。無令消滅施主善根。當令眾  生咸得歡喜。

[0686b05]  復次毘舍佉。若諸法師凡欲說法調伏眾時。  必須聰慧利根多聞博識。形貌端雅正見家  生。三業清白眾德具備。著淨潔衣威儀齊整。
如是法師。眾應勸請然後說法。何以故。諸佛  如來具足修集三十二相功德圓滿。然後方  始轉大法輪。眾生聞已勤修大人丈夫相行。
是故法師凡說法時。應當次第說三十二相  果報如是。善根如是。亦次第說三業清淨業  清淨已然後為說布施行等諸清淨法。乃至
種種差別義門。云何復名次第說也。毘舍佉。  譬如童幼初受教時。彼師先授摩帝迦字。次  授頞字。後授阿字。如是次第教十四音已復
次第教三十四字。具教如是五十二字已。然  後分別一切音聲字體名言諸教藏事。乃至  顯說不思議力。若人成就彼無礙辯。便能隨
意次第差別。說諸教義成就不忘。能知諸佛  三十二相及餘功德具足圓滿。為眾普宣一  切諸法名句味身。心善思惟必定不虛。而彼
法師當說法時。諸聽法眾。乃至得聞一句法  相隨順而解。一切顛倒異想不行。何以故。能  知諸法如實說故。是名清淨次第說相。

[0686b26]  復次毘舍佉。譬如射師教諸童子。初射法術。  先於平地置七步垛。然後量力授弓與箭。告  童子言。我當教汝。汝今宜可學射彼垛。爾時
童子雖受師教。以初學故其所放箭。若至不  至終不能中。師教無倦稍得近垛。是兒後時  年漸長大。為學不已。隨放便著無落垛者。如
是毘舍佉。彼說法師教徒眾時亦應如是。宜  察眾生上中下根。漸次教授。不可一時頓說  深法。何以故。若不知根妄說法者。令他失利
增長顛倒。是故應當先為說彼六波羅蜜。次  第修已然後為說空解脫門。若為眾生說此  空法。或有得聞或有思惟或能證者。是亦不
應但有言說。何以故。如是空法。不可唯以心  想知放。若彼空法。但以心想能證知者。一切  眾生未修道時。亦應即是阿羅漢也毘舍佉。
彼空法者。亦不可說相貌形體。若可說者則  是作相。若有作相則有願求。若有願求則是  三世。何以故。毘舍佉。無相法中一切三世皆
不可得。所以者何。過去未來現在等事。皆寂  滅故。云何起願。復次應觀是色作無相想。云  何觀色作無相想。當知此色生滅輪轉念念
不停。毘舍佉。如是色相不可眼見。當知彼是  心識境界唯意所知。是故不可以眼得見。毘  舍佉。一切眾生所有心意不可言說。唯佛智
知。雖可慮知而不可見。念念不住猶如幻化。  云何可取而可得見。如是毘舍佉。不可以彼  眾生心識取心。真相既不可取云何可說。何
以故。以愛憎事違平等故。毘舍佉。若欲滅除  愛憎想者。當勤精進觀一切法。悉皆空寂無  有取著。復次婆羅門。若能如是除滅愛憎不
取法相。當知即是無相解脫門。知無相已。如  是次第不起願求。無願求處。當知即是無願  解脫門。如是復觀一切諸法。皆悉平等無有
取著。所謂不見眼及色。乃至不見意及法。若  能如是不取不著。斷滅憂喜得平等心。當知  此是空解脫門。以能得此三解脫門三世平
等。為方便已然後得入無生觀中。復觀彼色  從何而生。因於邪念不淨而生。知從邪念起  男女想。男女想故起愛著心。愛著增已和合
欲事。名破梵行。彼和合時即成胎藏。是名迦  羅邏大。此迦羅邏時。不可說有男女形相。毘  舍佉。當知如此迦羅邏相。唯佛如來聖智所
知。是故如來於彼時中教諸弟子。汝等今應  正觀色相。云何觀色。謂如實知是無常等。彼  既聞已。即時所有欲想色貪皆得除滅。色欲
滅已。如是喜樂憂悲苦惱一切皆滅。毘舍佉。  初未有人於迦羅邏始受胎時能證知彼若男  若女。出母胎時。無有一法從餘處來。亦無一
法去至餘處。唯有精水赤白和合成迦羅邏  藏。如來於彼建立為因。而實諸法無有住處  何以故。一切諸法無生滅故。如修多羅中次
第說也。如是毘舍佉。汝等於此當勤修學。是  則名為宣說過去諸言教事。既自知已亦為  他說。如是次第說未來事此現在事。如迦羅
邏中說。如水泡。如沫聚。如陽焰。如芭蕉。如  幻化。都無真實。如是十二因緣次第相續。生  至老死亦復如是。譬如虛空有時雲翳有時
清明。豈有教者。如是界大和合無有作者。是  中唯有如實正法無增無減。然有無量業行  差別法界義門。當如是說。

[0687a28]  爾時毘舍佉婆羅門白佛言。世尊。彼諸法師  若他來問。若自欲說去來現在三世之事。忽  然疲倦迷惑不解。如此法障當云何除。佛
言。婆羅門。若諸法師他問疑惑。若生疲倦  不能說者。如是法師。以未通達三種言教方  便藏故。設知少分。但得名字不閑義理。如是
毘舍佉。此三世事無量無邊難可窮盡。是故  初中後際生滅旋轉。喻如風輪無有邊際。毘  舍佉。而彼風輪終無有人知其限齊形量大
小。去來現在亦復如是。如彼時節。始自一日  二日乃至十日。半月一月乃至一時。半年一  年乃至無量。其實不知從何所來去至何所。
又如光影無有形礙。時節晝夜往來可知。去  來現在不可數知亦復如是。如是三世既不  可知。亦不可見。既不可見則無所有。既無所
有則無名字。若無名字云何可說毘舍佉。是  中以因緣故有此三種言教方便。汝當善思  如是法句。於聽說時莫生疑惑。唯念法師諸
根寂靜。專求智辯勿起諍論。何以故。知法之  人無諍論故。若諸法師當說法時。眾中有人  起諍論者。法師應教念彼智力陀羅尼句滅  彼魔事。

大法炬陀羅尼經謗法果報品第十四

[0687b22]  爾時毘舍佉婆羅門復白佛言。世尊。若人於  此三種法中生疑謗者。當云何滅。佛告婆羅  門。若有於此三種法門生疑謗者。在家出家。
一切法師悉不能除。何以故。毘舍佉。於佛智  中深起疑謗。破滅一切善法根本。是故無人  能為除斷。毘舍佉復白佛言。世尊。若人於是
諸佛如來大慧門中生不信者。有何果報。佛  言。婆羅門。是人造業世間極重。是以一切尤  重惡報皆在斯人。斯人永失佛法深利。三世
諸佛同共放捨。於甚深法無有信樂。自既不  信一切佛法。復教他人多生誹謗。恒樂隨逐  極惡朋友。學習愚癡增長邪見。常為己身貪
嗜衣食。是人未來雖聞諸佛說諸妙法亦不  生信。以其現無信分善根故。如是之人自於  佛法起深障礙。復更令他無量眾生於正法
中作深障礙。以是因緣。具受種種無量大苦。  何以故。以具惡業斷善根故。所以者何。是人  皆由自習愚癡無智邪見。復教多人無智邪
見。聞說深法不能信受而生輕慢。以輕慢故。  不能諮問智人勝法。毘舍佉。若有智者常應  諮問。不當親近愚癡邪見無智眾生。若人聞
此三教藏時不信行者。汝知是人乃至一切  天人世間不能令其歡喜信解。若聞說此三  種業藏不生信解。假使更聞諸餘法相能生
信者。無有是處。當知是人去佛法遠。如是愚  冥無智眾生。凡所行作不可隨順。乃至有說  亦勿聽受。我實不能分別具說是謗法人所
生惡趣。我亦不欲說是謗人所受生處身量  分齊形體容貌可異醜惡。何以故。若我具說。  眾生聞之或當怖死。故我不說。如是毘舍
佉。若人於法乃至一句欲作障礙生謗毀者。  彼所得報不可具說。我今為彼未謗之人明  識斯過。故少說耳。毘舍佉。假使於此三千大
千世界。所有諸大地獄及小地獄。彼謗法人  悉生其中具受諸苦。何以故。以其斷滅一切  善根。復令無量無邊眾生起謗法心增長邪
見諸惡行業。是故備經惡道受殃。如是眾生  出地獄已更生餘趣。經無量世癡騃無知。若  生人間不得正念。諸根暗濁狂亂失心。喜習
邪法不識義理。毘舍佉。是人所受果報形量  時節分齊我今略說。如是三千大千世界所  有一切草木樹林盡以為籌。計其罪報不可
為比。身形麁醜難可具論。凡所至處皆成苦  緣。斯由謗法獲如是報。

大法炬陀羅尼經勸受持品第十五

[0688a09]  阿難。時放光如來告毘舍佉婆羅門言。毘舍  佉。是故汝等從佛所聞如是三種言教藏義。  應至心聽專念受持勿興餘想。毘舍佉。如來
所說三藏法門。無法可說無可聞見。亦無一  法可得開示。若知如來如是說已。於餘法門  生疑惑者。無有是處。何以故。諸佛世尊不空
說故。如是說時若有人聞不信不受復障礙  他。是人自起無明邪見。更令無量無邊眾生  起謗法心我慢貢高。不知諮受不往聽聞。喪
失深法不知義理。隨逐邪友遠離智人。以是  因緣多受惡報。毘舍佉。譬如虎子從生隨母  日見其殺及身長大殺業自成。毘舍佉。眾生
亦爾。親近惡友具造邪業。墮於地獄畜生餓  鬼受大苦惱。毘舍佉。以是因緣汝等應先自  正身心然後說法。勿忘自正損己陷人。毘舍
佉。以是義故。如來應供正遍覺。建立宣說三  種言教方便業藏。汝等應知。一切眾生心所  思念口所欲問身所欲行。如是知已慈心教
示。眾生聞已歡喜受行。是故汝等。當為攝受  諸眾生故修學大慈。

[0688a29]  爾時毘舍佉婆羅門復白放光佛言。世尊。我  聞略說尚未能解。唯願如來更為具說三種  業藏令我等知。佛言。毘舍佉。我今問汝。汝應
正答。於意云何。譬如世間有異良馬。生駒未  幾身體柔弱氣力未成。人欲乘之帶甲持仗  負諸鬪具入陣決勝。是人所作可稱心不。毘
舍佉言。不也世尊。是愚癡人云何能濟。佛言。  毘舍佉。如是如是。如汝所說。其有新發意菩  薩及二乘人。少智少行未得神通。聞我所說
悉不能受。反更迷惑生四顛倒。如彼馬駒年  齒未滿氣力未成猶故不堪負重入陣。毘舍  佉。若使是駒毛骨漸成齒歲具足。身雄氣猛
耳目明利。令人騎乘負重致遠。輕行掩襲臨  敵決戰。不慮驚敗直入無前。乃至震鼓吹  蠡  揮刀奮矟亦無驚恐。何以故。年齒滿故。身力
成故。數調習故。種性良故。如是毘舍佉。汝等  若得四無礙辯諸力無畏。然後堪受三種教  藏。聞眾麁語不起恨心。復能受持一切佛法。
如彼良馬身健力成。然後方能負重入陣。毘  舍佉。是為第一戰鬪事也。所謂開示佛法教  化他時。若必多有鬪具器仗。是時外道雖有
種種異端諍論。皆能忍之不生怖畏。汝等當  知。  蠡  貝鼓者是謂說佛法時多諸留難。亦能  堪受不生怖畏。若有精勤修習受持而行佛
法則無障礙。若有出家破戒愚癡不能依行  則有障礙。設能學者。或墮聲聞辟支佛地。毘  舍佉。若有長夜具足精勤修行佛法。彼於此
法猶尚難知或得少分。況復不修更受惡法。  彼人於此大乘藏中無有信心。云何能知。云  何能解。毘舍佉。汝於如是諸眾生等。常起慈
心不應放捨。若有眾生起正念心。但學一偈  或唯句字。乃至七日。汝等亦應勤教授之。隨  彼眾生若成不成。汝等皆獲無量功德。毘舍
佉。諸佛世尊凡所演說。皆為利益一切眾生。  或信不信。或行不行。諸佛世尊口業成就。但  有所說聞必蒙益。無空過者其間或有。雖不
現獲皆亦已作當得因緣。毘舍佉。汝等欲得  修證如是如來藏者。應於如來及如來法中  起平等想行平等行。

大法炬陀羅尼經卷第六

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
