佛說八師經

吳月支國居士支謙譯

[0965a06]  聞如是：

[0965a06]  一時佛在舍衛國祇樹給孤獨園。

[0965a06]  時  有梵志，名曰耶句，來詣佛所。

[0965a07]  阿難白佛言：  「有異學梵志今來在外，欲咨所疑。」

[0965a08]  天尊曰：  「現之。」

[0965a09]  梵志乃進，稽首佛足。

[0965a09]  天尊曰：「就座。」

[0965a09]  梵  志就座，須臾退坐曰：「吾聞佛道厥義弘深，汪  洋無涯，靡不成就，靡不度生，巍巍堂堂，  猶星中月，神智妙達，眾聖中王，諸天所不
逮，黎民所不聞。願開盲冥，釋其愚癡。所  事何師，以致斯尊？」

[0965a14]  天尊歎曰：「快哉斯問！開  發大行。吾前世師，其名難數。吾今自然神  耀得道，非有師也。然有八師，從明得之
刑戮；或為王法所見誅治，滅及門族。死  入地獄，燒煮、搒掠，萬毒皆更，求死不得。罪  竟乃出，或為餓鬼，或為畜生，屠割、剝裂。死
輒更刃，魂神展轉，更相殘賊。吾見殺者，  其罪如此，不敢復殺。是吾一師。」

[0965a21]  佛時頌曰：

「殺者心不仁，　　強弱相傷殘，  
殺生當過生，　　結積累劫怨，  
受罪短命死，　　驚怖遭暴患；  
吾用畏是故，　　慈心伏魔宮。」

[0965a26]  佛言：「二謂盜竊，強劫人財。或為財主刀杖  加刑，應時瓦解；或為王法收繫著獄，拷掠、  榜笞，五毒並至，戮之都市，宗門灰滅。死
入地獄，以手捧火，洋銅沃口，求死不得。罪  竟乃出，當為餓鬼，意欲飲水，水化為膿，所  欲食物，物化成炭，身常負重，眾惱自隨；或
為畜生，死輒更刃，以肉供人，償其宿債。吾  見盜者，其罪如此，不敢復盜。是吾二師。」

[0965b04]  佛  時頌曰：

「盜者不與取，　　劫竊人財寶，  
亡者無多少，　　忿恚懷憂惱，  
死受六畜身，　　償其宿債負；  
吾用畏是故，　　棄家行學道。」

[0965b10]  佛言：「三謂邪婬，犯人婦女。或為夫主、邊人  所知，臨時得殃，刀杖加刑；或為王法收  繫著獄，酷毒掠治，戮之都市。死入地獄，
臥之鐵床；或抱銅柱，獄鬼然火，以燒其身。  地獄罪畢，當更畜生。若復為人，閨門婬亂，  違佛、遠法，不親賢眾，常懷恐怖，多危少安。
吾見是故，不敢邪婬。是吾三師。」

[0965b16]  佛時頌曰：

「婬為不淨行，　　迷惑失正道，  
精神魂魄馳，　　傷命而早夭，  
受罪頑癡荒，　　死復墮惡道；  
吾用畏是故，　　棄家樂林藪。」

[0965b21]  佛言：「四謂惡口、兩舌、妄言、綺語。譖入無罪，  謗毀三尊，舌致捶杖，亦致滅門。死入地  獄，獄中鬼神拔出其舌以牛犁之；洋銅灌
口，求死不得。罪畢乃出，當為畜生，恒食草  棘。若後為人，言不見信，口中恒臭，多逢  譖謗罵詈之聲，臥輒惡夢，有口不能得含
佛經之至味。吾見是故，不敢惡口。是吾四  師。」

[0965b28]  佛時頌曰：

「欺者有四過，　　讒侫傷良貞，  
受罪癡聾盲，　　蹇吃口臭腥，  
癡狂不能言，　　死入拔舌囹；  
吾修四淨口，　　自致八音聲。」

[0965c04]  佛言：「五謂嗜酒。酒為毒氣，主成諸惡——王  道毀，仁澤滅，臣慢上，忠敬朽，父失禮，母  失慈，子凶逆，孝道敗，夫失信，婦奢婬，九族
諍，財產耗——亡國危身，無不由之。酒之亂  道，三十有六。吾見是故，絕酒不飲。是吾五  師。」

[0965c09]  佛時頌曰：

「醉者為不孝，　　怨禍從內生，  
迷惑清高士，　　亂德敗淑貞。  
吾故不飲酒，　　慈心濟群生，  
淨慧度八難，　　自致覺道成。」

[0965c14]  佛言：「六謂年老。夫老之為苦，頭白，齒落，目  視  [梳-木+目]  [梳-木+目]  ，耳聽不聰，盛去衰至，皮緩，面皺；百
節痛疼，行步苦極，坐起呻吟，憂悲惱苦；識  神轉滅，便旋即忘；命日促盡，言之流涕。  吾見無常，災變如斯，故行求道，不欲更之。  是吾六師。」

[0965c19]  佛時頌曰：

「吾念世無常，　　人生要當老，  
盛去日衰羸，　　形枯而白首，  
憂勞百病生，　　坐起愁痛惱；  
吾用畏是故，　　棄家行學道。」

[0965c24]  佛言：「七謂病瘦。肉盡骨立，百節皆痛，猶被杖  楚；四大進退，手足不任；氣力虛竭，坐臥  須人；口燥，脣燋，筋斷，鼻坼；目不見色，耳不
聞音；不淨流出，身臥其上；心懷苦惱，言輒  悲哀。今覩世人年盛力壯，華  色  暐曄，福盡  罪至，無常百變。吾覩斯患，故行求道，不欲  更之。是吾七師。」

[0966a05]  佛時頌曰：

「念人衰老時，　　百病同時生，  
水消而火滅，　　刀風解其形，  
骨離筋脈絕，　　大命要當傾；  
吾用畏是故，　　求道願不生。」

[0966a10]  佛言：「八謂人死。四百四病同時俱作；四大  欲散，魂神不安；風去息絕，火滅身冷，風  先火次，魂靈去矣；身體挺直，無所復知；
旬日之間肉壞血流，膖脹爛臭，無一可取；  身中有蟲，還食其肉；筋脈爛盡，骨節解散，  髑髏異處，脊、脅、肩、臂、  髀  、脛、足、指各自異處；
飛鳥、走獸競來食之。天、龍、鬼神、帝王、人民、  貧富、貴賤無免此患。吾見斯變，故行求道，  不欲更之。是吾八師。」

[0966a18]  佛時頌曰：

「我惟老病死，　　三界之大患，  
福盡而命終，　　氣絕於黃泉，  
身爛還為土，　　魂魄隨因緣；  
吾用畏是故，　　學道昇泥洹。」

[0966a23]  於是梵志聞佛所說，心開意解，即得道迹，  前受五戒，為清信士——不殺，不盜，不婬，不欺，  奉孝，不醉——歡喜而去。

佛說八師經

* * *

【經文資訊】大正藏第 14 冊 No. 0581 佛說八師經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
