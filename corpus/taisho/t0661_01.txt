大乘百福相經


大唐天竺三藏地婆訶羅譯

[0328c14]  如是我聞：

[0328c14]  一時佛在舍衛國普妙宮中，坐寶  莊嚴師子之座，與大比丘僧千二百五十人  俱，菩薩摩訶薩無央數眾，恭敬圍繞，瞻仰尊
顏身心不動。爾時文殊師利菩薩於大眾中，  承佛威神從座而起，偏袒右肩右膝著地，合  掌向佛而作是言：「世尊！一切眾生根性差別、
欲樂不同，如來一音隨類演說，種種無量咸  蒙利益。如是所說大法言音，皆以如來福德  成就。何等名為如來福德？所言福德其量云
何？惟願為我解說其義，饒益無數百千眾  生。」

[0328c25]  爾時世尊告文殊師利菩薩言：「善男子！汝已  超過聲聞及辟支佛，能以大慧大悲請問如  來如是之義。諦聽諦聽，善思念之，吾當為汝
分別解說。文殊師利！假使閻浮提一切眾生，  行十善道所有福德總為一聚，如是積數滿  百千倍，成一轉輪聖王福德之量。文殊師利！
轉輪聖王成就七寶、具足千子。何謂七寶？一  者金輪寶、二者象寶、三者馬寶、四者珠寶、五  者女寶、六者主藏寶、七者主兵寶。千子皆悉
端正勇健能伏怨敵。如是名為轉輪聖王所  有福德。文殊師利！假使四天下一切眾生，皆  悉成就轉輪聖王所有福德，如是積數滿百
千倍，成一帝釋福德之量。文殊師利！假使四  天下一切眾生，皆悉成就帝釋所有福德，如  是積數滿百千倍，成一第六他化自在天王
福德之量。文殊師利！假使四天下一切眾生，  皆悉成就魔王福德，如是積數滿百千倍，成  一小千世界主初禪梵王福德之量。文殊師
利！假使小千世界一切眾生，皆悉成就初禪  梵王所有福德，如是積數滿百千倍，成一中  千世界主二禪梵王福德之量。文殊師利！假
使中千世界一切眾生，皆悉成就二禪梵王  所有福德，如是積數滿百千倍，成一三千大  千世界主第四禪梵王摩醯首羅福德之量。
文殊師利！摩醯首羅有大福德、有大智慧、有  大威神，非少善根而得成就。何以故？如劫燒  已將更成立，於第四禪降澍大雨經五中
劫，其水積滿三千大千上至梵世，一一雨  渧摩醯首羅悉能知之。文殊師利！假使三  千大千世界一切眾生，皆悉成就摩醯首羅
所有福德，如是積數滿百千倍，成一獨出辟  支福德之量。文殊師利！且置如是三千世界。  假使十方諸佛國土一切眾生，皆悉成就辟
支所有福德，如是積數乃至無量無邊億百  千倍，成一最後身菩薩福德之量。

[0329b02]  「文殊師利！如是最後身菩薩及十方盡虛空  界一切眾生，卵生、胎生、濕生、化生，有色、無色，
有想、無想、非有想非無想，如是等眾生，皆悉  成就最後身菩薩所有福德，如是積數乃至  無量無邊億百千倍，成如來身一毛孔中福
德之量。文殊師利！當知如來身諸毛孔，其  數正有九千九億，一一皆具無量福德如上  所說。文殊師利！諸佛如來一一毛孔所有福
德，乃至積數無量無邊億百千倍，以是福德  成如來身一隨好福。文殊師利！如是佛身所  有隨好，略說其數有八十種：一者肉髻高顯
無能見頂；二者鼻高修直孔不外現；三者眉  如初月又紺青色；四者耳輪埵成；五者身堅  如那羅延；六者骨節相連如鉤鎖；七者行時
去地四寸印文成就；八者身迴如象王；九者  甲如赤銅薄而光澤；十者膝骨圓好；十一者  身常鮮潔；十二者膚體柔軟；十三者身體端
直；十四者手指纖長；十五者指文嚴麗；十六  者筋脈潛隱；十七者身色潤好；十八者踝不  露現；十九者身不逶迤；二十者身相圓滿；
二十一者識清淨；二十二者威儀備足；二十  三者住處安隱無能動搖；二十四者威振一  切；二十五者眾生樂見；二十六者面不狹長；
二十七者容色不撓；二十八者面相姝廣；二  十九者脣色如頻婆果；三十者音聲深遠；三  十一者臍深圓好；三十二者臍分右旋；三十
三者手足圓滿；三十四者手足從心所作；三  十五者手足文明徹；三十六者手足文不斷；  三十七者手足光有五彩；三十八者眾生見
皆喜悅；三十九者面如滿月；四十者先意與  語；四十一者毛孔出無上香；四十二者足下  平滿；四十三者威容如師子王；四十四者進
止如象王；四十五者行步如鵝王；四十六者  首如摩陀那；四十七者身極端正；四十八者  一切聲相具足；四十九者牙利鮮白；五十者
舌色如赤銅；五十一者舌薄而長；五十二者  諸根清淨；五十三者身色光潔；五十四者手  足潤澤；五十五者手足有德相；五十六者面
門相具；五十七者手足掌如紅蓮；五十八者  腹不現；五十九者臍不出；六十者腰細稱形；  六十一者身毛上靡；六十二者身持重；六十
三者臆前有室利婆瑳像；六十四者身相洪  大；六十五者手足柔軟；六十六者圓光一尋；  六十七者常光照身；六十八者等視眾生；六
十九者不輕眾生；七十者應眾生音聲不增  不減；七十一者說法不著；七十二者一音普  遍同眾生語；七十三者說法有因緣；七十四
者一切眾生無能盡觀；七十五者行順於右；  七十六者無瞋狀；七十七者髮長好；七十八  者髮不亂；七十九者髮右旋；八十者髮青  紺。

[0329c24]  「文殊師利！如上所說，名為如來隨好。福德積  數滿足無量無邊億百千倍，成如來身隨相  一文福德之量。如是隨相復有八十：一者梵
王像；二者帝釋像；三者提頭賴吒像；四者毘  樓勒叉像；五者毘樓博叉像；六者毘沙門像；  七者水天像；八者日天像；九者月天像；十者
火天像；十一者風天像；十二者龍王像；十三  者仙人像；十四者童男像；十五者童女像；十  六者賢聖座像；十七者寶幢像；十八者牛王
像；十九者功德天女像；二十者山王像；二十  一者摩竭大魚像；二十二者金翅鳥王像；二  十三者彪王像；二十四者馬王像；二十五者
孔雀王像；二十六者共命鳥像；二十七者迦  陵頻伽像；二十八者翡翠像；二十九者鸚鵡  像；三十者蹠俱羅鳥像；三十一者鵝王像；三
十二者鳩鴿像；三十三者象王像；三十四者  宮殿像；三十五者摩尼珠像；三十六者瓔  珞像；三十七者大海像；三十八者蓮華像；三
十九者難陀跋多像；四十者浴池像；四十一  者靈茅像；四十二者薩底迦像；四十三者華  鬘像；四十四者寶冠像；四十五者尸利婆瑳
像；四十六者傘蓋像；四十七者江河像；四十  八者雲天像；四十九者寶劍像；五十者長鉤  像；五十一者頻婆果樹像；五十二者指環像；
五十三者耳璫像；五十四者金剛杵像；五十  五者戈戟像；五十六者矛矟像；五十七者長  刀像；五十八者鬪輪像；五十九者弓矢像；六
十者鉞斧像；六十一者羂索像；六十二者耒  耜像；六十三者藥草像；六十四者乳牛像；六  十五者野牛像；六十六者羖羊像；六十七者
白拂像；六十八者天鼓像；六十九者金椎  像；七十者商佉像；七十一者寶鏡像；七十二  者大龜像；七十三者  [車*童]  刃像；七十四者華
瓶像；七十五者粉米像；七十六者華樹像；七  十七者果樹像；七十八者鴈王像；七十九者  輪中師子像；八十者鹿王像。

[0330b02]  「文殊師利！如上所說，名為如來隨相福德。積  數滿足無量無邊億百千倍，合成如來身之一  相。如來身相有三十二：一者足下安平；二者
手足千輻輪  輞  ；三者手足指纖長；四者手足  柔軟如兜羅綿；五者足跟滿好；六者手足指  網縵；七者足趺高平與跟相稱；八者  [蹲-酋+(十/田/ㄙ)]
傭  長如伊尼鹿王；九者平身端立垂手過膝；十  者陰藏不現；十一者身縱廣等如尼拘陀樹；  十二者一毛孔有一毛生；十三者身毛上靡
青色柔軟而右旋；十四者身色微妙勝閻浮  金；十五者身光一丈；十六者皮薄細滑不受  塵垢；十七者兩肩圓好；十八者身廣端正；
十九者臆如師子王；二十者兩腋下滿；二十  一者牙白而大；二十二者四十齒；二十三者  齒白齊密而根深；二十四者七處滿足；二十
五者方頰如師子王；二十六者味中得上味，  咽中二處津液流出；二十七者舌軟薄能覆  面至髮際；二十八者梵音深遠如迦陵伽；二
十九者眼如優鉢羅華；三十者眼睫如牛王；  三十一者眉間白毫色如珂雪；三十二者頂  肉骨成。

[0330b23]  「文殊師利！如是所說，名為如來三十二相。所  有福德積數滿足，無量無邊阿僧祇不可度  量、不可思議、不可說倍，合成如來大法言音。
文殊師利！如是諸佛大法言音，能被無量無  邊阿僧祇世界一切眾生意樂差別，隨其類  解說法教化。文殊師利！諸佛如來所有言音，
具足如是無量功德，普遍世界利益眾生亦  復如是。文殊師利！如上所說福德之量不可  思議，不與聲聞、辟支佛共。何以故？如是福德
從施戒修大悲大慧方便力等諸功德生，是  故不與聲聞辟支佛共。文殊師利！有二種法  生如來身。何等為二？一者勝願力、二者方
便力，以此二法生如來身。乃至音聲、相好、說  法、所行，皆從二因而得成就。文殊師利！如來  為欲憐愍利益安樂諸眾生故出現於世，而
諸眾生若干種性欲樂不同，隨其差別現種  種相說法教化，示其所行得入佛法。」

[0330c11]  爾時文殊師利菩薩聞佛所說諸功德已，白  佛言：「世尊！我於今者得大善利。能知如來為  無等等、為無上上，為諸眾生作大依止，清淨
無染猶如虛空。我今得值甚為希有。」

[0330c14]  佛說是  經已，文殊師利菩薩等并諸比丘，合掌信受  歡喜奉行。

大乘百福相經

* * *

【經文資訊】大正藏第 16 冊 No. 0661 大乘百福相經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
