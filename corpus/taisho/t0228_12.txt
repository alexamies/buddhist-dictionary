佛說佛母出生三法藏般若波羅蜜多經卷第十二

西天譯經三藏朝奉大夫試光祿卿傳法大師賜紫臣施護奉　詔譯

惡者障法品第十一之二
[0627c17] 爾時，尊者須菩提白佛言：「世尊！何故惡魔於其長時勤作方便起諸障難，而令諸修菩薩法者，不得般若波羅蜜多正法聽受修習書持讀誦？」

[0627c21] 佛告尊者須菩提言：「汝今當知，此般若波羅蜜多出生諸佛一切智，從一切智而復出生諸佛正法，從諸佛法出生無量無數眾生。諸佛以其方便智力，普令眾生斷諸煩惱。煩惱斷故，彼諸惡魔伺不得便，由不得便作障難故，心生苦惱。以苦惱心，是故長時勤作方便為諸難事，而令諸修菩薩法者，不得般若波羅蜜多正法聽受修習書持讀誦。

[0628a01] 「復次，須菩提！彼諸惡魔或作方便，於其初住大乘善男子前，作如是言：『汝所聽受非真般若波羅蜜多，我有經法，是真般若波羅蜜多，汝當隨我如是修學。』須菩提！彼諸惡魔以是方便欲壞善法，而初住大乘善男子等，少智少信，未得阿耨多羅三藐三菩提記，其心怯弱為魔所攝。魔所攝故，即不得此般若波羅蜜多正法，聽受修習書持讀誦。須菩提！此因緣者，應當覺知是為魔事。

[0628a10] 「復次，須菩提！彼諸惡魔，或時現身作苾芻相，以壞法心，妄修菩薩甚深勝行，而返於中以聲聞果謂證實際。須菩提！此因緣者，應當覺知是為魔事。

[0628a14] 「復次，須菩提！彼諸惡魔，以如是等種種方便，於此般若波羅蜜多正法作諸障難，不令有人書持讀誦。是故修菩薩法者，常當覺知，覺已遠離，即起勇猛勝精進心，堅固安住正念正知。」

[0628a19] 爾時，尊者須菩提白佛言：「如是，世尊！如是，善逝！譬如大珍寶聚，多有怨賊常欲伺求而為竊盜。何以故？珍寶難得，價直無量。以是因緣，多諸怨賊。今此般若波羅蜜多大法寶聚，亦復如是多諸障難，常有惡魔伺求其便。是故所有初住大乘善男子等，少智少信其心怯弱，於此甚深廣大法中，不得聽受修習書持讀誦者，知彼皆是魔力所加。世尊！若復有人於如是等諸難事中，勇猛精進心不懈退，於此法門堅固修習書持讀誦者，豈非諸佛神通威力所加持耶？」

[0628b01] 佛言：「須菩提！如是，如是！如汝所說。若有人能於如是等諸難事中，得此法門聽受修習書持讀誦者，當知皆是諸佛如來神通威力共所護念。何以故？彼惡魔眾雖復長時勤作方便，於此法門起諸難事。如來、應供、正等正覺亦復長時勤作方便，於此般若波羅蜜多法門，以威神力加持護念。」

顯示世間品第十二之一

[0628b09] 佛告須菩提：「如世母人生育諸子，若一若十若百若千。忽於一時其母有疾，諸子各各勤求方便，多所療治。咸作是念：『云何令母速得遠離風癀痰[病-丙+(企-止+(套-大))]種種病苦，眼、耳、鼻、舌、身、意諸根輕安調適？云何令母飲食增進色力堅固，離諸苦受得大快樂？云何令母壽命長遠久住世間？何以故？今我此身處於世間，從母所生生育甚難，以是因緣母恩為重。』須菩提！所有十方現在如來、應供、正等正覺亦復如是，各各以其神通威力加持護念，此般若波羅蜜多甚深法門，悲愍世間一切眾生，普令得聞書持讀誦。彼諸如來咸作是念：『云何得此般若波羅蜜多正法久住世間？云何得此般若波羅蜜多正法離破壞相？云何得此般若波羅蜜多正法，普令世間書持讀誦宣通流布，使諸惡魔不得其便？』須菩提！如來、應供、正等正覺於一切時勤作方便，稱讚護念般若波羅蜜多法門。何以故？此般若波羅蜜多是諸佛母。彼諸如來、應供、正等正覺所有一切智，從般若波羅蜜多真實出生，而此般若波羅蜜多，能示諸佛及能顯示諸世間相。所有過去未來如來、應供、正等正覺，若已得、若當得，皆因是般若波羅蜜多故，成就阿耨多羅三藐三菩提果。及今現在十方無量阿僧祇世界一切如來、應供、正等正覺，住世說法廣為眾生作利益者，亦因是般若波羅蜜多故，成就阿耨多羅三藐三菩提果。須菩提！當知三世諸佛皆從般若波羅蜜多中來，般若波羅蜜多能善出生，是故般若波羅蜜多能示諸佛及能顯示諸世間相。」

[0628c10] 爾時，尊者須菩提白佛言：「世尊！如佛所說，般若波羅蜜多而能顯示世間相者，如來、應供、正等正覺當云何說為世間相？願佛世尊廣為開示。」

[0628c14] 佛告尊者須菩提言：「佛說五蘊為世間相，所謂色、受、想、行、識，般若波羅蜜多顯示如是相。」

[0628c16] 須菩提復白佛言：「世尊！云何般若波羅蜜多示五蘊法為世間耶？」

[0628c17] 佛告須菩提：「當知般若波羅蜜多顯示五蘊壞無壞相，五蘊自性無作無生壞無所壞。何以故？彼空自性無作無生壞無所壞，無相、無願自性無作無生壞無所壞，法界自性亦無作無生壞無所壞，而此五蘊亦復如是。是故如來、應供、正等正覺，說般若波羅蜜多示世間相。

[0628c24] 「復次，須菩提！如來從般若波羅蜜多中來，能隨無量無數眾生性悉如實知。云何如來如實知耶？所謂眾生自性即如實性，從般若波羅蜜多出生，如來亦復從般若波羅蜜多出生，是故如來能隨無量無數眾生性皆如實知。由實了知眾生性故，乃至無量無數眾生一切心行亦如實知。以了知無量無數眾生心行故，是故佛說般若波羅蜜多示世間相。

[0629a03] 「復次，須菩提！如來因般若波羅蜜多故，如實了知無量無數眾生攝心亂心。云何如來知眾生攝心耶？所謂若集若散住法性中如實了知。若如實知，是即了知眾生攝心。是故如來因般若波羅蜜多故，能知無量無數眾生如是攝心。云何如來知眾生亂心耶？所謂住法性中知心無相，心無相故，即無盡無不盡。若如實了知盡無盡相，是即了知眾生亂心。是故如來因般若波羅蜜多故，能知無量無數眾生如是亂心。

[0629a13] 「復次，須菩提！如來因般若波羅蜜多故，如實了知無量無數眾生無盡心。云何如來知眾生無盡心耶？須菩提！所謂知心無壞，心無壞故即心無生滅，無生滅故即無住無依，無有盡相猶如虛空廣大無盡，而心相亦然。是故如來因般若波羅蜜多故，能知無量無數眾生如是無盡心。

[0629a20] 「復次，須菩提！如來因般若波羅蜜多故，如實了知無量無數眾生染心。云何如來知眾生染心耶？須菩提！所謂了知染心如實相即非染心。是故如來因般若波羅蜜多故，能知無量無數眾生如是染心。

[0629a25] 「復次，須菩提！如來因般若波羅蜜多故，如實了知無量無數眾生離染心。云何如來知眾生離染心耶？須菩提！所謂了知染心自性，即離染心中無離染心相。是故如來因般若波羅蜜多故，能知無量無數眾生如是離染心。

[0629b01] 「復次，須菩提！如來因般若波羅蜜多故，如實了知無量無數眾生諸能緣心。云何如來知眾生能緣心耶？須菩提！所謂了知阿賴耶等諸能緣心無能緣心相。是故如來因般若波羅蜜多故，能知無量無數眾生如是能緣心。

[0629b07] 「復次，須菩提！如來因般若波羅蜜多故，如實了知無量無數眾生諸能取心。云何如來知眾生能取心耶？須菩提！所謂了知無所取相，取相離故即不可取。是故如來因般若波羅蜜多故，能知無量無數眾生如是能取心。

[0629b12] 「復次，須菩提！如來因般若波羅蜜多故，如實了知無量無數眾生諸有漏心。云何如來知眾生有漏心耶？須菩提！所謂了知心無自性，無自性故即無分別。是故如來因般若波羅蜜多故，能知無量無數眾生如是有漏心。

[0629b17] 「復次，須菩提！如來因般若波羅蜜多故，如實了知無量無數眾生諸無漏心。云何如來知眾生無漏心耶？須菩提！所謂了知心無自性即非心分。是故如來因般若波羅蜜多故，能知無量無數眾生如是無漏心。

[0629b22] 「復次，須菩提！如來因般若波羅蜜多故，如實了知無量無數眾生貪心。云何如來知眾生貪心耶？須菩提！所謂了知若住貪即心不如實，若心如實即不住貪，於平等法中無貪心可得。是故如來因般若波羅蜜多故，能知無量無數眾生如是貪心。

[0629b28] 「復次，須菩提！如來因般若波羅蜜多故，如實了知無量無數眾生離貪心。云何如來知眾生離貪心耶？須菩提！所謂了知心如實相，若貪、若離貪俱不可得，由不可得故即無離貪心相。是故如來因般若波羅蜜多故，能知無量無數眾生如是離貪心。

[0629c05] 「復次，須菩提！如來因般若波羅蜜多故，如實了知無量無數眾生恚心。云何如來知眾生恚心耶？須菩提！所謂了知心住空寂，離所緣相無諸分別。是故如來因般若波羅蜜多故，能知無量無數眾生如是恚心。

[0629c10] 「復次，須菩提！如來因般若波羅蜜多故，如實了知無量無數眾生離恚心。云何如來知眾生離恚心耶？須菩提！所謂了知心法無二從真實生。是故如來因般若波羅蜜多故，能知無量無數眾生如是離恚心。

[0629c15] 「復次，須菩提！如來因般若波羅蜜多故，如實了知無量無數眾生癡心。云何如來知眾生癡心耶？須菩提！所謂了知若心住於癡即心不如實，若心如實即不住於癡。是故如來因般若波羅蜜多故，能知無量無數眾生如是癡心。

[0629c21] 「復次，須菩提！如來因般若波羅蜜多故，如實了知無量無數眾生離癡心。云何如來知眾生離癡心耶？須菩提！所謂了知若心有所著即心隨癡相，若心住如實即不隨癡相，由如是故無離癡心相可得。是故如來因般若波羅蜜多故，能知無量無數眾生如是離癡心。

[0629c27] 「復次，須菩提！如來因般若波羅蜜多故，如實了知無量無數眾生過失心。云何如來知眾生過失心耶？須菩提！所謂了知若心生過失即心不如實，若心如實即不生過失，於平等法中無過失心可得。是故如來因般若波羅蜜多故，能知無量無數眾生如是過失心。

[0630a04] 「復次，須菩提！如來因般若波羅蜜多故，如實了知無量無數眾生離過失心。云何如來知眾生離過失心耶？須菩提！所謂了知若心有所著即過失隨生。若心住如實即不生過失，由如是故無離過失心相可得。是故如來因般若波羅蜜多故，能知無量無數眾生如是離過失心。

[0630a11] 「復次，須菩提！如來因般若波羅蜜多故，如實了知無量無數眾生廣心。云何如來知眾生廣心耶？須菩提！所謂了知是心不增不減無住無著。是故如來因般若波羅蜜多故，能知無量無數眾生如是廣心。

[0630a16] 「復次，須菩提！如來因般若波羅蜜多故，如實了知無量無數眾生非廣心。云何如來知眾生非廣心耶？須菩提！所謂了知心無處所，無處所故即無起作亦無增廣。是故如來因般若波羅蜜多故，能知無量無數眾生如是非廣心。

[0630a22] 「復次，須菩提！如來因般若波羅蜜多故，如實了知無量無數眾生大心。云何如來知眾生大心耶？須菩提！所謂了知是心平等自性無差別。是故如來因般若波羅蜜多故，能知無量無數眾生如是大心。

[0630a27] 「復次，須菩提！如來因般若波羅蜜多故，如實了知無量無數眾生非大心。云何如來知眾生非大心耶？須菩提！所謂了知心無來去。是故如來因般若波羅蜜多故，能知無量無數眾生如是非大心。

[0630b03] 「復次，須菩提！如來因般若波羅蜜多故，如實了知無量無數眾生無量心。云何如來知眾生無量心耶？須菩提！所謂了知心無依止，無依止故即無限量。是故如來因般若波羅蜜多故，能知無量無數眾生如是無量心。

[0630b08] 「復次，須菩提！如來因般若波羅蜜多故，如實了知無量無數眾生現心。云何如來知眾生現心耶？須菩提！所謂了知諸心自性無所顯現。是故如來因般若波羅蜜多故，能知無量無數眾生如是現心。

[0630b13] 「復次，須菩提！如來因般若波羅蜜多故，如實了知無量無數眾生非現心。云何如來知眾生非現心耶？須菩提！所謂了知心無形相自性離故，由性離故非現非不現。是故如來因般若波羅蜜多故，能知無量無數眾生如是非現心。

[0630b19] 「復次，須菩提！如來因般若波羅蜜多故，如實了知無量無數眾生勝上心。云何如來知眾生勝上心耶？須菩提！所謂了知若心住如實即無所生亦無所有，是為勝上。是故如來因般若波羅蜜多故。能知無量無數眾生如是勝上心。

[0630b25] 「復次，須菩提！如來因般若波羅蜜多故，如實了知無量無數眾生無上心。云何如來知眾生無上心耶？須菩提！所謂了知心無所得離諸戲論。是故如來因般若波羅蜜多故，能知無量無數眾生如是無上心。

[0630c01] 「復次，須菩提！如來因般若波羅蜜多故，如實了知無量無數眾生定心。云何如來知眾生定心耶？須菩提！所謂了知是心平等，平等法中無定亂相，猶如虛空寂無所動。是故如來因般若波羅蜜多故，能知無量無數眾生如是定心。

[0630c07] 「復次，須菩提！如來因般若波羅蜜多故，如實了知無量無數眾生非定心。云何如來知眾生非定心耶？須菩提！所謂了知心無等等即心平等，心平等故而不可得非定心相。是故如來因般若波羅蜜多故，能知無量無數眾生如是非定心。

[0630c13] 「復次，須菩提！如來因般若波羅蜜多故，如實了知無量無數眾生解脫心。云何如來知眾生解脫心耶？須菩提！所謂了知眾生自性解脫，彼眾生性即解脫性。是故如來因般若波羅蜜多故。能知無量無數眾生如是解脫心。

[0630c18] 「復次，須菩提！如來因般若波羅蜜多故，如實了知無量無數眾生非解脫心。云何如來知眾生非解脫心耶？須菩提！所謂了知心性無來無去無住，非過去未來現在三世可得，解脫性離，即不可得非解脫相。是故如來因般若波羅蜜多故，能知無量無數眾生如是非解脫心。

[0630c25] 「復次，須菩提！如來因般若波羅蜜多故，如實了知無量無數眾生不可見心。云何如來知眾生不可見心耶？須菩提！所謂了知彼眾生心，無所生無所成，無分別無所取，離諸相不可見，慧眼、天眼尚不能觀，豈況肉眼。是故如來因般若波羅蜜多故，能知無量無數眾生如是不可見心。」

[0631a03] 佛告須菩提：「如是等諸心，如來因般若波羅蜜多故，一一如實了知。以是義故，般若波羅蜜多而能顯示諸世間相。」

佛說佛母出生三法藏般若波羅蜜多經卷第十二

【經文資訊】大正藏第 08 冊 No. 0228 佛說佛母出生三法藏般若波羅蜜多經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供之高麗藏 CD 經文，CBETA 自行掃瞄辨識，佛教電腦資訊庫功德會提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA