佛說摩訶迦葉度貧母經

宋于闐國三藏求那跋陀羅譯

[0761c06] 聞如是：

[0761c06] 一時，佛在舍衛國度於君民，與除饉眾、菩薩大士、天、龍、鬼神、世間人民無央數，眾會聽經。

[0761c08] 是時，摩訶迦葉獨行教化到王舍城，常行大哀福於眾生，捨諸豪富而從貧乞。摩訶迦葉時欲分衛：「若其未行先三昧正受，何所貧人吾當福之？」即入王舍大城之中，見一孤母，最甚貧困，在於街巷大糞聚中，傍鑿糞聚以為巖窟，羸劣疾病常臥其中，孤單零丁無有衣食，便於巖窟施小籬以障五形。迦葉三昧知此人宿不植福是以今貧，知母壽命終日在近：「若吾不度，永失福堂。」

[0761c16] 母時飢困，長者青衣而棄米汁，臭惡難言，母從乞之，即以破瓦盛著左右。摩訶迦葉到其所，呪願言：「且多少施我，可得大福。」

[0761c19] 爾時老母，即說偈言：

「舉身得疾病，　　孤窮安可言，
　一國之最貧，　　衣食不蓋形。
　世有不慈人，　　尚見矜愍憐，
　云何名慈哀，　　而不知此厄？
　普世之寒苦，　　無過我之身，
　願見哀矜恕，　　實不為仁惜。」

[0761c27] 摩訶迦葉即答偈言：

「佛為三界尊，　　吾備在其中，
　欲除汝飢貧，　　是故從貧乞。
　若能減身口，　　分銖以為施，
　長夜得解脫，　　後生得豪富。」

[0762a03] 爾時，老母重說偈言：

「實如仁所言，　　生世無功德，
　今在糞窟中，　　不淨塗其身。
　飲食無分米，　　羸形而不覆，
　如今之極貧，　　施意與願違。」

[0762a08] 摩訶迦葉重說偈言：

「母說處不悅，　　飢窮無以施，
　若其有施意，　　此則不為貧。
　若復知慚羞，　　此則著法衣，
　如母此二事，　　衣食為備足。
　世有顓愚人，　　俗衣寶穀多，
　無慚不念施，　　計後此大貧。
　惶荒設福德，　　可謂為希有，
　信哉罪福眾，　　至誠不虛說。」

[0762a17] 爾時，老母聞偈歡喜，心念前日有臭米汁，欲以施之則不可飲，遙啟迦葉：「哀我受不？」

[0762a18] 摩訶迦葉答言：「大善！」

[0762a19] 母即在窟匍匐取之，形體裸露不得持出，側身僂體，籬上授與。迦葉受之，尊口呪願：「使蒙福安。」

[0762a21] 迦葉心念：「若吾齎去著餘處飲之者，母則不信，謂吾棄之。」即於母前，飲訖盪鉢，還著布囊中。

[0762a23] 於是老母特復真信。迦葉自念：「當現神足，令此母人必獲大安。」即沒入地，更在虛空身出水火，半身以上現其水出，半身以下復現火出；又復變化改易，飛騰虛空，從其東出沒於西方，南北亦爾。

[0762a28] 時，母人見此踊躍，一心長跪遙視迦葉。迦葉告曰：「母今意中所願何等，世間豪富、轉輪聖王，及四天王、釋梵諸天？若復欲得須陀洹、斯陀含、阿那含、阿羅漢、辟支佛？若復欲得阿耨多羅三藐三菩提、阿惟三佛者，悉可得果其願。」

[0762b04] 爾時，母人厭於世苦，聞天堂上審為快樂，即啟迦葉：「願以微福得生天上。」於是，迦葉忽然不現。老母數日壽終，即生第二忉利天上，威德巍巍，震動天地，光明挺特，譬如七日一時俱出照曜天宮。

[0762b08] 釋提桓因即自驚悸：「何所人者，福德感動，將無此間有勝吾者？」即以天眼觀此天女福德使然。釋提桓因即偈問言：

「此女從何來？　　大光明照曜，
　譬如七大日，　　一時俱出現；
　震動吾宮殿，　　威德難可當，
　本修何福德，　　得來昇此天？」

[0762b16] 是時，天女答帝釋偈言：

「本在閻浮提，　　糞窟不淨中，
　羸老兼疾病，　　衣食不充備。
　三千大千土，　　釋迦文佛尊，
　次有大弟子，　　名摩訶迦葉。
　哀矜從母乞，　　說法我心歡，
　貢其臭米汁，　　施少獲願多。
　一心供福地，　　願欲生天上，
　棄身糞窟中，　　來生忉利天。」

[0762b25] 爾時，天女即自念言：「此之福報，緣其前世供養迦葉所致，假令當以天上珍寶種種百千施上迦葉，猶尚未報須臾之恩。」即將侍女持天香華忽然來下，於虛空中散迦葉上，然後來下五體投地。禮畢却住，叉手歎曰：

「大千國土，　　佛為特尊，　　次有迦葉，
　能閉罪門。　　昔在閻浮，　　糞窟之前，
　為其貧母，　　開說真言。　　時母歡喜，
　貢上米潘，　　施如芥子，　　獲報如山。
　自致天女，　　封受自然，　　是故來下，
　歸命福田。」

[0762c07] 天女說已，即與侍從俱還天上。然後帝釋心念：「此女於閻浮提臭惡之中，以其米汁供養迦葉乃致此福，迦葉大哀，但福劣家不及大姓，當作良策，於閻浮提詣迦葉所，興設福祐。」

[0762c11] 釋提洹因即與天后，持百味食盛小瓶中，下詣王舍大城巷邊作小陋屋，變其形狀似于老人，身體痟瘦僂行而步，公妻二人而共織席，自現貧窮乞人之狀，不儲飲食穀帛之具。

[0762c15] 摩訶迦葉後行分衛，見此貧人而往乞食，公言：「至貧無有，如何？」迦葉呪願：「良久不去。」

[0762c17] 公言：「我等夫妻甚老，織席不暇，向乞少飯，適欲食之。聞仁慈德，但從貧乞欲以福之。今雖窮困，意自割捐以施賢者，審如所云令吾得福。」天食之香非世所聞，若豫開瓶苾芬之香。迦葉覺之，全不肯取。即言：「道人！弊食不多，鉢來取之。」

[0762c22] 迦葉鉢取受呪願：「施家其香普熏王舍大城及其國界。」迦葉即嫌其香無量，即便三昧思惟其本，方坐三昧，公及母還復釋身，逕疾飛去，空中彈指歡喜無量。迦葉思惟即知帝釋化作老公，而為此變，欲增福祚。「吾今已受，不宜復還。」迦葉讚言：「善哉！帝釋！種福無厭，忍此醜類，來下殖福，必獲影報。」帝釋及后倍復欣踊。是時，天上伎樂來迎，帝釋到宮倍益歡喜。

[0763a01] 佛告阿難：「此貧母人，一切世間無能及者，惠雖微少，福報甚多，以其苦厄興至心故，致無量福，福應之報。釋提桓因天上自恣，而捨豪尊來下殖福，獲報難量，是以如來說檀第一。閻浮提人愚癡可矜，其如此比有少少耳，汝當廣宣如來真言。」

[0763a07] 佛說是時，天、龍、鬼神、四輩弟子、比丘僧，興設大福而至達嚫，願及眾生，隨其志願，皆得果報。

[0763a09] 佛說經已，一切眾會莫不欣樂，稽首作禮。

佛說摩訶迦葉度貧母經

【經文資訊】大正藏第 14 冊 No. 0497 佛說摩訶迦葉度貧母經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA