三論遊意義
碩法師撰

[0116a06]  略有開四重  (一明經論遊意。二明四論大歸。三明中觀宗者。四明無方問難也)  。

[0116a07]  第一明經論遊意者。略明三種。一者明人論  菩薩不同。二明諸經論不同。三者所化緣利  鈍不同也。此即是佛菩薩因緣。經論因緣。
能所因緣也。人即是釋迦作佛行化。若是龍  樹即是菩薩行化。有佛應有菩薩。有菩薩應  有佛。所次非菩薩。行化有佛即不菩薩。佛
行化故。二智方便益物。以菩薩行化故。二慧  被緣。二智益物。故所說名之為經。以二慧被  緣故。所說被緣為論。所說被緣為論。即是
破邪顯正也。所說名之為經故。即是二諦教  門。以二諦教門。正是被緣故也。所被之緣。便  稟二諦教。以教破緣故教是緣教。稟於教故
緣是教緣。教是緣教故。教稱於緣。緣是教緣  故。緣稱於教。教稱於緣故名為應感。緣稱  於教故名為感應也。感應故說空有二諦。次
應感故悟空有二不二。如是作益當時開悟  一道所作已故。方便涅槃是名菩薩佛方便  也。次有菩薩佛方便者。明諸佛去世必有菩
薩興者。聖由日月為成就四生。是故在雖隱  必有月興也。故諸佛去世便有菩薩。所以遠  法師云。白日雖沒寢光。猶何係之朗月。所
以有龍樹興也。但末世鈍根。聞有作有解故。  有住於有。不識有非有。聞無作無解故。無住  於無。不識無非無。既住有住無。不不識有
非有無非無。亦不識有無非非有非非無。是  故既告不二。亦失於二。既失理故失於教。如  是二不二皆失。故理教皆失。但成斷常虛忘
故。序云。上聖為之流滯大士所以栖惶。是龍  樹出世。破眾生斷常諸見故。明不斷不常即  是中實。既識於中。方了諸佛假名因緣空有
二諦也。此之假名二諦。即是不生不滅乃至  無來無去也。是故假名二諦即是八不。所  以瓔珞經云。二諦者。不生不滅乃至無來無
去也。今龍樹。為破斷常迷錯申空有二諦。還  使眾生識於空有二諦即是悟不二。如是作  益當時同表一道。菩薩出世大意為如此也。
問云。何是經通經別論通論別。答如來始自  鹿苑終訖雙林。說雖有十二部經八萬八千  法藏。推其大歸。皆為息眾生虛妄顛倒開一  道耳。是眾經通也。

[0116b18]  所言經別者。如來謂大小二種根緣故。開生  滅無生滅二種方便觀也。若是大小之緣。說  無生滅生滅方便。若大小之緣。開生滅無生
滅方便。此是經別意也。次言論通別者。佛滅  度後。傳持法藏有二十三人。並為破於邪見  迷開申正教也。破邪迷即是符提弱喪也。開
申正教即是報佛恩故也。眾論雖多同為此  意。是論通也。所言論別者。佛既有生滅無  生滅二方便。末代之緣薄福鈍根。稟此二教
並皆失旨也。聞生滅即住。不知此生滅是無  生滅生滅故。雖生滅即是無生滅也。聞無生  滅即住無生滅。不知無生滅是生滅無生滅
故。雖無生滅即是生滅也。是以馬鳴龍樹即  是四依大人。破此二緣故申佛無生滅教。即  是無生滅論。申佛生滅論方便故名生滅。此
是論別意也。今且置生滅之經及生滅論。正  明無生滅經。以對無生滅論也。無生滅經雖  復無窮。略明般若涅槃始終二教。明三種義
者。一者明二因二果。二者明一因一果。三者  明非因非果。所言二因二果者。大品所明。般  若為因。薩婆若為果。涅槃云。佛性為因。涅槃
為果。此即二因二果義也。然般若之因。猶是  佛性之因故。雖二因終是一因。薩婆若果。猶  是涅槃果故。雖二果終是一果。此是一因一
果義也。而由因故果。果是因果。所因非果。由  果故因。因是果因。所以非因。是故非因非果。  施名正法。在經為正法。在論為中實。中實所
發名之為觀。觀之所宜名之為論也。然正由  於緣緣既非緣正生非正。所以非緣亦復非  正。既非正即非觀非中則不經不論非佛非
菩薩。泯然無際其道乃平故。開之彌論法  界。卷之則一豪無從也。

[0116c21]  第二重明四論大歸。就中凡有二意。明四論  意同。二明四論意異也。第一明四論意同者。  略有二種同。一者人同二者法同也。人同者。
馬鳴龍樹提婆天親。雖復人世有殊。同是四  依菩薩出世行化。是故涅槃云。四人出世。能  多利益。為世四依。當知如佛也。雖同是依。而
傳持法藏始末為論有二十三人也。始自摩  訶迦葉終訖仰子比丘也。問馬鳴付屬何人  乃至提婆付屬何人。答馬鳴去世付屬比羅
比丘。比羅比丘去世付屬龍樹。龍樹去世付  屬提婆。提婆去世付屬羅什。如是相承乃至  付屬師子比丘也。問法勝呵梨乃至旃延達
摩付屬何人。答此並是諸論議師異部相承。  非傳法藏。皆為馬鳴龍樹之所破也。次言法  同者。略明四種。一明四論雖復名部不同。同
是摩訶衍論。無依無得為聖大宗。二者四論  是佛滅後。為正教淩遲迷錯失道故。此四論  同為破迷。同申佛大教也。三者明龍樹提婆。
雖是師弟子有殊。同稟如來二諦教發生二  智故。慈風外扇著此共論也。四者龍樹提婆  四依之人。同是佛性河中作此行化。了悟諸
法不生不滅乃至無來無去故。能申佛教也。  若法勝呵梨。既成斷常生滅。即屬生死十二  緣河也。今之四論。申明八不破於斷常。即是
欲使佛性水生緣河竭義。是故四依出世作  此四論。大意同也。

[0117a18]  次明四論雖同而異者。先就三論對釋論明  異。次明就三論自明異義也。對三論明釋論  異者。若是三論名別通論。若是釋論名通別
論也。三論名別通論者。三論通申佛一切教。  通破一切迷錯。所以中論十二門論。破內人  一切迷。申佛一切教。百論破外人迷。亦申
佛一切教故。論二十七品橫竪破一切法。始  破因緣終破邪見。二十七條生死涅槃凡聖  釋惑無不洗破也。竪破者。從因緣訖邪見五
句皆除故。有二破無二破。有乃至非有非無  非非有非非無皆悉破也。眾病既息。佛大小  假名方便二教自然得開。是故別通論也。若
是釋論意。乃通申眾教。通破眾迷。而文的釋  般若一部。故是通別論。就釋論中開有四句。  一者破而不收。二收而不破。三者亦收亦破。
四非收非破也。破而不收者。如迦旃延子及  諸論義師。自恃聰明作佛法。謂非但不謂非  但不謂大乘中意。亦失三藏之旨。是故論主
意但破不收也。收而不破者。則是佛假名方  便大小教門故。但收取而不破之。三亦收亦  破者。為緣迷佛大小教。今但破迷以所秤破
收取佛教。所以名收。四非收非破者。明諸法  本性清淨故。實無所破亦無收也。若是三論。  但破眾迷而收取佛教故。異大論也。問三論
曲破不收。釋論亦收亦破。豈非取捨之必。  答三論雖破實無所破。釋論雖收而無所收  也。

[0117b16]  次就三論自明異者。略開十條。一者三論立  名有理教不同。二明三論有諦智不同。三明  三論辨諦有於教不同。四明三論辨智有長
短不同。五明三論破緣有內外不同。六明三  論申破有傍正不同。七明三論用假有就對  不同。八明三論有對緣不對緣不同。九明三
論所對之緣悟有深淺不同。第十三論師弟  出世久近不同也。

[0117b24]  第一名立不同者。小乘諸論凡有三從。一者  從人立名。如舍利弗毘曇是也。二者從法受  名。如成實等也。三者從譬受名。如甘露毘曇
及日出論也。今此四論。受名有通別。所言  通者。四論并破斷常。皆明中道實。是故四論  通得稱中。又四論并為開道令眾生反迷悟
入。是故四論皆得稱秤門。四論皆有偈數。  是故四論并秤曰百論。四論皆釋佛意。是故  四論通名釋四論也。通而致別即有四意。若
是中論從理實為名。若是十二門從言教受  秤。若是百論從偈數立名也。問中論何故從  理實立名。若從理實立名而秤中者。何故不
從理實立宗以中為宗。答宗是二諦為申佛  教。名是理實欲明二諦所表故。二諦所表不  二之理。名之為中。故名理實宗。是二諦此即
教理具足。所以宗名互辨也。十二門論從教  立名者。明行人籍言教並得入道。此教能開  通道。使行人悟入。是故從言教立名也。是故
中論從理實為名。十二門從教為秤。此即教  理因緣能所義也。百論所以從偈數為名者。  大師舉喻云。如百健將能破怨敵使人民安
穩國家得全故。歎此人為百健將。提婆亦爾。  以此百偈破九十六種外道怨賊。使眾生慧  明得開如來正法宣流行世故。歎此百偈有
能破之功即名為百論也。問百論亦得秤中  不。答凡有四句。一者兩捨而非中。二者中於  而非兩捨。三者亦中亦兩捨。四者非中非兩
捨。一言兩捨而非中者。即是百論。雖復罪禍  兩捨。不作中名也。中而非兩捨者。此即經中  所辨。一色一香並皆是中。未必皆須兩捨也。
亦中亦兩捨者。即是中論。雙捨斷常故名兩  捨也。亦強名中實。所以名中也。非中非兩捨  者。此有二意。一者斷常顛倒故非中非兩捨。
二者諸法本性清淨故非中非兩捨也。

[0117c29]  第二明三論宗教不同者。若是中論以二諦  為宗。若是百論以二智為宗。十二門論前後  兩出。一云同中論以二諦為宗。又云以境智
為宗也。中論以二諦為宗者。諸佛說法常依  二諦。但龍樹與外人。同學佛二諦有其得失。  外人學佛二諦。成斷常生滅來出一異也。龍
樹了佛二諦不生不滅乃至無來無去。所以  捨初章即牒八不。八不即是二諦。是故以二  諦為宗。若是百論面折外道。使故九十六種
理屈辭窮故。歎此二智有閑邪顯正之功故。  以二智為宗百論宗也。

[0118a11]  第三明三論辨諦有於教不同者。通明三論  辨諦。即有於諦及以教諦。通而致別。百論  即明於諦。中論即明教諦。所以然者。於諦即
淺教諦即深。中論明如來假名空有教門。皆  是不生不滅。若是百論。即就二緣而明於兩  諦也。問於諦教諦有何異耶。答教諦就佛成
諦之言。於諦即約兩緣明二實故。於凡為實  也。問經云。一切世諦若於如來即是第一義  諦。此何物。於諦。答此諦是因緣於諦也。同若
爾。教諦便不就緣用教。何為於諦。便無言教。  那得諦名。答教諦非不被緣。但緣稟此教。即  便悟理故名教諦也。於諦亦稟佛教。但於恃
作解。不能博悟故名於諦也。

[0118a24]  第四明三論用智長短者。若是中論明實智  方便。百論即明實智與權智故。權智即短實  智長也。問何故龍樹用實方便智。百論用實
與權智。答提婆面折外道。一時權巧功用故。  權智即短也。中論匡正佛法。整里家國非時  用。是故二智則長。例如大品淨名二經辨智
有長短。大品即明實方便智故其用則長。淨  名則明權實二智其用則短也。問二經長短  三智與三論長短智云何。答二經明智通於
破立故。如大品破有所得。而廣明因果法門。  淨名破但大但小。而廣明菩薩不思議用也。  若是三論。但破洗諸法不明立也。問佛法大
海無量寶聚。三論何但用一破一。而言是佛  法通方論耶。將舊醫用乳田父食鹽。答一切  眾生未觀波若以來。並皆依著稟教成病。是
故三論。廣破依著。廣破眾生病。眾生病若消  如來正教自開也。是故不須別立。

[0118b12]  第五明三論破緣有內外不同者。若是中論  與十二門即破內學。若是百論即破外學。所  以然者。龍樹出時正法始滅像法始興。此中
有內病興世故。大論云。佛滅後五百歲後有  五百部出興於世。皆執自見為是。他見為非。  不知佛意。為於解脫故聞畢竟空法。開邪覆
正。是故菩薩破邪顯正。所以秤為破內學也。  問龍樹破內學不但除迷教之病。通收取佛  教者。提婆破外學亦有收取義不。答亦有收
義。如大經文字品云。一切經書呪術皆是佛  說法。非外道說。是故亦有收歸內。又大經云。  輪王出世還收取諸牛。亦是其事也。問百論
破外而有收外義者。中論破內亦有收內義  不。答亦有此義。故大論云。諸論義師自作此  說。尚不得三藏中意。況大乘此破不收也。

[0118b27]  第六明三論申破傍正不同凡有二種。一者  就破明傍正。二者就申明傍正也。就破明傍  正者。中論正破內傍破外道。百論正破外迷
傍破內執也。所以然者。若外執同內執者。中  論傍破。若內執同外執者。百論即破也。就申  明傍正者。中論正申佛教傍破外道。百論正
破外道傍申佛教。所以然者。中論初發始即  牒八不二諦。後方破外故。正申傍破也。若是  百論初發始即歸三寶故。正破傍申也。十二
門論與中論云何。答大師有時云。兩諸義無  有異。有時云。十二門申義為強破義為弱。故  初發即云說曰。今當略解摩訶衍義也。若是
中論初牒八不破外人。故論文云。諸法無量。  何故但以此八事破。故知。中論正破傍申也。

[0118c12]  第七明三論用假不同者。假者四種。一者因  緣假。如空有二諦。二者隨緣假。如云世者  說有我我亦說世智說無我。又百論云。佛隨
眾生意故下中上施戒智。三者就緣假。如眾  生執有就求有無從。眾生執無就求無不得。  此是就緣假也。四者對緣假。如說常為對治
無常說無常為對治常也。若是經中及以大  論具足四假。若是三論唯有二假。一者就緣  二者對緣。若中論正因緣假強對緣假故弱
故。龍樹就外人覓生滅斷常皆不可得。若百  論對緣假強就緣假弱故。外道執一借異。對  破外道執異借一對破也。

[0118c24]  第八明三論有對緣不對緣不同者。若是百  論。提婆菩薩。廣集九十六種外道邪師故。八  方論士。皆集四衢各建其宗也。初立無方論
者。提婆對面折外道。辨屈邪師也。若中論。龍  樹菩薩。潛惟著筆。玄收迷情。以為折破。故不  面對外人。異提婆也。問何故如此。答龍樹出
世如第三佛。是故傳云。智慧日以頹斯人再  輝世。昏寢以久闇此人悟令覺。又云。明即白  月爭輝。智即聖人並照故。外道小乘聞名立
伏。不敢論義。所以龍樹面不破也。但著論破  也。提婆不爾。初但隱迹。為婆羅門故。外道諸  師不畏彈之。故與此交論也。問提婆面對外
道。亦有著論以不。答提婆九十日中。與外道  論義。後還閑林。撰當時之言。著此百論也。

[0119a09]  第九明三論所破之緣根有利鈍不同者。以  眾生根生不同。今約中百二論。略開三論種  不同。有一種根緣。百論始捨罪福終破空有。
當此言下即悟無生也。第二有一種眾生。即  是外道。經聞提婆當時所破之理。屈申未悟。  後出家稟受佛經。方始得悟。是中根人也。第
三下根人。外道聞百論所破。雖復言理俱屈。  而不得悟。後稟佛經。亦不得悟。非但不悟  學於佛經。更復須迷執邪。後為中論所破
方得悟也。問亦有內道之人雖聞中論所破  不悟。聞百論破方始悟不。答亦有此義故。中  論深聞不解。百論就情玄略故。便得悟也。

[0119a21]  第十明三論師弟不同者。叡公云。天竺有十  六大國方八十里。三百五十年。有馬鳴菩薩  出世。令大乘之化。重啟閻浮提。後五百三十
年。有龍樹菩薩出世。扇無相之道。三啟末俗  也。八百餘年。有婆羅門種名曰提婆。是龍樹  上足弟子。其人皆與玄師並照德。與皆機淨
行故。令佛法興隆邪道隱塞也。問中論既得  秤中。百論亦得秤中不。答二論俱得秤中。問  若俱得秤中更有何異。答若是中論即對偏
辨中。若是中論即對邪辨中。所以然者。中  論迷教之緣。學佛二諦不悟二不二。故成偏  執。所以今破此偏二故。明不二之中也。若是
百論不學佛教故。一向邪錯。破此邪錯以明  中故。是破邪中也。

[0119b06]  次第三約釋論中論宗百論明秤中觀論。今  作離合兩釋也。前則離解三字。次則合釋三  字也。然雖復離釋非是異義。雖復合釋非是
一義。所以然者。正為學人若聞合釋即作一  解。若聞離釋則作異解。為此人故。所以言  雖復離釋非是異義。雖復合釋非是一義。例
如人聞波若如佛性法界涅槃便作異解。若  聞波若即佛性法界即是涅槃便作一解。對  此人故。明波若佛性法界涅槃雖復合非一。  雖復離非是異也。

[0119b16]  所言中者。以實為義。亦以五為義也。以實為  義者。開中叡師云。以中為名者。然其實也。  以正為義者。肇公正觀論云。中即是正也。若
以實為中義者。即名為實相實際。若以正為  中義。即名正法正性也。問云何中以實為義。  答正為失道之人。明學皆是虛妄。對此虛妄
故名中實也。問何者是失道人。答通而為論。  未見佛性。未觀波若以來。並是虛妄也。斷常  中行故是失道人也。別而為言。有三種人。第
一是失佛教人。言世諦是有真諦是無生死  定斷佛果定常。如此人等。即是虛妄也。第  二自樹之人。即是九十六種外道所行所學
皆是也。邪錯之是虛妄也。第三即是任運顛  倒不學佛教。亦不自樹邪候。直是隨逐世  樂。任運失道故。如此三種人。皆虛妄也。問今
辨中實正對何人。答通而為論。並對三人。別  而為言。正對第一失佛教人也。問此失佛教  人是何時失。答正法之末像法之始。稟佛教
人。成斷常虛妄。以成斷常故失中道。是虛妄  故。便失實相成邪見故。即失正法也。問何  故失教人為虛妄耶。答彼云。有生有滅有有
有無。是故龍樹責外云。汝若實有生滅實有  有無者。就汝救之。便應可得。今就汝生滅無  從實有無不得。故知。汝之所見是無而謂有。
故是虛妄。是以對此虛妄偏邪故。明不斷不  常不生不滅則是中道。以中實故名為正法。  故淨名云。觀身實相觀佛亦然。如此觀者名
為正觀。以他觀者名為邪觀。故知。中則是實  實即是中也。所言中解不同。一者外道明中。  二者毘曇人明中。三者成論人明中。四者中
假人明中也。外道明中者。僧佉人言。埿團  非瓶非非瓶即是中也。次衛世師言。聲不名  大不名小為中。勤娑婆言。光非明非闇為中。
三師並明中也。次毘曇人明中者。彼有事理。  事中者。如國中滿大王。不在欲界復離非想。  相離此二邊居在中道也。理中苦集之理不
斷不常即是中道也。次成論人明中者。彼有  三種中。一世諦中道即是不斷不常等也。二  真諦中道即非有非無等也。三□諦中道即
非真非俗也。次中假人明中者。如非有非無  為中。而有而無為假。如此等解。別須廣破付  在論文也。今明中略有三種。一對偏中。二因
緣中。三絕待中也。所言對偏中者。學佛教人。  既失其旨故。成斷常偏執。對此偏執的申故  言對偏中也。次言因緣中者。如假有不得言
有。不得言不有。此有即是中也。次言絕待中  者。本對偏故。所以有中在。偏既去中亦不立。  故非偏非中強名中也。

[0120a06]  所言觀者。論有廣略二文。若是廣文則云中  觀論也。若是略文但言中也。關中影叡兩師。  具廣略釋二義也。影師云。寂此諸道故名為
中。問答折徵故秤為論也。又云。觀者直以觀  達於心故名觀。論宣於口也。叡師云。以中為  名照其實也。以論為秤者盡其言也。但釋中
論不明觀也。今依廣本明觀義也。所言觀者  觀照為義。龍樹正觀。照了諸法不斷不常不  生不滅故名為觀。有二種。一生滅觀。二無
生滅觀也。生滅觀者。有惑可滅。有解可生。有  聖可取。有凡可捨故。生滅取捨之觀也。無生  滅觀者。知惑本自不生。今何所滅。故了悟諸
法不生不滅故名無生滅觀也。就此二觀各  有三種。一名字觀。二義相觀。三心行觀也。名  字觀者。知一切諸法但名字不內不外亦非
中間不住亦非不住故。不名悟名字即是解  脫故言名字觀也。義相觀者。既有其名。必應  有義。如真俗是名非真非俗。是義亦得真俗。
是名真以實為義。俗浮虛為義。了達此義名  義相觀也。心如此行名心行觀也。

[0120a26]  所言論者。論有二種。一者小乘二者大乘。小  乘論亦有二種。一通論二別論也。大乘論亦  有二種。一通二別也。小乘通論者。即是成
實毘曇等二論。通釋佛三藏教意故。成論云。  我欲正論三藏中實義也。小乘別論者。釋論  云。有脇比丘造四阿含論也。此上無也。大乘
通論者。中百等三論。通明佛大乘經意也。大  乘別論者。即是釋論地論波若論別釋經故  也。問論是何義。答直名論交言曰論。又云。賓
主往復為論也。今依關中序云。論者欲以窮  其源盡其理也。又言論者。盡其言也。他問。盡  言為論者。為當用言為論為當。用無言為論
若用言為論。言那得導盡言。若用無言為論  者。復何秤盡言耶。答導盡言為論。那得用言  為論。若無言何得盡。是故賓主。交言為欲盡
言以為論也。若不交言。言何由盡也。問云。  交言為欲盡言。答論主之難擬無不摧。外人  無不屈。外人若不屈。即斷常不盡擬。若不摧
戲論不消。戲論不息則中不生。斷常不盡觀  則不發中。若不生則佛性不現。波若不顯。今  斷常息。所以中生觀發。中生觀發故佛性現
波□顯。是故以盡言為論也。問但盡邪言為  盡。為盡正言□盡耶。答一往為論。但盡邪  言。二往為論。邪言既盡正言亦息。問論主既
言那得盡言。答論主為論盡言。是故言也。如  大論云。執事比丘舉手唱言眾皆寂靜。此是  以聲遮聲。非求聲也。今以言盡言。非立言  也。

[0120b25]  次合釋三字者。以為二意。以中對觀。即是境  智之名。以觀對中。即是智境觀。即是境智。以  境是中實故生觀。便是正觀。以觀正故。所以
境即是中。故中發於觀觀發於中也。所言中  發觀者。由諸法不生不滅無來無去。是故能  發菩薩正觀。故理乘云。十二因緣。不生不滅  非因非果故能生觀者。猶如胡
[卄/爪]  能發熱病  是中發於觀義也。觀發中者。以觀正故。能了  達諸法皆無生滅。是觀發於中也。以觀對論  為行說者。觀論即是如行而說。論觀即是如
說而行。如行而說。即是說我所行。如說而行。  即是行我所說。說我所行故名為中論也。行  我所說故名中觀也。問此中觀論三字通別
云何。答通而為論。三字皆中皆觀皆論也。所  言三字皆中者。中既不生不滅。觀亦不生不  滅。故即是中。中即所行不生不滅。觀即能行
不生不滅。中即所照不生不滅。觀即能照不  生不滅。論即是能論不生不滅。所論不生不  滅。既是中能論不生不滅。亦是中也。三字皆
觀者。中即是義相觀。觀即是心行觀。論即是  名字觀□故三字名觀也。三字皆論者。論則  是能論故。能論既是所論。中觀亦是也。

[0120c18]  第四無方問答也。

[0120c19]  問經中二諦論中二諦。經中中道論中中道  同異云何。答通而為論更無異也。論中二諦  既即論中二諦也。經中二諦亦即是經中二
諦也。通而致別。經中所辨。則前假後中。論中  所辨。即前中後假也。所以然者。經中前明二  諦教門。說此二諦為表不二。如說空有為俗
有空為真。空有為俗。有不自有。有即是假。有  空為真。空不自空。空即是假。故此空有既是  假名。因此空有之假。表非空非有不二中。是
經中前假後中。故因假得中。因教悟理也。若  是論中則前中後假。將執教之緣聞有即住  有。聞無即住無。此有無即成性實故。龍樹破
此性實明諸法非有非無。即破性有故云非  有。破性無故云非無。非有非無即是雙去。不  知何以名強為中。是前明中義。因此中悟假。
由非有非無中故。得生而有而無之假。是前  中後假也。

[0121a07]  問經中明中實與論中辨中實同異云何。答  若是經中明二諦教實。若是論中已辨中實  即理實也。

[0121a10]  問中教實云何理實云何。答教實者。即是諸  佛二諦教門成諦之言以為實。若是理實。則  是明諸法不空不有實相為實也。復有於緣
實義。有於凡是實空。於聖是實。此二緣故秤  兩實也。問答未盡。付入中文辨也。又成實  論師云。三論師不得破成論。三論師云得破
也。成論師言不得破。意以有八義故。何等是  八。一者破異同。二者明二諦同。三明中道同。  四明波若同。五明人同。六明異出世故。七明
破小大同。八明破而有立故也。第一破異同  者可辨也。第二明二諦同者。成論十號品云。  不說世諦為第一義諦。說第一義諦為世諦
也。又論文品云。有我為世諦。無我為第一義  諦故。不得破也。三明中道同。論有無品云。方  便說有。方便說無。若決定有即墮常邊。若決
定無即墮斷邊。離有無二邊名為中道也。四  明波若同者可解也。五明人同者。增一阿含  云。是故比丘當成四諦故也。六明異出世者。
龍樹七百餘年造論。呵梨跋摩亦八百餘年  造論。如此有前後。前不得破後也。七明破大  小故不及者。放廣道人破故也。八明破而有
立者。亦可知也。彼雖如此云。而三論家皆  得破也。破方可解也。至理非有非無非因非  果。而涅槃以無所有為宗。大品以有所無為
宗故。依涅槃經辨不有有十種。無亦然。不有  十種者。一就體明不有有。二就側明不有有。  三就假有明不有有。四就舉用結體明不有
有。五就萬法明不有有。六對病明不有有。七  竪明不有有。八就有無明不有有。九者對無  名有明不有有。十者還以諸用結明不有有
也。一就體明不有有者。大經云正法寶城善  有。此有是不有有也。此妄作何者。不二正  法非有非無而強名善有故。此有是不有有
也。二就側有明不有有者。直從體起有。此  有是不有有。何者空有故言不有有。所以者  側者。置無邊言有邊故也。三就假有明不者
者。此假有是不有有。以假有非真有故。言不  有有也。四舉用結體明不有者。此用有如體。  是不有故言不有有也。五就萬法明不有者。
此萬法是不有有。以其空有故。故言萬法是  不有有也。六對病明不有者。撥無闡提言一  切無故。此無病明不有有故。言不有有也。七
竪明不有者。有非有非非有。是不有有故言  不有有也。八對無名有明不有者。以對無故  言此有。是不有有也。九就有無明不有者。此
有無非真有無故。言不有有也。十明不有還  以諸用結體故。言不有有也。又能所四句義  者。一經能經所。論能論所。合為一句也二經
能為論所。經所為論能。論能為經所。論所為  經能。合為一句。三經能所皆是經能。論能所  皆是論能。合為一句。四非能非所為無句義
也。經能者即是佛能說二智。經所者即是所  說經教者。論能者即是菩薩二慧也。論所者  即菩薩造論也。

[0121c06]  問何故二智與佛二慧與菩薩。即答通而為  論。皆得相通。別而為言。於佛二智菩薩二慧  者。依大品經云。於佛種智一切種智。於菩薩
道慧道種慧也。智是決斷義。慧是解知也。異  句可知也。內道有四悉檀。一者世諦悉檀。二  第一義悉檀。三對治悉檀。四各各為人為人
悉檀也。外道亦有四悉檀。一平等悉檀。二不  平等悉檀。三依止悉檀。四自證悉檀。又之可  解也。

[0121c15]  三論家對何人明三種中道耶。山止觀法師  云。正對成實論明也。山師常讀誦大品經故。  依之而說也。彼經云。言說是俗諦。無言說是
真諦。作中相可解也。而後師等。依中論文  不生不滅等不轉依生滅明之也。用小頓悟  師有六家也。一肇師。二支道林師。三真安埵
師。四邪通師。五理山遠師。六道安師也。此  師等云。七地以上悟無生忍也。合年天子竺  道師。用大頓悟義也。小緣天子。金剛以還皆
是大夢。金剛以後乃是大覺也。又用五時教  師不同也。白衣劉虬云。用七時。一樹王成  道為瞽聾說三歸等為世俗教也。二為說三
乘別教則是三教并四時也。五大品維摩思  益楞伽法鼓等是也。六者法華也。七者涅槃  也。又用五時師慧觀開善等。如常聞也。而慧
觀師云。從第二大品為常教。何以知之。仁王  經云。超度世諦第一義諦湛然常住。又偈云。  一轉妙覺常湛然也。開善云。前四時皆是無
常教也。用四時者慧觀師也。大經云五味相  生解師不同也。劉虬云。從佛出十二部經者。  即是世諦。及三乘別教從十二部出修多羅
者。大品經也。從修多羅出方等經者。即維摩  思益等經也。從方等經出波若波羅蜜者。即  法華經也。從波若波羅蜜出大涅槃等經也。
即第五常住教也。開善慧觀師說。如常聞也。  今三論家云。佛出十二部經者世諦俗半教  也。從十二部經出修多羅者初半教也。從修
多羅出方等者維摩思益等也。從方等出波  若波羅蜜者大品般若經也。從波若波羅蜜  出大般涅槃者即是涅槃也。所以然者。波若
為因涅槃為果故也。若爾波若能生一切法。  應是法本也。何故初教為法本耶。答理應波  若是法本。所以初教為法本者。此家不須五
時次第。但以滿半故也。以半為因開滿教故  也。問何故成論師等。從方等出波若波羅蜜  者。為第四法華教不常經名耶。答見多寶塔
品云。善哉釋迦牟尼佛。能以平等大會教菩  薩法也。平等慧者即是般若也。又涅槃為本  有三種。一者雙卷泥洹即支謙法師翻。云胡
音般泥洹。二者釋道安法師抄作雙卷。云胡  本般泥洹。三者佛陀拔提作雙卷。云方等泥  洹。智炎法師作十卷泥洹。又法顯法師自天
竺將六卷泥洹。初雙卷後六卷也。此二部多  行世也。雙卷者但說涅槃第一第二卷也。六  卷者唯說第一至第一卷也。涅槃四十卷者。
智炎法師於武威郡孤臧縣翻也。又曇無讖  法師。自中天竺將來諸巨牟儞國翻為四十  卷。後東安寺慧嚴師道場寺慧觀師。謝令郡
作三十六卷。其來所以如傳云也。又竺道生  師。涅槃未至漢地時。看六卷泥洹一闡提成  佛。爾時國中諸大德云。泥洹無言闡提成佛
故。而生師獨言闡提成佛。是故諸大德。擯生  師虎山五百里也。晉末初宋元嘉七年涅槃  至陽州。爾時里山慧觀師。令喚生法師講此
經也。又涅槃或云二萬五千偈。或云三萬五  千偈。外國以三十二字為一偈。而大品有二  萬千偈。以此而當涅槃有三萬五千偈也。

略三論遊意義  (終)

* * *

【經文資訊】大正藏第 45 冊 No. 1855 三論遊意義  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
