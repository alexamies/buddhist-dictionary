佛說目連問戒律中五百  輕重事經卷上
失譯人名今附東晉錄

五篇事品第一

[0983c24]  如是我聞：

[0983c24]  一時佛住王舍城迦蘭陀竹園。  是時目連從坐而起，白佛言：「世尊！我今欲  有所問。惟願世尊為我演說。」佛言：「善哉！
汝所問者，能大利益無量眾生，恣汝所問。」

[0983c28]  目連白佛言：「世尊！末世比丘，輕慢佛語犯  眾學戒，雜用三寶物，當墮何處？」爾時佛告  目連：「諦聽諦聽，當為汝說。若比丘，無慚愧，
輕慢佛語犯眾學戒，如四天王壽五百歲  墮泥犁中，於人間數九百千歲。犯波羅提  提舍尼，如三十三天壽千歲墮泥犁中，於  人間數三億六十千歲。犯波夜提，如夜摩
天壽二千歲墮泥犁中，於人間數二十億  千歲。犯偷蘭遮，如兜率天壽四千歲墮泥  犁中，於人間數五十億六十千歲。犯僧伽  婆尸沙，如不憍樂天壽八千歲墮泥犁中，
於人間數二百三十億四十千歲。犯波羅  夷，如他化自在天壽十六千歲墮泥犁中，  於人間數五百二十一億六十千歲。」

問佛事品第二

[0984a14]  問：「佛物先在一處，有比丘齎至餘處作佛  事。犯何事？」答：「犯棄。一切佛物都不得移動。  若有事難眾僧盡去，當白眾。若眾聽，得齎
至餘處，無罪。」

[0984a18]  問：「佛物得買供養具不？」答：「得。」

[0984a19]  問：「佛物造堂與直，可賃不？」答：「一切佛物得  買，不得賃。」

[0984a21]  問：「比丘作佛事，得佛奴牛驢馬。得借使不？」  答：「若知本是佛物，不得。不知得，以非法得  故。」

[0984a24]  問：「僧地起塔，用佛物作籬，籬裏可住不？」答：  「若知而故入犯墮，不知不犯。若知故住，過  三諫犯決斷，過四諫轉犯重。」

[0984a27]  問：「先佛堂壞，主人更出私財作堂，用故財  施比丘。比丘可取不？」答言：「不得。」

[0984a29]  問：「僧地，佛物用作都籬，籬裏先有井果菜，  可食不？」答：「不得。若是檀越物作佛事，先要  以果并菜施僧，得食。不要，不得食。若買，
五倍價。若知不買而食，計錢多少犯罪。」

[0984b04]  問：「欠負佛物，物云何償？」答：「直償本物。以佛  不出入，故不加償。雖爾，故入地獄。昔佛泥  洹後，一比丘精進聰明。有一婆羅門見比
丘精進聰明，持女施比丘，作比丘尼。比丘  即受。其女姝好，比丘後生染意作不淨行，  共生活用佛法僧物，各一千萬錢用衣食。
而此比丘極聰明，能說法使人得四道果。  自惟罪深重，便欲償之。即詣沙佉國乞，  大得錢物，還欲償之。道路山中為七步蛇  所螫，比丘知七步當死，六步裏便向弟
子言：『何處償物？』遣還本國言：『汝償物已  還，我住此待汝。』弟子償物訖還報之，即起  七步便死，墮阿鼻地獄中。初入溫煖未至
大熱，謂是溫室，便舉大聲經唄呪願。獄  中諸罪人鬼，聞經唄者數千人得度。獄卒  大瞋，便舉鐵扠打之。即命終，生三十三天。
以此驗之，佛法僧物不可不償。雖復受罪，  故得時出矣。」

[0984b22]  問：「佛塔上掃得土，棄之有罪不？」答：「得棄，不  得餘用。」

[0984b24]  問：「佛物出與人，取子息用，犯罪不？」答：「與佛  物同，體俱犯重。出入合子與佛，由故無福，  以壞法身而為形故。」

[0984b27]  問：「佛圖主遣佛奴小兒給比丘，可使不？」答：  「不得使，以是佛物故。」

[0984b29]  問：「比丘要與佛作，得食佛食不？」答：「不得。比  丘無客作之理，何況取佛物衣食用耶！」

[0984c02]  問：「白衣與佛作，得佛物，用此物作食請僧。  僧得食不？」答：「不得食。」

[0984c04]  問：「佛事法事得捉金銀錢不？」答：「不得捉，犯  捨墮罪。」

[0984c06]  問：「人施牛驢馬奴，造佛事法事。可受不？」  答：「得受使用，但不得賣。弓刀軍器，一不得  受。」

[0984c09]  問：「人施佛屋宅，未用，可寄住不？」答：「不得。  便是佛物。」

[0984c11]  問：「續佛光明，晝可滅不？」答：「不得。若滅犯墮。  雖云佛無明闇，施者得福故。滅有罪。」

[0984c13]  問：「非佛屋，佛像在中，可在前食臥不？」答：「得。  若佛在世，猶於前食臥，況像不得？但臥須  障。若有燈光明，不得足光中過住。若
自有燈，得。」

[0984c17]  問：「上佛圖佛塔佛牆遠望，犯何等事？」答：「不  知不犯。若必急難事上，亦不犯。知而上犯  捨墮，過三諫犯決斷，過四諫故上犯棄。」

[0984c20]  問：「指物造佛經，更得他物，不用前物得爾  不？」答：「不得。以許便是。」

[0984c22]  問：「得買佛上繒作衣不？」答：「不得。」

[0984c23]  問：「形相佛像，犯何事？」答：「一切佛像，不問好  惡不得形相。其罪甚重，必不可為。」

[0984c25]  問：「人作佛像，鼻不作孔。後人得作不？」答：「不  得。」

[0984c27]  問：「佛牆得持物倚不？」答：「不得。犯捨墮。昔有  一比丘入寺禮佛。有婆羅門知相，相比丘  有天子相，便語比丘：『我有一女嫁與比丘。』
比丘言：『須我禮佛還。』比丘便持錫杖倚佛  圖牆，入寺禮佛已還出。婆羅門便不復與  語。比丘問：『故與我女不？』婆羅門言：『不與。』婆
羅門言：『向見比丘有貴相故與，今無復此  相，是故不與。所以爾者，消其功德故。』以是  佛牆及塔壁，不可持物倚，既犯戒又消其  無量功德。」

[0985a08]  問：「佛物，得作天人世人畜生像不？」答：「佛邊  得作。」

[0985a10]  問：「比丘度人，不知本末後度，知是佛奴而  不發遣。犯何事？」答：「知而度犯重。若先不知，
知便發遣。若不發遣，犯重。」問：「其人是大  道不？」答：「非。」

[0985a14]  問：「自有私財，顧比丘作佛像。作者得取物  不？」答：「不得。」

[0985a16]  問：「先上佛旛，得取用作佛事不？」答：「佛事得  用。檀越不聽，不得。」

[0985a18]  問：「得通禮過去七佛不？」答：「得。以法身同故。」

[0985a19]  問：「若人先許佛三會，然後作一會、或三行  香、三布施。得了不？」答言：「不得。自違言有  罪。」

[0985a22]  問：「比丘犯決斷，得佛地中懺悔不？」答：「不得。」

[0985a23]  問：「久遠故寺，都無垣障，不知佛地遠近。若  欲作者，云何得知齊畔？」答：「不知當以意作  齊畔，以不知故增損無罪。」

[0985a26]  問：「佛物作鬼子母屋及作像，有罪不？」答：「同  以佛物施人。」

[0985a28]  問：「佛塔前得禮比丘不？」答：「不得，犯捨墮。」

[0985a29]  問：「比丘賣佛像有何罪？」答：「同賣父母。」

[0985b01]  問：「比丘自手斷樹掘地，作佛塔寺及造形  像。有福不？」答：「尚不免地獄受大罪苦，有何  福耶？以故犯戒故。」

問法事品第三

[0985b05]  問：「高座說法，前人著俗服，可與說法不？」答：  「聽法、說者二俱犯眾多過，三諫不改犯突  吉羅，  復過三諫犯墮，復過三諫犯決斷，
復過三諫至棄。若使不諫，經三說戒，轉增。」

[0985b09]  問：「為說法者如法，餘聽者不如法。得說不？」  答：「同上。」

[0985b11]  問：「請人說法，先高座上有帳蓋，是供養佛物，  得於下坐不？」答：「都不知不犯，知不得。」

[0985b13]  問：「僧坐先寄佛在上，後可於上坐說法不？」  答：「佛坐得，先是僧坐不得。」

[0985b15]  問：「若人請比丘讀經及說法。施物得受不？」  答：「若有希望心受犯捨墮，若無貪心受不  犯。若無衣鉢受不犯。」

[0985b18]  問：「僧中說法，高座上得備机捉塵毛尾不？」  答：「病得備机。捉塵毛尾犯墮，非毛得。」

[0985b20]  問：「祕經及戒律，有事不？」答：「犯捨墮。」

[0985b21]  問：「師具著俗服，向說法，得禮不？」答：「得。不病，  不得為說法。」

[0985b23]  問：「白衣頭上有帽，得為說法不？」答：「除有病  必須覆頭，餘悉不得。」

[0985b25]  問：「經上有塵土草穢，得吹去不？」答：「不得。」

[0985b26]  問：「比丘得書經取物不？」答：「不得。取捨犯墮。」

[0985b27]  問：「經上有飯食，犯何事？」答：「有慢意故為，犯  決斷。不慢意，犯墮。」

[0985b29]  問：「戒律不用流落，可燒不？」答：「不得。不知有  罪，燒捨墮。若知燒有罪，故燒犯決斷。與方  便破僧同，亦如燒父母。」

結界法品第四

[0985c04]  問：「結界為云何？」答：「結界法。若山澤無人處  隨意遠近，若在城邑聚落不得遠結，亦不  得夜結。結時要須比丘在四角頭立，不得
使外人入，外人入則界不成。先結界場，僧  家白衣奴子盡著界場上，然後視度四方。  結界時除四處：一者聚落；二者聚落外俗
人田地常作事處；三者若有阿練、若獨處  山澤，恐說戒羯磨時有種種事難不得來，  白眾求別結小界，眾若聽可，彼無五人眾，
當遣僧與結別界，此謂阿練若坐處；四者  受戒場，先結界文均除，結戒場，除是結界  以是其事，或先結大界、後結戒場，於中受
戒。如界公所云，恐無所獲。然云不知，同於  取別顯通，此路可有僥倖。其人云，若有病  比丘，不能得往僧中，求索別一屋中結界，
僧亦應聽，先解大界，與結別界訖，然後結  大界，一切比丘不持衣，夜中得入中。  有一住處有界，一比丘亦可打揵槌廣說
戒，先向四方僧懺悔，然後說，亦可三語。三  語者，謂三說。」

[0985c24]  問：「結界得通佛地結不？」答：「不得於中受戒。  若先不知法，已受得戒。師僧若知，故違有  罪。」

[0985c27]  問：「行船船上得結界不？」答：「得。若有沙彌白  衣，驅著岸上，然後結界。若不驅出，當障隔  著一處，然後結界。結界後，比丘夜不持衣
不得入中。」

[0986a02]  問：「大僧盡行，唯有沙彌在界。為得不？」答：「但  有一清信士，界便不壞，況沙彌！盡無一宿  界壞，若僧盡去不還，亦不須解。」

[0986a05]  問：「賊來界裏殺比丘，界壞不？」答：「不壞。」

[0986a06]  問：「一人三四人行道，或在白衣家，得結界  不？」答：「不得。五人以上得結界。」

[0986a08]  問：「結界得通流水池水結不？」答：「一切亭水  盡得。分流不得，以不知齊畔故。」

[0986a10]  問：「結界後不打揵槌，界壞不？」答：「不壞。」

[0986a11]  問：「結界得通王路結界不？」答：「得。當結界時，  遣人兩頭斷行人，然後結界。」

[0986a13]  問：「無主地可得結界不？」答：「得。便如欝單越  法。」

[0986a15]  問：「先結界，後有大水、或掘坑長十五步、或  復於中行欲，此界壞不？」答：「盡不壞。其人云，  假使掘大坑深廣一由旬，界猶不壞，況小
小坑耶！」

[0986a19]  問：「比丘得比丘尼界裏宿不？」答：「得。亦不得  失衣，但不得入其房內耳。」

[0986a21]  問：「僧結界竟，後來僧共住，不持衣，失衣不？」  答：「不失。當結時已通三世僧故。」

[0986a23]  問：「僧不盡集，得結界不？」答：「若有事囑授  得，無事不得。」

[0986a25]  問：「一結界得幾時？」答：「不限年數。若施主要  增地，更結耳。」

[0986a27]  問：「先僧結界不解而去，後來僧得於中結  界不？」答：「得。」

[0986a29]  問：「結戒場時要須集一切僧，為隨意多少？」  答：「五人以上得。以無大界故，眾不集無犯。」

[0986b02]  問：「結界場要須至場上，亦得遙結耶？」答：「要  須至場上乃得結耳。」

[0986b04]  問：「二眾結界，得互相叉結不？」答：「不得相叉，  得共通結耳。」

[0986b06]  問：「一界裏得鳴二揵槌不？」答：「得。但不得二  處說戒及以羯磨種種僧事，唯得燒香飯  食而已。」

[0986b09]  問：「大僧得與尼通結界不？」答：「得。」

問歲坐事品第五

[0986b11]  問：「夏中幾日得結坐？」答：「從四月十六日盡  五月十五日，日日可結，此謂坐初。有事難  不得結，或五三四日乃至一月盡，不失前
坐，此名三十日結坐一日受歲。後坐人唯  得一日結坐。過七月十五日，有事難日日  可受歲，盡八月十五日，此名一日結坐三  十日受歲。」

[0986b18]  問：「結坐受七日法，為坐初受、為臨行時受？」  答：「若坐初受者好。坐初不受，亦可臨行時  受。夫受七日法，行不滿七日還，後行不
復更受。計滿七日，乃復更受。若慮忘，亦可  日受。」

[0986b23]  問：「夏坐中，不受床坐房舍十二物，得坐不？」  答：「不須受。」

[0986b25]  問：「結坐而不坐，得歲不？」答：「若先不知坐法，  受歲得。若知故違，不得。」

[0986b27]  問：「都不結不坐，受歲得不？」答：「若先不知有  結，不知有坐法，受臘得。有結，知便應向  僧悔。若先知法，故違不得。」

[0986c01]  問：「不結而坐，得歲不？」答：「同上事。」

[0986c02]  問：「夏坐中得入流水池水浴不？」答：「界內盡  得。若受七日，行過水亦得。」

[0986c04]  問：「夏中犯決斷不悔，受歲得不？」答：「雖有罪，  得歲。所以爾者，故是比丘故。」

[0986c06]  問：「受歲不和合，得歲不？」答：「要先懺悔，然後  受歲。若其人不悔，擯出得受。若不擯出，  眾當三諫。過三諫不受犯決斷，過四諫犯
重。若力能驅逼出界好。若其不出，當牢閉  著一房中，然後受歲無苦，以其非復比丘  故。若惡人多，眾所不敵，當避出界。若共受，  不得歲。」

[0986c13]  問：「夏坐中得為亡師造福不？」答：「得。但不得  手自造事。」

[0986c15]  問：「夏中得捉扇拂不？」答：「一切毛不得捉。竹  扇得。」

[0986c17]  問：「後坐人得七月十五日受歲起去不？」答：  「不得。若先不知已受，得歲。若知法故違，  不得。若已和合僧就受籌而已，若後坐人
受歲時，前坐人亦爾。」

[0986c21]  問：「二人同臘，小者前坐、大者後坐。前坐者  已受歲，後者未受。於一月中何者應大？」答：  「先大故大，計本日故。」

[0986c24]  問：「夏中不受七日法，暫小小出界，故得坐  不？」答：「懺悔得。」

[0986c26]  問：「夏中一因緣得三受七日不？」答言：「得。」

[0986c27]  問：「夏中不坐，或十人至十五人欲來寄住  共受歲，得共住共受歲不？」答：「若及後坐當  結，若不及後坐不得。此人若全不知有坐
法，得容。若知有故違，不得。」

[0987a02]  問：「夏中坐，若為三寶事、若疾病、種種眾難，  得移坐不？」答：「得坐，當白眾中，受三十九日  法。三十九日已有事便出界。三十九日法，
三十九日滿得還。一若不得，亦可彼處受  歲無犯。若坐初不受，臨行時亦得受。若坐  已滿三十九日者，事便出界，不須復受。若  不還，亦得於彼處受歲。」

[0987a09]  問：「不結坐、或不受七日，已受臘，得不？」答：  「不知法，已受，得臘、不得夏。若以夏，僧  一諫取好。過三諫不取，犯戾語決斷懺。還
取得，當取時白眾然可得。」

[0987a13]  問：「比丘不受歲，犯何事？」答：「若一比丘不受  歲，眾諫使受。一諫至三受好，若過三不受  犯決斷，過四不受非沙門，以不肯受法故。」

[0987a16]  問：「夏坐新受戒人，日中後結坐，得歲不？」答：  「得。唯後夜不得。」

[0987a18]  問：「夏中坐忘，不受七日法一出行，得坐不？」  答：「憶即悔得。一坐中不過二三悔，過二三  悔不得歲。」

[0987a21]  問：「受歲時若天雨，得屋下受歲不？」答：「得。」

[0987a22]  問：「既至某方結坐，有礙不達，得進遙結坐  不？」答：「不得。正可到彼結後坐。若道路有僧  住處，便應就坐住，二三日治房室，然後受
三十九日去。若無僧住處，五人以上共結  界坐，然後坐留一二人守界，滿三十九日  乃得去。若後人不滿三十九日去者，前去  人不知不失坐，後人失。」

[0987a29]  問：「一人至四人，得白衣家結坐不？」答：「不  得。五人以上得。」

[0987b02]  問：「一人靜處得結坐不？」答：「先有結界，二人  以上得。一人以不得，無人共受坐故。無界  盡不得。若欲別坐，當更請僧結界，坐然後
得。」

[0987b06]  問：「比丘夏坐中，得受請他施，及受他寄物，  或經十日至三月。得爾不？」答：「作不貪受，不  限時節。」

[0987b09]  問：「夏坐中，界內作有為事，得應坐不？」答：「福  事得指授，餘不得。」

[0987b11]  問：「受夏坐人，云何房舍破當補治？為謂始  坐、坐訖時耶？」答：「三月中破即治。」

[0987b13]  問：「受歲時，尼來界內求索受歲，應與受不？」  答：「二尼以上得。一不得，所以爾時，以尼獨  出界犯重故。」

度人事品第六

[0987b17]  問：「一人得度沙彌不？」答：「二人得。」

[0987b18]  問：「度沙彌，得遙請和尚不？」答：「不得。」

[0987b19]  問：「未滿五臘度人，犯何事？其弟子為得戒  不？」答：「若知非法而度，犯捨墮。過三諫不  止犯決斷。若弟子不知是非法，得戒。若知，
不得。」

[0987b23]  問：「比丘都不誦戒，又不知法種種僧事，而  多度人、或作三師。有所犯不？」答：「此人尚不  應食人信施，況復度人！」

[0987b26]  問：「若人，父母王法不聽，比丘盜將去度。犯  何事？」答：「犯重。若官人走奴，投比丘為道。比  丘若知而安止，未度亦犯重。」

[0987b29]  問：「若兒前出家，父母後出家，來投其兒，其  兒得度不？」答：「得。」

[0987c02]  問：「犯戒比丘得度人不？」答：「若犯重，無復度  人之理。若犯決斷，同上未滿五臘者。若犯  餘輕戒，要須懺悔，然後得度。」

[0987c05]  問：「白衣投一比丘欲出家，比丘即受，更為  請和尚戒師。所投比丘故是師非？」答：「非  師。若後從受法者，可為法師。若依隨者，可
為依止師。」

[0987c09]  問：「比丘多度弟子、或作二師，都不教戒。犯  何事？」答：「犯捨墮。昔迦葉佛時，有比丘度弟
子，不教戒，多作非法。命終生龍中。龍法，七  日一受對，時火燒其身肉盡骨在，尋後還  復，則復燒。不能堪若，便自思惟：『我宿何罪
致如此若耶？』便觀宿命，自見本作沙門，不  持禁戒，師亦不教。便作毒念，瞋其本師，念  欲傷害。會後其師，與五百人來乘船渡海，
龍便出水捉船。眾人即問：『汝是誰？』答：『我是  龍。』問：『汝何以捉船？』答：『汝若下此比丘，放汝  使去。』問：『此比丘何豫汝事？都不索餘人，而
獨索此比丘者何？』龍曰：『本是我師，不教戒，  我今受苦痛，是故索之。』眾人事不得止，便  欲捉此比丘著水中。比丘曰：『我自入水，不
須見捉。』即便投水喪命。以此驗之，度人不  可不教戒。」

問受戒事品第七

[0987c26]  問：「沙彌犯十戒一二三不悔，受大戒得不？」  答：「若憶而不悔，不得。都不憶、若不知法，受
得。夫受戒法，師應問沙彌：『汝不犯戒不？』答  若言犯，即教懺悔。若本師不問，壇上師應  問。若都不問，師犯捨墮。」

[0988a02]  問：「以受大戒，得悔沙彌時所犯不？」答：「得。懺  悔法同沙彌時悔法。」

[0988a04]  問：「沙彌壇上欲受大戒，或著俗服脚著履  屣，或衣鉢不具假借。當時為得戒不？」答：「唯  俗服，師不問不得，其餘盡得，師僧犯捨墮。」

[0988a07]  問：「若有比丘，不捨戒作沙彌，或即大道人  而更受戒不？」答：「不得。」  問：「若不得戒。前所受戒故在不？」答：「在。」
問：「後師故是師不？」答：「非。」

[0988a11]  問：「多人受戒而并請一人為師。可得十人  五人一時受戒不？」答：「無此理。」

[0988a13]  問：「沙彌更受大戒，請一比丘為大戒師。而  比比丘不知羯磨法及受戒法，更與請一  人與受戒。以何當為師？」答：「與受戒者是師。
無戒法與者非師。」

[0988a17]  問：「壇上師僧，或著俗服、或犯禁戒。受戒者  得戒不？」答：「若受戒人知是非法，不得。不知，  得。」

[0988a20]  問：「受戒時，眾僧不和合或相打罵，為得戒  不？」答：「若壇上僧和合便得，不和不得。」

[0988a22]  問：「受戒為有時節不？」答：「唯後夜不得。初夜  中夜無燈燭亦不得，要須相覩形色乃得。」

[0988a24]  問：「受戒時或值天雨，更移場屋下受戒，得  戒不？」答：「若欲移戒場，當先解大界更結界  場，乃得受戒。不爾者不得。」

[0988a27]  問：「受戒時，或有事難不得究竟。是大比丘  不？」答：「但三羯磨訖便是。」

[0988a29]  問：「受戒盡十三事，後諸戒師和尚不續教  戒。得戒具不？」答：「若師不教誡，至十五日  說戒專心聽受，便得具足。」

[0988b03]  問：「受戒三衣不具，有持衣直，或染不染、或  裁不裁。得當衣不？」答：「盡不得。」

[0988b05]  問：「受戒時，眾僧難得限齊，幾僧得受大戒？」  答：「除三師，五僧以上得。」

[0988b07]  問：「沙彌曾詐稱為大道人，受大比丘禮，後  得受大戒不？」答：「不得。」

[0988b09]  問：「沙彌辭師行，事難不得還。輒於彼處，請  依止師受戒。得戒不？」答：「得戒。」

[0988b11]  問：「若比丘誘他沙彌，將至異眾與受大戒。  犯何事？彼眾知，應聽不？」答：「若其師有非法  事，沙彌及將去者無罪。若無非法將去者
犯重，壇上師僧犯捨墮。昔有一長老比  丘，唯有一沙彌瞻視。有一比丘輒誘將  沙彌去，此老比丘無人看視，不久命終。因  此制戒，不得誘他沙彌，誘他沙彌犯重。若
有一比丘，見他沙彌瞻視老病人，教使捨  去。沙彌若去，此比丘犯重。」

受施事品第八

[0988b21]  問：「比丘受檀越請四事供養，所受物得分  施人不？」答：「得。」

[0988b23]  問：「以受四事長請，小小緣事出行，得食外  食得服外藥不？」答：「施主聽，得。」

[0988b25]  問：「他人欲施比丘物，先問比丘有無。比丘  實自有，以貪心欺彼言無，他即施物。犯何  事？」答：「貪取犯捨墮，妄語犯墮。」

[0988b28]  問：「若眾僧食偏與上座，上座得食不？」答：「上  座貪心，犯捨墮。」

[0988c01]  問：「比丘不病，稱有患苦，求索好食。既得食  之，犯何事？」答：「犯重。」

[0988c03]  問：「不著三衣受食，犯何事？」答：「犯捨墮。」

[0988c04]  問：「檀越適請二人三人，須眾唱不？」答：「須唱。」

[0988c05]  問：「大比丘羯磨分物時，尼來界內，應得分  不？」答：「應得。」

[0988c07]  問：「有人寄物施一處僧。物至，後更有比丘  來，分時在坐。應得分不？」答：「打揵槌應得，不  打不得。」

[0988c10]  問：「比丘行道中，婦人施物，得受不？」答：「親里、  若相識，得取。」

[0988c12]  問：「比丘行道中，比丘尼施物，得受不？」答：「施  僧得受，非眾不得。」

[0988c14]  問：「供僧齋米。僧去，齋主得供後人得食不？」  答：「打揵槌得食。若不打，食一飽犯棄。」

[0988c16]  問：「四月八日嚫物，七月十五日本僧已去，  寺主取與後僧。後僧分取者，犯何事？」答：「打  揵槌，現在僧共分無罪。若不打揵槌，分者
犯盜。」

[0988c20]  問：「白衣有貰嚫物，本道人去，與後人。後人  得受不？」答：「應取。  問主人：『本道人當來不？』答言：『永不來。』呪願
取。若言：『或來。』不得取，取犯捨墮。知取，犯  棄，是僧物故犯。」

[0988c25]  問：「比丘治生得物，施比丘衣食。得受不？」答：  「取衣犯捨墮。窮厄無食處，彼使白衣作，可  食。治生道人若白眾言：『此物非我物，是使
人物。』若爾可食。若主不白眾，食犯墮。二三  人亦可白。若道人施他人，他人言：『是我物。』  可食。」

[0989a02]  問：「比丘得出物不？」答：「不得，犯捨墮。」

[0989a03]  問：「長受百日請，中間得受他一食二食不？」  答：「施主聽，得。不聽，不得。」

[0989a05]  問：「比丘食，或唅一口飲吐，之取一摶飯棄  之，犯事不？」答：「犯捨墮。」

[0989a07]  問：「乞食長，得與人不？」答：「先無貪心取長，得  施眾生。若無眾生，舉著樹頭，有眾生噉好。  若無，明日還自受水取食。不得棄，以信施
重故。所以還得自取者，以更無主故，如欝  單越取食法。」

[0989a12]  問：「主人慇懃，得長受請不？」答：「若其處得行  道，無難、無短乏，得往。」

[0989a14]  問：「主人請食，得遣人代不？」答：「主人意無在，  得。若主人嫌，代去，犯捨墮。」

[0989a16]  問：「鬼子母食，可食不？」答：「呪願然後可食。」

[0989a17]  問：「主人施比丘牛馬奴，供食直，得取不？」答：  「得取用，不得賣。弓刀一切兇器仗，皆不得  受。」

[0989a20]  問：「人自出物供齋。齋竟去，餘物後僧來，得  食不？」答：「打揵槌得，不打犯盜。」

[0989a22]  問：「比丘共盤，食他分，犯何事？」答：「若問聽，無  罪。不聽，取食犯墮。若不問亦犯墮。所以不  犯者，以共仰手故受。」

[0989a25]  問：「比丘乞，前人問：『好比丘非？』答：『是。』得物至，  犯何事？」答：「實好言好，犯墮。不好言好，犯棄。」

[0989a27]  問：「比丘一切長物施人，言：『我後須，還自取。』  得爾不？」答：「得與可信者，然後更語一人：『我
物施某比丘。』若取還語，不得輒取。」

疾病事品第九

[0989b02]  問：「比丘病，得離鉢食不？」答：「重病得。小病不得。」

[0989b03]  問：「比丘疾病，三衣不持，犯何事？」答：「大困無  所識知，得。有覺知，不得。」

[0989b05]  問：「看病人不語病者，私用錢與他病人作  食湯藥。犯何事？」答：「若用五錢，犯棄。若後語  病者歡喜，不犯。若病人恚，不償犯棄。」

[0989b08]  問：「為病故，主人日供一百錢。五十便足，餘  者得與餘病者作食不？」答：「病者自與便得。」

[0989b10]  問：「病比丘無人看，比丘得與作食不？」答：「山  野無人處，日中不得往還，得作七日。先淨  薪米，受取得作。」

[0989b13]  問：「病人須酒一升二升下藥，可與不？」答：「若  師言必瘥，得和藥服。不得空服。」

[0989b15]  問：「比丘病，得服氣不？」答：「不得。同外道故。」

[0989b16]  問：「比丘腫病，得使人唾呪不？」答：「得。」

[0989b17]  問：「比丘病困或闕，衣鉢施眾，或賣用作福  德，犯何事？」答：「若更得弊故，即受得。無有，犯  捨墮。」

死亡事品第十

[0989b21]  問：「亡比丘物，都不打揵槌、不羯磨而分，犯  何事？」答：「界裏一人以上，盡得打揵槌羯磨。  若不羯磨而打揵槌亦不羯磨，盡犯棄。所
以爾者，亡比丘物，盡屬四方僧故，不得輒  分。若界外五人以上，得羯磨分不打揵槌，  以無界故。四人以下，不得羯磨分，若分犯
棄。當齎詣僧中，若自取齎去至異眾，初入  界不犯，出則犯棄。如是復至餘眾，一出  界一犯棄。弟子持師物去亦爾。」

[0989c01]  問：「比丘亡，弟子不持師物與眾，輒自分處  供養僧。僧可食不？」答：「其弟子先知法者，有  罪。僧不打槌不羯磨而食，犯捨墮。」

[0989c04]  問：「若師亡，僧羯磨分物，弟子應得分不？」答：  「應得。即是僧故。」

[0989c06]  問：「師亡，更無餘僧，唯有弟子，或五戒十戒，  得羯磨分此物不？」答：「即是僧故得分，但打  揵槌羯磨。不打不羯磨，不得。」

[0989c09]  問：「病者無常。供病餘物，後人得與餘病者  不？」答：「此是僧物，不得輒與。直五錢，犯棄。」

[0989c11]  問：「師徒父母兄弟死，得哭不？」答：「不得。一舉  聲犯捨墮，可小小泣涕而已。」

[0989c13]  問：「或比丘，死時在、羯磨時不在，或死時不  在、羯磨時在。各應得分不？」答：「及羯磨盡得。  死時在、羯磨時不在，不得。」

[0989c16]  問：「比丘死，後人與買棺木衣服葬埋與  者，犯何事？」答曰：「白僧，與泥洹僧僧祇支自  覆。自餘應入僧。師物一切不得埋，埋過五
錢犯棄。若弟子私物，得。亡者知法，已得分  處，分者無罪。」

[0989c21]  問：「父母諸親死，比丘與辦衣棺木埋不？」答：  「不得。若父母亡日，若病無人供養，乞食與  半。若自能繩線，不得與食，犯捨墮。與衣，犯
捨墮。況復棺木葬埋耶！」

[0989c25]  問：「病者無常。衣鉢先與看病者，竟不羯磨。  看病者賣，為飯僧。得食不？」答：「眾未得羯磨  食，眾犯捨墮。若看病者不知法，已作羯磨
得食。若未作，眾當語法。」

[0989c29]  問：「比丘借人物。前人死，得還自取不？」答：「一  切不得自取，取犯突吉羅。白眾，眾還得取。
眾不還，犯突吉羅。若眾不與，強取，犯捨墮。」

[0990a03]  問：「比丘得為亡師起塔不？」答：「自物得用，師  物作不得。」

[0990a05]  問：「比丘得向師塚禮不？」答：「得。難曰：『生是我  師，已死尚非比丘，唯枯骨而已，何由向禮？』
答：『若佛在世應供養恭敬，泥洹後亦是枯  骨，何以供養耶？師生以法益人，後亦應恭  敬禮拜，有何過也！』」

[0990a10]  問：「分物時羯磨已訖，更有僧來，得分不？」答：  「若羯磨訖，不與無咎。若及後羯磨，猶故得  分。」

佛說目連問戒律中五百輕重事經卷上◎

* * *

【經文資訊】大正藏第 24 冊 No. 1483b 佛說目連問戒律中五百輕重事經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
