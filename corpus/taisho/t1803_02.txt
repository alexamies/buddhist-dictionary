佛頂尊勝陀羅尼經疏并釋真言  義卷下
上都大聖千福法華寺內供奉翻經  證義講論大德沙門法崇述

歸依毘盧遮那佛　　大乘法藏陀羅尼  
文殊普賢諸聖僧　　我今頂禮故稽首  
凡愚識淺不能了　　隨文讚歎實慚懼  
願與加護借威光　　今得總持皆解脫

[1027c18]  夫群迷不一。識性萬差。各隨封滯之門。不遇  正真之路。故使沈淪苦海勝福無以得主。履  霜堅氷積禍因茲不滅。遂乃文殊感激波利。
却取於此經。震境願成。海內咸聞。而翳賴  先王至聖翻譯暉於丹墀。  鐫  記勝幢福乃資  於皇都。其佛頂尊勝者。蓋是祕密陀羅尼藏
之流出也。五天盛學。此地近傳。百千瑜伽。三  密觀智。內證外護。神力加持。一一修行。從師  指授。契印儀軌。灌頂法門。祈願各殊。內外護
摩。亦依五輪。所謂地水火風空也。求四種事  速疾成就。所謂北白息災。東黃增益。南黑降  伏。西赤敬愛。滅生死苦。證大菩提。不歷僧
祇。獲成就法十種。佛頂中此之一也。故佛頂  經云十種者。所謂金輪．辨事．遍照．白傘．光  聚．摧碎．高．佛頂．尊勝等矣。惟巨唐大曆十
載寶應元聖文武皇帝。宣慈育物。氣穆時和。  諷誦真言。須流國界。故使昏昏迷類皆蒙金  偈之因。蠢蠢凡愚竝獲總持之句。崇才寡識
淺。以管窺天。輒翻梵偈之文。以著唐言之釋。  其間微言密意功用不測。自古不翻。則非愚  之所能述。敢不  闕  疑爾。釋此真言十門科判。
第一歸敬尊德門。第二章表法身門。第三淨  除惡趣門。第四善明灌頂門。第五神力加持  門。第六壽命增長門。第七定慧相應門。第八
金剛供養門。第九普證清淨門。第十成就涅  槃門。

第一歸敬尊德門

[1028a16]  爾時世尊知帝釋意之所念樂聞佛說是陀羅  尼法即說呪曰者。

[1028a17]  述曰。此大節第四。佛答  深詞也。於中有二。初佛知心念。二正答呪詞。  此之初也。於中言陀羅尼。

[1028a20]  曩謨

[1028a20]  唐云歸命也。解曰。歸命者稽首之稱。  稽者至也。首者頭也。世尊敬禮也。以頭至地  故云稽首。通三業敬。意顯福田摧我慢故。敬
跪之極令物生善故。又曩謨者敬禮之名。歸  命者依投義。歸還本源。依令證實。

[1028a25]  婆誐縛帝

[1028a25]  唐言世尊也。世尊者十號之中  一稱名也。菩薩圍繞。天人敬仰。世間無比。故  號尊也。能對治世故云世尊矣。次出體者。此
三業禮。身語二業色聲二處二界所攝。意業  禮者行蘊法處法界小分為性。亦通後得智  五蘊為性。定道無表亦此攝。故虔恭曰敬。軌
儀稱禮。總以二十二法。遍行五別境五善十  一并意為性。言遍行五者。即作意．觸．受．想．  思為五也。言別境五者。即欲．勝解．念．定．慧
為五也。善有十一者。即信．精進．慚愧．無貪．  無瞋．無癡．輕安．不放逸．捨．不害為十一也。  又三業禮者。意顯大師有天眼故身業禮。以
可見故。若在暗處以語業禮。以可聞故。若眼  耳俱失以意業禮。不能聞見故。又三輪為因  故。身業禮者。神境輪為因。語業禮者。教誡輪
為因。意業禮者。記心輪為因。故涅槃經云。諸  佛所師所謂法也。以法常故諸佛亦常。常者  法則真如涅槃體矣。菩薩能歸修證斷惑。佛
亦所歸依。即是持業釋也。且如凡夫地前菩  薩。三業皆是有漏。若登地上菩薩七地已前  本質身語唯是有漏。若後得智變起色聲即
無漏性。若八地以上菩薩本質亦唯有漏。以  第八識由有漏。故所變相分非無漏攝。若影  像色聲第六識聚唯無漏故變身語亦唯無
漏。若真言行人修持三密。覺悟一心。歸赴本  源。依命修證。速疾承事一切如來。捨身奉獻。  初禮東方阿閦佛。全身委地以心禮。金剛合
掌舒頂上。由此真言身印故即得圓滿菩提  心。次應敬禮南方寶生佛。為奉灌頂供養故。  金剛合掌下當心。以額著地。為獻此身妙請
故不久當為三界主。為求供養轉法輪。次應  敬禮西方無量壽佛。金剛合掌置頂上。以口  著地奉其身。由獻此身誠請故。當同救世轉
法輪。後當敬禮北方不空成就。為求供養羯  磨故。則金剛合掌當心上。用頂著地。而奉獻。  由是獻身方便故便能示現種種身。又此四
方禮。當方皆有真言契印。於瑜伽阿闍梨處  學習應悉周備也。

[1028c05]  怛  [口*賴]  路枳也

[1028c05]  唐云三世。亦云三界也。解曰。  三世者。三時分位假立其名。念念遷流對冶  為世。三界者。界別不同即有三界。欲色無色
九有情居。欲禪四空趣生有異。受報差別麁  細不同。唯佛特尊故超三界。世相輪轉生滅  不停。體若虛空寧居幻境。

[1028c11]  鉢囉底尾始瑟吒野

[1028c11]  唐言最殊勝也。解曰。  三賢十聖分位修因。德行未圓不名最勝。唯  佛上上無比特尊。因果具圓故名最殊勝。

[1028c14]  沒馱野

[1028c14]  唐云大覺也。解曰。佛者覺也。我法  既空名曰大也。聲聞自覺菩薩覺他諸佛覺  圓名曰大覺。又此真言體成法界無所不遍
故名大覺。問大覺廣遍唯佛窮源。凡何得知  與佛齊證。答凡聖名別。心色不殊。以妄隔情  即生二見。今從意密諦觀瑜伽。本尊真如無
生無滅。從覺向覺不間修持。一念相應凡聖  同也。

[1028c22]  婆誐縛帝

[1028c22]  唐云世尊也。解曰。世尊者。具足  稱言六種義自在熾盛與端嚴等。又薄伽云  破。嚩帝云人。如人接戰善解軍謀對敵無遺。
故云能破。是故降伏四魔。具大勢力。坐菩  提樹。名婆誐縛帝也。

第二章表法身門

[1028c28]  怛儞也他

[1028c28]  唐云所謂之義。亦云即說之義  也。

[1029a01]  唵

[1029a01]  唐云三身義。亦云一切法不生。亦云無  見頂相也。解曰。唵字者祕密不可翻也。以聲  明意連帶解釋有三身義。一阿聲一切法不
生二鄔聲流注分別。三麼聲慈化等義。又云。  空義此三聲連合故曰唵也。所謂一切法不生  者本是法身。所謂分別者報身也。慈者化身
義也。故云無見頂相義也。又三身義者如金  光明說。一者化身。二者應身。三者法身也。佛  地論說。法性之身體常不變。非假所立非如
餘身合集所成。大功德法之處依止故。十力  四無畏等名為法性。身體依聚義總說名身。  法性即身持業釋也。報身者。明受用身能令
他受用種種大法樂故。成唯識說。自受用身  將自受用廣大法樂。他受用身為十地眾現通  說法。決眾疑網令他受用。其化身者。利樂眾
生示現種種變化事故。轉換舊形變無現有。  化化多異神境勝化。名為變化事也。又解。修  行願滿不待時處。隨眾生類現五趣身。是名
化身。又永斷惑障能現應身。業障淨故能現  法身。依空出電依電出光。依法身故出應身。  依應身故出化身。問。三身既然。土義如何。
答。法性土者。非色所攝。不可說其形量大小。  然依事相無量無邊。譬如虛空遍一切處。其  報土之中又分二土。自受用土者。十地菩薩
生大自在天宮。有十種果相。現大寶蓮華座。  周圍如千阿僧祇百千萬三千大千世界塵數  量出。第十地菩薩坐登正覺既成佛土。眾生
莊嚴隨法性土量亦無邊。其受用土量亦無  邊。其受用土隨十地菩薩所安而現大小。初  地菩薩坐百葉蓮華。悟百法明門。百佛剎土
王一佛國土三千世界。二地菩薩坐千葉蓮  華。乃至十地見佛極大數微塵數蓮華登坐。  其他受用土處所不定。或在色界淨居天上。
或在西方無邊等處。又法性土一切如來同  所證故。體無差別。自受用土雖一切佛各變  不同。而皆無邊不相障礙。餘二佛土隨諸如
來所化有情。同時同處。各變為土。形狀相似  不相障礙。轉為增長緣。令所化生自識變現。  謂於一土有一佛。為現神通。說法饒益。如此
土眾生。宜聞釋迦彌陀之化。即共變之。為諸  有情無始時來更相繫屬。或多屬一。或一屬  多。是故真言行者。唵字加持深入瑜伽。齊修
三密。即等多身。名毘盧遮那三身義也。又解。  唵字者是灌頂義。如剎利澆頭王。欲登王位。  取四大海水。香華七寶嚴飾灌頂。方號澆頭
王。今此佛頂是一切如來灌頂之法。含無量  義。一切鬼神龍天梵王帝釋聞者咸悉歸依。  離諸災難。皆發善心。樂聞正法。問曰。陀羅尼
密句自古不翻。何得今云有此解釋。答曰。梵  音微妙。通語極寬。欲界色天。龍神八部。閻浮  北欝眷屬等洲異類。天仙聞皆領會遞互相
資。有漏諸天倍生歡喜。如翻此句雜語誦持。  局在一方諸天領悟。以茲佛勅密化群迷。攝  受加持專心梵誦。今但翻義句令物生解。誦
持梵語不可輒移。謂此真言法爾成就第一  義諦。仰生深信勿譯異。音猶如日輪唯假光  明。而取照用。不可駐暗。專心領視也。

第三淨除惡趣門

[1029c01]  尾戍馱野

[1029c01]  唐云清淨也。解曰。淨除者。迷因  二障苦果無窮。持此真言者深依必遣。

[1029c03]  娑麼三滿多縛婆娑

[1029c03]  唐言普遍照曜也。

[1029c04]  娑頗羅拏

[1029c04]  唐言舒遍也。解曰。唵字加持已  淨除二障煩惱所知。神力光明照曜舒遍。根  本後得緣俗緣真。六趣稠林一切皆照。只為
有情業重不遇真言。流浪三途不聞斯句。因  麁果重出路無由。若得真言阿闍梨教照曜  舒遍。必淨苦源。又解。舒遍者。以此陀羅尼光
無有障礙。觸斯光者皆得淨除。若有先亡所  在之處淨土一把。誦此真言二十一遍。散其  亡者人身骨之體。即得離苦。具如下疏文解。
平等照曜染淨不差。名言性空空何可得。照  曜光發愚冥皆除。剎土現身所作無滯。

[1029c15]  誐底誐賀曩

[1029c15]  唐言其義甚深。亦云六趣稠  林也。解曰。甚深有二也。一者理甚深。所謂  佛頂真言。二者事甚深。所謂六趣稠林。染淨
因果。漏無漏殊。真俗二深。唯佛窮備。言六  趣稠林者。一是人趣。居四天下。南瞻部洲三  邊各二千踰繕那。南邊三百踰繕那。半北俱
盧洲四面各二千。東弗毘提洲三邊各二千。  東邊三百五十。西拘耶尼洲經二千五百由  旬。周圍此三倍。天趣所居。欲界地居共有六
天。色界十八天。無色四天。身異想異。翻此身  想差別不同。如起世俱舍。修羅趣者有其三  別。一天趣形。二鬼形。三畜趣形。雖是一異熟
報差。貧富傲慢猛利劣弱一一不同。如起世。  畜趣差別。多分身橫住無上方。水陸空等。餓  鬼趣者。宿因慳貪憙盜他物。心多怯弱。形瘦
貌醜。身心輕躁故名餓鬼。地獄者。此下過二  萬踰繕那有阿鼻旨。深廣同前。餘七地獄在  無間上。一一各有四增。煻煨．糞屎．刀刃．烈
河等。八寒地獄。如其次第繞四洲輪圍山外。  極冥黑暗。若謗賢聖招如是苦。諸餘孤露地  獄別業招者。或近江河山間曠野。或在地下。
十六別處各有異名。迷因起業感此稠林。事  理未明。不能離縛。諸佛觀智速疾真言。六趣  稠林淨除皆盡也。

[1030a10]  娑嚩婆嚩尾  秫  弟

[1030a10]  唐云自然清淨也。解曰。  瑜伽普照。事理分明。習氣永除。自然清淨也。

第四善明灌頂門

[1030a13]  阿鼻詵左  [牟*含]

[1030a13]  唐云引灌頂我也。解曰。所謂  灌頂者有其五種。一光明灌頂。謂諸佛菩薩  放光加持。二者甘露灌頂。謂以部主真言加
持香水。三者種子灌頂。謂部主真言想布字  門遍身分。四者智印灌頂。謂部主所執契印  加持。五者句義灌頂。謂部尊真言及思中義
運用加持。若初修道入真言門。先訪師主大  阿闍梨。建立道場求灌頂法。入修三密願證  瑜伽。猶如世間輪王太子欲紹王位以承國
祚。用七寶瓶盛四大海水。澆頭灌頂方承王  位。如是真教入祕密門。同彼軌儀故號佛子。  十方佛會五智成身。從灌頂為初聞瑜伽教。
若先發心東方成就金剛智。創見道時超三  賢位。名出到菩提。南方成就寶印智。修證十  地平等功德。名灌頂位。西方成就蓮華智。轉
妙法輪恒住觀察。名無量壽。北方成就業用  智。住現化身大圓所作。總名灌頂相也。

[1030b01]  素誐多

[1030b01]  唐云善逝。解曰。善逝者。十號之中  一名稱也。能引眾生皆歸淨土故名善逝也。

[1030b03]  嚩囉嚩左曩

[1030b03]  唐云殊勝教也。解曰。三乘之  外別顯總持。顯密不同故曰殊勝也。

[1030b05]  阿蜜  㗚  多鼻曬罽

[1030b05]  唐云甘露灌頂。亦稱云  不死句。不死句者。解脫法身也。解曰。藥中最  上者無過甘露。著毒之者服乃必除。闡提不
信謗法尤深。灌頂加持定當不死。以真言甘  露塵累清淨。執遣界空名為解脫。離縛得脫  即顯法身。悲智雙修名不死句也。又解。天降
甘雨草木生芽。灌頂潤身亦成證也。

[1030b12]  阿賀羅阿賀羅

[1030b12]  唐云唯願攝授唯願攝授。  又云遍攘災難脫諸苦惱也。解曰。重言攝受  者。至誠發願懇切之辭。為是真言行者持誦
策懃。祈願加持速云攝受。諸佛慈念救護攘  災得脫苦因名攘災也。又解。凡夫二念真妄  參差。念誦持心功微力淺。若本尊攝受得入
瑜伽。二心恬然。名曰攘災攝授也。

[1030b19]  阿慾散馱囉抳

[1030b19]  唐云堅住持壽命。解曰。諸  佛既以攝受壽命即是住持。又解。報力住持  唯是第八諸佛攝受乃得延齡。又解。持此真
言延命增壽。不被諸魔奪其命根。如善住天  子受持之力。其命轉增遠記菩提成無上果。

第五神力加持門

[1030b25]  戍馱野戍馱野誐誐曩尾  秫  第

[1030b25]  唐云如虛空  清淨也。解曰。詳觀此意。法諭雙彰二因滌除  淨若空界。賢聖分位修證不同。唯有佛身如
虛空淨。又解。一切諸法體性空寂。諸佛妙智  依空而轉。所有建立及不建立。空與不空智  相常住猶如虛空。然此虛空體虛非實。唯有
妙智功用不窮。故假諭云虛空清淨也。

[1030c03]  烏瑟抳灑

[1030c03]  唐云佛頂。解曰。如敘釋也。

[1030c04]  尾惹野尾  秫  弟

[1030c04]  唐云。最勝清淨也。解曰。虛  空寬廣體喻法身。佛頂最高名為報應。

[1030c06]  娑賀娑羅囉濕茗

[1030c06]  唐云千光明。解曰。千光  明者諭化身。准此顯句釋三身密字之中。先  以廣辨。若以虛空清淨持業釋云佛即虛空  謬之甚也。

[1030c10]  散祖儞帝

[1030c10]  唐云驚覺。解曰。既蒙光觸驚覺  身心。懇切歸依有此來意。又解。光從頂發遍  照剎塵。其光却收還入佛頂。發起行者。持誦
心開光觸有緣。故云驚覺也。

[1030c14]  薩嚩怛他誐多地瑟奼曩地瑟恥多

[1030c14]  唐云一  切如來神力加持。解曰。一切諸佛神力難思。  潛護加持必獲成就。覺性菩提四智心品。覺  相如幻恒觀月輪。以菩提心大悲方便示教
利喜。驚覺有情。名神力加持也。

[1030c19]  母捺  [口*(隸-木+士)]

[1030c19]  唐云契印。解曰。契印者。諸佛如來  契約印信。契即是發。印即是驗。所謂身印百  千威儀語印無量真言心印。塵沙觀智一一
指歸全剛祕決。於阿闍梨伏膺受訓。當自明  了之。

[1030c24]  嚩  日  囉迦野僧賀多曩尾  秫  弟

[1030c24]  唐云金剛鉤  鎖身清淨也。解曰。凡夫不防多有漏失。縱有  少慎不出二乘。豈同殊勝祕密真言。若受得
金剛鉤鎖契印而有妄失。豈不堅固耶。故身  清淨猶若金剛。鉤鎖永牢而無有失。又解。欲  令有情具無礙智。於空不滯。於有體虛。以五
智相屈曲如鉤。能鉤眾生出牢有海。能鉤聖  智入眾生心。若有菩薩作佛事時。布身鉤鎖。  及持此鉤印。鉤於十方界諸佛菩薩。如風疾  至。加持此身即成鉤鎖也。

[1031a05]  薩嚩嚩囉拏尾  秫  弟

[1031a05]  唐云一切障清淨。解  曰。一切障清淨者。二障因緣輪迴不息。受諸  逼迫。累業難除。今遇加持真言清淨神力。能
護苦報自消。又解。佛頂真言能除三惡。自性  無染。如摩尼珠雖處污泥而不受染。所求皆  遂成就無疑。又解。內外觀察。心色一如。障體
幻空。緣生非有。亦謂聲聞欣寂。外道惡求執  有執無各生異見。唯有真言菩薩。智慧善巧  建立種種微妙相。用入佛境界。得佛加持。於
百千三昧出入無礙。不動不沒入眾生界教  化無盡。而其身心不著不礙無有間斷。即於  此生滿足佛地。一切障礙皆得清淨也。

第六壽命增長門

[1031a18]  鉢囉底  [寧*頁]  襪  多野阿欲  秫  弟

[1031a18]  唐云壽命皆得  清淨也。解曰。真言力大持即報深。壽命延長  故得清淨。又解。命欲將終還得增壽。縱生惡
處惡滅善增。如大悲經云。說所生惡處有十  五種。一者不被飢餓困苦死。二者不被囚禁  楚杖死。三者不被怨家酬對死。四者不被軍
陳相殺死。五者不為虎狼殘害死。六者不為  毒蛇蝎所中死。七者不為水火焚漂死。八者  不為毒藥所中死。九者不為毒害迷心死。十
者不為狂亂失念死。十一者不為山岸墜落  死。十二者不為惡人厭魅死。十三者不為邪  神惡鬼得便死。十四者不為惡病纏身死。十
五者不為非分自害死。復得十五種善報。一  者所生之處常逢善王。二者常生善國。三者  常值好時。四者常逢善友。五者身根清淨。六
者道心純熟。七者不犯禁戒。八者所有眷屬  恩義和順。九者資具衣食具足。十者恒得他  人扶接。十一者所有財寶無人劫奪。十二者
意欲所求皆得稱遂。十三者善神衛護。十四  者所生之處見佛聞法。十五者所聞正法悟  甚深義。命欲將終生惡處等。以慈持念。其壽
轉增惡境消滅。又妄念欲生。善念欲滅。是人  臨終識性昏昧。被魔所惑也。而以陀羅尼力  忽得迴識也。

[1031b13]  三摩耶地瑟恥帝

[1031b13]  唐云誓願加持也。解曰。  誓願加持者。勸發進修普願成佛。轉凡成聖  故名誓願加持。又解。真言行者修瑜伽時。無
散動時。密念誦時。寂靜證得時。布金剛壇上  正諦觀時。如來誓願潛護加持也。

[1031b18]  麼抳麼抳

[1031b18]  唐云世寶。亦云法寶也。解曰。世  寶者福德之因。法寶者智慧之果。由福因故  進修萬行。由智慧故得大涅槃。又解。重言麼
抳麼抳者唐云心意。第八識能含藏故名曰  心也。第七識染污故名曰意也。今遇諸佛灌  頂加持。妙觀平等現前鏡智棄染有漏無漏。
劣心不生等遍虛空。故重呼之也。故云世寶  法寶也。

第七定慧相應門

[1031b27]  怛闥多部多句致跛哩  秫  弟

[1031b27]  唐云遍淨也。又  云真實。即是遍滿清淨也。解曰。人天福行皆  有限量。雜業為因。皆招虛幻。豈同密教神力
加持真實普緣皆遍清淨也。又解。怛闥者如  如也。二心不生分別情息。真言智證名相皆  如。心如色如。故重呼之也。又解。真實遍滿清
淨者。此明心之實性非內非外隨薰習力似  內外現。即迷心外執緣生法。妄成遍計空華  夢等。如觀銅體不遍鏡外之像。以鏡外無像
不可執其實有。以心之實性不礙緣生智鑒  照然。故云遍滿清淨也。問曰。體自如如。云何  妄想。答曰。匠成於器而非匠名。而器不能自
成必有為器主。匠雖非器豈無為匠之功。成  於器功歸於匠。妄心既謝還歸清淨也。

[1031c12]  尾娑普吒沒地  秫  弟

[1031c12]  唐云顯現智慧也。解  曰。無明殼破。業累消亡。真實普緣。智慧顯  現。又解。如蓮華開。如萌芽發。既除我法。覺
夢知虛。實相朗然。即智慧顯現也。

[1031c16]  惹野惹野尾惹野尾惹野

[1031c16]  唐云最勝最勝。即  是殊勝即是真俗二諦法門也。解曰。重言最  勝最勝者。前云顯現即是真如也。此明二門。
根本智後得智。為後得達俗根本證真自利  利他。故言最勝。又解真言行者修此觀門事  理加持故言最勝。緣此佛頂能摧四魔得免
諸災。故言最勝。如經所說。却後七日必當命  終。應生不生應死不死。即蘊死二魔現成超  也。修持不間。魔境不侵煩惱頓除。復超後  二也。

[1031c26]  娑麼囉娑麼囉

[1031c26]  唐云念持定慧相應也。解  曰。念者明記為性。持者不失為義。念持定慧  與理相應。專注瑜伽心一境性。定以動搖。慧
以拔離。浮沈平等不著有無。本尊常照持念  增修。定慧相應故呼之也。又解。二乘樂寂  壓離五塵。真言瑜伽智用無礙。於色常為佛
色不礙有為。於心常為佛心不住無念。故定  慧相應也。

第八金剛供養門

[1032a06]  薩嚩沒馱地瑟恥多  秫  弟

[1032a06]  唐云一切諸佛加  持清淨也。解曰。一切諸佛者是十方諸佛也。  為修瑜伽觀行三密齊修念誦功成身心清
淨。諸佛歡喜雲集道場。摩頂此人。故曰加持  也。

[1032a11]  嚩日  [口*(隸-木+士)]

[1032a11]  唐云金剛也。解曰。三乘行位。顯教  具明五種菩提。彼以聊簡。今此明者。最上菩  提萬德之源。眾行之本。性相清淨。圓滿月輪。
堅若金剛。永無退轉。謂此真言加持有情。無  礙神用起大悲心入一切智。名金剛菩提也。

[1032a16]  嚩  日  囉蘖陛

[1032a16]  唐云金剛藏也。解曰。金剛藏  者。此是金剛頂瑜伽教也。謂從初發心精懃  不退。積集萬行所證菩提。諸佛加持慈悲護
念。事理堅密成金剛藏也。所謂金剛戒．金剛  定．金剛慧．金剛鉤．金剛索．金剛鏁．金剛鈴．  金剛杵。一一金剛塵沙供具。金剛香雲．華鬘．
歌舞等。金剛無間金剛解脫。登金剛座。成金  剛菩提。總成金剛藏。以此真言加持有情令  最堅牢。故名不壞堅固密藏也。

[1032a25]  嚩曰囕婆嚩都

[1032a25]  唐云願成如金剛也。解曰。  真言念誦發起悉地。志誠希願菩提。如金剛  藏。前念後念一一金剛。我及有情皆願成就  也。

[1032a29]  麼麼

[1032a29]  唐云是我之義也。解曰。若自誦持。自  稱名字。若為他人誦稱彼人名字。為一切諸  法皆從想生。念想連持稱名不間。一一獲福
自利利他。故稱名字也。

第九普證清淨門

[1032b05]  薩嚩薩怛嚩難左迦野尾  秫  弟

[1032b05]  唐云一切有  情身得清淨也。解曰。前稱名字念誦加持自  利利他。悲智成就相承便有此文來。一切有  情願皆清淨也。

[1032b09]  薩嚩誐底跛哩  秫  弟

[1032b09]  唐云一切趣皆清淨也。  解曰。一切有情身既清淨。即正報圓滿自利  也。

[1032b12]  薩嚩怛他誐多三麼濕嚩娑地瑟恥帝

[1032b12]  唐云  一切如來安慰令得加持也。解曰。持誦稱名  意願極廣。非但要身清淨。亦願六趣悉皆清  淨。若無外護而相攝授。云何自身能得成就。
是以。諸佛一切如來同共加持。方有覆護。如  人怖畏假勢乃安。亦如善住空中聞聲驚怖  當來具申帝釋。帝釋速往轉問世尊。佛以慈  悲冥加法力真言持誦諸苦悉除也。

[1032b20]  沒地野沒地野

[1032b20]  唐云所覺所覺也。解曰。重  云所覺所覺者。覺我覺法。我法二執也。凡夫  淪溺不覺不知。於法有迷於我不了。惛惛造
業受苦無窮。菩薩修行方悟所覺。有不著於  有。無不著於無。所覺之法得其本源。所覺之  心不執我法。重言所覺意在如斯。又解。所覺
者有其二種。一者明燈。二者眾色。所覺明燈  既能破暗。所覺眾色因此得彰。亦知我法如  幻如空。所覺真如能遍能廣矣。

[1032b29]  冐馱野冐馱野

[1032b29]  唐云能令覺悟。能令有情  速得覺悟也。解曰。重呼能令覺悟者。此有二  種。一者能覺事陀羅尼。二者能覺理陀羅尼。
所言事者俗諦軌儀。所言理者實相真諦。事  則百千儀軌。理則一道真如。以此二法事理  圓融覺悟悉通。名重呼也。事之與理依主持  業釋也  (云云)  。

[1032c07]  三滿多跛理  秫  弟

[1032c07]  唐云普遍清淨也。解曰。  普遍清淨者。根本後得智。事理互緣自利利  他。普皆清淨。又解。真言三昧令心等持。心境
兩亡能所俱息。聲聞執境。緣覺捨心。不了所  緣即生二妄。若悟總持修瑜伽觀。俱遣其執  妄緣永斷。所執不生了本還源。是法平等。菩
提煩惱生死涅槃。無始已來體本清淨。無縛  無解由若虛空。持誦真言普皆清淨也。

[1032c15]  薩嚩怛他誐多地瑟  [女*它]  曩地瑟恥多

[1032c15]  唐云一  切如來神力所持也。解曰。演釋同前不異。所  以不再釋也。

[1032c18]  摩訶母捺  [口*(隸-木+士)]

[1032c18]  唐云即大印也。解曰。所謂大  印。由入毘盧遮那曼荼羅受灌頂已。從師受  得本尊瑜伽三摩地五智契印。相應身心。則
同即大毘盧舍那佛身及大菩薩身。能現八  相成道。名大印也。

第十成就涅槃門

[1032c24]  娑嚩賀

[1032c24]  又密句不譯。唐亦說云吉祥句也。

[1032c25]  佛頂尊勝大心真言曰。

[1032c26]  唵阿密哩多鉢羅陛微布擇蘖陛鉢羅菩提摩  訶蘖陛都魯都魯娑嚩賀

[1032c28]  尊勝小心真言曰。

[1032c29]  唵阿密里多諦惹縛底娑嚩賀

[1033a01]  尊勝心中心真言曰。

[1033a02]  唵薩婆悉底鷄輸陀尼娑嚩賀

[1033a02]  興善寺大廣  智三藏和尚以義解曰。娑嚩賀者是涅槃義。  所謂四種涅槃。敵對顯句。言四種涅槃。一者
有餘依涅槃。二者無餘依涅槃。三者無住處  涅槃。四者自性清淨涅槃。是為四種涅槃也。  標釋令知少分。若字一字密句解釋。皆實相
勝義。般若波羅蜜義。無量三摩地門相應。仍  總釋一切世間一切佛法。具三身功德四智  菩提故。所謂大圓鏡智平等妙觀成所作智
等綣誦憶持。及塵影霑身皆得滅罪。延壽增  福不墮惡趣。獲得人天淨妙佛剎。若依法則  受持念誦。一切災禍皆得消除。所求世間果
報亦成就。證無上菩提。又解我。誦此一切如  來心心所持大印。印我身心。所有罪障皆  得消滅。如是智印。由如智火一發之後草木
俱焚。觸斯光者。罪無不滅。如經所說。罪從心  生。還從心滅。火從木生。還從木滅。持誦功力  福智無邊悉地皆成。名為娑嚩賀矣。地持論
云。有四種陀羅尼者。一法二義三忍四呪也。  言法者。文句中攝無量法。言義者教所詮義。  於一義中攝無量義也。言忍者證忍真俗智
也。以能證忍一切真俗也。言呪者述也。密語  之言。大智度論云。如來有三種密。一身密。二  口密。三意密。言身密者。或見如金。或見如銀。
或見如雜寶色。或見長三尺。或見長丈六。或  見長一里。或見長十里。或見百里。或見千里。  或見萬億。或見無邊虛空身。或見百千契印。
名為身密。言口密者。所出音聲。或大或小。或  一念廣開。或多聞遍滿虛空。盡法界四生六  趣一時普聞。是名曰口密百千陀羅尼也。言
意密者。唯佛與佛乃能知之百千三摩地。今  此陀羅尼者。即是如來密意中說。為攝多功  德故。所以除災却障也。又解。陀羅尼略有三
門分別。一名義。二體性。三問答。陀羅尼翻為  總持。總持有其四種。一法。二義。三呪。四忍。忍  亦名聞。法者為名。義者為理。呪者為詞。忍者
為智。初三當體得名。由持法持義持呪故也。  後一若當體得名。忍即是慧。為無生忍。般若  為體。若云聞者方便得名。因聞故得。第二體
性者。上古諸師三皆不同。一以定為體故。智  度論云。由禪定力故得大智慧。二云以念為  體故。智度論云。由念力故得命不失。三以慧
為體故。智度論云。在菩薩心中名為般若。在  妄人心中名陀羅尼。真諦三藏云。以慧為體。  其聞取捨如理應思。第三問答者。問。此陀
羅尼品類有幾。答。依莊嚴論。有其三意。一報  得。由先世業力得故。二習得。由現在聞持力  故。三修得。由依定力故。問。此陀羅尼有何業
因。答。持法為立聞。持義為釋相。持呪為除  障。持忍為入理。持法成法無礙。持義成義無  礙。持呪成詞無礙。持忍成樂說無礙。問。此陀
羅尼具幾因緣。答。地持論云。具四功德乃能  得之。一不習愛欲。多欲心惛故不習愛欲。二  不嫉彼勝。嫉有其二種。嫉貴則賤。嫉富則貧。
嫉智則愚。愚則無智。三等施無悔。施食得辨。  施法得智云云。四樂法深厚。地持論云。持法  義之陀羅尼菩薩度初僧祇入淨心地。得因
此法義修習三昧。因發善願得後辭忍二陀  羅尼。諸餘問答如玄樞述。

[1033c03]  爾時佛告帝釋此呪名淨除一切惡道佛頂尊  勝陀羅尼能除一切罪業等障能破一切穢惡  道苦者。

[1033c05]  述曰。第五重顯神功也。此大節中  有八段經文。第一顯名示德。第二多佛受持。  第三如來智印。第四能破三途。第五救生死
難。第六轉報受樂。第七滅惡業苦。第八標功  總結。是即第一顯名示德。文中有其三意。一  標名。二除障。三壞苦。此即總顯陀羅尼威也。

[1033c11]  天帝此陀羅尼八十八殑伽沙俱低百千諸佛  同共宣說隨喜受持者。

[1033c12]  述曰。第二多佛受  持。言殑伽者是河神名。依俱舍說。略而論之。  從贍部洲北度九重黑山北有大雪山。高二十
五由旬。積雪所成故名雪山。雪山直北復有  香醉山。山高五十由旬。眾生聞香惛醉故名  香醉山也。立世阿毘曇論云。有七種畜生王。
於中止住。香山南雪山北有阿耨達池。縱廣  正等五十踰繕那。八功德水遍滿其中。云何  名八功德水。一者輕。二清。三濡。四冷。五香。
六美。七飲時不損喉。八者腹不成病。其水有  此八功德故。故名八功德水。亦云最勝也。自  非得道之人餘者不得到此池中。池中有大龍
王。名曰阿那婆達多龍王。止住其中。此云無  熱惱池也。大智度論云。是七地菩薩也。俱舍  論云。此池四面流出四種大河。一者殑伽河。
二者信度河。三者博叉河。四者徙多河。初殑  伽河者。從池東面有金象口流出。二者信度  河者。從池南面有銀牛口流出。三者博叉河。
從池西面有吠瑠璃馬口流出。四者徙多河。  從池北面有頗胝迦師子口流出。其四面水  各右繞其池一匝。當面入海。真諦三藏云。此
四大河初出口如肘方一由旬。滿中細沙與  水同流。凡夫二乘不知其數慧知其量。諸佛  菩薩乃知其數。大唐三藏云。多舉殑河諭者。
有其五義。一者由砂多。二者由世人共為福  水入中洗浴滅罪生天。三者雖經劫不壞名  字常在。四者佛常近其側宣說妙法。五者眾
人共委知。是故經中多引為諭。故言殑伽河  也。言俱低者。是西方之數也。俱舍論云有六  十大數是也。今略述之。論云始無初故名為
一。從一至十為十。十十為百。十百為千。十千  為萬。十萬為洛叉。十洛叉為度洛叉。十度洛  叉。為一俱低。此是西方大數名。無量諸佛同  共宣說。隨喜受持。

[1034a17]  如來大智印印之為破一切眾生穢惡道義故  者。

[1034a18]  述曰。第三如來智印。此彰決定之德。

[1034a19]  為破一切地獄畜生閻羅王界眾生得解脫故  者。

[1034a20]  述曰。第四能破三途。文中有其三意。一  破地獄。二破閻羅王界。三破畜生。閻摩路伽  者。準樓炭經述。此閻浮提下有閻羅王大城。
縱廣正等二十四萬里。有七重城壁七重行  樹。門戶堂殿皆以七寶莊嚴。其閻羅王每日  三度受苦。時於其中有大猛火柱赫奕自然
化出。王即恐怖悶絕躃地。獄卒羅剎以鉗開  口。灌以洋銅。五臟燋爛。如是日夜三時受罪。  餘時依法治罰罪人。死至彼王前。五度勘問。
問已訖方始受苦。言此陀羅尼悉能破故等  皆解脫。

[1034b02]  臨急苦難墮生死海中眾生得解脫故者。

[1034b02]  述  曰。第五救生死難。俱舍論云。生死者譬之於  海。由彼眾生沈溺於中。是故如海。

[1034b05]  短命薄福無救護眾生者。

[1034b05]  述曰。第六轉報  受樂。言此陀羅尼能轉現世之苦。

[1034b07]  樂造雜染惡業眾生故說者。

[1034b07]  述曰。第七滅  惡業苦也。

[1034b09]  又此陀羅尼於贍部洲任持力故能令地獄惡  道眾生種種流轉生死薄福眾生不信善惡業  失正道眾生等得解脫義故。

[1034b11]  述曰。第八標  功總結。上來雖有八段不同。總是第五重顯  神功竟。

[1034b14]  佛告天帝我說此陀羅尼付囑於汝汝當授與  善住天子者。

[1034b15]  述曰。第六專念授與。此大節  中有五段經文。第一付囑傳授。第二重誡令  持。第三廣傳瞻部。第四宣示諸天。第五慇懃
付囑。此第一付囑傳授。文中有二意。初付囑  天帝。後付囑善住。

[1034b20]  復當受持讀誦思惟愛樂憶念供養者。

[1034b20]  述曰。  此第二重誡令持。勅令修學。有其六意。一受  持。二讀誦。三思惟。四愛樂。五憶念。六供養。
受是從他聞。持是自力讀誦書寫。齊一繫心  名為思惟。不捨戀著名之為愛樂。在心不忘  名之為憶念。此五種能具五相應消息之。言
供養者。依地持論說。有其三種。一者財供養。  二者恭敬供養。三者行供養也。

[1034b28]  於瞻部洲一切眾生廣為宣說此陀羅尼者。

[1034b29]  述曰。第三廣傳瞻部。

[1034c01]  亦為一切諸天子故說此陀羅尼印付囑於汝  者。

[1034c02]  述曰。第四宣示諸天。

[1034c03]  天帝汝當善持守護勿令  忘  失者。

[1034c03]  述曰。第  五慇懃付囑。誡令不忘也。上來雖有五段不  同。總是第六專令授與天帝竟。

[1034c06]  佛告天帝若人須臾得聞此陀羅尼千劫已來  積造惡業重障者。

[1034c07]  述曰。第七廣陳多福。此  大節文中有其十七段經文。第一聞呪滅罪。  第二不墮三途。第三捨鬼神身。第四轉畜生
身。第五得生勝處。第六倍勝前生。第七舉後  證果。第八重顯勝名。第九摩尼讚德。第十淨  金為諭。第十一廣顯流通。第十二能破惡趣。
第十三安置處所。第十四顯能敬人。第十五  塵影沾身。第十六廣除多苦。第十七總結授  記。此即第一聞呪滅罪。

[1034c16]  應受種種流轉生死地獄餓鬼畜生閻羅王界  者。

[1034c17]  述曰。第二能破三途。文中有四意。一破  生死。二破地獄。三破餓鬼。四破畜生。顯陀羅  尼神力能破此三途苦也。

[1034c20]  阿修羅身夜叉羅剎鬼神布單那羯吒布單那  阿婆娑摩羅者。

[1034c21]  述曰。第三捨鬼神身。文有  六意。一阿素洛。二夜叉。三羅剎。四布單那。  五羯吒布單那。六阿跋娑摩羅。言阿素洛者。
經文所說多有不同。瑜伽論及佛地論說。天  趣所攝。正法念經有二種。一鬼二畜生。如羅  睺師子種也。依婆娑論言。修羅者  (此云不端正也)  為男
則醜。為女則端正。以就男為名也。故名阿修  羅也。今依伽陀樓炭經述之。伽陀經云。有天  有鬼有畜三種不同。其修羅有五處。一在其
地上諸山於中勢力最下。二在須彌山北大  海之下二萬一千由旬。有阿修羅王名曰華  鬘。華鬘向下過二萬一千由旬。有阿修羅王
名曰毘摩質多羅。各各統領無量阿修羅也。  言毘摩質多羅王者。母是二禪中光音天種。  為劫初之時。與諸天女於大海中洗浴。水觸
其身遂失精氣。入於海中成一肉卵。經八千  歲乃生一女。有九百九十頭。頭有千眼。有九  十九口口有四牙牙上出火猶如猛焰。有二
十四手。有九百九十脚。號為劣天。此遊於浮  水精入腹生肉卵。經八千歲生毘摩質多羅  阿修羅王。有九頭。頭有千眼。口中出火。有九
百九十九手。唯有六脚。其形四倍大須彌山。  純食淤泥及以藕根。多共諸天鬪諍。華嚴經  云。如其不如。即入藕絲孔中以避其難。若據
此說。即在大海之下。若依樓炭經云。在須彌  山北海深四萬里。有阿修羅王。名沙多尸利。  其城縱廣三百三十萬里。城有四門。一一門
邊有三百阿修羅國。一一國亦有四門。一一  門邊復有三十阿修羅小國。一切城壁七寶  所成。有四種風持之。一者不可壞風。二者堅
風。三者樹風。四者上風。此四種風持於城壁  寄於水上。由如浮囊。此小不同。可更釋之。言  夜叉者。此云輕捷。亦名勇健。言羅剎者。此云
可畏。亦云暴惡。若是男名羅剎婆。若是女名  羅剎儞。布單那者。此云臭惡。亦云熱病鬼。羯  吒布單那者。此云奇臭。言阿跋娑摩羅者。此
云顛病鬼。亦名形影。亦云轉筋。鬼神等身者  總結其類也。言此陀羅尼者。有如是業皆悉  消滅。

[1035b02]  蚊虻龜狗蟒蛇一切諸鳥及諸猛獸一切蠢動  含靈乃至蟻子之身更不重受者。

[1035b03]  述曰。第  四轉畜生報也。

[1035b05]  即得轉生諸佛如來一生補處菩薩同會處生  或得大姓婆羅門家生或得大姓剎利種家生  或得豪貴最勝家生者。

[1035b07]  述曰。第五得生勝  處。文中有三意。一明同受生。二明勝族生。三  顯生因力。日照三藏翻云。恒與諸佛俱。或生
菩薩勝族。或生婆羅門大姓剎利大姓。剎利  婆羅門稱為上族。剎利貴姓。婆羅門淨行姓  也。不食辛穢。旃陀羅不得親近。

[1035b13]  天帝此人身得如上貴處生者皆由聞此陀羅  尼故轉所生處皆得清淨者。

[1035b14]  述曰。第六倍  勝前生。十方淨妙佛國土也。

[1035b16]  天帝乃至得到菩提道場之處皆由讚美此陀  羅尼功德如是者。

[1035b17]  述曰。第七舉後證果。言  菩提道場者。即摩竭提國寂滅道場。俱舍論  云。於此洲中有金剛座。上窮地際下據金輪。
一切菩薩皆於此座起金剛定。

[1035b21]  天帝此陀羅尼名為吉祥能淨一切惡道者。

[1035b22]  述曰。第八重顯勝名。美其德也。

[1035b23]  此佛頂尊勝陀羅尼猶如日藏摩尼之寶淨無  瑕穢淨等虛空光焰照徹無不周遍若諸眾生  持此陀羅尼亦復如是者。

[1035b25]  述曰。第九摩尼  讚德也言日藏摩尼之寶者。亦云摩尼珠。亦  云無價神珠。真諦三藏云。寶珠有其三種。一
者如意珠。二者水精珠。三者吐金珠。一言如  意珠者。所求皆得諭於佛寶。二水精珠者。諭  於法寶。三吐金珠者。諭於僧寶。就此吐金諭
又有三品。上中下也。下者投一兩得千倍。中  者投一兩得萬倍。上者投一兩金得無量倍。  諭聲聞緣覺菩薩僧也。言日藏摩尼之珠者。
有其三品。復下中上。下者能雨寶滿半閻浮  提。中者能雨寶滿一閻浮提。上者能雨寶滿  一四天下。今用日藏摩尼之寶以為諭。為更
無過上也。言寶者有六義。一難得。二清淨。  三威德。四莊嚴。五最勝。六不變。又大智度  論云。寶又有三種。一者人寶。二者天寶。三
者菩薩寶。言人寶者。得清淨光。得除毒除  病除渴除飢除寒除熱除種種之苦。言天寶  者。常逐天身輕而不重。與身不捨離。常與
法語。言菩薩寶者。勝於天寶。今所說是菩薩  之寶也。能知一切眾生死此生彼。由如明  鏡見其面像。故以此寶為喻焉。

[1035c17]  亦如閻浮檀金明淨柔軟令人憙見不為穢惡  之所染著天帝若有眾生持此陀羅尼亦復如  是乘斯善淨得生善道者。

[1035c19]  述曰。第十淨金  為諭。言閻浮檀金者。大智度論云。金有多種。  一切現在金不如佛在世金。一切佛在世金
不如閻浮檀金。故以此金讚其德也。又說。其  金在於水底光徹於外。輪王出世此金方現。

[1035c24]  天帝此陀羅尼所在之處若能書寫流通受持  讀誦聽聞供養能如是者一切惡覺皆得清淨  者。

[1035c26]  述曰。第十一廣顯流通。文中有六意。一  書寫。二流通。三受持。四讀誦。五聽聞。六供  養。又依無上依經云。有十種受持。一書寫。二
供養。三流傳。四諦聽。五自讀。六憶持。七自  誦。八廣說。九思惟。十修行。前七得文。後兩  得義。第八廣說通得文義。此有三人。前七是
能持人。第八是能說人。後二能行人。能行但  自利。能說但利他。能持通二種。前八是福德  道。第九加行道。第十治障道也。

[1036a06]  一切地獄諸苦悉皆消滅者。

[1036a06]  述曰。第十二  能破惡趣也。言能如是書寫流通者。一切惡  趣悉皆消滅。

[1036a09]  佛告天帝若人能書寫此陀羅尼安高幢上或  安高山或安樓上乃至安置窣堵波中者。

[1036a10]  述  曰。第十三安置處所有其四處。一幢上。二山  上。三樓上。四窣堵波中。安置此四處。有其二  意。一高顯。二清淨。

[1036a14]  天帝若有苾芻苾芻尼優婆塞優婆夷族姓男  族姓女者。

[1036a15]  述曰。第十四顯能敬人。有其六  種。一比丘。二比丘尼。三優婆塞。四優婆夷。  五族姓男。六族姓女。有此六種。修行陀羅尼。

[1036a18]  於幢等上或見或與幢相近其影映身或風吹  陀羅尼上幢等上塵落在身上者。

[1036a19]  述曰。第  十五塵影沾身。言如是等人乃至影沾身。所  有諸罪皆悉消滅也。

[1036a22]  天帝彼諸眾生所有罪業應墮惡道地獄畜生  閻羅王界餓鬼阿修羅身惡道之苦皆悉消滅  不為罪垢之所染污者。

[1036a24]  述曰。第十六廣除  多苦。所有如此惡業。若彼塵影沾身者。一切  罪垢皆悉消滅。不能染污。

[1036a27]  天帝此等眾生為一切諸佛之所授記皆得不  退轉於阿耨多羅三藐三菩提者。

[1036a28]  述曰。第  十七總明授記。言不退轉者。成就深心故名  不退。依深心起勝進故名不轉。問曰。不退便
足。何故更云不轉。答曰。不退者永斷勝障。身  見等煩惱根本盡。故於修道中滅根本無明。  不退者成就方便。不轉者成就般若。不退者
成就十力。不轉者成就四無畏。不退者得初  地菩提心不失因故。不轉者二地已上修行  增長。是名不退轉差別。言阿耨多羅者無上。
三者正藐者遍。三菩提者名覺。長耳三藏云。  菩提有五種。一者發心菩提。二者伏心菩提。  三者明心菩提。四者出到菩提。五者無上菩
提。言發心菩提者。初發心於無量生死求阿  耨多羅三藐三菩提故。從十信初心乃至十  住。名發心菩提。言伏心菩提者。為斷分別煩
惱降伏其心。行般若波羅蜜。從十住十行十  迴向。此三賢位名伏心菩提。言明心菩提者。  為觀三界平等得諸法實相畢竟清淨。從初
地已上乃至七地。名為明心菩提。言出到菩  提者。為於般若波羅蜜中得方便力。滅一切  煩惱。見十方諸佛。得無量忍出過到薩般若
海。從八地已上乃至十地。名出到菩提。言無  上菩提者。為坐道場成等正覺。從十地乃至  等覺妙覺。名為無上菩提。長耳三藏云。習種
性已前名發心位。次三十心名伏心位。入初  地至七地明心位。入後三地名出到位。無明  種除名無上位。諸門分別如玄樞述。上來雖
有十七段文不同。總是第七廣陳多福竟。

[1036b27]  天帝何況更以多諸供具華鬘塗香末香寶幢  幡蓋衣服瓔珞作諸莊嚴於四衢道造窣都波  者。

[1036b29]  述曰。第八建塔尊人。此大節中有六段  經文。第一持供造塔。第二安置神呪。第三呈  恭修供。第四標人顯德。第五佛子住持。第六
全身寶塔。此即第一持供造塔。文有三種意。  一持供。二示處。三造塔。持供者。即華鬘瓔珞  塗香末香寶幢幡蓋也。言示處者。即是四衢
道中也。爾雅曰。一路謂之道。二路謂之旁。三  路謂之逵。四路謂之衢。此即四達之道也。言  造塔者。即於此處可建塔也。

[1036c09]  安置陀羅尼者。

[1036c09]  述曰。第二安置神呪也。

[1036c10]  合掌恭敬旋遶行道歸依禮拜者。

[1036c10]  述曰。第  三呈恭修供。文中有六意。一合掌。二恭敬。三  旋遶。四行道。五歸依。六禮拜。言禮拜者。大
智度論云。有其三種。一下品。二中品。三上  品。言下品禮者但合掌。中品禮者  [跍*月]  跪。上品  禮者五體著地。此修敬之至也。

[1036c16]  天帝彼人能如是供養者名摩訶薩埵者。

[1036c16]  述  曰。第四標人顯德。若人能如是名摩訶薩埵  也。此云大有情也。

[1036c19]  真是佛子持法棟梁者。

[1036c19]  述曰。第五佛子住  持。言真是佛子者。為能紹隆聖種故名佛子  也。梁朝攝論云。佛子有其五義。一以大乘為
種。二以般若為母。三以定為胎。四以大悲為  乳。五以諸佛為父。所以名為佛子。真諦三藏  云。成眾生身必須五事。一父二母三種子四
胎五乳。若有父無母亦不得。若有父母無種  子亦不得。若有父母種子無胎藏亦不得。若  有父母種子胎藏無乳母亦不得生。要須具
此五緣方始成子。今者佛子亦復如是。

[1036c29]  又是如來全身舍利窣堵波塔者。

[1036c29]  述曰。第  六全身寶塔。言舍利者。此云身也。窣堵波者  是真塔。依涅槃經云。造塔有其四種。一輪王。
二聲聞。三辟支佛。四如來。如此四種人應為  起塔。又真諦三藏云。因緣說。明八種人應為  起塔。一佛。二菩薩。三辟支佛。四阿羅漢。五
須陀洹。六斯陀含。七阿那含。八輪王。言輪王  塔者。一露盤見之不得禮拜。何以故。非聖塔  故。須陀洹二露盤。斯陀含三露盤。阿那含四
露盤。阿羅漢五露盤。辟支佛六露盤。菩薩七  露盤。如來八露盤。問曰。何為造塔有此差別。  答曰。有三意故。一表人勝。二令他信。三為報
恩。佛者無上慈父。能生一切眾生二種身故。  一者肉身。二者法身。肉身形像。法身智慧。言  塔者墳墓也。安之在處。言父母者。但是寄生
也。梵云設利羅。此云體也。即是舍利之體。今  此塔中不須更安舍利。即是其舍利之塔也。  與法華經供養塔無異也。上來雖有六段不  同。總是第八建塔尊人竟。

[1037a19]  爾時閻羅法王於時夜分來詣佛所到已以種  種天衣妙華塗香末香莊嚴供養佛已者。

[1037a20]  述  曰。第九靜息護持。此大節中有五段經文。第  一靜息嚴供。第二修敬歸依。第三述詞稱讚。  第四隨逐守護。第五歎人護念。此即第一靜
息嚴供。以種種天衣妙華種種供養也。問曰。  既是鬼主。云何得衣以為供養。答曰。大智度  論云。由方便見敬物皆言天衣。為此妙衣故
名天衣。又云。為佛說法。諸天雨衣散華供養  如來。所以一切眾及諸鬼神皆悉得之。既得  衣已還用獻佛。故言種種天衣而以供養。

[1037b01]  遶佛七匝頂禮佛足者。

[1037b01]  述曰。第二修敬歸  依。文中有二意。一行道。二禮拜。言行道者。  即遶佛七匝也。提謂經曰。行道七匝者。以應
七覺分度七世父母也。禮拜者。有其三品。如  上所述。

[1037b06]  而作是言我聞如來演說讚持大力陀羅尼者。

[1037b07]  述曰。第三述詞稱讚也。

[1037b08]  我常隨逐守護不令持者墮於地獄者。

[1037b08]  述曰。  第四隨逐守護也。

[1037b10]  以彼隨順如來言教而護念之者。

[1037b10]  述曰。第  五歎人護念。上來雖有五段不同。總是第九  靜息護持竟。

[1037b13]  爾時護世四天王遶佛三匝者。

[1037b13]  述曰。第十  天王更請。此大節中有其兩段經文。第一天  王修敬。初標天。後修敬。言標天者。即是四天
王也。俱舍云。在須彌山第四層級。亦云住持  雙山須上。其四天王在須彌山四面而住。樓  炭經曰。須彌山東面有提頭賴吒天王城。以
七寶莊嚴。七重城壁。七重行樹。其城四面有  七寶池。此天身量長五百尺。壽命五百歲。人  間五十年當彼天一日一夜。三十日為一月。
十二月為一年。如是壽命五百歲。修中下品  十善得生其中。其提頭賴吒天王管二部鬼  神。東弗婆提不令鬼神損害。言二部者。一乾
闥婆。二毘舍闍。須彌山南面有毘樓勒叉天  王城。亦以七寶。亦有七重城壁七重行樹。其  城四面亦有七寶池。此天身量長五百尺。壽
命同前。修中下品十善得生彼天。其二部眾  者。一鳩槃荼。二  薜  荔多。其毘樓勒叉管此二  眾。於南贍部洲不令鬼神侵損。須彌山西面
有毘樓博叉天王宮。亦以七寶所成。池樹城  壁亦復如是。修中下品十善得生此中。亦管  二部鬼神眾。擁護西衢那尼不令鬼神侵害。
二部者。一龍。二富單那。北方毘沙門者。城壁  身量壽命日月歲數並同。亦管領二部鬼神。  擁護北欝單不令鬼神侵害眾生。言二部者。
一夜叉。二羅剎。言修敬者。即是遶佛三匝也。  提謂經云。三匝者。應三界滅三世罪。除三毒  應三業也。

[1037c11]  白佛言世尊唯願如來為我廣說持陀羅尼法  者。

[1037c12]  述曰。第二請宣持法。上來雖有兩段不  同。總是天王更請文竟。

[1037c14]  爾時佛告四天王汝今諦聽我當為汝宣說受  持此陀羅尼法者。

[1037c15]  述曰。第十一如來正答。  即此大節中文有六段經文。第一如來許說。  第二顯短命位。第三潔淨剋時。第四明誦神
呪。第五增壽除病。第六滅障壞苦。此即是第  一如來許說。

[1037c20]  亦為短命諸眾生說者。

[1037c20]  述曰。第二顯短命  位者。有其三種。一慧命。二戒命。三壽命。言  慧命者。般若經云。有為無漏聖慧修空不絕。
以慧為命由不放逸生。十地論云。修空聖智  生。戒命者。亦名淨命。勝天王般若經云。離四  邪命故名淨戒。淨戒者由不破戒故。言壽命  者。為識所持故名壽命。

[1037c27]  當先洗浴著新淨衣白月圓滿十五日時者。

[1037c28]  述曰。第三潔淨剋時。

[1037c29]  持齊誦此陀羅尼滿其千遍者。

[1037c29]  述曰。第四  明誦神呪。

[1038a02]  令短命眾生還得增壽永離病苦者。

[1038a02]  述曰。第  五增壽除病。

[1038a04]  一切業障悉皆消滅者。

[1038a04]  述曰。第六滅障除  苦。上來雖有六段經文不同。總是第十一如  來答說竟。

[1038a07]  一切地獄諸苦亦得解脫諸飛鳥畜生含靈之  類聞此陀羅尼一經於耳盡此一身更不復受  者。

[1038a09]  述曰。第十二略顯威嚴。此大節中有十  七段經文不同。第一捨畜生身。第二現病得  除。第三當病消滅。第四不墮惡道。第五得生
淨土。第六不受胞胎。第七蓮華化生。第八常  識宿命。第九呪土遺骸。第十誦持消供。第十  一得生極樂。第十二證大涅槃。第十三延命
受樂。第十四生十方國。第十五奉覲如來。第  十六得飡妙義。第十七蒙尊受記。此則第一  聞呪。捨畜生身也。即顯陀羅尼大神力也。

[1038a18]  佛言告天帝若遇大惡病聞此陀羅尼即得永  離者。

[1038a19]  述曰。第二現病得除。

[1038a20]  一切諸病亦得消滅者。

[1038a20]  述曰。第三當病消  滅。

[1038a22]  應墮惡道亦得除斷者。

[1038a22]  述曰。第四不墮惡  道。

[1038a24]  即得往生寂靜世界者。

[1038a24]  述曰。第五得生淨  土。

[1038a26]  從此身已後更不受胞胎之身者。

[1038a26]  述曰。第  六不受胞胎之身。

[1038a28]  所生之處蓮華化生者。

[1038a28]  述曰。第七蓮華化  生也。以陀羅尼力故得清淨化生之身。問曰。  若化生者。何故後身菩薩而受胎生。答曰。為
大利益而受胎生命。一切寂滅智菩薩是輪  王種故。又為導引釋種令住正法故。又令一  切眾生心起敬慕。捨邪歸正來趣佛道。亦令
眾生起增上身。彼既是人我亦應爾。云何而  不能得如是佛身修正法邪。若無姓族。眾生  咸疑將為幻術為鬼為天不可知也。如外道
矯言。過百劫後有大幻出食噉世間。是故菩  薩息諸邪謗而受胎生也。又餘師說。為留身  分故而受胎生。若受化生。纔生即滅。即無如
燈焰滅無所見。是故受胎遺形令其供養。若  作此釋恐將不當。何故契經說有化生金翅  鳥取化生龍食之而充飢也。又云。此鳥取已
唯有心存。大如人體云有遺形。應更詳之。食  化生龍時由不死暫充飢也。

[1038b16]  一切生處憶持不忘常識宿命者。

[1038b16]  述曰。第  八常識宿命。此陀羅尼一聞已後。生生之中  常識宿命也。

[1038b19]  佛言若人先造一切極重罪業遂即命終乘斯  惡業應墮地獄或墮畜生閻羅王界或墮餓鬼  乃至墮大阿鼻地獄或生水中或生禽獸異類
之身取其亡者隨身分骨以土一把誦此陀羅  尼二十一遍散亡者骨上即得生天者。

[1038b24]  述曰。第九呪土遺骸。初標惡因。後顯惡果。惡  因極重。準薩遮尼乾子經云。為破塔壞寺。焚  燒經像。費用三寶財物。謗三乘法言非聖法。
障礙留難隱蔽覆藏。臨一切出家人所。若有  戒若無戒持戒破戒打罵訶責。說其過惡禁  閉牢獄。或脫袈裟逼令還俗。策役驅使斷其
命根。殺父害母出佛身血。殺阿羅漢破和合  僧。起大邪見謗無因果。長時當行十不善業  云云。至貪瞋等污父母比丘尼。污僧迦藍。破
齊戒。飲酒食肉。惱亂眾生。輕毀三寶。此等諸  罪後輕初重。從初為因總說重名。講者詳之。  惡果之中不越三趣。地獄餓鬼及與傍生。輕
重雖殊同名惡果。翻此生天。持呪修善也。

[1038c08]  佛言若人能日日誦此陀羅尼二十一遍應消  一切世間廣大供養者。

[1038c09]  述曰。第十誦持消  供。真諦三藏解云。若無戒定慧而受他供養  者名劫奪食。若有戒而無定慧名舉債食。由
須還他。若有戒定無慧者名聽許食。具三學  者名家法食。又解脫論云。四種受用。一盜受  用。謂犯戒人。二負債受用。謂邪命人。三家財
受用。謂精進人。四主受用。謂聖人受用。今持  神呪人。每日讀陀羅尼二十一遍。應消一切  世間廣大供養。如聖人受用堪為勝因也。

[1038c18]  捨身往生極樂世界者。

[1038c18]  述曰。第十一得生  極樂世界也。其極樂國者。即是阿彌陀佛國  也。或云安養。或云安樂。其國乃地瑩七珍。池
通八德。風搖樹響與天樂而齊鳴。水激波清  將法音而同韻。是以十方調御金口讚揚。三  世如來留心護念。總斯多義。因以為名。故名
極樂國也。觀經曰。欲生極樂要須十念。求見  彌陀修其三行。今者但有眾生。得聞此呪即  得往生極樂世界。然彌陀佛國有其二種。一
為地前凡夫二乘人現變化淨土。二為地上  菩薩現他受用報身淨土。此二種涅槃之後  皆補處也。鼓音王經云。阿彌陀佛國壽命無
量八十億劫當入涅槃。正法滅後過中夜分  明相出時。有觀音菩薩。於七寶菩提樹下結  跏趺坐成等正覺。號曰普光功德山王如來。
十號具足。國土如上。鼓音經云。阿彌陀佛有  無量聲聞。國名清泰。縱廣十千由旬。父是輪  王名月上。母名殊勝妙嚴。魔王名無勝。提婆
達多名寂殆。侍者弟子名無垢稱。即明極樂  國也。由斯入滅有觀音補處也。

[1039a09]  若常誦念得大涅槃者。

[1039a09]  述曰。第十二證大  涅槃顯功殊勝也。文有六種。一證大涅槃。二  增壽快樂。三生諸佛國。四奉會勝人。五得飡
妙義。六蒙授尊記。初明證大涅槃者。或云泥  洹。翻云寂滅。或云靜息。真諦亦云大成就樂。  慈恩三藏云。波利  [口*匿]  嚩喃。此云圓寂。究竟離
生障死囂塵動故云圓寂。問云。涅槃以何為  體。答曰。涅槃經說。一者性淨。二者方便。又  唯識第十云。有四種涅槃。一者自性清淨涅
槃。二者有餘依。三者無餘依。四者無住處。皆  依真如離障建立二增壽快樂易見云云。三  若常念誦此陀羅尼。命終之後生諸淨土。從
一佛國至一佛國。一切佛剎作大光明。四者  常與佛俱。五者諸佛讚育。六者而與授記。此  文通講上下。罽賓國經文詳之。

[1039a24]  復增壽命受勝快樂者。

[1039a24]  述曰。第十三延命  受樂也。

[1039a26]  捨此身已即得往生種種微妙諸佛剎土者。

[1039a27]  述曰。第十四生十方國也。前者直生極樂。今  者更顯得生十方淨土。

[1039a29]  常與諸佛俱會一處者。

[1039a29]  述曰。第十五奉覲  如來也。

[1039b02]  一切如來恒為演說微妙之義者。

[1039b02]  述曰。第  十六得飡妙義。

[1039b04]  一切世尊即授其記身光照曜一切佛剎土者。

[1039b05]  述曰。第十七蒙尊授記。上來雖有十七段  不同。總是第十二略顯威嚴竟。

[1039b07]  佛言若誦此陀羅尼法於其佛前先取淨土作  壇隨其大小方四角作以種種草華散於壇上  燒眾名香者。

[1039b09]  述曰。第十三示軌令持。此大  節中有九段經文。第一示軌立壇。第二一心  念佛。第三作母陀羅尼。第四明誦神呪。第五
壇中雨華。第六能供多佛。第七如來讚歎。第  八得證三昧。第九總結其儀。此即初也。文中  有三。一標人。二示處。三供養。

[1039b15]  右膝著地  [跍*月]  跪合掌一心念佛者。

[1039b15]  述曰。第二  一心念佛。顯三業齊修。言右膝著地者身業  也。一心者意業也。念佛者語業也。解如三密。
觀佛三昧經云。若人念佛必得見佛。又涅槃  經云。假使有人開王庫藏一月布施須者與  之。所得功德無量無邊。不如有人一口念佛。
增一阿含經曰。假使有以飲食湯藥以衣服  臥具供養一切眾生經一百年功德無量無邊。  不如一口念佛功德所如此辟之。又觀經云。
若念佛者。當知此人是人中芬陀利華。觀世  音菩薩大勢至菩薩為其勝友。當坐道場生  諸佛家。法華經云。我記如是人。來世成佛道。
以深心念佛。能持淨戒故。又云。念佛眾生攝  取不捨。故今檀中心常念佛滅罪勝法。略而  不述之。

[1039c01]  作慕陀羅尼印屈其頭指以大母指壓合掌當  其心上者。

[1039c02]  述曰。第三作母陀羅尼。此云印  也。此身密門中百千契印此之一也。以如經文。

[1039c04]  誦此陀羅尼一百八遍訖者。

[1039c04]  述曰。第四明  誦神呪。或七遍。或二七遍。或三七遍。乃至一  百八遍。此語密門中陀羅尼也。法如抄說。

[1039c07]  於其壇中如雲雨華者。

[1039c07]  述曰。第五壇中雨  華也。崛多三藏云。神呪陀羅尼集云。有散華  印香水印。若作散華印而雨華者。此華能隨  意所至供養十方世界。

[1039c11]  能遍供養八十八俱胝殑迦沙那庾多百千諸  佛者。

[1039c12]  述曰。第六能供養多佛。此處大數也。  諸佛乃知凡夫不可測。言那庾多者是其大  數也。俱舍論云。始一無初故名為一。十一為
十。十十為百。十百為千。千千為萬。十萬為洛  叉。十洛叉為度洛叉。十度洛叉為一俱低。十  俱低為一末陀。十末陀為一那庾多。誦呪雨  華。悉能供養如是諸佛也。

[1039c19]  彼佛世尊咸共讚言善哉希有真是佛子者。

[1039c20]  述曰。第七如來讚歎也。能紹隆大乘種性故  名佛子也。

[1039c22]  即得無障礙智三昧得大菩提心莊嚴三昧者。

[1039c23]  述曰。第八得證三昧。言無障礙智者。即無  漏正體。親證理時周遍法界。故云無障礙智。  其三昧者古譯。新翻云三摩地。此云等持。不
沈不舉專注一境即是三昧。言菩提者此云覺。  四智為性。成唯識論云。菩提即是四智相應  心品為體。有集生之德故云大菩提心莊嚴。
又華嚴經云。菩提心者。則為一切諸佛種子。  能生一切諸佛。能生一切諸法故。則為淨眼。  悉能覩見邪正道故。則為勝宅一切眾生所歸
依故。則為慈母增長一切諸菩薩故。則為大  王。勝諸聲聞緣覺心故。則為大海。悉能容受  諸功德故。則為蓮華。不染一切世間法故。則
為善種鉗。拔出一切煩惱刺故。則為利穎。能  刺一切煩惱賊故。則為斤斧。能伐無智諸苦  樹故。則為善友。能度無量生死難故。則為法
鼓。覺悟長夜寢眾生故。善男子。譬如有人得  解脫藥。終不橫死。菩薩摩訶薩得菩提心妙  智慧藥。生死過患終不能害。善男子。譬如有
執翳身藥。一切眾生所不能見。菩薩摩訶薩  亦復如是。得菩提翳身藥者。一切諸魔所不  能見。善男子。如瑠璃寶。於百千歲處不淨中
不為所染。菩提心珠亦復如是。於百千歲住  欲界中。不為五欲所染。以其性淨故。善男子。  譬如一兩訶羅沙藥。變千兩銅以為真金。於
彼藥分無所損減。菩提心藥亦復如是。除滅  一切煩惱業障。得一切法同薩般若。煩惱惡  業不能損減。譬如有人學大伎術。雖未究竟。
諸餘工巧所不能及。菩薩摩訶薩亦復如是。  學菩提心雖未究竟。聲聞緣覺所不能及。善  男子。譬如太子生已即為大臣之所尊重。菩
薩亦復如是。發菩提心已即為一切聲聞緣  覺所共尊重。為大悲故。譬如王子年雖幼少  一切大臣皆悉敬禮。菩薩亦復如是。譬如金
剛。雖破小令一切眾寶猶不能及。菩提心亦  復如是。雖小懈怠聲聞緣覺諸功德寶所不  能及。譬如金剛猶能除滅諸貧窮苦。菩提之
心亦復如是。雖小失威儀。猶能除此貧窮之  苦。譬如金剛非常人之可得。菩提之心亦復  如是。非小心眾生之所能及故。云得菩提心  莊嚴三昧。

[1040b05]  持此陀羅尼法應如是者。

[1040b05]  述曰。第九總結  其義。上來雖有九段不同。總是第十三示軌  令持竟。

[1040b08]  佛告天帝我以此方便一切眾生應墮地獄道  令得解脫者。

[1040b09]  述曰。第十四標功授與。此大  節中有五段經文不同。第一總結功能。第二  惡趣清淨。第三現增壽命。第四付囑天帝。第
五授與善住。此即第一總結功能。文中有三。  一除地獄。二除餓鬼。三除畜生罪。

[1040b14]  一切惡道亦得清淨者。

[1040b14]  述曰。第二惡趣清  淨也。

[1040b16]  復令持者增益壽命者。

[1040b16]  述曰。第三現增壽  命也。

[1040b18]  天帝汝去將我陀羅尼者。

[1040b18]  述曰。第四付囑  天帝也。

[1040b20]  授與善住天子滿其七日汝與善住俱來見我  者。

[1040b21]  述曰。第五授與善住。上來雖有五段不  同。總是第十四標功授與竟。上來雖有一十  四段經文不同。總明第二聖教所說正宗分竟。

[1040b24]  爾時天帝於世尊所受此陀羅尼法奉持還於  本天者。

[1040b25]  述曰。此是第三依教奉行流通  分。此大節中有十一段經。曰第一天帝釋還  宮。第二授與善住。第三奉持願滿。第四解脫
眾苦。第五住道增壽。第六讚其神力。第七持  供報德。第八歡喜聽法。第九如來授記。第十  正顯經名。第十一大眾流通。此則第一還宮也。

[1040c02]  授與善住天子爾時善住天子授此陀羅尼已  者。

[1040c03]  述曰。第二授與善住也。

[1040c04]  滿六日六夜依法受持一切願滿者。

[1040c04]  述曰。第  三受持願滿也。

[1040c06]  應受一切惡道等苦即得解脫者。

[1040c06]  述曰。第  四解脫眾苦也。

[1040c08]  住菩提道增壽無量者。

[1040c08]  述曰。第五住菩提  道增壽。

[1040c10]  甚大歡喜高聲歎言希有如來希有妙法希有  明驗甚為難得令我解脫者。

[1040c11]  述曰。第六歎  其神力。

[1040c13]  爾時帝釋至第七日與善住天子將諸天眾嚴  持華鬘塗香末香寶幢幡蓋天衣瓔珞微妙莊  嚴往詣佛所設大供養以妙天衣及諸瓔珞供
養世尊遶百千匝者。

[1040c16]  述曰。第七持供報恩。  文中有二意。一持供。二旋遶。提謂經云。行道  有其三品。謂上中下。上者百匝。中者三十匝。
下者十匝。以應百年。

[1040c20]  於佛前立踊躍歡喜坐而聽法者。

[1040c20]  述曰。第  八歡喜聽法也。

[1040c22]  爾時世尊舒金色臂摩善住天子頂而為說法  授菩提記者。

[1040c23]  述曰。第九如來授記也。

[1040c24]  佛言此經名淨一切惡道佛頂尊勝陀羅尼汝  當受持者。

[1040c25]  述曰。第十正顯經名也。

[1040c26]  爾時大眾聞佛所說皆大歡喜信受奉行者。

[1040c27]  述曰。第十一大眾流通也。良為調御弘宣人  天信受故得深心。歡喜頂禮奉行。

佛頂尊勝陀羅尼經疏卷下  (終)

* * *

【經文資訊】大正藏第 39 冊 No. 1803 佛頂尊勝陀羅尼經教跡義記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
