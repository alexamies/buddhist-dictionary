大般涅槃經集解卷第六十二
[0570b18]  舉盲人說象譬  明佛性不即六法不離六法義  明佛性十二因緣信等  辨菩薩不退相日食一麻一豆等事  出菩薩以身施眾生發願事
出菩薩為眾生受苦不退事  出天海八種不思議譬

師子吼品之第九

[0570b26]  善男子譬如有王告一大臣  (至)  以是故說色為  佛性。

[0570b27]  案。僧亮曰。各以手觸者。譬聞見也。同  不說象體。偏見非象。亦非不說者。各得其分。  非不說也。色是佛性者。正因性異。成果亦異。
以偏著為失也。如金色是一槃蛇為異也。僧  宗曰。第二翻也。明如來說性不同。凡夫既真  而無謬。故應修也。王者譬佛。臣者譬常住經
教。象譬教下理也。盲者隨所觸而說象。眾生  無慧。乃計陰說我也。說離陰有我者。此計太  過。下當非之也。非即六法。不離六法者。以五
陰成假名人。佛性在果。豈即六法非因。無以  感果。故言不離也。寶亮曰。盲人觸象。若一一  而望。不得象體。然復不得離此而有象也。外
道凡夫。捉五陰及離陰。一一計非佛性。然始  終不離此六法也。有諸外道。雖說有我。而實  無我者。破第六別計五陰外有我。謂五陰假
合。名為眾生。無別五陰外有我也。

[0570c14]  或有說言受是佛性  (至)  乃至非我不離我。

[0570c14]  案。  僧亮曰。上舉色。今舉心歷心。稱四陰也。

[0570c16]  善男子有諸外道雖說有我  (至)  第一義空故名  佛性。

[0570c17]  案。僧亮曰。就惑情為離也。故是即陰  我相續不斷耳。後還正之。謂離陰別我也。

[0570c19]  善男子大慈大悲名為佛性  (至)  佛性者即是如  來。

[0570c20]  案。僧亮曰。說緣因性。眾生必得。故名有  也。相續不異。即如來也。僧宗曰。第三出佛性  體也。寶亮曰。第四歷緣因四無量行。即是緣
因。善菩薩常行。如影隨形也。佛性名如來者。  行四無量。近得初住一字之地。遠則圓滿得  佛。故名如來也。

[0570c26]  佛性者名大信心  (至)  一切眾生悉有佛性。

[0570c26]  案。  僧亮曰。舉六法門。助顯其旨也。

[0570c28]  善男子如上所說種種諸法  (至)  一切眾生悉有  佛性。

[0570c29]  案。僧亮曰。總結上旨也。

[0571a01]  善男子若說色是佛性者  (至)  乃至說識亦復  如是。

[0571a02]  案。僧亮曰。若說色是佛性。餘非者。耶  見眾生。聞必起倒也。

[0571a04]  善男子若諸眾生了佛性者  (至)  兼復讚歎禮拜  問說。

[0571a05]  案。僧亮曰。既勸修此經名。故說修  者之福也。僧宗曰。第四正勸修也。寶亮曰。第  五結勸。明應須修道之意也。

[0571a08]  善男子若有已於過去無量  (至)  然後乃得聞是  經名。

[0571a09]  案。僧亮曰。歎修者之因也。

[0571a10]  善男子佛性不可思議  (至)  大涅槃經亦不可思  議。

[0571a11]  案。僧亮曰。歎三寶佛性經法不可議。  顯勸修之旨不虛也。

[0571a13]  師子吼菩薩言世尊  (至)  得阿耨多羅三藐三菩  提。

[0571a14]  案。僧亮曰。師子吼領。并敘時眾得利益。  佛即印述也。

[0571a16]  師子吼言世尊云何不退  (至)  阿耨多羅三藐三  菩提。

[0571a17]  案。僧宗曰。此下修道之第七也。向以  有性故。所以勸修。言修行者。功業轉深。不復  退轉。若不能深識經旨。者則有退轉也。如
此苦行。多是住前。言因經修行。無利益事。尚  為之。豈況有益。而當不為此。明人於經修行。  得其理味。永不復退也。寶亮曰。此下修道之
第七。正出修道人相。上來雖勸其修道。諸人  咸然。不知修道之法。佛今略示其相。若能作  如此苦行者是也。

[0571a26]  善男子菩薩摩訶薩  (至)  是名不退菩提之相。

[0571a27]  案。僧亮曰。第七不退相門也。修道必生死。但  生死多難。不能自知退與不退。次辨不退相  也。

[0571b01]  復次善男子菩薩摩訶薩  (至)  是故復名不可思  議。

[0571b02]  案。僧亮曰。第八歎不退菩薩。不思議德  也。受後邊身者。上說具煩惱性地解地。今說  後身義其始終。但舉其兩端耳。僧宗曰。第八
明上地菩薩。備諸勝德也。寶亮曰。歎修道  人之德也。人謂苦不可忍。今云。若能立心修  道。雖為眾生受苦。如三禪樂也。

[0571b08]  善男子大涅槃經亦復如是  (至)  彼大海有八不  思議。

[0571b09]  案。僧亮曰。第九歎經。佛及菩薩。功德  智慧。經實其本。故讚歎也。僧宗曰。上言人由  經益。則經有資成人義。故次歎也。寶亮曰。海
有八德。以譬經也。一者因眾生之福海則漸  深。眾生有感。所以經教次第。從淺至深也。二  逐風而行。諸佛菩薩。隨緣而化也。三河水入
者。明涅槃納眾命之器也。下去類爾也。

[0571b16]  師子吼言世尊若言如來  (至)  云何獨令我受化  身。

[0571b17]  案。僧亮曰。第十歎佛也。以經典佛說理  應歎也。但說由慈生。故先問也。寶亮曰。四生  之中。化生最勝。而佛為眾生。故胎生。恩德之
重。所以致歎也。

[0571b21]  爾時師子吼菩薩合掌長跪右膝著地以偈讚  佛。

[0571b22]  案。僧宗曰。如來是王化之主道被蒼生。  所以最後興歎也。

[0571b24]  如來無量功德聚  (至)  能吼無量師子吼。

[0571b24]  案。僧  亮曰。彼國以偈為詠歌也。蓋盛德之至道也。

大般涅槃經集解卷第六十二

[0571b27]  弘安八年乙酉三月十日於西大寺寶塔院  為補闕書寫之畢　　　　唐人誠心

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
