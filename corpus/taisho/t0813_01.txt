佛說無希望經


西晉三藏竺法護譯

[0775a06]  聞如是：

[0775a06]  一時，佛遊王舍城靈鷲山，與大比丘  眾五百人俱，菩薩六萬。一切大聖神通已  達，逮得總持，所成辯才而無罣礙，頒宣經道
常無二言，神足變化不可思議，眾行備悉普  無不入。其名曰：無損進菩薩、度響雷震威  菩薩、若夜月華菩薩、大雨電言辭菩薩、觀
無底度境界菩薩、起山頂菩薩、欣樂令悅菩  薩、多離垢莫能當光菩薩、決眾生性誼度菩  薩、得堅強如金剛菩薩、於諸音響最妙菩薩、
越梵威聲菩薩、稱自在可畏莫能犯菩薩、積  諸德本如壘寶菩薩、文殊師利童真菩薩，如  是上首，六萬開士。

[0775a18]  於  時  賢者舍利弗在於獨處一心禪思，從燕  坐起往詣佛所。彼時世尊坐於樹下，逮寂隨  響三昧正定。時舍利弗住遠世尊，遙見大聖
威儀禮節寂然和雅，尋即求草敷一面座，而  結加趺，直正其身而不傾，猗適坐已竟，心  自念言：「至未曾有！如來至真威神光儀不可
稱載，安隱道本。由是之故，群生得安，所可  逮致無上正慧諮嗟功勳，皆了諸法無不通  達。」於時，大聖靜然安和從三昧起，聲揚發  音。

[0775a27]  時，舍利弗聞佛世尊聲揚發音，善心生  焉，得其本願，前進佛所一心而住，稽首歸命  志懷踊躍，尋歎此偈，而讚頌曰：

「若有眾生，　　不懷希望，　　未曾著念，  
於諸經典，　　遊步世間，　　平等獨歡，  
則能常忍，　　於斯經法。　　眾生無能，  
見其瑕短，　　斯等信解，　　如幻自然，  
選擇諸法，　　了  如  虛空，　　不見吾我，  
爾乃大安。　　其不思想，　　一切眾生，  
不念眾生，　　若無眾生，　　未曾逮得，  
一切思想，　　不見吾我，　　爾乃大安。  
從始已來，　　不相合會，　　不為有相，  
之所迷惑，　　不令興立，　　亦無所住，  
不見壽命，　　爾乃安隱。　　若有明智，  
不猗眾生，　　則於法界，　　而無鬪諍，  
棄捐一切。　　眾人之想，　　無若干念，  
乃為安隱。　　其常建立，　　於禁戒者，  
能仁一切，　　不懷慳嫉，　　而  住  於法，  
無有計數，　　不見怯弱，　　爾乃為安。  
若以忍辱，　　安和超眾，　　彼未曾覩，  
諍訟之貪，　　不得精進，　　亦不懈怠，  
不想忍辱，　　爾乃為安。　　諦住堅固，  
一心禪思，　　心無所念，　　除其煩亂，  
曉了諸法，　　而在等定，　　其不想禪，  
爾乃為安。　　若無明達，　　亦無智慧，  
亦復不從，　　無智之教，　　不懷了了，  
亦無愚冥，　　無智慧想，　　爾乃為安。  
如處閑居，　　聚落亦然，　　於斯二事，  
而修平等，　　亦不惟惡，　　是為聚落，  
不思閑居，　　是乃為安。　　假使行索，  
具足分衛，　　亦不念言，　　吾身求食，  
不自諮嗟，　　我行乞食，　　無分衛想，  
是乃為安。　　其從久遠，　　著弊壞衣，  
受取執持，　　於斯身形，　　不自歎言，  
我著麁服，　　不憍慢人，　　爾乃為安。  
諸佛所教，　　安住勅示，　　三品之衣，  
不離其身，　　不自想念，　　我不違禮，  
不自欣豫，　　爾乃為安。　　其能頒宣，  
微妙之法，　　不計吾我，　　不著眾生，  
不自譽言，　　我為講法，　　不猗音響，  
爾乃為安。　　於諸德本，　　不懷妄想，  
無堅固想，　　不念居業，　　心中所懷，  
不思清濁，　　身不造行，　　是乃為安。  
若以興起，　　無興起想，　　有所住立，  
不想其處，　　夙夜精進，　　經行應節，  
其無言辭，　　是乃為安。　　設不思念，  
作與不作，　　常無妄想，　　奇特之念，  
如來外學，　　不以殊別，　　不懷勝相，  
是乃為安。　　其不計數，　　安隱之想，  
等如虛空，　　無所踰越，　　心不懷念，  
吾我眾生，　　不見殊特，　　爾乃為安。  
若了幻化，　　如夜所夢，　　逮得辯才，  
志不忽忘，　　遊於世間，　　如水中月，  
無有進退，　　爾乃為安。　　若了善權，  
明見真諦，　　其言有身，　　無一堅固，  
則能覺了，　　寂然之法，　　不行妄想，  
爾乃為安。」

[0775c26]  於是，世尊讚舍利弗曰：「善哉，善哉！所知深遠，  奉行慧義，極究竟矣！以法談言，應道妙歸，何
其快乎！今，舍利弗！諸所遊止耆闍崛山，周旋  學者比丘菩薩，普令會此啟受道教。」

[0775c29]  時，舍利  弗尋即白佛：「我不堪任請令集會。所以者何？  諸大士等，威德過龍、道智無盡，非吾所及。」
於時世尊從身放光、照於三千大千世界。尋  時佛界諸菩薩眾蒙此明曜，如一念頃皆來  集會於靈鷲山，行詣佛所稽首足下，遶佛三
匝還住空中。閑居比丘及諸菩薩，來詣佛所  稽首于地，還坐一面。王舍大城無數人民百  千之眾，行詣佛所稽首足下，退坐一面。

[0776a08]  於  時，世尊見無數眾皆來集會，舉其尊顏瞻文  殊面，尋復即笑。文殊師利便從座起，偏袒  右肩，右膝著地，叉手問佛：「向者所笑，為何變
應？如來至真未曾虛欣。」

[0776a12]  佛告文殊：「今靈鷲山  有萬菩薩，俱講經典，經名喻象；於往古昔亦  曾所論。」

[0776a14]  賢者阿難聞佛所說，即從座起，更整  衣服，長跪叉手，稽首自歸：「善哉！世尊！愍傷眾  生令致永安，唯當頒宣此喻象經，斯法難值
眾所希聞，願欲時說。一切諸部皆來雲集聽  此經典，必當逮得深入光明幽奧玄妙。所以  者何？如來至真尊無雙比、三界無侶。向者尊
顏觀文殊面，應時即笑，此不虛妄，會當有  意。」

[0776a21]  佛言：「善哉，善哉！阿難！汝乃覩察  殊  異德  本，所可識者慧不可限。阿難！諦聽，善思念之。
當為汝說向者笑意。」於是，阿難與諸大眾受  教而聽。

[0776a24]  佛告阿難：「若有眾生信樂斯法，舉動  進止如象遊步。信此法者，彼等之類如大象  遊，亦如龍步。愛喜此法真諦義者，為師子步，
舉動進止尊無儔匹。」

[0776a27]  佛告阿難：「此經典要  悅諸菩薩，是經法教順菩薩眾，應當諮受，本  宿功德現於目前。我逝之後，此經典者歸諸
菩薩，令手執持，志靜意定所以歸空，口誦心  思。是菩薩藏，不歸薄德闇塞菩薩，不歸懷毒  諂偽菩薩之身也，亦復不歸多願妄想菩薩  之手也。」

[0776b05]  爾時，世尊即顯瑞應感動文殊。文殊師利應  時知之，即自念言：「我欲啟問如來至真深遠  之法，一切聲聞及與緣覺所不能逮，諸菩薩
眾履迹瑞應以為等類。」文殊師利前白佛  言：「唯然，世尊！今欲啟問如來、至真、等正覺，  設見聽者，乃敢自陳。」

[0776b10]  佛告文殊：「恣汝所問。  諸大眾會悉來集此，并當蒙恩。」

[0776b11]  文殊師利即  白佛言：「何謂菩薩而得建立諸功勳法，普現  一切諸菩薩行，開化無數不可計會眾生之  類，現諸佛國如水中月？」

[0776b14]  佛言：「善哉，善哉！文  殊師利！向所問者但舉其要，如來當為具足  分別，令致建立功勳之德。諦聽，諦聽！善思念
之。」文殊師利與諸大眾，受教而聽。

[0776b17]  佛告文  殊：「若有菩薩當行六法，亦能具足道義之  教，立於一切功勳之德。何謂為六？若有菩薩，  奉行施度無極，一切所有施而不悋無所
貪惜；具足順行不自見身，建立禁戒不犯眾  惡；不見吾我而曉了義，成就忍辱柔和安雅，  心不懷恨；覩已解脫不在結滯，慇懃精進身
無所行；心無所懷分別一切，一心正志於解  脫門；曉了便宜定意正受，心常永安不慕一  意，解暢智慧以為道業，自覩其身不離五趣，
諸所生處皆令蒙度。是為六法。菩薩所行備  悉此法，具足一切功德之勳。」

[0776b29]  佛告文殊師利：「復有六法，具足此事建立一  切功勳之法。何等為六？一曰、菩薩往詣地獄，  攝護拔濟燒炙之患使生天上；其在畜生擾
攘不安，或憤憒閙不識義理，攝取其性，顯以  柔和微妙之法；其在下賤庶民小姓，則以開  示轉輪聖王勢貴之位；皆以普現諸生五趣
而等開度；所生之處與眾超異，明曉隨時入  諸佛國土，而於法身無所動移，無來無去而  悉遍現諸佛國土；演萬億音暢出言教各令
得聞，其心常定不偏不黨志性蕩蕩。是為六  法，菩薩建立一切功勳。」

[0776c10]  文殊師利復問佛言：  「何謂菩薩攝護地獄使生天上？」

[0776c11]  佛告文殊：「菩  薩大士以大蓮華三昧正受，將護地獄就往  拔濟，則令于彼一切得昇天祚之安，用以眾
生被苦惱故，顯示忉利最選之宮，見此厄難  因則患厭，而得度脫諸所受惱；為地獄人而  說經典，令無央數百千之眾度地獄痛，是為
菩薩攝護地獄令得拔濟燒炙之患，已常順  法無所違失。」

[0776c18]  文殊復問佛言：「何謂菩薩攝護  擾攘拔濟畜生迷憒之厄，生於人間安樂之  處？」

[0776c20]  佛告文殊：「菩薩大士有三昧定，名曰寂  滅。以是三昧正受之時，因能攝護在畜生者，  令心不亂志性和悅，則得安隱生於人間，守
護三事為說經法，令無央數眾生之類建立  道法，是為菩薩攝護畜生迷憒之厄，令生人  間。」

[0776c25]  文殊師利復問佛言：「何謂菩薩生於下賤  庶民小姓，則得更受轉輪聖王安隱之德？」

[0776c26]  佛  告文殊：「有三昧，名入於清澄定意正受。因  其三昧越諸衰種，使皆清淨，雖生小姓，則得  更受轉輪聖王安隱之德，是為菩薩生於下
賤庶民小姓，而受轉輪聖王安隱之德。」

[0777a01]  文殊  又問：「何謂，世尊！菩薩普顯生諸五趣與眾生  超異？」

[0777a03]  佛告文殊師利：「有三昧，名遣諸行照明  殊特。以此定意正受，菩薩住斯定時，普現  五趣導御眾生，令得超異殊特之行，皆發無
上正真道也。」

[0777a06]  文殊師利復問佛言：「何謂菩薩  隨時方便，普入一切諸佛國土，於本法身不  動移處不來不去，普顯一切諸佛國土，如月  現水？」

[0777a09]  佛告文殊師利：「有三昧，名咸入諸音菩  薩。以是定意正受，立時能現己身在於十方，  東西南北四維上下，不動移處不來不去，住
彼定意，覩見十方諸佛世尊，聞所說經，是為  菩薩不動移處隨時方便，普現一切諸佛國  土，如月現水不來不去，菩薩如是所周旋化  亦無往來。」

[0777a16]  文殊師利復白佛言：「何謂菩薩演萬億音暢  出言教各令得聞？」

[0777a17]  佛告文殊：「於是菩薩逮  得無量迴轉總持，達知無限眾生志性，隨其  言語各暢辭聲，分別無數諸響言教，而稱其
意達其所趣。逮此總持，演一切音普令得聞，  各各開演辭不錯謬，是為菩薩演萬億音暢  出言教各令得所。」

[0777a23]  於是，文殊師利前白佛言：「唯然，世尊！諸菩薩  等善權方便，難及難及超絕無侶。是經典要，  諸菩薩學常所啟受。當以何業至信脫門？」

[0777a25]  佛  告文殊：「菩薩欲學斯經典者，則當信解虛  空之門。」

[0777a27]  又問世尊：「何謂虛空？」

[0777a27]  佛告文殊：「其  虛空者則謂虛無，無有塵污無恚害心，亦不  忽忘。一切諸法亦復如是，無污、無害，亦無忽
忘。猶如虛空，不成布施，不具持戒、忍辱、精進、  一心、智慧，永無所及。如是，文殊！一切諸法  不成施、戒、忍、進、寂、慧。猶如虛空，以是之故無
解無除，一切諸法亦復如是，無解無除。猶如  虛空，有所行者無所造證，一切諸法亦復如  是，則無所行亦無造證。猶如虛空，無有闇冥
亦無明耀，諸法如是，無闇無明。猶如虛空，曠  然無際不可捉持，諸法如是，普無齊限不可  捉持。猶如虛空，無有正路，亦無邪徑，諸法如
是，無路無徑，亦無邪正。猶如虛空，不建立身  離諸漏行，不學聲聞、不志緣覺、不著諸佛無  上大乘，諸法如是，不學聲聞、緣覺、大乘。猶如
虛空，無有思想無所分別，諸法如是，無有妄  想亦無分別。猶如虛空。無舉、無下、無進、無怠，  諸法如是，無進、無怠。猶如虛空，無應、不應、無
雙、無隻，諸法如是，無應、不應亦無雙隻。猶  如虛空，普照眾生無能塵污令不淨者，諸法  如是，至於滅度永無塵污。以是之故，不可滅
除，無能移去，猶如虛空，無所建立亦無所住，  不動不搖無處所故。」

[0777b20]  佛告文殊：「菩薩大士解  諸眾生無有住處，不當觀察見有處所，逮致  本際，不動、不搖、無住、無不住。」

[0777b22]  佛言：「如是，文殊  師利！彼法自然，其欲得見如來至真，則為邪  見；其邪見者，求入正見；其正見者是為泥
洹，非大德果無大功勳；其至泥洹非大德果、  無功勳已，則世眾祐；其世眾祐，則於眾祐無  所希望；其於眾祐無希望已，即能具足虛靜
之慧；已具靜慧則能速成無所從生法忍。」

[0777b28]  時  彼眾會六十比丘，皆懷甚慢各心念言：「今者  如來頒宣冥路迷惑之訓，諸外邪學悉有是  辭，何以為行？向者世尊復演此教，亦如弗
蘭迦葉、摩訶離瞿耶樓、阿夷帝基耶！今離  披休迦旃先、比盧持、尼揵子等，悉說此言。  何因如來亦演斯辭，有何殊別？云何則之？所  當遵修以何為業？」

[0777c07]  爾時，世尊知諸比丘六十人等懷甚慢者心之  所念，尋時即告文殊師利：「佛為如來、至真、正  覺，頒宣經典，亦與外道異學俱同等無差特，
又外異學不能分別如來說法義之所歸。」

[0777c10]  六  十比丘適聞此言，益懷憂慼意不歡悅，甚不  欽樂講是經義，即從座起，無何而去。

[0777c12]  文殊師  利告諸比丘：「諸賢者等！欲何所湊？」

[0777c13]  時諸比丘  報文殊曰：「吾等不解是法所說，為何所歸？」

[0777c14]  時  舍利弗告諸比丘：「諸賢者等！斯義善哉！當以  此事重白其意。且待須臾，我當啟問如來至
真，何故說此？」時諸比丘聞舍利弗宣如是教，  還復故座。

[0777c18]  時舍利弗則前問佛：「何故如來頒  宣此言，令諸比丘皆懷猶豫？唯願世尊，加  哀垂恩為決結網。」

[0777c20]  彼時，世尊告舍利弗：「於意  云何？其有比丘漏盡意解無餘結縛，聞此言  教，寧懷狐疑心怖懅乎？」

[0777c22]  答曰：「不也。世尊！已  見諦者奉比丘行，於一切音諸所言辭，不恐  不怖亦不懷懅，何況比丘漏盡意解無餘結  縛懷疑恐也。」

[0777c25]  佛告舍利弗：「或有愚人意塞沈  冥，於未曾有法，而懷妄想逮虛空行。」

[0777c26]  時舍利  弗復問佛言：「唯願大聖！發遣斯教章句所趣，  令諸會者蠲除沈吟，心中坦然。」

[0777c28]  佛告舍利弗：  「其有夢中見如來者，為寧審見真人形乎？如  來謂此夢中所覩則非真實，不為堅要，皆因
思想、計所思想、審無有想。無合會想，無所有  已，則解如來無所分別想、無審諦想、不  懷  想  想。無合會想，無所有，則解一切眾生萬物皆
為虛妄，不見真實，便能曉了諸法迷惑顛倒  放逸。已能曉了諸法迷惑，是故如來具足宣  暢迷惑邪見。已能分別一切諸法，皆為邪見，
則不復隨迷惑邪疑六十二見。是為，舍利弗！  若有欲觀如來至真則墮邪見。是故，舍利弗！  如來說此。若有欲觀如來身者則墮邪見；除
見聞想為觀如來，乃無邪見。」

[0778a11]  時舍利弗復  問佛言：「何謂，世尊！其邪見者令入正見？」

[0778a12]  佛告  舍利弗：「一切愚戇凡夫之士，諸所妄想念應  不應，所可發起立在處所，則於此事而不  信之，無所建立精進懈怠無雙無隻，起自見
身我人壽命，依猗計吾而貪著我，曉了分  別。如此色像見聞念知，喜樂所說悉無所有，  如是所有審無所有，是為所生、是為無所
生，是為虛妄、是真實，言皆無所有。其虛妄者  則當知之，為無疇匹無像之謂，以無疇匹  則成邪見。」

[0778a21]  佛為舍利弗：「其如是像，見諸虛  妄了不以惑，是謂邪見，則與外道邪見俱同。  以是之故。舍利弗！知其墮邪見，緣致正見。」

[0778a24]  舍利弗復問佛言：「何謂正見施與彼者，其福  不大功勳不遠？」

[0778a25]  佛告舍利弗：「假使有人如是  像施，施彼眾祐則成無為親近無為。其無為  者，無有少福無大功勳，無小名稱亦不大稱。
所以者何？其無為者皆離一切功勳之報，無  有處所。」

[0778a29]  時舍利弗復問佛言：「如來至真云何  講說無為而無處所？本歎無為，最為奇特功  勳無限。」

[0778b02]  佛告舍利弗：「愚騃凡夫眾行茂盛，計  有吾我及人壽命，如來故為諮嗟無為功勳  無量顯其處所；欲令眾人斷終始患，故歎殊
特。又，舍利弗！當察賢聖，非賢非聖亦非眾祐，  當作斯觀成就賢聖。離欲眾祐猶如農夫，隨  其所種各得其類，反依穀苗，或生荊棘草穢
之瑕。於舍利弗所志云何？為是農夫所報實  乎？本種荊棘草穢瑕耶？」

[0778b09]  舍利弗答曰：「不也。世  尊！」

[0778b10]  佛言：「如是。舍利弗！設如農夫下種于地，  依猗於此誕生荊棘，地之荒穢  [(陋-(阿-可))-丙+茞]  變為  蔥  。
如是，舍利弗！施於賢聖欲立功德不能歡悅，  此非好種不成為果將無所獲。若不建立無  為之田，則當知之生死果報。是故，舍利弗！欲
致平等，是等無為則非大福、非大功勳。」

[0778b16]  時舍利弗復問佛言：「唯然。世尊！何修無為，非  有大福、非大功勳？布施斯等其福，云何在世  眾祐？」

[0778b18]  佛告舍利弗：「假使不懷小福之想、無大  福想，是為種殖眾祐之德。已能種殖眾祐  之德，明靡不曜不受果報，是則無上世間諸
類之大眾祐。若，舍利弗！建此施者無盡德田，  不受其華不獲其實。以是之故，如此施者，非  有大福非大功勳，是世眾祐不受果報。」

[0778b23]  舍利  弗復問佛言：「云何？世尊！為施眾祐入於眾  祐，無受果報乎？」

[0778b25]  佛言：「於舍利弗所志云何？所  施眾祐依於無為，又計其法有報應乎？」

[0778b26]  舍利  弗白佛：「無也。世尊！其以無為施於眾祐，不受  報應則無果證，其無為者則無所求，賢聖之  士亦無所望。」

[0778b29]  時佛讚曰：「善哉，善哉！舍利弗！誠  如所云在世眾祐也。假使有人施此眾祐，則  無希望。」

[0778c02]  時舍利弗復問佛言：「云何？世尊！有  所施者而無報應，具足空慧。」

[0778c03]  佛告舍利弗：「其  能曉了一切諸法悉自然者，彼義為實？為是  虛耶！」

[0778c05]  白世尊曰：「其能曉了諸法自然，則能分  別自然  如  幻；其能曉了諸法如幻，彼應虛無  了虛無慧。所以者何？一切諸法自然如幻，是
佛所說其如幻者，彼謂虛無虛無之慧。是故，  世尊！曉了諸法自然如幻。所以者何？計於  彼法不有所成，亦無所獲。」

[0778c10]  佛言：「善哉，善哉！  舍利弗！如汝所云。假使有法實有處所，有  所有者念行真諦，則不復知眾生滅度無為
之義，用一切法虛無無諦而無真實。以是之  故，開化度脫如江沙等五趣眾生令得滅度，  眾生之類而無損減，悉由眾生因虛無出也。
如是，舍利弗！何以故，眾生所想虛無？其所  思想無所逮得，是故名曰具虛無慧。因此所  學用施眾祐，無報應果，具虛無慧也。」

[0778c19]  時舍利弗復問佛言：「云何具足虛無之慧？以  是之故，能疾逮成無所從生法忍？」

[0778c20]  佛言：「其於  虛無而不造證，是則名曰具虛無慧。又，舍利  弗！何謂虛無？知身虛無，我人壽命亦復虛無；
見於斷滅而計有常，眾事牽連亦復虛無；佛  法聖眾無為之想，療治心意諸念思想，心所  遊逸皆悉虛無故。舍利弗！其能諮受如是像
比，當了斯慧以至解脫。此，舍利弗！具虛無慧  分別若斯，則能疾逮無所從生法忍。」說是語  時，四萬菩薩尋時皆逮無所從生法忍。時六
千人發大道意，三萬六千天子值遇慧時當  近道迹。

[0779a01]  其六十比丘懷甚慢者，漏盡意解至  無起餘，異口同音而俱舉聲，白佛言：「我等，  世尊！從今以往，奉六師教而因出家，佛非我
師、不奉受法、不歸聖眾；從今以往，悉無所作  亦無報應，不興重釁亦無惡趣。」

[0779a05]  一切眾會聞  說斯義，無央數人皆悉驚愕，不知云何？各心  念言：「斯等比丘將求迷惑，遠佛違法，捨於禁
戒就外異學，所以如是今演此辭。」

[0779a08]  時舍利弗  知諸眾會心之所念，即時告此諸比丘言：「仁  等何故發於斯言：『吾等之身從今以往無佛  世尊，因從異學出為沙門。』」

[0779a11]  時諸比丘報舍利  弗：「吾從今始敬事六師，一切所歸為一相耳，  不猗六入，是以不見若干種佛，不想出家  為沙門也。」

[0779a14]  舍利弗復問：「何故諸賢復發此  言：『從今日始不以佛為聖師。』」

[0779a15]  諸比丘報曰：「從  今日始，自在其地不在他鄉，自歸於己不歸  他人，己為師主不用他師，是以故往不以佛
為聖師。所以者何？其佛正覺不離吾我，其吾  我者不離於佛。」

[0779a19]  時舍利弗又復更問諸比丘：  「眾賢者等！何故復言：『從今以往不啟受法、不  歸聖眾。』」

[0779a21]  比丘答曰：「不得諸法所可歸念，亦無  合集，故不歸法眾。」

[0779a22]  舍利弗復問諸比丘：「何故  發言：『從今日往，無所造業亦無所作。』」

[0779a23]  諸比  丘曰：「從今日始曉了諸法一切無作，其無作  者亦非不作。以是之故，從今以往無所造  業。」

[0779a26]  舍利弗應時復問：「仁等！何故向者說言：『從  今以往無有果報。』」

[0779a27]  諸比丘答曰：「朋愚不解，故  趣生死纏綿終始；吾等愚盡無緣無報，以是  之故，從今以往無有果報。」

[0779a29]  時舍利弗復問  之曰：「仁等！何故復發此言：『從今以往無有殃  釁。』」

[0779b02]  諸比丘曰：「吾等曉了一切諸法皆寂滅度，  吾等解了一切諸法無法無報，所以諸法無  有果報，因是之故而發斯言：『從今已往無有
殃釁。』」

[0779b05]  時舍利弗復問言曰：「諸仁何故復發此  言：『從今已往無有惡趣。』」

[0779b06]  諸比丘曰：「吾等從今  曉了一切諸法所趣，永無惡趣，其無開化無  不開化，無律不律。以是之故，從今已往無有
惡趣，亦無不趣無律不律。」時諸比丘說如是  比棄自大義，時彼聞者三千六百比丘，漏盡  意解至無起餘。

[0779b11]  於是，世尊讚諸比丘曰：「善哉，  善哉！其於諸法無所得者乃為真得。」

[0779b12]  又問：「世  尊！何謂於法有所逮得？」

[0779b13]  佛告文殊：「所謂得者，  謂逮無所從生法忍。」

[0779b14]  文殊又問：「若有菩薩，  欲樂逮得無所從生法忍，當云何學？如何建  立？何謂奉行？」

[0779b16]  佛時欲解：「文殊師利！學法無上，  遊一切智，諸通慧義，常當遵習無所從生法  忍。」

[0779b18]  佛爾時頌曰：

「欲慕學佛慧，　　一切學中尊，  
不受於諸法，　　亦復無所捨，  
法者無所得，　　亦不越成就。  
諸法無所有，　　愚者欲令有，  
欲為除此行，　　故為眾說法。  
反志樂所生，　　不信無所起，  
若能棄魔事，　　佛道尊無上。  
若以生愚冥，　　故不了此義，  
以興若干種，　　愚者見各異。  
其生無若干，　　一切為一相，  
佛者世明慧，　　為凡夫說之。  
用計吾我故，　　不能奉修道，  
念言當久如，　　滅盡於貪婬。  
遠離瞋愚冥，　　念吾無塵勞，  
無有而想有，　　斷滅於滅度。  
開化貪欲恚，　　故說寂然空，  
冥盡無所生，　　故歎於泥洹。  
方便讚滅盡，　　離佛法甚遠，  
想施奉禁戒，　　若希望樂道，  
是不修佛教，　　為慕學思想。  
愚者或虛妄，　　不解虛無法，  
諸法一等想，　　及懷若干念。  
若曉了此法，　　諸法自然想，  
如人觀五指，　　得道然不難。  
道不離人遠，　　亦復不在近，  
精勤求妄相，　　以故離人遠。  
愚者行各異，　　展轉相求短，  
是人奉禁戒，　　此者凶犯惡，  
善施行正法，　　有為悉虛無。  
不復受神識，　　如幻無所見，  
無有奉戒相，　　亦復無犯惡，  
諸法因緣合，　　彼亦無吾我。  
若於億千劫，　　布施無等雙，  
將養上禁戒，　　導師不受決。  
若以去思想，　　所施無所望，  
棄捐諸希求，　　然後見授別。  
說布施得福，　　持戒生天上，  
其無所逮得，　　此乃無上道。  
愚者猗顛倒，　　妄想有所求，  
吾當致法忍，　　無起無為業。  
無所從生法，　　心不念所生，  
逮法忍不難，　　不更億千劫。  
假宣有法名，　　諸法無所作，  
無本無所住，　　想皆如虛空。  
無數億諸佛，　　頒宣上妙法，  
令除婬怒  癡  ，　　諸法亦無盡。  
諸法假使實，　　則當歸盡賜，  
以無所有故，　　是以不可得。  
婬怒癡無量，　　計之無崖底，  
設無有崖底，　　彼則無根本。  
所種無有芽，　　何因生華實？  
設不得葉者，　　何緣當有花？  
無所從生法，　　則無有人種，  
眾生無眾生，　　不生亦不滅。  
猶如婬女人，　　彼則無有子，  
以無有子者，　　則無有子憂。  
明智觀如是，　　諸法無所生，  
彼便無恐懼，　　周旋生死苦。  
愚為虛偽惑，　　不解法如幻，  
受取虛空擔，　　患厭聖善教。  
若分別此教，　　無量無邊際，  
無數不可限，　　爾乃不患厭。  
如佛說本際，　　宣暢無崖底，  
當來際亦然，　　中際為一相，  
無際想有際，　　無底際虛無，  
吾已了此義，　　則解無二分。  
本際虛空相，　　人際不可議，  
其際譬如影，　　斯慧不可了。  
因以行妄想，　　由是退轉心，  
當盡斯羅網，　　何緣當成佛？  
正覺無所想，　　彼則無所成，  
諸法無所生，　　愚者欲令成。  
虛空不可捉，　　及宿諸處所，  
虛空無所住，　　無為無形像；  
如諮嗟虛空，　　解道亦當然；  
如分別了道，　　曉眾生亦如。  
眾生界悉等，　　平等虛空界，  
其能了此等，　　成佛道不難。  
不精進求度，　　不思念隨順，  
不求願諸法，　　成佛道無難。  
道離諸所願，　　一切斷要誓，  
心不抱求願，　　諸佛道最上。  
布施心自念，　　所施用得道，  
道者無所得，　　上道無所獲。  
志常懷禁戒，　　想精進有實，  
彼不承佛教，　　欲求望報故。  
諸法無勤修，　　而反現精進，  
其無所行者，　　此上度精進。  
其發如是想，　　斯法無諸漏，  
斯法為有漏，　　彼心不隨順。  
所講無念法，　　讚之如虛空，  
不縛亦無脫，　　是慧為無上。  
其希望奉戒，　　亦想犯禁者，  
此二俱犯禁，　　無二為上禁。  
諸法無有異，　　無想無殊特，  
若解達無見，　　此乃奉佛教。  
其心無所生，　　譬之如虛空，  
等受如是決，　　乃為真寂志。  
其無所想者，　　一切無所念，  
無心無所生，　　佛道不難得。  
其不受貪欲，　　不為欲所使，  
貪則無所生，　　佛道不難得。  
若不厭劫數，　　不畏億本際，  
不懼生死難，　　佛道不難得。」

[0780c07]  於是世尊說此頌竟，告文殊師利：「若有菩薩、  凡人篤信斯經典者，聞之不疑不懷猶豫，受  持諷誦為他人說，具足解義，則當現致二十
事功德之勳。何謂二十事？一曰、諸天神明悉  宿左右；二曰、諸大蛟龍而來護之；三曰、諸  大鬼神咸共衛之；四曰、心常安隱未曾見亂；
五曰、所生之處為眾尊長；六曰、世世在處常  識宿命；七曰、生生所處常得五通；八曰、速得  法忍，加當復見彌勒菩薩；九曰、專精修此經
典之要，心捐睡寐疲極之意；十曰、若以寐  時常於夢中得見諸佛，亦復當得見諸菩薩；  十一曰、用以篤信此經典故，當疾逮得柔順
法忍；十二曰、若有受此經典本者，現世得致  滅除諍訟；十三曰、若行蛇蚖毒害之蟲，念是  經典終無恐懼；十四曰、思此經卷，則能降伏
怨讎嫌隙；十五曰、若能專惟斯經典者，便即  逮得普光三昧；十六曰、若能曉了斯經典者，  則當知之除一切罪；十七曰、若講斯經，便能
獲致不可稱計百千法門；十八曰、世世所在  不失道心；十九曰、所生之處面見諸佛，致無  量轉總持之要，彼若思惟斯經典時，諸魔波
旬未曾得便，所至受身常見諸佛；二十曰、思  此經者所願必成，二足、三足、四足毒蟲悉共  護之，若有非人欲來恐之，王者群臣飛屍惡
鬼欲來恐之，自然有護無能犯者。」

[0781a02]  佛語文  殊：「是為二十功德之勳。法師比丘聞此經  典，欣然篤信而不以疑不懷猶豫，受持諷誦  抱在心懷，具足分別為他人說，功德如是。」

[0781a06]  文殊師利復白佛言：「譬如藥樹名曰普療，皆  能除愈一切疾病。斯經如是，療治一切婬怒  癡疾眾想之患。」

[0781a08]  佛言文殊：「如仁所言誠無有  異。斯經典者，實為消除一切眾生五陰、六衰、  三毒、五蓋、十二因緣、九十六徑、六十二疑邪見
之礙。所以者何？乃往過去久遠世時，其劫無  限不可計會，其數過此。時世有佛，號樂師子  步，會無央數無限人民，大眾之中講說經典。
時樂師子步如來、至真、等正覺有一菩薩，名  金剛幢，於其佛所聞是經典，其心不疑不懷  猶豫，即時啟受於斯經典功德之勳，持諷誦
讀篤信執翫不離其心。行入郡國、縣邑、聚落、  州、城大邦，見之歡欣，皆言：『良醫當來治我  眾患之疾。』一心相信豫懷欣然。時百千人共
相聚會，皆俱往詣於金剛幢菩薩之所，各欲  求護。時金剛幢則以篤信悲哀之心，用斯經  典呪於眾人，取此經中神呪諸句，將護眾人
以德勞之，而以宿衛。文殊師利！彼為何謂神  呪句耶？以辭呪曰：

[0781a25]  「『無捶  (一)  離為  (二)  以律捨  (三)  善度  (四)  不有實  (五)  無有處  (六)  離迷惑  (七)
尊虛空  (八)  荒如幻  (九)  無所  生  (十)  不可得  (十一)  慈善慈  (十二)  愍眾生  (十三)  一切下  (十四)  求
徑路  (十五)  義精進  (十六)  斯無楚  (十七)  此神呪  (十八)  』

[0781a29]  「是神呪章句，將護眾生。若得惱病至於困  病，眾患之苦痛不可言，若干諸疾悉得除  愈；諸天龍神及與非人所見嬈者，并餘毒蟲
蟒蛇、虎狼、蚊虻、蚑蜂，慈念此經無能觸者；病  瘡痛癩若得水疾，悉得除愈。」

[0781b04]  佛語文殊：「時  金剛幢菩薩大士住此經典，為眾生類皆療  眾疾，莫不安隱。於文殊意志云何？時金剛
幢菩薩大士為異人乎？莫作斯觀。所以者何？  則吾身是。吾於彼世受斯經典，篤信愛樂持  諷讀誦，開化饒益一切眾生。是故，文殊！當  觀此經如普藥樹。」

[0781b11]  文殊師利復問佛言：「其有菩薩，受此神呪章  句義者，持諷讀誦當云何行？」

[0781b12]  佛告文殊：「若  有菩薩受斯神呪章句義者，持諷讀誦，其人  發意奉行是經，不服食肉，不以香油、塗薰其
身。常懷慈心愍於眾生，饒益一切如普藥樹；  常當親近於一切智諸通普慧，令無惱害得  其便者。若誦此經，常當清淨柔和其心無穢
濁行。諷是經時，淨掃除地令無塵埃，見者悅  豫。」

[0781b19]  文殊師利復白佛言：「若有菩薩讀是經時，  棄捐貪愛不惜身命忽如無形，爾乃隨教。」

[0781b20]  佛  告文殊：「誠如所云一無有異。」

[0781b21]  彼時世尊告賢  者阿難：「受此經典持諷誦讀，以用加益無數  眾生，斯經典者所益無量。」

[0781b23]  阿難白佛：「唯諾！當  受如聖尊教，宣如佛說。」

[0781b24]  佛言：「善哉，善哉！賢者  阿難！若受此經奉持諷誦，為諸眾生施作佛  事。」

[0781b26]  佛說如是，賢者舍利弗、賢者阿難、文殊師  利，諸天、世人、阿須倫、鬼神、龍，聞佛所說莫不  歡喜，作禮而去。

佛說無希望經

* * *

【經文資訊】大正藏第 17 冊 No. 0813 佛說無希望經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
