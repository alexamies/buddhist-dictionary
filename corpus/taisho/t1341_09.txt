大威德陀羅尼經卷第九
隋北印度三藏闍那崛多譯

[0794b11]  阿難。於中何者是五入。入地獄入畜生入閻  羅世入天入人。是名五種入。於中所有地獄  畜生閻羅世入。是惡行眾生入。若言天人等
入。是善行眾生入。何故名入耶。彼受諸生  流轉故言入。身惡行具足。口惡行具足。意惡  行具足。以彼具足故。當入地獄畜生閻羅世。
是故名入。以善行業果報信已當受未生。是  故名入。是名五入。

[0794b19]  於中何者是五趣。地獄畜生閻羅世天人等。  是為五趣。於彼之中。何者是五陰聚。色受想  行識。是為五陰聚。復有五陰聚。地聚水聚火
聚風聚識聚。是為五陰聚。復有五陰聚。戒  聚三  昧  聚智聚解脫聚解脫知見聚。是名五  陰聚。復有五陰聚。力精進聚離生聚離三有
聚離貪著聚無畏毘婆舍那聚。是名五陰聚。  復有五陰聚。聲聞智生聚。辟支佛智生聚。三  藐三佛陀智生聚。眾生發力聚。滅諸縛聚。是
名五陰聚。此等五種說中一所說未證當有  疑。謂何者所說未證當有疑。謂名滅諸縛  聚。於中彼善男子等應如是出。如來曾已說
涅槃界。涅槃有何界。有為涅槃界。無為涅槃  界也。汝等於此修多羅句中。應當宣說義業。  莫作障礙。是為五陰聚。

[0794c05]  於中何者是五病。謂欲病恚病癡病損心病  助魔病。若諸善法不能廣說。是名五病。復有  五病。聲聞乘人不順聞故病。欲諸法者障諸
法故病。住菩薩乘諸眾生輩俱致百千事中。  不聞三輪清淨故病。復有菩薩魔障礙故病。  如來說生色。亦說似生色。有如來說法。亦說
似法。於中所說似法者。彼於行聲聞乘若行  菩薩乘者。見於世間說障礙。彼若住於菩薩  乘者。魔作障礙。不為行聲聞乘者。於中如來
為諸菩薩說諸波羅蜜。於未來世是魔波旬  於此閻浮提中。當說似波羅蜜諸修多羅。彼  等諸修多羅多有諸人當受持者。阿難。而爾
時說彼相似語言似波羅蜜者。住菩薩乘諸  眾生輩。於諸法中當棄捨遠離。此是菩薩相  似之法聞故當病。猶如聲聞乘行人顛倒教
授。當知菩薩聞似波羅蜜者。亦復如是。阿難。  是故如來見諸菩薩於未來世有如此障礙  故。以言辭辯說諸波羅蜜。但有言音此是波
羅蜜。此波羅蜜家修多羅也。復次如來有成  就滿足。為諸菩薩說成就滿足勝淨法輪。菩  薩篋藏菩薩學處。彼如是等以不聞故。住菩
薩病處。於諸佛法而得損減。阿難。是故若有  淨信諸善男子及善女人。欲求阿耨多羅三  藐三菩提。當成就諸佛法。於二種修多羅中
應勤求修學。何等為二。普發菩薩篋藏及陀  羅尼修多羅中。何以故。如來有如是智。知彼  過去有諸如來阿羅呵三藐三佛陀。彼等諸
佛世尊入此事已。說此一切法優陀那菩薩  篋藏已。於彼等諸波羅蜜。當得諸佛真實智  慧皆入是中。於未來世。有諸如來阿羅呵三
藐三佛陀。彼等諸佛世尊。亦當說此一切法  優陀那菩薩篋藏法本。及現在世有諸如來  阿羅呵三藐三佛陀。現世住者。及我現在如
來阿羅呵三藐三佛陀。亦如是說。是故我今  亦說此一切法優陀那菩薩篋藏法本。我所  說法於此修多羅句中。無有法不能滿足佛
菩提者。皆悉攝入無不說者。阿難。是故若有  善男子善女人。欲取利益者。欲隨我學者。欲  成就諸佛法者。欲領比丘僧者。應求如是等
修多羅。如此修多羅中所示現法應如是住。  何以故。如來為諸菩薩說淨三輪法已。菩薩  篋藏純直名為速疾淨菩薩地。篋藏名為住
持戒處一切諸義相續和合智地。為行諸菩  薩乘諸眾生輩初作業力者。彼於菩薩篋藏  中。今已說訖。阿難。於菩薩篋藏法本中。已
如是次第說百俱致無所作地。為住菩薩乘  諸眾生輩法無所減。阿難。若有欲成阿耨多  羅三藐三菩提者。彼諸如來於此脩多羅中
已共作耶。若有於此能隨學者。彼等當能清  淨彼智。彼等以智淨故。亦當於大眾中能說  法如我今也。阿難。是故我隨因住和合因緣。
如來如是說法是菩薩道場。諸菩薩輩。當自  齊集應善受持。阿難。若復有人於如是等一  切相具足。勝妙菩薩篋藏陀羅尼中。正念正
行正得處能增廣智慧處。總攝諸善根處。心  不順入不生淨信而不受持。或不讀誦亦不  溫習。亦不欲當成阿耨多羅三藐三菩提。我
即說彼住魔事業。阿難。我念過去無量時。有  佛名曰燈明如來阿羅呵三藐三佛陀。我時  於彼燈明佛教中。為此菩薩篋藏修多羅。六
萬歲中隨一比丘承事供養。我時於彼比丘  之所。以一切樂具。若干年歲供養承事。而不  與我此修多羅。隨於何處復三月安居。我於
彼比丘所發三輪清淨心中。如諸菩薩有清  淨心。如彼如來所說。如是彼三月中時彼比  丘直教我聽。亦不教讀。我於彼時不生異心。
而我於彼聞已。過彼三月即便命終。以我淨  彼地故。當速淨般若。以是故。燈明世尊速  授我記。汝於來世當得作佛多陀阿伽多阿
羅呵三藐三佛陀。阿難。我今若見彼比丘今  生在地獄中者。阿難。乃至如來阿羅呵三藐  三佛陀知報恩故。能為彼比丘於大地獄中。
經恒沙等劫受大苦惱。若於此比丘眾中。現  前有者。當以金色二手取已若一月若半月  荷負而行。以一切安樂具。當承事供養。念
彼往昔報恩德故。而我雖作如是事。時於彼  比丘猶亦不能具報彼少恩。阿難。於汝意云  何。如來是知恩者報恩者不。阿難言。如是世
尊。佛復告阿難言。阿難。於當來世有諸比丘  比丘尼優婆塞優婆夷。若聞如是諸波羅蜜  聲。當度險岸。阿難。如來知此未來恐怖已。彼
及諸處於此修多羅句中已說。亦不作語言  名字中說。阿難。是故聞如是法已應住如如。  阿難。如來已說此病。住魔業者。是諸法中當
不生實想。雖生實想不勤讀誦。何以故。阿  難。於白法中多有障礙故。阿難。若於彼時於  如是諸修多羅。聞已能受持讀誦溫習之者。
如來以佛智慧。知彼丈夫故。曾於往昔供養  諸佛。彼魔波旬不能作礙。阿難。如來今者  但如是說。阿難。若彼等眾生今在現前者。如
來為彼示現此修多羅。我今應當親執其手  勸請彼輩。為有慢者安慰心故。於未來勸受  持故。為是諸法不斷滅故。所以者何。彼人得
自利故。亦供養我故。我所勸請不虛假故。彼  等若能善受正法。彼等所說皆悉不虛。所有  眾生請說法者。為彼等故。當於實智慧中住。
若是法中能善住者。彼至道場應作是念。我  等已曾為釋迦如來阿羅呵三藐三佛陀之所  勸請。如是次第應脫彼病。

[0795c17]  阿難。何者是五患耶。謂生身患。心患。受業果  報患。被他呪詛患。無智患。所謂身患者。彼以  種種緣起各相諍鬪。遠相繫縛連續不斷。
假使無病以惡人居故。即便病生。或食不消  故霍亂。或被強壓捺而生濕瘡。或頭痛腦  痛額痛口痛。舌痛齒痛眼痛耳痛。咽喉痛出
入息膞痛。背痛脇痛腹痛心痛。或依彼等而  起風痛。或不正住臍下絞痛。因大小便塞而  致痛也。髀痛膝痛脛痛踝痛。脚痛諸節疼痛。
此等麁痛何因而起。一切以不謹慎故起。住  惡處故起。不善將衛故起。以生冷故起。何者  是生冷也。以多食脂膩是故生冷。以彼冷故
所以冷生。以冷生故故令增廣。以增廣故  即生氣上。即自唱言。我不正臥。我食不知足。  我飲不知足。所以風起所以黃起。痰陰冷陰
眼暗。或因得物貪是故病起。最大病者謂貪  諸欲。其餘諸病在世間醫師容可能治。此惡  貪欲一切眾生終不能治。唯除諸佛如來阿
羅呵三藐三佛陀。而此貪欲顛倒妄生。以妄  生故住於顛倒。而懷信樂。既懷信樂。於佛法  僧邊捨於信樂。於佛法僧邊捨信樂者。彼即
無有乘行。彼於何處捨信樂。謂於佛邊法邊  僧邊。乃至於天上亦無信樂。彼人何處信樂  執著。於肉血中信樂執著。如是次第相續於
骨髓中生信生樂。如是如是。次第相續腸肚  之中。及以隱處而生信樂。

[0796a14]  爾時眾中有一長者名曰選擇。在彼會坐。然  彼選擇長者。有妻名曰光勝立世主。時彼光  勝婦女為世間最勝色。端正殊特眾人樂見。
身體光澤最為第一。爾時選擇長者。從座而  起白佛言。世尊。莫作如是言。所有丈夫執  著欲者。彼即執著大小便處。何以故。世尊。我
等增長世主者。少年盛壯名曰光勝。世尊。然  我寧捨一切財物頭目。終不能暫捨光勝。世  尊。猶如婆梨師迦花。如是如是。我於彼邊恒
作是想。世尊。譬如有一丈夫取金鬘已而不  羞慚置己頭上。世尊。如是如是。我彼光勝足  下所有塵土。我時即取置己頭上。然我因彼
無有慚悔。爾時世尊現神通力現神通已。即  於坐處去眾不遠。化作光勝所居屋宅。於屋  宅中見化光勝。爾時彼長者知己妻已速起
愛著。於世尊前從座速起。詣向彼處化婦女  邊。爾時所化婦女見彼長者。即起走避。爾時  長者更審知彼實是己妻。而作是言。謂增長
世主。如在己家所作諸事。如是如是。共相語  論。爾時世尊復作如是變化神通。令化女在  長者前。取彼衣角敷地而坐。時彼化女於衣
角上放惡糞穢。如是世尊彼三摩耶復作神  通。令彼糞穢出無量百千諸虫。爾時大眾聞  此糞臭時各各捻鼻。爾時長者亦不能忍。四
方觀看何處有此如是臭穢。爾時座中有一  釋種子。名曰婆難陀。爾時彼長者觀彼婆難  陀釋種子。觀已各相瞻面。爾時彼長者觀婆
難陀釋種子已。告婆難陀釋種子言。尊者婆  難陀。何處有此糞氣而大臭穢。爾時世尊作  是神通。然彼婆難陀釋種之子。見彼長者衣
角之處有是糞穢。告長者言。希有乃至鈍癡  長者。既是爾增長世主光勝。於衣角中出是  糞穢而不見也。復觀他面更作是言。大有糞
穢氣甚臭惡。然此長者。愛增長世主光勝故。  猶不能捨可惡糞穢故。彼即報言。尊者婆難  陀。我此增長世主無有糞穢。即報彼言。長者。
汝今起看衣角中所有糞穢。彼復報言。有誰  疑我妻有是糞穢之惡。可令彼起。爾時婆難  陀釋種之子告彼長者言。長者。若爾汝今應
自觀衣角。彼亦不觀。爾時婆難陀釋種子起  瞋恚心。忽然從座而起。即告彼言。癡鈍長者。  汝豈不知如來世尊在我前坐。不應以此糞
囊而來此處。時婆難陀釋種之子。即以右手  捺長者頂。令就衣角糞穢之中。時彼長者即  便叫喚。時婆難陀釋種之子以左手抱持。復
以右手捉彼長者。從彼眾內擎持將出擲置  遠處。此非長者。誰作此名是長者也。當知  此是糞穢長者。爾時彼長者尋大羞慚。告化
婦言。汝今何故來在眾中令我羞恥。彼即報  言。長者。若汝愛著是糞穢坑。其中沈沒生樂  想者。汝於往先應可慚愧。時彼長者生厭離
意念欲捨衣。以羞愧故不能棄捨。如汝長者  彼糞穢衣不受不取。而己自羞為彼糞穢污  染是身。爾時婆難陀釋種之子告彼長者言。
長者。汝增長世主有屎尿不。彼即報言。如  是。尊者婆難陀有。然我今者。不能出氣欲取  命終。爾時婆難陀釋種之子告彼長者言。長
者。汝應如是以不出氣當取命終。是則順理。  若我等以他糞故不能出氣而取命終。是則  不順。今汝長者。此地方中宜可速去。我等亦
以汝增長世主臭穢惡氣。作是苦惱。長者言。  尊者婆難陀。頗有方便令使我等於無智中  當得解脫。彼即報言。有是方便。若我等眼
前不見汝者。可得解脫。爾時彼長者語婆難  陀釋種子言。希有婆難陀釋種之子。乃能出  是麁澁語言。爾時婆難陀釋種之子告彼長
者言。希有此長者乃至有如是癡鈍。爾時彼  長者復言。尊者婆難陀。汝莫於此大會眾現  前罵辱於我。時彼化女如服轉藥在彼地方。
爾時長者告彼增長世主言。汝於今者有是  事耶。令我於大眾前受大羞恥。即報彼言。汝  應當羞汝愛著糞屎囊故。爾時四大天王在
上空中住已。告彼長者言。希有乃至有是癡  鈍長者。乃能如是。諸天眾前見自己婦沒糞  聚中。爾時彼長者告婆難陀釋種之子言。尊
者婆難陀。我今已知自婦諸過患。尊者婆難  陀。願我於如來所離家出家。彼即報言。若汝  俱致百千歲。以一切香塗薰己身滅糞氣故。
若如是者。汝方當得於如來邊離家出家。彼  復報言。尊者。我出家已當住空閑阿蘭若處。  不在於此比丘眾中。尊者。誰能知命或死或
生。爾時世尊展金色臂。告彼長者言。汝長者  能盡命清淨行梵行不。彼即答言。我為一切  眾生而行梵行我尚能行。況復自利而不能
行。以是因緣。世尊以柔軟語。告彼長者。善來  汝比丘行於梵行。作是語已。時彼長者即成  剃髮。身著袈裟即持應鉢。彼即應時成就出  家得具足戒。

[0797a15]  爾時婆難陀釋種之子告彼長者言。來汝長  者今可取衣。彼即報言。尊者婆難陀。我非長  者。我是比丘。彼復告言。不但剃髮名為比丘。
彼即問言。云何名為比丘也。尊者婆難陀即  以偈告言。

若斷欲悕望　　復斷諸漏已  
諸法無悕望　　不可說有法  
隨順向涅槃　　隨順趣厭離  
入信到彼岸　　彼成為比丘  
若順於毘尼　　入於境界處  
能住戒聚中　　當得脫諸縛

[0797a26]  爾時世尊為彼長者比丘。廣說苦聖諦令得  安住。開示顯揚分別廣演言教。正說苦諦苦  集苦滅苦滅道聖諦。向說名字令得安住。開
示分別宣揚顯說。爾時彼比丘聞說勝法已。  即於彼地方生無漏法心得解脫。爾時彼比  丘從坐而起。作如是言。我於今者於欲糞穢  而得解脫。世尊。是諸毛道
(梵云婆羅隋云毛道)  凡夫輩。  當何所作以惡信故。爾時彼比丘過彼夜已  日在東方。彼三摩耶身著衣服入舍婆提城  巡行乞食。時增長世主於路遇見告言。長者
汝出家也。此處捨我棄我離我厭我。別我及  捨家已。彼時答言。我已出家最為第一聖中  出家。汝於我所已作利益。然汝於我大眾之
前。用彼糞穢污染衣角。女告彼言。長者。汝謗  我也。彼告女言。我不謗汝。如來世尊是我  證明及婆難陀釋種之子。於大眾中捉我及
汝。擒捉抱持擲著遠處。爾時惡魔波旬在上  虛空作如是言。此非是彼。彼是所化如來如  是多種化已。而令眾生得出家耶。爾時彼
比丘告彼魔波旬言。波旬如是如是。汝及婦  女及彼所化一切如化。一切諸法猶如陽焰。  一切諸法猶如幻也。爾時彼女聞空法已。如
實於彼地方之處思惟此義。彼思惟時遠塵  離垢。於諸法中生法眼淨。爾時彼女已見諸  法得入諸法。證入諸法無復有疑知教師法。
爾時彼女告彼比丘言。汝已作善最有所作。  比丘。若汝離家不用家法而出家者。而我今  者亦隨出家。爾時婦女捨家離家出家學道。
復作是念。彼諸空法思惟是已。即得作證阿  羅漢道最勝上果。

[0797b27]  世尊相續隨時說法。知法相續故。其修多羅  文句不斷壞故。即告長老阿難言。阿難。如來  所說法為滅順眠煩惱故。是最病者。所謂於
欲順眠此中執著廣起諸苦。所言苦者。是五  道流轉生死所起。受者彼名為苦。何者是受。  所言受者謂墮落。何者色墮落謂染著。以誰
為染著謂有顛倒。誰為顛倒謂妄語。何者妄  語謂無實。何者無實謂無事分別。何者無事  分別。所謂諸空法而作我想。彼名無實。如是
次第於不實中而生起色。名順眠處。是名病  患悕望處耶。所言苦者所謂五聚陰。若有染  著。五聚陰中受諸聚陰。是為無智。如是次
第苦及五聚。若於五聚中無智彼為大患。何  故言患。順向地獄畜生閻摩羅世。於地獄中。  於畜生中。於閻摩羅世中。一切三界中住。不
能分別身惡行口惡行意惡行。故名為患。此  為五患。

[0797c15]  於中何者是五根。謂信根精進根念根三昧  根般若根。是為五根。復有五根。何者五根。謂  眼根耳根鼻根舌根身根。於中意根者。彼是
內根彼二處和合而行。於法入中說名為入。  是為五根。復有五根。何者為五根。謂婦女根  丈夫根順忍根心轉根。有心滅已故即生女
根。又有一根。須臾時即生女根。於須臾時  生丈夫根。此等為五根。復有五根。何等為五  根。謂地獄根畜生根閻摩羅世中根人中根
天中根。是為五根。於中應知根之勝處。若從  阿毘脂大地獄中滅已。出生者有二種根。一  名普熱惱根。二名撲得根。如是色如是形相。
譬如殊提華。於合會大地獄中滅已。出生者  有二根相。一名左行根。二名轉果根。如是  色如是形相。譬如甄首迦華。從叫喚大地獄
中滅已。出生者有二根相。一名多五根。二名  常超越根。有如是色如是形相。譬如毘離那  迦華。活大地獄中滅已。出生者有二種根相。
一名墮落眼根。二名事境界根。如是色如是  形相。譬如目真隣陀華孔雀華。或如孔雀色。  從黑繩大地獄中滅已。出生者有二種根相。
一名有憂愁根。二名尼私多波帝陀炎  (隋云出生)  。  如是色如是形相。譬如薝波迦華。此為五根  相。大地獄中滅已。出生者又何故言根。以境
界故。諸根生故。若於此處言根者。彼處處  依國或名伊梨耶提。亦名胡求摩帝。亦名  多寐帝也。亦名尼西毘多也。亦名作處也。亦
名作相也。亦名般若林也。亦名想林也。亦名  生也。亦名勝也。亦名稠勝也。亦名盧脂耶。亦  名阿波荼婆娑那。阿難。是等諸根名者。如來
所知種種言辭應分別演說。

大威德陀羅尼經卷第九

* * *

【經文資訊】大正藏第 21 冊 No. 1341 大威德陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
