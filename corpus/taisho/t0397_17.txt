大方等大集經卷第十七

北涼天竺三藏曇無讖譯

◎虛空藏菩薩品第八之四
[0114b10] 爾時，虛空藏菩薩白佛言：「世尊！諸佛行處不可思議，菩薩所應行法亦復無量，是故此行不可以少誓莊嚴、不可以少言說、不可以小乘道而得成就。快哉！世尊！唯願說諸菩薩大誓莊嚴及道莊嚴，菩薩以大誓莊嚴及道莊嚴故，能乘大乘行真實最上出世間道，為當得出世無上大乘，成就一切自然大智。雖未成一切智，能作佛事利益一切。」

[0114b17] 佛告虛空藏菩薩言：「善男子！諦聽，諦聽！善思念之。吾當為汝分別解說，諸菩薩大誓莊嚴、乘莊嚴、道莊嚴。」

[0114b20] 「唯然，世尊！願樂欲聞。」

[0114b20] 佛言：「善男子！菩薩有二十莊嚴法以自莊嚴，自莊嚴已能乘大乘。何等為二十？善男子！若有菩薩畢竟發阿耨多羅三藐三菩提心，於一切眾生生最勝大悲，生利益眾生心，利益眾生心已，便能莊嚴無上大誓。

[0114b25] 「何謂大誓莊嚴？為度未度者大誓莊嚴，乘大船舫故。為解未解者大誓莊嚴，脫虛妄顛倒故。為安未安者大誓莊嚴，安止無畏道故。為未得涅槃者令得涅槃大誓莊嚴，捨五陰重擔故。為常勤給足眾生大誓莊嚴，精進不懈怠故。為不捨無量生死大誓莊嚴，不疲厭故。為悅可一切諸佛大誓莊嚴，現前供養恭敬故。為受持一切佛法大誓莊嚴，不斷三寶種故。為受持一切所聞不忘大誓莊嚴，得陀羅尼故。為善說法悅可一切眾生大誓莊嚴，得辯才故。為集無量功德資糧大誓莊嚴，成就相好故。為悅可一切善知識大誓莊嚴，堅固所行故。為遮馳散心大誓莊嚴，生諸禪解脫三昧故。為在阿練若處捨離身命大誓莊嚴，得六通故。為欲大師子吼無所畏懼大誓莊嚴，現前得無我法故。為欲至一切世界大誓莊嚴，欲知一切諸法如幻如夢如影故。為普照嚴飾一切世界大誓莊嚴，淨戒眾受持成就力故。為成就如來十力大誓莊嚴，滿足諸波羅蜜故。為得四無所畏大誓莊嚴，如所說行故。為盡得十八不共法大誓莊嚴，如所聞菩薩地法不戲論故。

[0114c17] 「善男子！是為諸菩薩二十大誓莊嚴，以此莊嚴力故能乘於大乘。菩薩以此自莊嚴力故，斷三惡趣因緣，是名莊嚴。具足善為諸佛所護持，是名莊嚴。隨所欲至便得往生，是名莊嚴。捨一切胞胎能化生諸佛前，是名莊嚴。能行無諍身口意業，是名莊嚴。住不放逸行為諸天世人之所恭敬，是名莊嚴。善通達三脫門而不證實際，是名莊嚴。一切無我法皆現在前而猶不捨大誓莊嚴，是名莊嚴。是為菩薩具足大誓莊嚴。

[0114c27] 「云何名為莊嚴菩薩乘？善男子！乘者謂無量也，無邊崖故，普遍一切喻如虛空，廣大容受一切眾生故，不與聲聞辟支佛共，是故名大乘。

[0115a01] 「復次，乘者以正住四攝法為輪，以真淨十善業為輻，以淨功德資糧為轂，以堅固淳至畢竟為輨轄釘鑷，以善成就諸禪解脫三昧為轅，以四無量心為善調，以善知識為御，以知時非時為發動，以無常苦空無我之音為驅策，以七覺寶繩為鞦紖，以淨五根為索帶，以弘普端直大悲為旒幢，以四正勤為網，以四念處為安詳，以四神足為速進，以勝五力為鑒陣，以八聖道為直進，於一切眾生無障礙慧明以為軒。以無住六波羅蜜迴向薩婆若，以無等四諦度到彼岸，是為大乘。

[0115a12] 「此乘諸佛所受，聲聞辟支佛所觀，一切菩薩所乘，釋梵護世所應敬禮，一切眾生所應供養，一切智者所應讚歎，一切世間所應歸趣，一切怨憎不能輕毀，一切諸魔不能破壞，一切外道不能測量，一切世智不能與競。此乘殊勝無能遏者，一切賢聖之所守護，此乘隨願能至一切佛界故。此乘普照，能放縵網光明故。此乘有大名稱，能出法門故。此乘強，志不退還故。此乘堅牢，不懈緩故。此乘正住，不傾動故。此乘眾事備具，能滿一切所願故。善男子！是名大乘諸大誓莊嚴。

[0115a22] 「菩薩乘此乘，乘此乘已能從一地至於一地是其莊嚴，能捨諸地過患是其莊嚴，能捨諸魔業是其莊嚴，能化度眾生是其莊嚴，能淨佛世界是其莊嚴，能現菩薩神變是其莊嚴，能度生死大飢饉是其莊嚴，能入如來行處是其莊嚴。

[0115a28] 「善男子！云何菩薩莊嚴道？善男子！菩薩大誓莊嚴及乘大乘已捨一切邪道，捨一切邪道已趣於真實正道到薩婆若。何謂正道耶？所謂不捨善法故行於大欲，不退菩提道故勤修精進，善根不失故行不放逸，不動淳至不沒於所作，必能究竟仰攀上法，求功德資糧無有滿足，求智慧資糧終不廢捨，是為菩薩正道。

[0115b06] 「復次，善男子！菩薩道者，所謂四禪、四無量心、四空定、五神通、三福業、三學、六應敬、六念、四攝法、四念處、四正勤、四神足、五根、五力、七覺分、八聖道分、三解脫門、知陰方便、知界方便、知入方便、知諦方便、知因緣方便，是名為道。菩薩得成就此道方便，皆能隨順入六波羅蜜道。所以然者，以菩薩六波羅蜜道，不與一切聲聞辟支佛共故。此道一切諸佛皆所稱歎，從諸如來口出。成就方便菩薩能知一切法實性者，能住出世間六波羅蜜聖道。

[0115b16] 「云何為住？善男子！若有菩薩成就自然慧方便而求菩提，於此五受陰中為如實覺故求於菩提，是菩薩知色無常而行布施，知色苦、知色無我、知色鈍、知色無智，知色如幻、知色如水中月、知色如夢、知色如影、知色如響、知色如旋火輪，知色無我、知色無眾生、知色無命、知色無人、知色無主、知色無養，知色空、知色無相、知色無願、知色無作，知色無生、知色無起、知色無出、知色無形，知色寂靜、知色離，知色無終、知色無成，知色與虛空等、知色如涅槃性，而行布施。

[0115b26] 「菩薩如是行施時，以施離故知色亦離，以色離故知施亦離；以色、施離故知願亦離，以願離故知色、施亦離；以色、施、願離故知菩提亦離，以菩提離故知色、施、願離，而知一切法同菩提性。

[0115c02] 「善男子！是為菩薩出世間檀波羅蜜，受想行亦如是，知識無常應行布施，知識苦、知識無我，知識鈍、知識無智，知識如幻、知識如野馬、知識如水中月、知識如夢、知識如影、知識如響、知識如旋火輪，知識無我、知識無眾生、知識無命、知識無人、知識無主、知識無養，知識如空、知識無相、知識無願、知識無作，知識無生、知識無起，知識無出、知識無形，知識寂靜、知識離，知識無終、知識無成就，知識與虛空等、知識如涅槃性，而行布施。

[0115c11] 「菩薩如是行布施時，以施離故知識亦離，以識離故知施亦離；以識、施離故知願亦離，以願離故知識、施亦離；以識、施、願離故知菩提亦離，以菩提離故知識、施、願離，而知一切法同菩提性。善男子！是為菩薩出世間檀波羅蜜。

[0115c16] 「復次，善男子！菩薩知色無常而護於戒，乃至知色如涅槃性而護於戒，知受想行亦如是，知識無常而護於戒，乃至知識如涅槃性而護於戒。以戒離故知色亦離，知戒離故乃至於識亦離，乃至知一切法同菩提性。善男子！是為菩薩出世間尸羅波羅蜜。羼提波羅蜜、毘梨耶波羅蜜、禪波羅蜜亦如是。

[0115c23] 「知色無常而行於慧，乃至知色如涅槃性而行於慧。知受想行無常而行於慧，乃至知識如涅槃性而行於慧。以慧平等故知識平等，以識平等故知慧平等；以慧、識平等故知願平等，以願平等故知慧、識平等；知慧、識、願平等故知菩提平等，以菩提平等故知慧、識、願平等，即知一切法同菩提性。善男子！是為出世間般若波羅蜜，是為菩薩出世間波羅蜜道，悉能攝取一切諸道，當知一切諸道皆入在中。

[0116a03] 「何故名之為出世間耶？善男子！五受陰名為世間，菩薩善分別五陰，觀是無常乃至如涅槃性已，知此道中無有世間及世間法，知此道是無漏是出世間無所繫著，是名出世間。善男子！是名菩薩道。

[0116a08] 「復次，道者，所謂如實求一切諸法，分別選擇不見一切諸法，相續積聚無二無別，是故名道。而此道者無有憎愛，無憎愛故名為平等。離思惟觀察餘乘故，名為廣大。去離諂故，名為端直。去離曲心故，名為無姦。斷除諸蓋故，名無繫滯。去離欲瞋恚害覺故，名無塵垢。不愛色聲香味觸故，名為安樂。去離諸魔事故，名為清涼。去離煩惱眾賊故，名為無畏。能到涅槃故，名為出要。成就靜定故，名清涼水。慧善解故，名為常明。善修慈故，名為涼樂。不捨大悲故，名進無厭。常行喜故，名為悅豫。成就捨故，名無過失。順攝法故，名為大富。成就施食波羅蜜力故，得薩婆若智辯，諸佛善護持故，名過四魔行法。不捨本願故，名進無滯礙。渡一切煩惱流故，名無有上。一切世間無能降伏故，名無詶對。

[0116a23] 「善男子！此道成就如是等及諸餘無量功德，一切大士乘此道故能往來教化無量眾生，是為莊嚴。無諸煩惱現入煩惱，是其莊嚴。觀於生死而不證實際，到空無相無作門，而能教化行諸見諸相諸願眾生，是其莊嚴。現入聲聞辟支佛涅槃而不捨生死，是其莊嚴。現諸趣受生而不動於法性，現說一切言教而不動於無言，是其莊嚴。能現一切佛事而不捨菩薩行，是其莊嚴。

[0116b03] 「善男子！是為菩薩大誓莊嚴、大乘莊嚴、道莊嚴。菩薩以大誓莊嚴自莊嚴故，能乘大乘順出世間聖道，未得薩婆若為眾生故能作佛事。」

◎
[0116b07] 爾時，眾中有菩薩名曰寶德，問虛空藏菩薩言：「善男子！汝已修此出世間聖道耶？」

[0116b08] 虛空藏答言：「已修。」

[0116b09] 寶德言：「云何修？」

[0116b09] 虛空藏答言：「如得清淨道，如是修。」

[0116b10] 寶德問言：「云何為清淨道？」

[0116b11] 虛空藏答言：「善男子！我淨故道淨。」

[0116b11] 寶德問言：「云何為我淨？」

[0116b12] 虛空藏答言：「如世淨。」

[0116b12] 寶德問言：「云何世淨？」

[0116b13] 虛空藏答言：「善男子！色過去際淨。所以然者，以色本際無來故。色未來際亦淨。所以然者，以色未來際無去故，色現在際亦淨。所以然者，以現在色無住故。善男子！是為世淨。受想行識過去際淨。所以然者，以識本際無來故。識未來際亦淨。所以然者，以識未來際無去故。識現在際亦淨。所以然者，以識現在際無住故。善男子！是為世淨。善男子！以世中世淨故則我淨，以我淨故是名道淨。」

[0116b22] 寶德言：「善男子！如是淨道能何所為？」

[0116b22] 虛空藏答言：「能作大智慧光明，以此慧明力故，能知一切法過去未來際。」

[0116b24] 寶德復問言：「何謂過去未來法際？」

[0116b25] 虛空藏答言：「一切法於過去際無生，於未來際無滅，是名知過去未來際。」

[0116b26] 寶德復問：「若見過去未來際者，為何所見？」

[0116b27] 虛空藏答言：「見二俱離。」

[0116b28] 寶德復問：「何謂二俱離？」

[0116b29] 虛空藏答言：「離斷常者。善男子！若有見法生及著法者，則是斷常見。所以然者，由有生故則有滅，有生滅故則有斷常之見。若不見有法從自性、他性生者則見因緣，若見因緣則見法，若見法者則見如來，若見如來者則見如，若見如者則不滯於斷亦不執於常，若不常不斷者即無生無滅。」

[0116c06] 寶德復問：「善男子！若無生無滅，云何有名數？」

[0116c07] 虛空藏答言：「假言說故名之法耳。善男子！猶如有空故，有色差別名，所謂青黃赤白色、紫色、頗梨色、琉璃色，麁色細色，長色短色，方色圓色，虛空不為如是等法所染。然一切色自性亦空，一切諸法亦復如是，同虛空性，但假言說有名數耳！所謂善法不善法，世間法出世間法，應作法不應作法，有漏法無漏法，有為法無為法，而菩薩亦不作一切非福行，所作福行皆見虛誑、非真、不堅固。是菩薩知一切行非行，平等捨離一切相，成就般若波羅蜜力故，迴向菩提而亦不見菩提有增有減，不於色中求菩提，亦不於受想行識中求菩提，菩薩以無求故，住於清淨戒眾，修無願解脫門，滿足一切諸願。知生死性同涅槃性，雖入究竟涅槃，為斷除眾生虛妄顛倒故行菩薩行，亦無行法可行。善男子！如是菩薩入於涅槃行菩薩行。

[0116c24] 「善男子！凡有所作皆是生死，無有所作是名涅槃。菩薩所行是無所作，是故菩薩名入涅槃行菩薩行。善男子！凡有染著樔窟妄想戲論取相，是名生死。涅槃者無染著樔窟妄想戲論取相，是名涅槃。菩薩以修無樂著樔窟妄想戲論取相行菩薩行，是名菩薩入於涅槃行菩薩行。」當說此法時，有五百菩薩得無生法忍。

[0117a03] 爾時，世尊讚虛空藏菩薩言：「善哉，善哉！賢士！快說法性稱菩薩行真實不異。」

[0117a04] 虛空藏白佛言：「世尊！此是如來快也。所以者何？由世尊慧明故，我等得斯辯分。世尊！喻如日光照閻浮提，由日威德力故，有眼之者得見色像作諸事業。由於如來大智力故，照一切眾生及諸世界亦復如是。諸法實性不可言說，諸言說性與虛空等，是故諸法不可得數。凡有數法則有限量，凡有限量則是有為，凡有有為則可知可斷可修，凡是可知可斷可修則有得有證有名數法。思惟籌量分別，不見有法可知可斷可修可證可得故，即無有得。所以然者，以一切法無生故。能如是正見諸法，於諸法中不生愛染，以無愛染故則無有著，以無著故則無近，以無近故則無受無取。何謂無受無取？謂色若常若無常，無受無取；受想行識若常若無常，無受無取。色若苦若樂，若有我若無我，若淨若不淨，無受無取；受想行識若苦若樂，若有我若無我，無受無取。色若空若非空，無受無取；受想行識若空若非空，無受無取。色若離若非離，無受無取；受想行識若離若非離，無受無取。菩薩以無受無取故，得諸法無受三昧。住是三昧已，諸佛世尊以無上心通授是菩薩記，是菩薩雖入涅槃，見一切眾生究竟同涅槃性，為教化眾生故，不捨大誓莊嚴及菩薩大悲。

[0117a28] 「云何菩薩入於涅槃行菩薩行？善男子！凡有所作，名為生死。凡無所作，名為涅槃。菩薩以正智慧，見一切諸行離相，菩薩以法明眼明了見故，能說如來智明。」

[0117b04] 爾時。寶德菩薩問虛空藏菩薩言：「善男子！汝何為自隱己智，言盡是如來力耶？」

[0117b05] 虛空藏答寶德言：「善男子！如來豈不說隱善顯惡也。善男子！我還問汝，隨意答我。善男子！於汝意云何？若無阿那婆達多龍王時，阿耨大池能出四河，使諸眾生得受用不？」

[0117b09] 寶德答言：「不也。」

[0117b09] 虛空藏言：「善男子！若無如來則無法律，菩薩無由得成大智之海，亦不能利益一切眾生。以如來出世故則有法律，諸菩薩得成大智之海，亦能度化一切眾生。善男子！是故當知一切菩薩所得辯說，能以利益眾生，皆是如來神力。」

[0117b15] 寶德復問：「善男子！諸如來辯，可得轉至菩薩心不？」

[0117b16] 虛空藏答言：「不也。」

[0117b16] 寶德言：「云何由如來力故得辯說也？」

[0117b17] 虛空藏答言：「善男子！喻如巧種果樹，因緣和合便得果實，然樹非即果，果不離樹。善男子！如來所說法，菩薩於此法中善順行故，便生大智明辯，因佛說得，亦無有轉。」

[0117b21] 寶德言：「希有，善男子！因緣生法如是甚深難測。」

[0117b22] 虛空藏言：「善男子！一切諸法究竟無生。」

[0117b23] 寶德言：「善男子！諸法謂從緣生。」

[0117b24] 虛空藏言：「善男子！生已生也？未生生也？」

[0117b24] 寶德言：「善男子！生已不生，未生亦不生。」

[0117b25] 虛空藏言：「善男子！是故無生。」

[0117b26] 寶德言：「善男子！緣中有因耶？」

[0117b27] 虛空藏答言：「無也。」

[0117b27] 寶德言：「因中有緣耶？」

[0117b28] 虛空藏答言：「無也。」

[0117b28] 寶德言：「於汝意云何？若因若緣自實有性耶？」

[0117b29] 虛空藏言：「無也。」

[0117c01] 寶德言：「善男子！於汝意云何？諸法無因緣生耶？」

[0117c02] 虛空藏答言：「不也。善男子！是故一切法無自性，無生無起無出，是以緣不生因，因不生緣，自性不生自性，他性亦不生他性，自性不生他性，他性不生自性。是故說一切法自性無生。所以者何？以如無生無滅，法性實際亦無生無滅，如如法性實際，如來所覺一切諸法亦復如是，無生無滅。」

[0117c08] 寶德言：「善男子！如來亦不出世也？」

[0117c09] 虛空藏答言：「此不應說也。所以者何？如來於一切法，盡不可說，不可言出、不得言不出。若有人問言：『如來出世耶？不出世耶？』智者為不謗如來故應置不答。」

[0117c12] 寶德問言：「云何應置？」

[0117c13] 虛空藏言：「如法性住，應如是置。」

[0117c14] 寶德言：「云何法性住？」

[0117c14] 虛空藏答言：「如虛空性住，住無所住，法性亦如是住；如法性，眾生性亦爾。如眾生性，一切法亦爾。如一切法，如來亦如是住，住無所住，無住處故無住無不住，是故不得言生、不得言滅。」

[0117c18] 寶德言：「善男子！如來出世事，甚深！甚深！」

[0117c19] 虛空藏答言：「善男子！若能如實解了緣生法者，名為佛出世。」

[0117c21] 寶德言：「善男子！誰當解此說也？」

[0117c21] 虛空藏答言：「若於一切法中不得增減者。」

[0117c22] 寶德問言：「何謂為增？」

[0117c23] 虛空藏答言：「增者所謂增上句，謂於無中妄生增上。無增上句者是平等句，無等句、無文字句、無句、無教句。無教之中，無句無增上，亦無心意識，以是故非句。喻如空中鳥跡，究竟已無當無而言鳥跡。於一切法中無有字句亦復如是，無句而假名為句，如無跡假名為跡。如來出世亦無有出，假名為出亦復如是。是故智者不應取著，以無取著故假名為出，而常依無出。所以者何？以無生是一切諸法實性故。無生者則無所有，是故名一切法無所有性。無所有性無有住處，無住處故是無住際，一切諸法及無住際即是實際，實際即是一切法際，是故言一切法與實際等。言實際者，是三場分斷際、不可壞際、不斷不常際、如實際、三世等際，以如是等際等一切法際。所以者何？實際及我際無二無別，實際及眾生壽命養育人際，無二無別，實際及我見際無二無別，於我見中無有實際，能如是如實知者則無有二十種我見。所以者何？以實際中無一無多故，實際與平等等，無來無去、無盡無減，實際究竟空故，是故言一切法是無盡門無盡際。

[0118a15] 「涅槃者無盡，所謂空故、無性故。如涅槃無盡無不盡，一切法亦復如是，以是故言一切法與涅槃等。諸法無等、無不等，無儔匹故。喻如虛空無有儔匹，一切諸法亦復如是。若見有詶匹，言有涅槃者，已言有涅槃，便求涅槃，則與賢聖相違。已言有涅槃故，便言此應知、此應斷、此應證、此應修，此應生、此應滅，如是行不具者，不能如實知、不能如實見，則不識不解、不知不見。不識不解一切法故，則著於文字，於諸法中妄生諍競。生諍競者於佛法中則為可愍。所以然者，如來說言：沙門之法不應諍競。」

[0118a28] 爾時，大德阿難白佛言：「希有，世尊！此賢士才辯乃能如是甚深明了難解難測也，於一切法不從他受，如身自證能如是說。」

[0118b01] 虛空藏菩薩即謂阿難言：「大德！我已自身證知，是故如所證知能如是說。何以故？我身即是虛空，以虛空證知一切法，為虛空印所印。大德阿難！凡諸菩薩修身善解身相者，能以此身作諸佛事，現種種色像，而亦不退於真法身，亦復不離結業生身，又復不過於平等性，現變化身悉得自在，於一切佛國普能示現，終已不隱應化之身，如是行者皆可名之為身證行。」

[0118b10] 阿難問言：「善男子！汝於法頗有證耶？」

[0118b10] 虛空藏答言：「大德阿難！我不見法離於身、身離於法。」

[0118b12] 阿難言：「善男子！汝若身證者，汝得阿羅漢果耶？」

[0118b13] 虛空藏言：「大德！無得不得。無所得故，於一切法無惱行故，離貪欲瞋恚愚癡故，是謂阿羅漢。」

[0118b15] 阿難言：「善男子！汝何時當般涅槃耶？」

[0118b16] 虛空藏言：「大德！阿羅漢者無般涅槃，知一切法究竟是涅槃亦無涅槃相。凡愚之人有如是分別戲論行，言此是生死、此是涅槃；阿羅漢者無是戲論也。」

[0118b19] 大德阿難言：「善男子！如我解汝所說義，夫菩薩者，不應言是凡夫，亦不應言是學，不應言是無學，去離二相故。」

[0118b22] 虛空藏言：「大德阿難！善哉，善哉！以非凡夫非學非無學故，在在處處皆能示現，於一切處亦不取著。」

[0118b25] 爾時，五百大聲聞各以己身所著憂多羅繒奉上虛空藏，奉上衣已，一時同聲說如是言：「其有眾生深心發阿耨多羅三藐三菩提者，快得善利。於如是大智法藏中不墮其外。」所上之衣即便不現，彼諸聲聞問虛空藏言：「衣何所至也？」

[0118c01] 虛空藏答言：「入我藏中。」

[0118c01] 又言：「如來知之，汝等可問。」

[0118c02] 爾時，諸聲聞即白佛言：「世尊！衣何所至也？」

[0118c03] 佛告諸比丘：「東方去此過無量阿僧祇諸佛剎土，有世界名曰袈裟幢，其界有佛，號曰山王如來；虛空藏已遣此衣至彼世界。」

[0118c06] 諸聲聞即白佛言：「世尊！以何因緣遣衣至彼耶？」

[0118c07] 佛言：「欲以此衣於彼世界施作佛事。虛空藏菩薩於此所說，如虛空藏等三昧印法門，此三昧於彼衣中當演其義音。彼世界無量阿僧祇諸菩薩，聞此法故當得無生法忍。諸比丘當知，菩薩作如是種種方便利益眾生。」說此法時，於上虛空中雨無量金色華，以此諸花遍覆妙寶莊嚴堂，於諸花中出如是法音。其有眾生信此虛空藏所說法，善順思惟分別其義者，皆當為不退轉印所印，畢定得至無上道場。

[0118c16] 爾時，阿難白佛言：「世尊！是何瑞應乃雨此花，出如是妙音安慰眾生？」

[0118c18] 佛告阿難：「有梵天名曰光明莊嚴，從梵天上與六十八百千梵眾俱欲來詣此。」

[0118c19] 如來說此語已，時諸梵眾忽然來至妙寶莊嚴堂上，頂禮佛足，右遶七匝。遶七匝已，在一面立，合掌向佛而白佛言：「希有，世尊！虛空藏菩薩不可思議，戒眾清淨，善修諸定，善分別大智慧，善能遊戲諸大神通，善能滿足大弘誓願，善能成就大權方便，善能莊嚴身口及意，善能於諸法中成就大自在力，是虛空藏菩薩身口及意都無所作，無有分別憶想，而能現此不可思議莊嚴神變；又能顯現無量百千法門，亦能出入百千諸三昧門，從昔以來常樂修習成就諸善法故。世尊！諸菩薩不應於往昔所修善根不知其因，集諸善根亦應無厭。所以者何？是因往昔所種善根果報故，能現如是不可思議神變。」

[0119a04] 佛告梵天：「如是，如是！如汝所言，諸菩薩已成就善根資糧及出要智方便故，能現如是不可思議功德莊嚴之事，無憶想分別，亦無不分別。」

[0119a07] 梵天白佛言：「世尊！云何菩薩集善根資糧及出要智方便？」

[0119a09] 佛告光明莊嚴梵天言：「善根有三種。何等為三？所謂無貪善根、無恚善根、無癡善根，是名善根。資糧者，所謂捨一切所有、修慈觀諸法，是名資糧。方便者，所謂去離凡夫地，不願樂聲聞辟支佛地，進入諸菩薩地，是名方便。智者，所謂知捨不善法智、知集善法智、知迴向菩提智，是名智。菩薩能住如是等正行者，是名出要。

[0119a16] 「復次，善根者，能發阿耨多羅三藐三菩提心。資糧者，所謂求一切善法。方便者，所謂已作未作善根終不廢忘。智者，所謂知心如幻化。如是等法現前了知，是名出要。

[0119a20] 「復次，善根者，所謂淳至。資糧者，所謂發動。方便者，所謂深心。智者，所謂無持無動。能行如是等法者，是名出要。

[0119a22] 「復次，善根者，所謂欲善法。資糧者，所謂勝進。方便者，所謂安住不放逸。智者，所謂捨一切依著。能行如是等行者，是名出要。

[0119a26] 「復次，善根者，所謂正信。資糧者，所謂不捨本願。方便者，所謂不捨念定。智者，所謂慧。能正住如是等行者，是名成就善根資糧智方便出要。

[0119a29] 「復次，善根者，所謂悅可諸善知識。資糧者，所謂給侍所須，恭敬供養尊重利益。方便者，所謂於善知識生世尊想。智者，所謂知時非時而問法。能正住如是等行者，是名出要。

[0119b04] 「復次，善根者，所謂善順聽法。資糧者，所謂受持不廢忘。方便者，所謂隨聞能觀。智者，所謂隨所聞而行。能正住如是等行者，是名出要。

[0119b07] 「復次，善根者，所謂值佛悅可。資糧者，所謂護一切諸波羅蜜、諸攝法及助道法。方便者，所謂能從一地至於一地。智者，所謂得無生法忍。菩薩能正住如是等行者，是名成就善根資糧方便智出要。」

[0119b11] 爾時，光明莊嚴梵天白佛言：「希有，世尊！如來能以四句義，總說一切菩薩行。世尊！一切佛法應於中求。」

[0119b13] 爾時，虛空藏菩薩語梵天言：「一句亦能總攝一切佛法。何謂為一？所謂離欲句。所以然者？以一切佛法同於離欲，如佛法一切法亦然。梵天！是為一句，總攝一切佛法。

[0119b17] 「復次，梵天！一空句總攝一切佛法，一切佛法同於空故，如佛法一切法亦然。梵天！是為一句，總攝一切佛法。所謂無相句、無願句、無作句、無生句、無起句、如句、法性句、真際句、離句、滅句、盡句、涅槃句，總攝一切佛法，以一切佛法同於涅槃故，如佛法一切法亦然。梵天！是為一句總攝一切佛法。所以者何？以如是等句皆非句故，一切佛法非句，假名為句。

[0119b25] 「復次，梵天！欲是離欲句。所以者何？離欲性即是欲故，一切佛法亦同是性。瞋恚是離瞋句。所以者何？離瞋恚性即是瞋恚故。愚癡是離愚癡句。所以者何？離愚癡性即是愚癡故，一切佛法亦同是性。身見是實際句。所以者何？實際性即是身見，一切佛法亦同是性。無明是明句。所以者何？明性即是無明故，一切佛法亦同是性。乃至苦惱是離苦惱句。所以者何？離苦惱性即是苦惱故，一切佛法亦同是性。色是虛空句。所以者何？虛空性即是色故，一切佛法亦同是性。受想行識是無作句。所以者何？無作性即是識故，一切佛法亦同是性。地大是虛空句。所以者何？虛空即是地大故，一切佛法亦同是性。水大火大風大是法界句。所以者何？法界性即是風故，一切佛法亦同是性。眼是涅槃句。所以者何？涅槃性即是眼故，一切佛法亦同是性。耳鼻舌身意是涅槃句。所以者何？涅槃性即是意故，一切佛法亦同是性。梵天！是為一句，總攝一切佛法。菩薩入如是等一一智門，皆見一切佛法入於一句。

[0119c16] 「梵天！喻如大海能吞眾流，一一句中攝一切佛法亦復如是。喻如虛空悉能苞容一切色像，一一句中攝一切佛法亦復如是。如是等一切佛法，若攝若不攝，若說若不說，不增不減，究竟離相故。

[0119c21] 「梵天！喻如算師數數以算籌布在算局上，然局中無籌，籌中無局。所以者何？究竟不相應故，究竟離故。如是於上一一句中假名數故，言一切佛法皆入一句，而諸佛法不可名數算計，究竟不相應故，究竟離故。

[0119c26] 「梵天！如佛法名數，即是一切法名數。何以故？一切法即是佛法，此法非法非非法，自性空故，自性離故，自性究竟無性故。無性即是虛空，虛空性同一切法性，此法性非生相非滅相，非有處相非無處相，是故一切法名無相無非相。」說如是一法門時，於彼梵眾中有萬二千梵天，皆發阿耨多羅三藐三菩提心；復有昔殖德本五千梵天得無生法忍。

[0120a05] 爾時，眾中有一菩薩名曰寶手，問虛空藏菩薩言：「希有，善男子！一切諸法及如來法，甚深難測不可思議。又，善男子！何謂安一切佛法根本耶？」

[0120a08] 虛空藏菩薩答寶手言：「善男子！菩提心是安一切佛法根本，一切法住菩提心故，便得增長。」

[0120a10] 寶手菩薩言：「善男子！菩提心者，何法所攝，得不忘失、能速至不退轉地？」

[0120a11] 虛空藏言：「善男子！菩提心為二法所攝，得不忘失、速至不退轉地。何等為二？所謂淳至、畢竟，是名為二法所攝，得不忘失、能速至不退轉地。」

[0120a15] 寶手言：「善男子！此二者為幾法所攝。」

[0120a15] 虛空藏言：「此二法為四法所攝。何等為四？所謂淳至者，為不虛詐、不諂曲所攝；畢竟者，為無我及上進所攝。是為二法為四法所攝。」

[0120a18] 寶手言：「善男子！此四法為幾法所攝？」

[0120a19] 虛空藏言：「善男子！此四法為八法所攝。何等為八？所謂不虛詐者，為不猶豫及體真淨所攝；不諂曲者，為正直及正住所攝；無我者，為不退沒及進所攝；上進者，為功德資糧及智資糧所攝。是為四法為八法所攝。」

[0120a24] 寶手言：「善男子！此八法復為幾法所攝？」

[0120a25] 虛空藏言：「善男子！此八法復為十六法所攝。何等十六？所謂不猶豫者，為大慈及大悲所攝；體真淨者，為身調及心調所攝；正直者，為忍辱及柔和所攝；正住者，為無憍慢及無滯礙所攝；不退沒者，為堅固及力所攝；上進者，為如所作及正行所攝；功德資糧者，為始發及究竟不捨所攝；智資糧者，為求多聞及思惟所聞所攝。是為八法、為十六法所攝。」

[0120b04] 寶手言：「善男子！此十六法復為幾法所攝？」

[0120b05] 虛空藏言：「善男子！是十六法為三十二法所攝。何等三十二？所謂大慈者，為無礙心及於一切眾生等心所攝；大悲者，為無厭惓及勤給足一切眾生所攝；身調者，為不觸撓及不加害所攝；心調者，為定及寂靜所攝；忍辱者，為受正教及順行所攝；柔和者，為慚及愧所攝；無憍慢者，為謙卑及禮敬所攝；無滯礙者，為無垢穢及不強梁所攝；堅固者，為不犯所行及成就本願所攝；力者，為住正意及不掉動所攝；如所作者，為如說及能行所攝；正行者，為正發及正進所攝；始發者，為必勝及不退所攝；不捨者，為樂勝及上求所攝；求多聞者，為親近善知識及悅可善知識所攝；思惟所聞者，為智慧及善觀所攝。善男子！是為十六法為三十二法所攝。」

[0120b20] 寶手言：「善男子！此三十二法，復為幾法所攝？」

[0120b21] 虛空藏答言：「善男子！是三十二法，為六十四法所攝。何等六十四法？所謂無礙心者，為護我及護彼所攝；於一切眾生等心者，為無別異及一味所攝；無厭惓者，為如夢觀及知生死如幻所攝；勤給足一切眾生者，為諸神通及方便所攝；不觸嬈者，為羞耻及信有業報所攝；不加害者，為少欲及知足所攝；定者，為無發惱及無散失所攝；寂靜者，為捨吾我及離我所所攝；受正教者，為求法及欲法所攝；順行者，為敬重及平等無疲惓所攝；慚者，為內心斷除及外不行所攝；愧者，為信樂佛智及在屏處不行惡所攝；謙卑者，為不慠慢及知自下所攝；禮敬者，為身端心直所攝；無垢穢者，為具靜定及修智慧所攝；不強梁者，為不麁獷及不兩舌所攝；不犯所行者，為不捨菩提心及念道場所攝；成就本願者，為捨魔事及佛神力持所攝；正住意者，為不輕躁及不掉亂所攝；不掉動者，為如石山及不可移轉所攝；如說者，為所作善業及無熱惱所攝；能行者，為無虛誑及不捨歸趣所攝；正發者，為離邊見及順觀甚深因緣所攝；正進者，為善巧及方便所攝；必勝者，為不懈慢及勇猛所攝；不退者，為大欲及增進所攝；樂勝者，為見如來及聞法所攝；上求者，為捨諸地過患及得諸地功德所攝；親近善知識者，為無憎嫉及信樂所攝；悅可善知識者，為敬順及不逆教勅所攝；智慧者，為無常觀及無我觀所攝；善觀者，為修無相及不怙涅槃所攝。善男子！是三十二法為六十四法所攝。」

[0120c21] 寶手復問：「此六十四法，復為幾法所攝？」

[0120c22] 虛空藏答言：「善男子！此六十四法為百二十八法所攝。何等為百二十八法？所謂護我者，為斷一切惡及成就一切善根所攝；護彼者，為忍辱及柔和所攝；無別異者，為猶如水心及如風心所攝；一味者，為法界觀及如如觀所攝；如夢觀者，為無移轉觀及無真實觀所攝；如幻者，為適性示現及無自性觀所攝；諸神通者，為了義及了智所攝；方便者，為大悲及般若波羅蜜所攝；羞恥者，為不覆藏所犯及悔過所攝；信有業報者，為不放逸及畏惡趣所攝；少欲者，為淨處有齊限及離宿穢所攝；知足者，為易稱及易養所攝；無發惱者，為究竟及究竟邊際所攝；無散失者，為得忍及不退轉地所攝；捨吾我者，為不計我身及與壽命所攝；離我所者，為無貪及無愚癡所攝；求法者，為智及斷所攝；欲法者，為不著五欲及離煩惱所攝；敬重者，為起世尊想及療救想所攝；無疲惓者，為身輕及翹勤省眠所攝；內心斷除者，為身念處及受念處所攝；外不行者，為心念處及法念處所攝；信樂佛智者，為深敬重及淨信所攝；在屏處不行惡者，為自證知及諸神天證知所攝；不慠慢者，為不自歎譽不譏彼人所攝；知自下者，為不虛稱及不顯己德所攝；身端者，為不行三不善業及不犯禁戒所攝；心直者，為常省己過及不說彼短所攝；具靜定者，為寂靜心及滅煩惱所攝；修智慧者，為選擇諸法及知無我所攝；不麁獷者，為常行益事及順忍所攝；不兩舌者，為自足眷屬及和合別離者所攝；不捨菩提心者，為眾生及為佛智所攝；念道場者，為欲壞於魔眾及成正覺所攝；捨魔事者，為正觀及不捨菩提志所攝；佛神力持者，為堅固行及善淳至所攝；不輕躁者，為堅護諸根及不捨境界所攝；不掉亂者，為觀苦及觀空所攝；如石山者，為不高及不下所攝；不可移轉者，為斷愛及除恚所攝；所作善業者，為智所作業及捨魔事所攝；無熱惱者，為淨戒及淨定所攝；無虛誑者，為誠實語及不望果報所攝；不捨歸趣者，為成就賢士業及不行怯弱所攝；離邊見者，為觀無生及不敗壞觀所攝；順觀甚深因緣者，為觀因及觀緣所攝；善巧者，為第一無諍競及不慠慢所攝；方便者，為離方便及無生方便所攝；不懈慢者，為身力及心力所攝；勇猛者，為勝進心及害怨敵所攝；大欲者，為不求利養及不愛身命所攝；增進者，為無愚冥及不退還所攝；見如來者，為修念佛及清淨信所攝；聞法者，為樂至講所及樂請問所攝；捨諸地過患者，為不散亂行及捨離惡知識所攝；得諸地功德者，為方便迴向及不捨本行所攝；無憎嫉者，為能施一切及稱意而捨所攝；信樂者，為無垢行及不濁心所攝；敬順者，為知世宜及隨順行所攝；不逆教勅者，為捨除不淨及淨正行所攝；無常觀者，為動轉觀及敗壞觀所攝；無我觀者，為不得作者及不得受者所攝；修無相者，為不緣境界及除覺所說所攝；不怙涅槃者，為除去無明及斷愛著所攝。善男子！是為六十四法為百二十八法所攝。」

[0121b21] 爾時，寶手菩薩從虛空藏菩薩聞分別如是等法門已，歡喜踊躍得未曾有，即白虛空藏菩薩言：「希有，大士！汝乃能成就如斯捷疾辯才及巧分別辯，事事所問盡能開解。如我今者解汝所說義趣及與文字，以如是方便，若一劫若減一劫，說不可盡辯亦無斷。」

[0121b27] 爾時，佛告寶手菩薩言：「善男子！如是，如是！如汝所言，此虛空藏菩薩若演一句之義，若一劫、若減一劫，說不可盡辯亦無斷。虛空藏菩薩有如是無量、無邊、不可思議、無盡辯才。」

[0121c02] 爾時，寶手菩薩以手遍覆妙寶莊嚴堂，於其手中出無量花香、瓔珞末香、塗香、衣服、嚴身之具及諸幢幡妙蓋，雨如是等上妙供具，供養如來及虛空藏。於上空中，百千音樂不鼓自鳴，於諸音中出諸妙偈，以讚如來：

「持德開德具百福，　　上意調伏念不動，
　沙門賢士降天人，　　十力佛子十方吼。
　大稱威德自在尊，　　降伏有畏除癡闇，
　能度漂流諸天人，　　閉惡趣門使清涼。
　聖尊巧說音微妙，　　無錯無謬音恬靜，
　三界無等無三垢，　　十方所說施眾樂。
　意念堅固樂寂靜，　　最勝十方降彼力，
　已捨諂曲得甘露，　　無有塵累眾歸仰。
　世尊處眾不動轉，　　而化十方無量眾，
　隨眾生行能隨順，　　佛子亦樂修此行。
　如日無翳能普照，　　能令眾華得開敷，
　佛智慧光照長流，　　諸子得悟亦如是，
　如風無礙山不動，　　淨如虛空照如日，
　佛子放光雨甘露，　　是故我禮佛及子。
　大千海水尚可量，　　十方虛空猶可涉，
　諸眾生心尚可同，　　世尊功德不可盡。」◎

大方等大集經卷第十七

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA