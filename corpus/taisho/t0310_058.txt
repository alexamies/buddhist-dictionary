大寶積經卷第五十八

大唐于闐三藏實叉難陀譯

文殊師利授記會第十五之一

[0336c28] 如是我聞：

[0336c28] 一時佛在王舍城耆闍崛山，與大比丘眾一千人俱。菩薩八萬四千，文殊師利菩薩、觀世音菩薩、得大勢菩薩而為上首。復與七十二億諸天眾俱，悉皆趣向菩薩之道。復與四天大王，釋提桓因，梵天王等及其眷屬，各有五萬二千眾俱，亦皆趣於菩薩之道。有四阿修羅王，各與眷屬無量眾俱。復與七萬二千大龍王俱，其名曰難陀龍王、優波難陀龍王、婆留那龍王、娑竭羅龍王、持大地龍王、無熱惱龍王、高勝龍王、伏魔龍王、最勝龍王、月上龍王，如是等而為上首。復與無量夜叉王俱，其名曰金毘羅夜叉王、阿吒薄拘夜叉王、蘇支路摩夜叉王、妙意夜叉王、妙慧夜叉王、妙相夜叉王、普色夜叉王、不動夜叉王、有力夜叉王、大力夜叉王，如是等而為上首。時王舍城國王大臣及諸四眾，天、龍、夜叉、人非人等，各以衣服飲食臥具醫藥種種資具，於如來所恭敬尊重而為供養。

[0337a17] 爾時世尊於晨朝時著衣持鉢，與諸比丘及於天人百千之眾前後圍遶，向王舍城阿闍世宮。佛威神力放百千種妙色光明，百千音樂同時俱奏，雨眾妙花，優鉢羅花、鉢曇摩花、拘勿頭花、芬陀利花繽紛而下。是時如來以神通力，隨所行處涌出寶蓮，大如車輪，白銀為莖、真金為葉、毘琉璃寶以為其鬚，於花臺中有化菩薩結加趺坐。是諸菩薩與寶蓮俱遶王舍城右旋七匝，而說頌曰：

「釋種應供大商主，　　利樂含識令安隱，
　具大威德寂靜心，　　為世依怙當入城。
　若欲遠離老死苦，　　或樂遊戲於天宮，
　或有欲破諸魔軍，　　應近妙辯人中主，
　難得聞名今出現，　　經百千劫修眾行，
　以大悲心遊世間，　　如是之尊當入城。
　曾行無量無邊捨，　　男女妻室及王位，
　頭目耳鼻并手足，　　衣服飲食亦復然，
　已修無量施功德，　　證於無上一切智，
　以施調心固其行，　　戒淨無缺大丈夫，
　成就無量忍功德，　　心恒恬怕當入城。
　俱胝劫行勝精進，　　念眾生苦忘疲倦，
　具足無量無比禪，　　彼梵音者當入城。
　智慧無量無倫匹，　　猶若虛空無邊際，
　最勝人尊戒亦然，　　備修眾行智清淨，
　摧壞魔軍能濟拔，　　得住無憂不動位，
　無等法王轉法輪，　　彼釋師子當入城。
　若欲成佛出興世，　　三十二相以莊嚴，
　應發無等菩提心，　　於如來所興供養。
　若欲永捨貪恚癡，　　及以遠離諸煩惱，
　速當親近釋師子，　　施作種種諸供養。
　若欲速成釋梵王，　　各千眷屬常隨從，
　恒受天宮諸快樂，　　彼應親近釋師子。
　欲為四洲勝輪王，　　所願七寶皆成就，
　最勝千子咸勇健，　　應當供養彼勝尊。
　欲為長者邑中主，　　資財增廣無有量，
　眷屬色相悉超倫，　　彼應供養釋師子。
　已得解脫及當得，　　皆由聞佛寂靜法，
　難可值遇彼勝尊，　　應聽甘露無憂句。」

[0337b26] 爾時王舍城中男女長幼無量眾生，聞此頌已即皆開悟，各齎香花寶蓋幢幡無量音樂，詣如來所一心瞻仰，踊躍歡喜恭敬供養。於是世尊將欲入城，足蹈門閫，城中之地六種震動，雨眾妙花及諸音樂。城中眾生盲者得視、聾者得聞、狂者得心、裸者得服、飢者得食、貧者得財，時彼眾生亦復不為貪欲瞋恚愚癡憍慢之所逼惱，慈心相向猶如父子。彼樂音中而說頌曰：

「十力大丈夫，　　最勝人師子，
　利物入都城，　　群生獲安樂。
　盲瞽得見色，　　聾聵得聞聲，
　顛狂復本心，　　裸露蒙衣服，
　飢渴遇珍膳，　　貧窶得資財。
　又於虛空中，　　諸天百千億，
　同為供養佛，　　競奏諸樂音。
　具德十力尊，　　今入此城內，
　城中六種動，　　所謂遍動等，
　眾生無怖想，　　皆獲大歡喜。
　而今此城中，　　一切諸眾生，
　不為貪恚癡，　　慳嫉之所惱，
　欣悅充遍身，　　慈念而相向。
　願佛速入城，　　安樂諸群品。
　世尊入城時，　　普放大光明，
　人天咸奏樂，　　悅暢於心意。
　如是諸奇特，　　種種無有量，
　天人阿修羅，　　莫不皆瞻奉。」

[0337c24] 時王舍城有菩薩長者之子，名摧過咎，於里巷中遙覩世尊相好奇特端嚴澄睟、諸根湛寂觀者無厭、住奢摩他最上調伏、防護諸根如善調象、正念不亂如淨淵池、三十二相莊嚴其體。彼菩薩既見是已，生極尊重淨信之心，便往佛所稽首雙足，右遶三匝却住一面。復有無量百千眾生同詣佛所，無數諸天住虛空中，合掌恭敬尊重頂禮。

[0338a03] 是時摧過咎菩薩白佛言：「世尊！菩薩成就幾法，速得阿耨多羅三藐三菩提，隨其所願嚴淨佛剎？」

[0338a05] 於是世尊為欲調伏諸眾生故、為欲哀愍摧過咎故，往詣廛肆，於大眾中而告之言：「善男子！菩薩成就一法，速得阿耨多羅三藐三菩提，隨其所願嚴淨佛剎。善男子！何謂一法？此菩薩於一切眾生行大悲故，以勝志樂發菩提心。云何名為以勝志樂發菩提心？應作是說，若有已發菩提心者，乃至微惡終更不作。何所不作？謂貪瞋癡，及以在家威儀調戲，悉皆遠離。若出家已，不復悕望名利恭敬，安住出家所修行法。云何出家所修行法？謂如實悟入一切諸法。云何所悟一切諸法？謂蘊界處、有為、無為。云何悟入？謂觀察五蘊寂滅如幻空無所有，如是悟時不見悟入、無覺無思，一切分別悉皆寂滅。若於諸蘊如是悟入，即為悟入一切諸法。是名出家所修行法。菩薩如是修此行時，亦不捨離一切眾生。何以故？是菩薩如自所觀為眾生說，而亦不著法及眾生。善男子！是為菩薩成就一法，速得阿耨多羅三藐三菩提，亦令佛剎具足圓滿。」說此法時，摧過咎菩薩得無生忍，歡喜踊躍，上昇虛空高七多羅樹。於彼眾中，二千眾生發菩提心；一萬四千諸天及人遠塵離垢，於諸法中得法眼淨。

[0338a27] 於是世尊熙怡微笑，從其面門放種種色光照無量世界。照已還來，遶佛三匝而從頂入。是時阿難即從座起，整理衣服偏袒右肩，右膝著地，於世尊前而說頌曰：

「自在力導師，　　到諸法彼岸，
　一切智人尊，　　何緣現微笑？
　善逝十力尊，　　能為諸利益，
　三世悉明達，　　何緣現微笑？
　了眾生心行，　　上中下差別，
　知諸想無礙，　　願佛為宣說。
　億那由諸天，　　咸來頂禮佛，
　願發微妙音，　　充濟諸渴仰。
　勝定到彼岸，　　智慧亦復然，
　遠離於錯謬，　　何緣現微笑？
　百千諸天眾，　　為法故來集，
　無量諸比丘，　　合掌皆願聞，
　奏種種音樂，　　供養於如來。
　善哉佛世尊，　　願決眾疑惑。」

[0338b17] 佛告阿難：「汝今見此摧過咎菩薩昇虛空不？」

[0338b18] 阿難白言：「唯然已見。」

[0338b18] 佛言：「善男子！此摧過咎却後過於六萬二千阿僧祇劫，於此世界當得成佛，號寂靜調伏音聲。劫名離熱惱。彼佛剎土功德莊嚴，及以聲聞菩薩之眾，亦如不動如來妙喜世界等無差別。」

[0338b22] 是時世尊與諸比丘到阿闍世王宮已，各隨次第敷座而坐。時王即以種種飲食，手自斟酌供養世尊及比丘僧，悉令充足。復以上妙衣服奉獻如來，即於佛前踞卑床座，而白佛言：「世尊！忿恨瞋惱從何而生？愚癡無智由何而滅？」

[0338b27] 佛告大王：「忿恨瞋惱我我所生。若不能知功德過失及我我所，名為無智。若如實知彼我我所，此即非智非非智也。大王當知，一切諸行來無所從、去無所至，若無來去則無生滅。若無生滅，彼智無智亦復皆無。何以故？無有少法而能了知生與非生。若離能知，是為知也。」

[0338c04] 時阿闍世王白佛言：「世尊！希有如來、應、正等覺如是善說，我今寧可聞法中夭，不願徒生壽命相續。」

[0338c08] 爾時世尊為阿闍世勸發開曉令歡喜已，從座而去，詣耆闍崛山，洗足已敷座而坐，入于三昧。是時如來為法施故，於晡時間從三昧起，諸大菩薩及聲聞眾皆從定出。於是文殊師利與四萬二千趣菩薩乘諸天子俱，彌勒菩薩與五千菩薩眾俱，勇猛雷音菩薩與五百菩薩眾俱，如是一切菩薩及諸聲聞并阿闍世王，各將眷屬前後圍遶詣如來所，頂禮佛足，退坐一面。時王舍城復有無量百千眾生，皆共往詣耆闍崛山，到如來所，頂禮佛足，退坐一面。於是舍利弗承佛威神，從座而起，偏袒右肩，右膝著地合掌恭敬，而白佛言：「如來前已於王舍城廛肆之內，為摧過咎略說菩薩摩訶薩功德莊嚴清淨佛剎。善哉世尊！唯願廣說，如諸菩薩行不退轉菩提之行，息諸煩惱、嚴淨佛剎、圓滿大願、具足修行諸波羅蜜，遠離聲聞辟支佛地、履踐如來所行之跡，降伏眾魔制諸外道，具一切智轉妙法輪。如是菩薩乃至未得一切種智，而能決定利益安樂無量眾生。世尊！今此會中為求菩提善男子善女人，聞是法已歡喜修行。」

[0338c28] 于時世尊作是思惟：「今我所說，非但為此現前會眾，是故宜應示現神變。」作是念已，放百千億妙色光明，一一光明普照十方百千億土，彼諸佛土所有日月、天、龍、摩尼、電、火光明映蔽不現。而彼一切大小圍山須彌山王，及餘諸山叢林樹木，為佛光明之所鑒徹，無能現影。是時如來復現威德謦欬之聲，其聲遍聞十方世界。爾時東方去此八十四恒河沙等佛剎，有世界名普光明，彼現有佛，號集吉祥王。而彼佛剎無有聲聞辟支佛名，唯是菩薩充滿其土，一一菩薩各有百億不退菩薩而為眷屬。時彼眾中有一菩薩名曰法上。以何義故名為法上？謂彼菩薩於眾會前聞說法已，上昇虛空高七多羅樹，自隱其身說菩薩藏法門，名陀羅尼金剛句。時彼會眾咸作念言：「一切諸法但有其聲。何以故？即如法上菩薩不見身相但聞其聲，此聲無體如彼身相，既離見聞則為法性。」說此法時，會中無量得忍菩薩，遙見彼土法上菩薩。又見此剎佛放光明，及聞其聲暨乎彼界。彼諸菩薩即時共詣集吉祥王如來所，頂禮佛足，却住一面。法上菩薩白佛言：「世尊！以何因緣而現此瑞未曾有也？」佛言：「善男子！西方去此過八十四恒河沙等佛剎，有世界名娑婆，彼現有佛號釋迦牟尼，為欲召集十方世界諸菩薩故，一切毛孔放此光明及謦欬聲。」法上菩薩白佛言：「世尊！我今欲往娑婆世界禮覲供養釋迦如來及諸菩薩，并欲聽法。」佛言：「可往。今正是時。」

[0339a29] 爾時法上菩薩即作是念：「今我以何神變往彼禮覲釋迦如來？」作是念已，即入一切莊嚴身三昧。由是三昧威神力故，令此三千大千世界滿中妙花積至於膝，百千音樂同時俱作，寶幢幡蓋種種莊嚴，復以妙香普熏此界，猶如他化自在天宮。是時法上菩薩現神變已，即與六十三億大菩薩眾前後圍遶，譬如壯士屈伸臂頃，從彼土沒現此界中。到如來所，頭面禮足，右遶三匝。隨所來方，以願力故化現蓮花而坐其上。

[0339b10] 爾時南方去此過九十六億那由他佛剎，有世界名離塵，彼現有佛，號師子勇猛奮迅，而為無量大菩薩眾恭敬圍遶。於彼眾中有一菩薩，名曰寶掌。以何義故名為寶掌？謂彼菩薩於諸佛土化眾生時，欲以右手遍捫若干諸佛世界，即隨所欲而能成辦，從其手出佛法僧聲、施戒忍進禪慧慈悲喜捨之聲，出如是等百千億那由他法寶之聲。爾時寶掌菩薩見大光明聞謦欬聲，詣彼佛所，白言：「世尊！以何因緣而有此瑞？」佛言：「善男子！北方去此過九十六億那由他佛剎，有世界名娑婆，佛號釋迦牟尼，為欲演說佛剎功德莊嚴法門，集諸菩薩令聞此法攝受功德故，現斯瑞。」寶掌菩薩白佛言：「世尊！我等欲往娑婆世界，禮覲供養釋迦如來及諸菩薩，并欲聽法。」佛言：「善男子！寧用去為？何以故？彼娑婆世界具足三毒苦惱眾生之所聚集。」寶掌菩薩白佛言：「世尊！彼釋迦如來、應、正等覺，見何義利，捨嚴淨剎現穢土中？」佛言：「善男子！彼佛如來昔於長夜作如是言：『願我速得成就大悲，常於弊惡眾生之中成等正覺、轉妙法輪。』」寶掌菩薩復白佛言：「世尊！彼釋迦如來乃能往昔發是大悲難發之願，現於如此惡世界中。如是慈尊甚為難遇，我今當往禮覲供養。」佛言：「可爾。今正是時。然善男子！汝詣彼土應當謹察無自毀傷。所以者何？生彼世界諸菩薩等雖為難遇，其餘眾生心行險詖難可調伏。」寶掌白言：「彼土雖有忿恨怨讎，無傷於我。假使一切眾生盡未來際瞋恨罵辱，乃至刀杖瓦石打擲，悉能受之，終不加報。」爾時師子勇猛奮迅如來謂彼一切眾菩薩言：「諸善男子！汝等若能如寶掌者，可與俱行。」說是語時，於彼會中有七萬二千菩薩同聲白言：「我等共往娑婆世界。」寶掌菩薩即作是念：「今我以何神變往彼禮覲釋迦如來，復能安樂無量眾生？」作是念已，即以右手覆此三千大千世界，雨諸飲食衣服車乘、金銀琉璃真珠珂貝珊瑚璧玉，隨諸眾生心所悕望悉能充滿，樂聞法者即令得聞，復使無量聞法眾生證得真實，亦令無數病苦眾生受勝妙樂。是時寶掌菩薩現神變已，與諸菩薩於一念頃從彼土沒現此界中。到如來所，頂禮佛足，右遶三匝。隨所來方，以願力故化現蓮花而坐其上。

[0339c23] 爾時西方去此過七十二億那由他百千佛剎，有世界名摩尼藏，彼現有佛，號摩尼積王。其佛剎土清淨琉璃之所成就，無有聲聞及辟支佛，唯是清淨大菩薩眾，去來坐立於琉璃地，咸見如來分明顯現，如明鏡中覩其面像。是諸菩薩，於彼地中見佛世尊亦復如是，見已請法，佛便為說往昔大願，彼諸菩薩聞法得忍。爾時如來於眉間毫相摩尼寶中，放大光明遍照彼剎，其中所有日月光明映蔽不現，以華開合而為晝夜。於彼剎中有一菩薩，名勝智願，遇斯光已便詣佛所，白佛言：「世尊！以何因緣而有此瑞！」佛言：「善男子！東方去此過七十二億那由他百千佛剎，有世界名娑婆，佛號釋迦牟尼，為欲召集諸菩薩故而現斯瑞。」時勝智願聞是語已，白佛言：「世尊！我等欲往娑婆世界，禮覲供養釋迦如來及諸菩薩，并欲聽法。」佛言：「可往。今正是時。」時勝智願作是念言：「今我以何神變往彼禮覲釋迦如來？」作是念已即入三昧，令此三千大千世界三惡道苦悉皆消滅得無上樂，譬如比丘得諸禪定。是時一切諸天世人及以非人，不為貪恚愚癡、諸見我慢、忿恨怒害慳嫉憍諂覆藏之所逼惱，皆發慈心。爾時勝智願菩薩現神變已，與四萬二千菩薩，於一念頃從彼土沒現此界中，到如來所，頭面禮足。隨所來方，以願力故化現蓮花而坐其上。

[0340a21] 爾時北方去此過六萬三千佛剎，有世界名常莊嚴，彼現有佛，號娑羅起王。其佛剎土初未曾聞女人之稱，一切皆是蓮花化生，袈裟隨體。時佛為彼諸菩薩眾說佛種性印法門。何等名為佛種性印？所謂最初發菩提心。從此即為具菩薩戒入菩薩藏，得陀羅尼心無散亂，不離於捨證入空性，正修無相無所願求，性離貪染，於蘊界處而能證入，所作隨覺樂求佛慧，於無生性真實了知，證於諸法而無分別，具足正見斷於妄念，是故名為佛種性印。時彼眾中有一菩薩，名相莊嚴星宿聚王，本願殊勝，若有眾生見其身者，必定當得三十二相。時彼菩薩遇佛光明及聞其聲，便詣佛所，頂禮雙足，右遶三匝，白佛言：「世尊！以何因緣而有此瑞？」佛言：「善男子！於此南方過六萬三千佛剎，有世界名娑婆，佛號釋迦牟尼，為欲召集諸菩薩故而現此瑞。」彼菩薩言：「何故名為娑婆世界？」佛言：「彼界堪忍貪恚愚癡及諸苦惱，是故名為娑婆世界。」彼菩薩言：「娑婆世界諸眾生等，皆能忍受惡罵捶打諸惱亂耶？」佛言：「善男子！彼界眾生少能成就若斯功德，而多隨順貪恚愚癡怨恨纏縛。」彼菩薩言：「若如是者，彼界不應名娑婆也。」佛言：「相莊嚴星宿聚王！彼佛剎土亦有行菩薩乘諸善男子及善女人，已曾供養無量諸佛，成就忍辱、將護眾生、善自調伏。若有眾生以諸苦惱而來加害，悉能含忍，終不放逸貪恚愚癡。善男子！由有如此諸善丈夫，是故彼界名曰娑婆。又彼界中，亦有眾生具足眾惡少能悔過，其心麁猛而無愧恥，不敬佛、不重法、不愛僧，當墮地獄畜生餓鬼。彼釋迦如來於此下劣眾生之中，悉能忍受罵辱嫌恨誹謗惱亂惡言恐愶，心如大地不可動搖無所違逆；若得供養及以不得，心無高下亦無憎愛；是故彼界名曰娑婆。」爾時相莊嚴星宿聚王菩薩白佛言：「世尊！我等今者得大善利。不生於彼弊惡下劣眾生之中。」佛言：「善男子！莫作是說。何以故？東北方有世界，名妙莊嚴忍，彼現有佛號大自在王。其土眾生皆悉具足一向安樂，譬如比丘入於滅定。彼之安樂亦復如是。若有眾生於彼佛土，億百千歲修諸梵行，不如於此娑婆世界，一彈指頃於諸眾生起慈悲心，所獲功德尚多於彼，何況能於一日一夜住清淨心。」爾時相莊嚴星宿聚王菩薩白佛言：「世尊！我等欲往娑婆世界禮覲承事釋迦如來及諸菩薩，并欲聽法。」佛言：「可往。今正是時。」爾時相莊嚴星宿聚王菩薩即作是念：「今我以何神通之力往彼禮覲釋迦如來？」作是念已，於虛空中化成寶蓋，覆此三千大千世界，百千萬億珠纓寶幡周匝垂布。於其蓋中雨種種花，百千音樂自然而奏。復令此會比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，各自見身具三十二相現寶蓋中。爾時相莊嚴星宿聚王菩薩現神變已，與十億菩薩，於一念頃從彼土沒現此界中，到如來所，頂禮雙足，右遶三匝。隨所來方，以願力故化現蓮花而坐其上。

[0340c20] 如是乃至遍於十方，各有無量阿僧祇佛剎中，無量阿僧祇百千億菩薩，見大光明、聞謦欬聲，問彼世尊而來此土。頂禮佛足，各坐一面，亦復如是。

[0340c23] 又此界中，釋梵護世、大威德天、諸龍、夜叉、乾闥婆、阿修羅、迦樓羅、緊那羅、摩睺羅伽等，皆見光明，咸來佛所頂禮雙足，却坐一面。

[0340c27] 爾時世尊現神變已，十方無量百千億那由他佛剎所有菩薩來集會者，皆見此土功德莊嚴并佛身量，菩薩、聲聞及受用具，與自本剎悉皆同等，然知彼此剎無雜亂。爾時彌勒菩薩即從座起，整理衣服，偏袒右肩，右膝著地，合掌向佛而說頌曰：

「名振十方智無量，　　放大光明照世間，
　一切眾生共度量，　　莫測人尊勝智慧。
　十方無量億菩薩，　　為求法故咸來集，
　而皆信樂諸法門，　　願佛演說令歡喜。
　如來戒定及智慧，　　名稱普聞十方國，
　演法無畏猶師子，　　光遍虛空如日照。
　一切天龍與羅剎，　　及諸比丘比丘尼，
　優婆塞眾優婆夷，　　合掌樂聞如來說。
　過去未來及現在，　　世尊於彼悉了知，
　以勝解力拔群迷，　　願決疑惑令開曉。
　云何菩薩智慧行，　　嚴淨佛剎令光潔？
　云何諸願速成滿？　　今請如來為宣說。
　云何無慳戒無缺，　　能忍罵辱諸難事，
　精進修行無懈倦，　　解脫無量苦眾生？
　專心樂入三昧門，　　遊止清淨禪宮殿，
　處世利益而無染，　　譬如蓮花不著水？
　云何智慧出世間，　　開闡甚深微妙法，
　降伏一切諸魔眾，　　速能具足奢摩他？」

大寶積經卷第五十八

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA