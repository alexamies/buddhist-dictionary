佛說四願經


吳月支國居士支謙譯

[0536b18]  聞如是：

[0536b18]  一時佛在拘夷那竭國，與五百比丘  僧，坐於尼延樹下，為數千萬人說法。於是  城中有豪長者，財富無數，名曰純陀。純陀有
子，厥年十四，時得重病，不免所疾，  遂  便喪  亡。父母、兄弟、宗親中外莫不愛重，啼哭憂  愁，安可言乎！

[0536b23]  爾時純陀聞佛來化，心大歡  喜，便告其妻言：「今佛在此，宜當往見。聞佛  說經法者，莫不解悅，忘憂除患！」即與其妻、
親族、僕使俱到佛所，為佛作禮，却坐一面。  長者純陀長跪叉手，前白佛言：「人在世間，  積聚錢財，思慮勤苦，不敢衣食，不知布施、奉
持經戒，無尊無卑。獲得如願者，或時命盡。  父母、兄弟、妻子、親屬啼哭愁毒，為其棺殮，  遣送財寶、衣被、飲食，寧有益於死者不？」

[0536c02]  佛  告純陀及諸會弟子：「聽我所說，善思念之！」純  陀眷屬、諸會弟子皆各叉手，一心受教而  聽。

[0536c06]  佛言：「人有四願，不可常保。何等為四？

[0536c06]  「第一願  者，是人身。沐浴、莊飾、飯食、五樂常先與之，疾  病卒至，不能止之。命盡，軀強在地，不隨人  魂神去。空愛重之，復何益也！

[0536c10]  「第二願者，謂有財產、官爵、俸祿。得之者喜，  不得愁憂。疾病，死至命盡，所有財物、官爵、  俸祿，故在世間，不隨人魂神去，空為愁苦。

[0536c13]  「第三願者，謂有父母、兄弟、妻子、中外、親屬、朋  友、知識、恩愛榮樂。疾病，至死命盡，復不能
救我命，亦不能隨我魂神去。空啼哭，送我到  城外深塚間，以棄我去，各疾還歸。雖追念  我，愁苦憂思，不過十日，諸家宗族、男女
聚會，相向歌舞，快共飲食，相對談笑，捐忘  死人。雖有父母、兄弟、妻子、中外、親屬、朋友、知  識，不能共追我命，空悲之，復何益也！

[0536c21]  「第四願者，是人意。天下人少有能守護其意  者，皆放心恣意，婬於五樂，貪利疾妬，忿怒  鬪諍，不信道德。至於身死壽盡，魂神去矣，
三者相追逐，不得相離。譬如雀飛，意隨其  兩翅，意為身神，兩翅為魂魄，人不能守  護其意，皆從惡念所為，殺、盜、貪、婬，以生時
所為罪，死入太山地獄中，為飢餓鬼。罪  竟，乃出為畜生，當為人所屠割。作人放心  快意故，入三惡道。」

[0537a05]  佛告純陀及諸弟子：「當端汝心，守護汝意！  諦自思惟：知身非我身，所有財物，亦非我  許。當諦計校所有，父母、兄弟、妻子、五種親屬、
朋友、知識，官爵、俸祿，念欲得之，無有厭足，謂  有益於我身，老、病、死來，皆不能益於我身，亦  不能為我却之。人不能自拔為道，如鸚鵡鳥
愛其毛尾，為射獵者所得。賢者諦知，是四  願不隨人魂神去，空為之困苦。因拔恩愛之  根，絕三惡之道，得三善道：一者、不復老；二
者、不復病；三者、不復死。堅守護其意，乃  可得度！」

[0537a15]  諸弟子聞經歡喜，為佛作禮。◎

佛說四願經

[0537a17]  ◎佛念天地八方之外，萬物受性皆懷憂苦，  常傷人民，含血蠕動，不得自在。與天爭命，  皆當歸死。骸骨銷爛，下入于土；精神飛翔，
展轉五道，為善上天，為惡入淵。凡人生時，  所為善惡，精神魂魄，隨其殃福。生時為人，  孝順父母、忠信事君，死得上天。如世間人，
積德為善，仕宦求官位，至公侯豪貴。富樂  貧賤困厄，皆由宿命。行伐殺酷虐，生為惡  人，死受重酬。自為心侯主招百凶，快心之
歡必有後患。帝王人民，俱惑於道，寄託父  母。作善福壽，為惡貧苦。盜竊欺人、負債  不償、借貸不歸，死後當為奴婢牛馬，或作
大猪，屠割剝其軀，稱賣償人。作人慳貪，不  肯布施，死為餓鬼，不得衣食。如乞匃人，以  刀截肉，叩頭求食。此皆先時，為人貪殘悖
逆，不信為善。傷殺盜竊、受人婦女、讒言兩  舌、飲酒鬪亂，死入地獄，掠笞燒煮，身更蠆  毒，苦痛無極。人有六憂、三苦、四痛，佛戢轉
化，生死不絕。棄國捐王，求自然道，積德累  歲，乃得道真。神明徹照，悉見天地絕洞之  外，知人鳥獸蟲豸所言、心所趣向。佛念人
死，如大風卒至無期。人死至無時，當與心  爭諍，為善勿疑。佛以經道勸勵，賢者目所  不見、耳所不聞。崛奇珍寶，何益於己？諸
為道者，當信經戒守善以死，不犯惡生，道  不可失，德不可離。遠道失德，如兒生無母、  魚脫於淵。人死復生，如蠶渾沌繭中、穿絲
出飛。其神故一，變形易殼。道成於微，五戒  得根。弟子聞經歡喜，前受教，是為痛痒  要識如諦知也。何等為思想識？為身六思
想。眼裁思想，耳鼻口身意裁思想。如是六  思想。何等為思想習識？裁習為思想習，如  是為思想習識。何等為思想盡識？裁盡為
思想盡識，如是為思想盡識。何等為思想  盡受行識？是為八行識識。識識諦見到諦  定意為八，如是盡思想受行識。何等為思  想味識？所為思想因緣生樂得意喜，如是
為思想味識。何等為思想腦識？所為思想  不常盡苦轉法，如是為思想腦識。何等為  思想要識？所思想欲貪能解、欲貪能斷、欲
貪能自度，如是為思想要識。何等為生死  識？為六身生死識，眼裁生死識、耳鼻口身  意裁行，如是為生死識。何等為生死習、裁
習、生死習識？何等為生死盡識？裁盡為生  死盡識。何等為生死欲盡受行識？為是八  行識，諦見至諦定為八，如是為生死欲滅
受行識。何等為生死味識？所為生死因緣  生樂喜意，如是為生死味識。何等為生死  腦識？所有生死不常盡苦轉法，如是為生
死腦識。何等生死要識？所為生死欲貪、隨  欲貪，能斷、欲能度，如是為生死要識。何等  為識身六衰識？眼裁識、耳鼻口身意裁識，
如是為識識。何等為識習？命字習為識習，  如是習為識。何等為識盡為識？命字盡為  盡識，如是為盡識。何等為識盡受行為
識？八行，諦見至諦定為八，如是為識盡欲  受行如諦識。何等為識味知所識？因緣故  生樂生喜意，如是為味生為味識知。何  等為識腦識所識？為盡為苦為轉，如是
為識腦識。何等為要識所識？欲貪能活、欲  貪能斷能度，如是為要識。

[0537c19]  如是，比丘！七  處為覺知。何等為七？色、習、盡、道、味、苦、要。是  五陰各有七事。何等為三觀識？亦有七
事，得五陰成六衰。觀身為色一，觀五陰  為二，觀六衰為三，故言三觀。比丘能曉  七處，亦能三觀，不久行墮道斷結，無有結，
意脫黠活，見道見要，一證受止，已斷生死，意  行所作意，不復來還生死，得道。

[0537c26]  佛說如是。  比丘歡欣受行。

* * *

【經文資訊】大正藏第 17 冊 No. 0735 佛說四願經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
