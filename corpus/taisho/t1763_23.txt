大般涅槃經集解卷第二十三
[0469a05]  廣舉十二種醫譬明經力  釋船師譬　釋蛇脫皮譬釋先陀一  名四實義　明改定經文失義旨  事　釋賣乳加水譬

菩薩品第二

[0469a10]  復次善男子譬如良醫  (至)  唯除必死一闡提輩。

[0469a11]  案。僧亮曰。答問云何處煩惱。煩惱不能染。  如醫療眾病。不為病所污也。自下為經作譬  也。八術者。一治身。二治眼。三治瘡。四治小
兒。五治耶。六治毒。七治胎。八占星宿。知所  屬可治不可治也。一方有二千偈。阿薩闍病。  不可治者。喻二重罪。於昔契經。不治之病。明
涅槃難治能治也。唯不能治必死病者。不可  加治。非難治也。法瑤曰。餘契經譬良醫。經有  八種藥。謂苦空無常無我。不淨慈心因緣觀
佛。滅八種病。四倒三毒及等分也。此下有十  譬。悉明經有勝力。能拔重罪。八藥者。謂八正  道也。過八藥者。此經理圓。功德力勝。故言過
也。寶亮曰。答第十七問也。此第一譬。昔法華  以前經教也。至後凡十二譬。至文自述也。

[0469a25]  復次善男子譬如良醫  (至)  唯除生盲一闡提輩。

[0469a26]  案。法瑤曰。前言滅八倒。此言生八解。開二  乘常住慧眼也。

[0469a28]  復次善男子譬如良醫  (至)  若丸若散一切諸藥。

[0469a29]  案。法瑤曰。八藥譬除八倒病也。僧宗曰。吐  下者。明罪報相也。塗身者。身意止觀也。灌  鼻者。謂數息也。薰身者。即薰禪也。洗者不淨
觀也。丸者總觀也。散者別觀也。

[0469b04]  而貧愚人不欲服之。

[0469b04]  案。僧亮白。重罪既重  障發心。故不肯服也。法瑤曰。前明二乘人。滅  八倒生八解。此明凡夫及犯重者不信。

[0469b07]  良醫愍念即將是人  (至)  以藥力故所患得除。

[0469b08]  案。僧亮曰。地獄是其歸處。譬舍宅也。畏苦發  心。譬強服也。應障不障。譬患除也。夫不信  者。以不顧無常。不懼罪對。誹謗以之而生。臨
終之時。謗罪對現。懼而改悔。於是息謗生信  也。無常罪對。是思善之堂。為舍宅也。生必歸  死為還也。苦相切迫。然後始信。為強與服。

[0469b14]  女人產者兒衣不出  (至)  悉令發心除一闡提。

[0469b15]  案。僧亮曰。犯重之人。有微善根。能生發心。  譬女也。未發心時。罪所纏裹。譬兒衣也。地獄  之報未除。譬衣不出也。法瑤曰。明今之信。皆
由昔善。昔善為母。今信為子也。解不即現。猶  兒衣也。煩惱未斷。為不出也。聞經則無惑不  除。猶子衣即出也。

[0469b21]  迦葉菩薩白佛言世尊  (至)  云何能與作菩提因。

[0469b22]  案。僧亮曰。昔經所明。是二重罪人。聞經不  生道果。云何今日。能令作因。更申向旨也。

[0469b24]  佛言善男子是諸眾生  (至)  以是因緣我命得全。

[0469b25]  案。僧亮曰。二重罪人。聞經得悟。因果轉  明。歎此經恩也。法瑤曰。知今之解。藉昔微  善。譬處胎也。由經力故生信。除不信之病。與
母藥也。以母善不朽。所以子解得生。譬我命  得全也。

[0469c01]  奇哉我母受大苦惱  (至)  作菩提因除一闡提。

[0469c02]  案。僧亮曰。為罪所纏。譬受苦時也。罪既已  久。譬十月。善根不斷。譬懷抱也。今得發心。  譬生後也。脩行無漏。譬推乾也。除斷結惑。譬
去濕也。制身口惡。譬除便利也。受持常樂。  譬乳餔也。僧宗曰。行者為母也。方等為藥。常  解喻子。令人受持。譬與母藥也。由經故有慧。
譬命全也。脩十地行。譬十月也。除愛慢故。譬  推乾去濕也。得果之日。酬於本期。譬報恩也。  力者三十二相。乃至十力也。四部弟子。如  侍衛也。

[0469c12]  復次善男子譬如良醫  (至)  唯除大龍一闡提輩。

[0469c13]  案。僧亮曰。醫譬佛也。子譬菩薩也。無上  況術。譬佛性常也。若龍若蝮。譬二重罪也。  藥譬名味句身也。革履譬書之於紙墨也。觸
諸虫者。譬讀誦也。毒為之消。譬發心也。法瑤  曰。良醫譬經文。子譬常住二字也。欲明但聞  二字。已是滅惡。況具聞經耶。滅四重五逆。
故譬塗革履。觸諸毒虫。毒即消也。

[0469c20]  復次善男子譬如有人  (至)  除不橫死一闡提輩。

[0469c21]  案。僧亮曰。毒藥譬佛性。以始聞故。譬新  也。大眾譬有為行也。聲者譬讀誦也。死者譬  煩惱滅也。法瑤曰。常理如藥。文字如鼓。以藥
毒故。聞鼓則死。其理深故。聽之者罪滅。

[0469c25]  復次善男子譬如闇夜  (至)  於諸善法無所營作。

[0469c26]  案。僧亮曰。餘經所說。理不同故。譬闇也。  日譬此經也。重舉兩者。聞此經。如天之澤萬  物滋長也。僧宗曰。如法華中八十聲聞者誤
也。彼經云八千聲聞也。

[0470a01]  復次善男子譬如良醫  (至)  其餘皆菩薩摩訶薩。

[0470a02]  案。僧亮曰。醫譬此經也。非人譬犯重也。妙  藥譬常住二字也。使者譬受持此二字者也。  速與彼人。譬為說此二字也。自往譬具足得
聞也。法瑤曰。凡四部之中。未聞常住者。及外  道犯重五逆非法之徒。為他人子也。經為良  醫。理為妙藥。文存傳理。為遣使送藥也。理貴
流通。流通要由文字。為勅語使言卿持此藥  送與彼人也。聞經之理。眾魔惡友。不能為患。  猶人有藥力。鬼神遠去也。僧宗曰。犯四重五
逆者。一往聞經。為見使也。思惟於理。為吾威  德也。以此二事。其罪得滅也。寶亮曰。此第八  譬。明經力彼及外道也。醫譬佛也。使譬菩薩。
藥譬此經也。為彼解說。如送與也。

[0470a15]  復次善男子譬如聾人  (至)  所以者何無因緣故。

[0470a16]  案。寶亮曰。第九偏為闡提作譬也。聞經不  能生信。如聾之不聞。

[0470a18]  復次善男子譬如良醫  (至)  終不能治一闡提輩。

[0470a19]  案。僧亮曰。犯重戒人。不斷善根。方之闡  提。微為勝故。譬王也。必入地獄。譬必死病也。  報在未來。於今不現。譬腹內也。律能治罪。譬
下藥也。勸令看律。而不肯信。譬不肯服也。經  力發夢。使地獄受苦。獄是下道。譬糞門生皰  也。亦受畜生之報。譬虫血雜出也。法瑤曰。卿
不見我腹內事者。不信斷善根。受地獄報也。  應服下藥者。闡提初入地獄。便有三念。為自  知也。經說勝理。如醫白王也。良醫術力者。譬
常理也。隱處譬地獄也。寶亮曰。第十譬。諸佛  善說五時經教也。

[0470b01]  復次善男子譬如良醫  (至)  必死之人一闡提輩。

[0470b02]  案。僧亮曰。此語勢及之。非義宗也。謂其罪  既重。法不能救耳。僧宗曰。上來八譬。悉以  呪經也。此兩譬佛菩薩也。寶亮曰。第十一
譬。由以除八倒為喻也。

[0470b06]  復次善男子譬如良醫  (至)  最尊最勝眾經中王。

[0470b07]  案。僧亮曰。如來教法。先淺後深。唯涅槃究  竟。無惑不除也。寶亮曰。第十二譬。與法華  之前經作喻也。除三毒并等分。及四倒故。
故言八術。復能博達過八種者。譬涅槃經教。  有十二術也。此兩譬所以就人為喻者。遣物  疑也。

[0470b13]  復次善男子譬如大船  (至)  化度眾生亦復如是。

[0470b14]  案。僧亮曰。次答船師問也。生死苦海。人皆  求度。而經能勸人脩學。佛度生死。更無餘道。  乘大涅槃。以救苦人也。下二風譬。初譬速度。
後譬自慶。皆勸美也。寶亮曰。自前四問。明因  中利益。此明果中利益也。有三意。此第一先  明諸佛得度已還濟眾生也。智秀曰。答第十
八問。此下三問。皆明經力能為外物作緣。船  有二種。一者為眾生作境界。正以信教。故便  能生善也。二者妙佛住果地。還度生死也。

[0470b23]  復次善男子譬如有人  (至)  墮於地獄畜生餓鬼。

[0470b24]  案。寶亮曰。第二意。度生死所以速者。經之  力也。法瑤曰。眾生雖有五戒十善。欲度大海。  若住此善。則不離生死。聞此經則超越也。僧
宗曰。諸行為船。涅槃為風。脩行萬行。必須圓  解常教。

[0470b29]  復次善男子譬如有人  (至)  大涅槃經生清淨信。

[0470c01]  案。寶亮曰。第三意自慶也。法瑤曰。眾生為  苦所切。思善反惡之時。惑經脩行。日進無  退也。僧宗曰。厲物情也。生死輪轉。所以不
息。正由不值涅槃之風。豈不深發增上之心  耶。

[0470c06]  復次善男子如蛇脫皮  (至)  亦名常住無有變易。

[0470c07]  案。僧亮曰。上說涅槃。能度生死。非餘契  經。以此釋之也。佛之真身是實。涅槃說實。見  實則生死盡也。應身非實。契經以之為實。不
見實故。生死不盡也。法瑤曰。蛇脫皮者。止明  雙樹一迹耳。雖現捨生死。而迹無生滅。法身  常一也。僧宗曰。答第十九問。向云乘涅槃船。
濟度眾生。實無生滅。物以王宮之生。雙樹之  滅為疑。故以此譬拂滯也。

[0470c15]  復次善男子如菴羅樹  (至)  如來常住無有變易。

[0470c16]  案。僧亮曰。次答問云何觀三寶。猶如天意  樹也。上勸脩經。今說脩經之法。有二意。先  解如來身密。猶如無意樹也。次解口密。如
先陀婆也。法瑤曰。天樹隨意感變。人樹逐時  而遷。遷變雖異。而樹實常存。舉人樹。則天樹  可知也。故近取此樹。遠況三寶也。此譬與船
師蛇脫皮。通明一身始終之示現也。僧宗曰。  答第二十問。向舉蛇譬。一往但明非實滅也。  今寄樹譬有三時之變。廣明初生乃至涅槃
一應之跡也。此下有五重明義。第一舉樹譬。  雖有三時之變。實則不滅。第二明口密。能以  非常之言。密詮常旨。第三因明三寶興衰之
相。以人不行故。義言滅也。第四勸立丈夫之  志。既理由人弘。故抑抗其辭也。第五更出末  法三寶衰滅時節之處所也。寶亮曰。開此答
中。有三意。第一明三寶有衰盛之相。第二明  法滅之相貌也。第三教行者作業也。從此  下。先明佛寶現有滅也。

[0471a05]  善男子如來密語甚深難解  (至)  凡夫品類所能  信也。

[0471a06]  案。僧亮曰。次顯口密也。如彼智臣善  解密語。可以類求脩經之法也。以先陀婆譬  四非常。一名四實。脩心常法者。知有常因。
能得常果也。僧宗曰。第二明口密也。彼以一  名。表四種之實。此一偏教。亦表常我四實理  也。有智之人。因四非常。悟於常樂。事同應
身。雖有三時。而識法身是常存也。

[0471a13]  復次善男子如波羅奢樹  (至)  以是眾生薄福德  故。

[0471a14]  案。僧亮曰。更以三樹。譬涅槃衰滅之  時。不解密語。常雨不降。不得常果也。水陸枯  悴。譬無人天善也。藥無勢力。譬餘契經也。僧
宗曰。此第三炎明三寶衰滅之相。言末代不  能流傳也。

[0471a19]  復次善男子如來正法  (至)  隨順不逆為眾生說。

[0471a20]  案。僧亮曰。上言滅後者。此明法欲盡時。不  解密語。受學經者。抄略前後。分作多部。唯諸  菩薩。解密語者。不違經旨也。

[0471a23]  復次善男子如牧牛女  (至)  復加二分詣市賣之。

[0471a24]  案。僧亮曰。譬行經之人。廣上懶墮求利之  事也。僧宗曰。加二不已。乃至於八。無復乳  味。諸惡比丘。為利養故。安置浮辭。使理味難
解也。

[0471a28]  時有一人為子納婦  (至)  乳之為味諸味中最。

[0471a29]  案。僧亮曰。一人者。譬密語菩薩。將使弟子為  化。紹嗣不絕。譬之納婦也。化必須法。譬求乳  也。求法為物。譬待客也。有法之處。譬之市
也。得財乃說。譬索價也。讀誦受持。譬用作糜  也。僧宗曰。復改換文辭。故是筌常比之。餘  教不可譬。

[0471b06]  善男子我涅槃後正法未滅  (至)  能滅正法色香  美味。

[0471b07]  案。僧亮曰。合第一加水也。

[0471b08]  是諸惡人雖復讀誦  (至)  莊嚴文飾無義之語。

[0471b09]  案。僧亮曰。合第二加。

[0471b10]  抄前著後抄後著前  (至)  諸惡比丘是魔伴侶。

[0471b11]  案。僧亮曰。合第三加。

[0471b12]  受畜一切不淨之物  (至)  如牧牛女多加水乳。

[0471b13]  案。僧亮曰。合第四加也。曇纖曰。止取抄前  著後。為一加。抄後著前。為二加。前著中後。  為三加。中後著前。為四加。

[0471b16]  諸惡比丘亦復如是  (至)  以是義故名大涅槃。

[0471b17]  案。智秀曰。通舉上譬略合也。

[0471b18]  復次善男子若善男子  (至)  如蜂採味汝亦如是。

[0471b19]  案。僧宗曰。第四勸立丈夫志也。

[0471b20]  復次善男子如蚊子澤  (至)  無上正法將滅不久。

[0471b21]  案。僧宗曰。第五更出末法三寶衰滅時節  之處所也。

大般涅槃經集解卷第二十三

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
