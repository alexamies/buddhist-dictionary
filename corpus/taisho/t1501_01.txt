菩薩戒本  (出《瑜伽論．本事分》中菩薩地)
彌勒菩薩說

沙門玄奘奉　詔譯

[1110b07]  若諸菩薩已受菩薩所受淨戒，應自數數專  諦思惟，此是菩薩正所應作，此非菩薩正所  應作。既思惟已，然後為成正所作業，當勤修
學。又應專勵聽聞菩薩素呾纜藏，及以菩薩  摩呾理迦，隨其所聞，當勤修學。

[1110b12]  若諸菩薩住戒律儀，有其四種他勝處法。何  等為四？

[1110b13]  若諸菩薩為欲貪求利養恭敬，自讚  毀他，是名第一他勝處法。

[1110b14]  若諸菩薩現有資財，  性慳財故，有苦有貧無依無怙正求財者，來  現在前，不起哀憐而修惠捨。正求法者來現
在前，性慳法故，雖現有法而不捨施，是名第  二他勝處法。

[1110b18]  若諸菩薩長養如是種類忿纏，  由是因緣，不唯發起麁言便息，由忿蔽故，加  以手足塊石刀杖，  捶  打傷害損惱有情，內
懷猛利忿恨意樂，有所違犯。他來諫謝，不受  不忍、不捨怨結，是名第三他勝處法。

[1110b22]  若諸菩  薩謗菩薩藏，愛樂宣說開示建立像似正法，  於像似法，或自信解，或隨他轉，是名第四  他勝處法。

[1110b25]  菩薩於四他勝處法，隨犯一種，況  犯一切，不復堪能於現法中，增長攝受菩薩  廣大菩提資糧，不復堪能於現法中，意樂清
淨。是即名為相似菩薩，非真菩薩。

[1110b28]  菩薩若用  軟中品纏，毀犯四種他勝處法，不捨菩薩淨  戒律儀。上品纏犯，即名為捨。若諸菩薩毀犯
四種他勝處法，數數現行，都無慚愧；深生愛  樂，見是功德，當知說名上品纏犯。非諸菩薩  暫一現行他勝處法，便捨菩薩淨戒律儀，如
諸苾芻犯他勝法，即便棄捨別解脫戒。

[1110c05]  若諸  菩薩由此毀犯，棄捨菩薩淨戒律儀，於現法  中堪任更受，非不堪任。如苾芻住別解脫戒，  犯他勝法，於現法中不任更受。

[1110c08]  如是菩薩安  住菩薩淨戒律儀，於有違犯及無違犯，是染  非染，軟中上品，應當了知。

[1110c11]  若諸菩薩安住菩薩淨戒律儀，於日日中，若  於如來，或為如來造制多所；若於正法，或為  正法造經卷所，謂諸菩薩素呾纜藏，摩呾理
迦；若於僧伽，謂十方界已入大地諸菩薩眾，  若不以其或少或多諸供養具而為供養，下  至以身一拜禮敬，下至以語一四句頌讚佛
法僧真實功德；下至以心一清淨信隨念三  寶真實功德；空度日夜，是名有犯，有所違越。  若不恭敬嬾墮懈怠而違犯者，是染違犯。
若誤失念而違犯者，非染違犯。無違犯者：謂  心狂亂；若已證入淨意樂地，常無違犯。由得  清淨意樂菩薩，譬如已得證淨苾芻，恒時法
爾於佛法僧，以勝供具承事供養。

[1110c24]  若諸菩薩安住菩薩淨戒律儀，有其大欲而  無喜足，於諸利養及以恭敬生著不捨，是名  有犯，有所違越，是染違犯。無違犯者：謂為
斷彼生起樂欲，發勤精進，攝彼對治，雖勤遮  遏，而為猛利性惑所蔽，數起現行。

[1110c29]  若諸菩薩安住菩薩淨戒律儀，見諸耆長，有  德可敬同法者來，憍慢所制，懷嫌恨心，懷恚  惱心，不起承迎，不推勝座。若有他來語言談
論、慶慰、請問，憍慢所制，懷嫌恨心，懷恚惱心，  不稱正理，發言酬對，是名有犯，有所違越，是  染違犯。非憍慢制，無嫌恨心，無恚惱心，但由
嬾墮、懈怠、忘念、無記之心，是名有犯，有所違越，  非染違犯。無違犯者：謂遭重病；或心狂亂；或  自睡眠他生覺想而來親附，語言談論、慶慰、
請問；或自為他宣說諸法論義決擇；或復與  餘談論慶慰；或他說法論義決擇屬耳而聽；或  有違犯說正法者，為欲將護說法者心；或欲
方便調彼伏彼，出不善處，安立善處；或護僧  制；或為將護多有情心而不酬對，皆無違犯。

[1111a14]  若諸菩薩安住菩薩淨戒律儀，他來延請，或  往居家，或往餘寺，奉施飲食及衣服等諸資  生具，憍慢所制，懷嫌恨心，懷恚惱心，不至其
所，不受所請，是名有犯，有所違越，是染違犯。  若由嬾墮、懈怠、忘念、無記之心，不至其所，不  受所請，是名有犯，有所違越，非染違犯。無違
犯者：或有疾病；或無氣力；或心狂亂；或處懸  遠；或道有怖；或欲方便調彼伏彼，出不善處，  安立善處；或餘先請；或為無間修諸善法，欲
護善品令無暫廢；或為引攝未曾有義；或為  所聞法義無退；如為所聞法義無退，論義決  擇當知亦爾；或復知彼懷損惱心，詐來延請；
或為護他多嫌恨心；或護僧制；不至其所，不  受所請，皆無違犯。

[1111a28]  若諸菩薩安住菩薩淨戒律儀，他持種種生  色、可染、末尼、真珠、琉璃等寶，及持種種眾多  上妙財利供具，慇懃奉施，由嫌恨心，或恚惱
心，違拒不受，是名有犯，有所違越，是染違犯；  捨有情故。若由嬾墮、懈怠、忘念、無記之心，違  拒不受，是名有犯，有所違越，非染違犯。無
違犯者：或心狂亂；或觀受已心生染著；或觀  後時彼定追悔；或復知彼於施迷亂；或知施  主隨捨隨受；由是因緣定當貧匱；或知此物
是僧伽物、窣堵波物；或知此物劫盜他得；或  知此物由是因緣多生過患；或殺或縛、或罰  或黜、或嫌或責，違拒不受，皆無違犯。

[1111b11]  若諸菩薩安住菩薩淨戒律儀，他來求法，懷  嫌恨心，懷恚惱心，嫉妬變異，不施其法，是名  有犯，有所違越，是染違犯。若由嬾墮、懈怠、忘
念、無記之心，不施其法，是名有犯，有所違越，  非染違犯。無違犯  者  ：謂諸外道伺求過短；或  有重病；或心狂亂；或欲方便調彼伏彼，出不
善處安立善處；或於是法未善通利；或復見  彼不生恭敬，無有羞愧，以惡威儀而來聽受；  或復知彼是鈍根性，於廣法教，得法究竟，深
生怖畏，當生邪見，增長邪執，衰損惱壞；或復  知彼法至其手，轉布非人；而不施與，皆無違  犯。

[1111b23]  若諸菩薩安住菩薩淨戒律儀，於諸暴惡犯  戒有情，懷嫌恨心，懷恚惱心，由彼暴惡犯戒  為緣，方便棄捨，不作饒益，是名有犯，有所違
越，是染違犯。若由嬾墮、懈怠、棄捨，由忘念故，  不作饒益，是名有犯，有所違越，非染違犯。何  以故？非諸菩薩於淨持戒身語意業，寂靜現
行諸有情所，起憐愍心欲作饒益。如於暴惡  犯戒有情，於諸苦因而現轉者。無違犯者：謂  心狂亂；或欲方便調彼伏彼，廣說如前；或為
將護多有情心；或護僧制；方便棄捨，不作饒  益，皆無違犯。

[1111c04]  若諸菩薩安住菩薩淨戒律儀，  如薄伽梵於別解  脫  毘奈耶中，將護他故，建  立遮罪，制諸聲聞令不造作，諸有情類，未淨
信者令生淨信，已淨信者令倍增長。於中菩  薩與諸聲聞應等修學，無有差別。何以故？以  諸聲聞自利為勝，尚不棄捨將護他行，為令
有情未信者信，信者增長，學所學處，何況菩  薩利他為勝。

[1111c12]  若諸菩薩安住菩薩淨戒律儀，如薄伽梵於  別解脫毘奈耶中，為令聲聞少事少業少希望  住，建立遮罪，制諸聲聞令不造作；於中菩薩
與諸聲聞，不應等學。何以故？以諸聲聞自利  為勝，不顧利他，於利他中少事少業少希望  住，可名為妙；非諸菩薩利他為勝，不顧自利，
於利他中少事少業少希望住得名為妙。

[1111c18]  如  是菩薩為利他故，從非親里長者居士婆羅  門等，及恣施家，應求百千種種衣服，觀彼有  情有力無力，隨其所施如應而受，如說求衣，
求鉢亦爾。如求衣、鉢，如是自求種種絲縷，令  非親里為織作衣。為利他故，應蓄種種憍奢  耶衣，諸坐臥具，事各至百，生色可染百千拘
胝，復過是數，亦應取積。如是等中少事少業  少希望住制止遮罪，菩薩不與聲聞共學。安  住淨戒律儀菩薩，於利他中，懷嫌恨心，懷恚
惱心，少事少業少希望住，是名有犯，有所違  越，是染違犯。若由嬾墮、懈怠、忘念、無記之心，  少事少業少希望住，是名有犯，有所違越，非  染違犯。

[1112a03]  若諸菩薩安住菩薩淨戒律儀，善權方便，為  利他故，於諸性罪少分現行，由是因緣，於菩  薩戒無所違犯，生多功德。謂如菩薩，見惡
劫賊為貪財故，欲殺多生，或復欲害大德聲  聞、獨覺、菩薩，或復欲造多無間業。見是事已，  發心思惟：「我若斷彼惡眾生命，墮那落迦，如
其不斷，無間業成當受大苦，我寧殺彼墮  那落迦，終不令其受無間苦。」如是菩薩意樂  思惟，於彼眾生，或以善心，或無記心，知此事
已，為當來故，深生慚愧，以憐愍心而斷彼命。  由是因緣，於菩薩戒無所違犯，生多功德。

[1112a14]  又如菩薩，見有增上增上宰官，上品暴惡，於  諸有情無有慈愍，專行逼惱。菩薩見已，起憐  愍心，發生利益安樂意樂，隨力所能，若廢若
黜增上等位。由是因緣，於菩薩戒無所違犯，  生多功德。

[1112a19]  又如菩薩，見劫盜賊，奪他財物，若僧伽物，窣  堵波物，取多物已，執為己有，縱情受用。菩薩  見已，起憐愍心，於彼有情發生利益安樂意
樂，隨力所能，逼而奪取，勿令受用如是財故，  當受長夜無義無利，由此因緣，所奪財寶，若  僧伽物還復僧伽，窣堵波物還窣堵波，若有  情物還復有情。

[1112a25]  又見眾生，或園林主，取僧伽  物，窣堵波物，言是己有，縱情受用。菩薩見已，  思擇彼惡，起憐愍心，勿令因此邪受用業，當
受長夜無義無利，隨力所能，廢其所主。菩薩  如是雖不與取，而無違犯，生多功德。

[1112b01]  又如菩薩，處在居家，見有女色，現無繫屬，習  婬欲法，繼心菩薩，求非梵行。菩薩見已，作意  思惟，勿令心恚，多生非福，若隨其欲，便得自
在，方便安處，令種善根，亦當令其捨不善業。  住慈愍心，行非梵行。雖習如是穢染之法，而  無所犯，多生功德。出家菩薩，為護聲聞聖所
教誡，令不壞滅，一切不應行非梵行。

[1112b08]  又如菩薩，為多有情解脫命難、囹圄縛難、刖  手足難、劓鼻刵耳剜眼等難，雖諸菩薩為自  命難，亦不正知說於妄語，然為救脫彼有情
故，知而思擇，故說妄語。以要言之，菩薩唯觀  有情義利，非無義利，自無染心，唯為饒益諸  有情故，覆想正知而說異語，說是語時，於菩
薩戒無所違犯，生多功德。

[1112b15]  又如菩薩，見諸有情，為惡友朋之所攝受，親  愛不捨。菩薩見已，起憐愍心，發生利益安樂  意樂，隨能隨力說離間語，令離惡友，捨相親
愛，勿令有情，由近惡友，當受長夜無義無利。  菩薩如是以饒益心，說離間語，乖離他愛，無  所違犯，生多功德。

[1112b21]  又如菩薩，見諸有情，為行越路非理而行，出  麁惡語，猛利訶擯，方便令其出不善處安立  善處。菩薩如是以饒益心，於諸有情，出麁惡
語，無所違犯，生多功德。

[1112b25]  又如菩薩，見諸有情，信樂倡伎吟詠歌諷，或  有信樂王賊飲食、淫蕩街衢無義之論。菩薩  於中皆悉善巧，於彼有情起憐愍心，發生利
益安樂意樂，現前為作綺語相應種種倡伎  吟詠歌諷、王賊飲食淫衢等論，令彼有情歡  喜引攝，自在隨屬，方便獎導，出不善處安立
善處。菩薩如是現行綺語，無所違犯，生多功  德。

[1112c03]  若諸菩薩安住菩薩淨戒律儀，生起詭詐  虛談現相，方便研求假利求利，味邪命法無  有羞恥，堅持不捨，是名有犯，有所違越，是染
違犯。無違犯者：若為除遣生起樂欲，發勤精  進，煩惱熾盛，蔽抑其心，時時現起。

[1112c08]  若諸菩薩安住菩薩淨戒律儀，為掉所動，心  不寂靜，不樂寂靜，高聲嬉戲，諠譁紛聒，輕躁  騰躍，望他歡笑，如此諸緣，是名有犯，有所違
越，是染違犯。若忘念起，非染違犯。無違犯者：  若為除遣生起欲樂，廣說如前；若欲方便解  他所生嫌恨令息；若欲遣他所生愁惱；若他
性好如上諸事，方便攝受，敬順將護，隨彼而  轉；若他有情猜阻菩薩，內懷嫌恨惡謀憎背，  外現歡顏，表內清淨；如是一切，皆無違犯。

[1112c16]  若  諸菩薩安住菩薩淨戒律儀，起如是見，立如  是論：菩薩不應  忻  樂涅槃，應於涅槃而生厭
背；於諸煩惱及隨煩惱，不應怖畏而求斷滅，  不應一向心生厭離；以諸菩薩三無數劫，流  轉生死求大菩提。若作此說，是名有犯，有所
違越，是染違犯。何以故？如諸聲聞，於其涅槃  忻樂親近，於諸煩惱及隨煩惱深心厭離；如  是菩薩於大涅槃忻樂親近，於諸煩惱及隨
煩惱深心厭離，其倍過彼百千俱胝。以諸聲  聞唯為一身，證得義利勤修正行；菩薩普為  一切有情，證得義利勤修正行。是故菩薩當勤
修集無雜染心，於有漏事隨順而行，成就勝  出諸阿羅漢無雜染法。

[1112c29]  若諸菩薩安住菩薩  淨戒律儀，於自能發不信重言，所謂惡聲惡  稱惡譽，不護不雪。其事若實而不避護，是名
有犯，有所違越，是染違犯。若事不實而不清  雪，是名有犯，有所違越，非染違犯。無違犯者：  若他外道；若他憎嫉；若自出家因行乞行，因
修善行，謗聲流布；若忿蔽者；若心倒者；謗  聲流布，皆無違犯。

[1113a07]  若諸菩薩安住菩薩淨戒  律儀，見諸有情，應以種種辛楚加行，猛利加  行，而得義利，護其憂惱而不現行；是名有犯，
有所違越，非染違犯。無違犯者：觀由此緣，於  現法中少得義利，多生憂惱。

[1113a11]  若諸菩薩安住  菩薩淨戒律儀，他罵報罵；他瞋報瞋；他打報  打；他弄報弄；是名有犯，有所違越，是染違犯。

[1113a14]  若諸菩薩安住菩薩淨戒律儀，於他有情有  所侵犯；或自不為，彼疑侵犯；由嫌嫉心，由慢  所執，不如理謝而生輕捨；是名有犯，有所違
越，是染違犯。若由懶墮、懈怠、放逸、不謝輕  捨，是名有犯，有所違越，非染違犯。無違犯者：  若欲方便調彼伏彼，出不善處安立善處；若
是外道；若彼希望，要因現行非法有罪，方受  悔謝；若彼有情性好鬪諍，因悔謝時倍增憤  怒；若復知彼為性堪忍，體無嫌恨；若必了他
因謝侵犯，深生羞恥，而不悔謝；皆無違犯。

[1113a24]  若諸菩薩安住菩薩淨戒律儀，他所侵犯，彼  還如法平等悔謝，懷嫌恨心，欲損惱彼，不受  其謝，是名有犯，有所違越，是染違犯。雖復於
彼無嫌恨心，不欲損惱，然由稟性不能堪忍，  故不受謝，亦名有犯，有所違越，是染違犯。無  違犯者：若欲方便調彼伏彼，廣說一切，如前
應知。若不如法不平等謝，不受彼謝，亦無違  犯。

[1113b03]  若諸菩薩安住菩薩淨戒律儀，於他懷忿，相  續堅持，生已不捨，是名有犯，有所違越，是染  違犯。無違犯者：為斷彼故，生起樂欲，廣說如
前。

[1113b07]  若諸菩薩安住菩薩淨戒律儀，貪著供事增  上力故，以愛染心管御徒眾，是名有犯，有所  違越，是染違犯。無違犯者：不貪供侍，無愛染
心管御徒眾。

[1113b11]  若諸菩薩安住菩薩淨戒律儀，嬾墮懈怠，耽  睡眠樂臥樂倚樂，非時非量，是名有犯，有所  違越，是染違犯。無違犯者：若遭疾病；若無氣
力，行路疲弊；若為斷彼生起樂欲，廣說一切，  如前應知。

[1113b16]  若諸菩薩安住菩薩淨戒律儀，懷愛染心，談  說世事，虛棄時日，是名有犯，有所違越，是染  違犯。若由忘念虛棄時日，是名有犯，有所違
越，非染違犯。無違犯者：見他談說，護彼意故，  安住正念須臾而聽；若事希奇，或暫問他，或  答他問，無所違犯。

[1113b22]  若諸菩薩安住菩薩淨戒律儀，為令心住，欲  定其心，心懷嫌恨，憍慢所持，不詣師所求請  教授，是名有犯，有所違越，是染違犯。嬾墮懈
怠而不請者，非染違犯。無違犯者：若遇疾病；  若無氣力；若知其師顛倒教授；若自多聞，自  有智力，能令心定；若先已得所應教授；而不  請者，無所違犯。

[1113b29]  若諸菩薩安住菩薩淨戒律儀，起貪欲蓋，忍  受不捨，是名有犯，有所違越，是染違犯。無違  犯者：若為斷彼生起樂欲，發勤精進，煩惱猛
利，蔽抑心故，時時現行。如貪欲蓋，如是瞋恚、  惛沈、睡眠、掉舉、惡作及與疑蓋，當知亦爾。

[1113c05]  若諸菩薩安住菩薩淨戒律儀，貪味靜慮，於  味靜慮見為功德，是名有犯，有所違越，是染  違犯。無違犯者：若為斷彼生起樂欲，廣說  如前。

[1113c09]  若諸菩薩安住菩薩淨戒律儀，起如是見，立  如是論：菩薩不應聽聲聞乘相應法教；不應  受持；不應修學；菩薩何用於聲聞乘相應法
教，聽聞受持，精勤修學？是名有犯，有所違越，  是染違犯。何以故？菩薩尚於外道書論精勤  研究，況於佛語。無違犯者：為令一向習小
法者，捨彼欲故，作如是說。

[1113c16]  若諸菩薩安住菩薩淨戒律儀，於菩薩藏未  精研究，於菩薩藏一切棄捨，於聲聞藏一向  修學，是名有犯，有所違越，非染違犯。

[1113c19]  若諸菩薩安住菩薩淨戒律儀，現有佛教，於  佛教中未精研究，於異道論及諸外論精勤  修學，是名有犯，有所違越，是染違犯。無違
犯者：若上聰敏；若能速受；若經久時能不忘  失；若於其義能思能達；若於佛教如理觀察，  成就俱行無動覺者，於日日中，常以二分修
學佛語，一分學外，則無違犯。

[1113c26]  若諸菩薩安住菩薩淨戒律儀，越菩薩法，於  異道論及諸外論研求善巧，深心寶翫，愛樂  耽味，非如辛藥而習近之，是名有犯，有所違
越，是染違犯。

[1114a01]  若諸菩薩安住菩薩淨戒律儀，聞菩薩藏，於  甚深處最勝甚深真實法義，諸佛菩薩難思  神力，不生信解，憎背毀謗；不能引義，不能引
法，非如來說，不能利益安樂有情，是名有犯，  有所違越，是染違犯。如是毀謗，或由自內非  理作意；或隨順他而作是說。

[1114a07]  若諸菩薩安住菩薩淨戒律儀，若聞甚深最  甚深處，心不信解。菩薩爾時應強信受，應無  諂曲，應如是學，我為非善，盲無慧目，於如來
眼隨所宣說，於諸如來密意語言而生誹謗。  菩薩如是自處無知，仰推如來，於諸佛法無  不現知，等隨觀見，如是正行，無所違犯。雖無  信解，然不誹謗。

[1114a14]  若諸菩薩安住菩薩淨戒律儀，於他人所，有  染愛心，有瞋恚心，自讚毀他，是名有犯，有所  違越，是染違犯。無違犯者：若為摧伏諸惡外
道；若為住持如來聖教；若為方便調彼伏彼，  廣說如前；或欲令其未淨信者發生淨信，已  淨信者倍復增長。

[1114a20]  若諸菩薩安住菩薩淨戒律儀，聞說正法論  義決擇，憍慢所制，懷嫌恨心，懷恚惱心，而不  往聽；是名有犯，有所違越，是染違犯。若為  懶
墮懈怠所蔽，而不往聽，非染違犯。無違犯  者：若不覺知；若有疾病；若無氣力；若知倒  說；若為護彼說法者心；若正了知彼所說義，
是數所聞所持所了；若已多聞，具足聞持，其  聞積集；若欲無間於境住心；若勤引發菩薩  勝定；若自了知上品愚鈍，其慧鈍濁，於所聞
法難受難持，難於所緣攝心令定；不往聽者，  皆無違犯。

[1114b02]  若諸菩薩安住菩薩淨戒律儀，於說法師，故  思輕毀，不深恭敬，嗤笑調弄，但依於文，不  依於義，是名有犯，有所違越，是染違犯。

[1114b05]  若諸菩薩安住菩薩淨戒律儀，於諸有情所  應作事，懷嫌恨心，懷恚惱心，不為助伴。謂於  能辦所應作事，或於道路若往若來；或於正
說事業加行；或於掌護所有財寶；或於和好  乖離諍訟；或於吉會；或於福業；不為助伴，是  名有犯，有所違越，是染違犯。若為嬾墮懈怠
所蔽，不為助伴，非染違犯。無違犯者：若有疹  疾；若無氣力；若了知彼自能成辦；若知求者  自有依怙；若知所作能引非義能引非法；若
欲方便調彼伏彼，廣說如前；若先許餘為作  助伴；若轉請他有力者助；若於善品正勤修  習不欲暫廢；若性愚鈍，於所聞法難受難持，
如前廣說；若為將護多有情意；若護僧制，不  為助伴，皆無違犯。

[1114b19]  若諸菩薩安住菩薩淨戒律儀，見諸有情，遭  重疾病，懷嫌恨心，懷恚惱心，不往供事，是名  有犯，有所違越，是染違犯。若為嬾墮懈怠所
蔽，不往供事，非染違犯。無違犯者：若自有病；  若無氣力；若轉請他有力隨順令往供事；若  知病者有依有怙；若知病者自有勢力，能自
供事；若了知彼長病所觸，堪自支持；若為勤  修廣大無上殊勝善品；若欲護持所修善品  令無間缺；若自了知上品愚鈍，其慧鈍濁，於
所聞法難受難持，難於所緣攝心令定；若先  許餘為作供事。如於病者，於有苦者為作助  伴欲除其苦，當知亦爾。

[1114c02]  若諸菩薩安住菩薩淨戒律儀，見諸有情，為  求現法、後法事故，廣行非理，懷嫌恨心，懷恚  惱心，不為宣說如實正理，是名有犯，有所違
越，是染違犯。若由嬾墮懈怠所蔽，不為宣說，  非染違犯。無違犯者：若自無知；若無氣力；若  轉請他有力者說；若即彼人自有智力；若彼
有餘善友攝受；若欲方便調彼伏彼，廣說如  前；若知為說如實正理，起嫌恨心，若發惡  言；若顛倒受；若無愛敬；若復知彼性弊  [怡-台+龍]  戾，
不為宣說，皆無違犯。

[1114c12]  若諸菩薩安住菩薩淨戒律儀，於先有恩諸  有情所，不知恩惠，不了恩惠，懷嫌恨心，不欲  現前如應酬報，是名有犯，有所違越，是染違
犯。若為  懶  墮懈怠所蔽，不現酬報，非染違犯。  無違犯者：勤加功用，無力無能不獲酬報；若  欲方便調彼伏彼，廣說如前；若欲報恩而彼  不受，皆無違犯。

[1114c19]  若諸菩薩安住菩薩淨戒律儀，見諸有情墮  在喪失財寶眷屬祿位難處，多生愁惱，懷嫌  恨心，不往開解，是名有犯，有所違越，是染違
犯。若為嬾墮懈怠所蔽，不往開解，非染違犯。  無違犯者：應知如前，於他事業，不為助伴。

[1114c24]  若諸菩薩安住菩薩淨戒律儀，有飲食等資  生眾具，見有求者正來悕求飲食等事，懷嫌  恨心，懷恚惱心，而不給施，是名有犯，有所違
越，是染違犯。若由嬾墮懈怠放逸，不能施與，  非染違犯。無違犯者：若現無有可施財物；若  彼希求不如法物，所不宜物；若欲方便調彼
伏彼，廣說如前；若來求者王所不宜，將護王  意；若護僧制；而不惠施，皆無違犯。

[1115a03]  若諸菩薩安住菩薩淨戒律儀，攝受徒眾，懷  嫌恨心，而不隨時無倒教授、無倒教誡；知眾  匱乏，而不為彼從清淨信長者居士婆羅門
等，如法追求衣服飲食諸坐臥具，病緣醫藥  資身什物，隨時供給，是名有犯，有所違越，是  染違犯。若由嬾墮懈怠放逸，不往教授，不往
教誡，不為追求如法眾具，非染違犯。無違犯  者：若欲方便調彼伏彼，廣說如前；若護僧制；  若有疹疾；若無氣力不任加行；若轉請餘有
勢力者；若知徒眾世所共知有大福德，各自  有力求衣服等資身眾具；若隨所應教授教  誡，皆已無倒教授教誡；若知眾內，有本外道，
為竊法故來入眾中，無所堪能不可調伏，皆  無違犯。

[1115a17]  若諸菩薩安住菩薩淨戒律儀，懷嫌恨心，於  他有情，不隨心轉，是名有犯，有所違越，是染  違犯。若由嬾墮懈怠放逸，不隨其轉，非染違
犯。無違犯者：若彼所愛非彼所宜；若有疾病；  若無氣力不任加行；若護僧制；若彼所愛雖  彼所宜，而於眾多非宜非愛；若為降伏諸惡
外道；若欲方便調彼伏彼，廣說如前；不隨心  轉，皆無違犯。

[1115a25]  若諸菩薩安住菩薩淨戒律儀，懷嫌恨心，他  實有德不欲顯揚；他實有譽不欲稱美；他實  妙說不讚善哉；是名有犯，有所違越，是染違
犯。若由嬾墮懈怠放逸，不顯揚等，非染違犯。  無違犯者：若知其人性好少欲，將護彼意；若  有疾病；若無氣力；若欲方便調彼伏彼，廣說
如前；若護僧制；若知由此顯揚等緣，起彼雜  染憍舉無義，為遮此過；若知彼德雖似功德  而非實德；若知彼譽雖似善譽而非實譽；若
知彼說雖似妙說而實非妙；若為降伏諸惡  外道；若為侍他言論究竟，不顯揚等，皆無  違犯。

[1115b08]  若諸菩薩安住菩薩淨戒律儀，見諸有情應  可訶責，應可治罰，應可驅擯，懷染污心，而不  訶責；或雖訶責，而不治罰，如法教誡；或雖治
罰如法教誡，而不驅擯，是名有犯，有所違越，  是染違犯。若由嬾墮懈怠放逸，而不訶責乃  至驅擯，非染違犯。無違犯者：若了知彼不可
療治，不可與語，喜出麁言，多生嫌恨，故應棄  捨；若觀待時；若觀因此鬪訟諍競；若觀因此  令  僧  諠雜；令僧破壞；知彼有情不  懷  諂曲，成
就增上猛利慚愧，疾疾還淨；而不訶責乃至  驅擯，皆無違犯。

[1115b19]  若諸菩薩安住菩薩淨戒律儀，具足成就種  種神通變現威力，於諸有情應恐怖者能恐  怖之，應引攝者能引攝之；避信施故，不現神
通恐怖引攝，是名有犯，有所違越，非染違犯。  無違犯者：若知此中諸有情類，多著僻執，是  惡外道，誹謗賢聖，成就邪見，不現神通恐怖  引攝，無有違犯。

[1115b26]  又一切處無違犯者：謂若彼心增上狂亂；若  重苦受之所逼切；若未曾受淨戒律儀。當知  一切皆無違犯。

[1115b29]  若諸菩薩，從他正受戒律儀已，由善清淨求  學意樂，菩提意樂；饒益一切有情意樂，生起  最極尊重恭敬，從初專精不應違犯。設有違
犯，即應如法疾疾悔除，令得還淨。

[1115c04]  如是菩薩一切違犯，當知皆是惡作所攝，應  向有力，於語表義能覺能受小乘大乘補特伽  羅，發露悔滅。

[1115c06]  若諸菩薩以上品纏，違犯如上  他勝處法，失戒律儀，應當更受。

[1115c07]  若中品纏，違  犯如上他勝處法，應對於三補特伽羅，或過  是數，應如發露除惡作法，先當稱述所犯事
名，應作是說：長老專志，或言大德，我如是  名，違越菩薩毘奈耶法，如所稱事，犯惡作罪。  餘如苾芻發露悔滅惡作罪法，應如是說。

[1115c12]  若  下品纏，違犯如上他勝處法，及餘違犯，應對  於一補特伽羅發露悔法，當知如前。

[1115c14]  若無隨  順補特伽羅，可對發露，悔除所犯。爾時菩薩  以淨意樂，起自誓心，我當決定防護當來，終  不重犯。如是於犯，還出還淨。

[1115c18]  復次，如是所犯諸事菩薩學處，佛於彼彼素  呾纜中隨機散說，謂依律儀戒，攝善法戒，饒  益有情戒，今於此菩薩藏摩呾理迦，綜集而
說。菩薩於中應起尊重，住極恭敬，專精修學。

菩薩戒本一卷

* * *

【經文資訊】大正藏第 24 冊 No. 1501 菩薩戒本  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
