正法念處經卷第四十八


元魏婆羅門瞿曇般若流支譯

觀天品之二十七  (夜摩天之十三)

[0282a29]  「彼諸天眾既見如是業果報已，彼佛塔內復  更觀察異處壁中覓希有法。於彼壁中，復  見天王牟修樓陀隨順法行，不習近欲，愛樂
法行，作諸眾生利益之行，善知一切善惡等  業。既知業已，不放逸行，雖作天王而不放逸。  彼諸天眾觀見天主牟修樓陀業果報已，心
作是念：『此大天王本因何業生此天處，而為  天王？』

[0282b07]  「見其往世於人身時，修行善法，然燈佛  所得聞佛法；既聞法已，攝取受持，思惟修行，  如所聞法，如是安住。如是聞已，乃至一念心
不曾亂，正信出家，剃除鬚髮披服法衣。既  出家已，乃至微少塵許等惡，生大怖畏，修行  梵行。以彼業因，身壞命終生於善道天世界
中，謂在他化自在天處作彼天王，名曰不壞。  彼處退已，生於人中，為轉輪王，王四天下。彼  業盡已，命終生於四天王天。彼處退已，生於
人中，復得為王，所王之土，一千由旬。彼命終  已，生弗婆提，於彼為王，大勝身體。彼命終  已，次復生於阿修羅中，第一神通，有大勢力。
彼處命終，而復更作大富長者，恒常修行，第  一大施，次有持戒智等具足，隨所生處何處  何處，施、戒、智等三事具足。彼處命盡，修施戒
智不斷絕故，身壞命終生於善道，天世界中  夜摩天處為夜摩王，名牟修樓陀。

[0282b23]  「彼如是法，  次第相續不斷絕故，彼心善故、善調伏故，不  放逸行諸欲境界，不壞其心，自他利益，無量
善業隨順行故，多有天眾，欲所不攝。

[0282b26]  「爾時，彼  處夜摩天眾而說偈言：

「『隨順善法行，　　彼則常得善，  
無量千億劫，　　善業不失壞。  
常增長持戒，　　於智轉習行，  
一切時布施，　　繫念常不斷。  
修行施等三，　　除斷三種過，  
捨離彼過故，　　勤修行功德。  
雖天欲具足，　　境界樂不壞，  
彼不放逸故，　　則不墮地獄。  
法常不斷絕，　　彼隨順法行；  
不隨法行者，　　則是大愚癡。  
近法戒之人，　　精勤修智行，  
能滅諸有苦，　　如日光除闇。  
能增長法者，　　為天人所禮，  
如是異處生，　　乃至到涅槃。  
若如是知法，　　諦思惟法相，  
彼則解脫有，　　當得到彼岸。  
智忍常愛語，　　愍一切眾生，  
或施種種物，　　此道至涅槃。  
惡者則近惡，　　或習近懈怠，  
堅心增惡法，　　彼行地獄道。  
見何人皆喜，　　見何人皆瞋，  
處處皆貪著，　　如是故名癡。  
惡法所迷惑，　　捨離於善法，  
癡故入地獄，　　受惡法苦惱。  
行法推求善，　　常捨離於欲，  
牟修樓陀處，　　天中住無垢。』

[0282c25]  「彼夜摩中山樹具足地處天眾，彼此如是迭  相為說，於愛境界而生怖畏。一切衰惱皆現  見已，復共天王牟修樓陀彼佛塔內異處壁
中，次第復觀，夜摩天王牟修樓陀及諸天眾  此處退已，當生何處？在於何道？時諸天眾於  彼壁中皆見自身并其天主牟修樓陀，天處
退已，生閻浮提，一切皆於彌勒世尊出世之  時，諸根具足，一切皆生大種姓中，共為同侶，  共一國土，迭相愛念，生大種姓，皆悉大富、尊
重姓生。如是壁中皆見自身。

[0283a05]  「牟修樓陀在彼  國土生在剎利大種姓中，大富大力，為一切  人之所供養，百千億寶滿其舍內，生剎利家  以為長子，名曰善戒。

[0283a08]  「爾時，彼處彌勒世尊說  寂靜法向涅槃城，謂四聖諦，功德具足，初中  後善、義善語善，獨法具足清淨鮮白，所謂：
『此色，此色集，此色滅，此色滅道。』如是次第，受、  想、行、識，總相略說。一切眾生安隱離濁，向涅  槃城，無有障礙，為諸世間如是說法。

[0283a14]  「爾時，善戒剎利王子——王之長子，傳聞彌勒世  尊說法，如是聞已，如前所說，諸同侶等亦如  是聞。前世所修善業因故，彼此籌量，一切皆
共向彼善戒剎利子所。有二萬人詣彼善戒  剎利王子，如前所說。爾時，善戒聞其語已，  本善業故，心生歡  喜  ，生敬重心，面色清淨，一
切和合，同時皆起，共詣彌勒佛世尊所。如是  眾人旋遶善戒，亦如第二三十三天圍遶帝  釋。在路遙見彌勒世尊有三十二大丈夫相，
廣說妙法，利益一切天人世間，并諸沙門、波  羅門等，如是為說入涅槃法，初中後善。彼  法清淨猶如水池，能盡諸苦，能除一切生
死繫縛，次第乃至到於涅槃，說如是法。爾時  眾會廣大於海，彌勒世尊在中說法。

[0283a28]  「爾時，世尊遙見善戒人眾圍遶，告大眾言：『此  夜摩天主牟修樓陀并其大眾。此夜摩主牟  修樓陀修行梵行，先已曾種善法種子，今者
根熟。此夜摩主牟修樓陀繫縛已緩，多不善  業一切消滅，捨離於欲，諸苦盡時，於今將至。  彼人如是得聞如來口言語已，心生歡喜，心
生敬重，一切生死皆得遠離。』

[0283b05]  「如來之色甚為  希有，不可譬喻。牟修樓陀得見如是希有佛  已，頭頂禮足，住在一面，白言：『世尊！我行世  間生死流轉，疲倦厭離。』

[0283b09]  「爾時，世尊如應說法，有十千人常近於王、常  共王行——先同伴者，得盡諸漏。

[0283b10]  「彼夜摩主牟  修樓陀如迦那迦牟尼世尊壁中所化，一切  未來次第而見。一切智人所化種種希有之  事有無量種，非餘境界，并天世間、魔等世
間，及諸沙門、婆羅門等，無能見者，除近正  士、如來住者。近善知識，出生死中最為第  一。

[0283b17]  「時，彼天眾一切共同生歡喜心，於佛法僧生  敬重心。時彼天王并諸天眾復更禮佛，出  彼佛塔。

[0283b19]  「於六經中，彼迦那迦牟尼如來世尊  所化，第五已竟。

[0283b21]  「爾時，天主牟修樓陀夜摩天王生歡喜心，見  欲過患，復生怖畏。共諸天眾次復觀察山樹  具足地處，天眾歡喜而行。彼處多有種種天
眾，多有園林，蓮花水池滿彼地處，有無量種  蓮花滿池。有可愛聲種種諸鳥，聞彼聲者，則  受快樂。山樹具足地處多有無量百千諸天
女眾，歌舞喜笑種種遊戲，多有無量功德具  足。有七寶樹具足花果，多有山峯皆是妙  寶，滿彼地處而為莊嚴。自業果報有下中上，
天眾自業唯樂欲樂，滿彼地處，迭共同侶，  不相妨礙，彼此相信。多有天子、多天女眾迭  相愛念。多有諸河，河中有飲，味甚可愛。復有
種種妙寶堂殿，皆悉作行，雜色可愛，五欲功  德皆悉具足，眾寶光明迭相莊嚴。彼諸寶  殿爭出勝光，如火煉金。珊瑚硨  璩  ，多有青
寶及山峯等，莊嚴地處。山樹具足地處莊  嚴，如是可愛。

[0283c08]  「牟修樓陀夜摩天王既觀察已，  告天眾言：『汝等天眾看彼天眾歡喜心行，從  山至山，從一山峯至一山峯歡喜遊戲，五樂
音聲歌舞戲樂。汝等皆當看彼天眾。』如是天  眾已於佛塔種種見來，答天王言：『我等已  見。』

[0283c14]  「爾時，如是夜摩天王告天眾言：『如來已說，如  相應說，天中衰惱。放逸行天，命將欲盡，善業
欲爛，退時欲至，戒果欲壞，行業如化，癡不覺  知。放逸行天不覺不知，墮於地獄、餓鬼、畜生。  此無量種諸苦衰惱，生死流轉，皆由本業。何
以故？以彼命行念念流動，不可迴故。以業力  多，不可離故。如此一切有為三相，生、住、滅等  三過患故，多有無量諸衰惱事，無有少味。而
諸天眾不知不覺，自謂大樂，念念近死。死時  欲至，已入死門而不覺知。如此一切有為之  法，念念不停，一切有命，無常破壞，少年速變。
彼天退時，覺知苦惱，有無量種恩愛別離。』

[0283c25]  「時，  彼天眾既見天王，心生歡喜，速疾速疾莊嚴  其身，天衣垂祧，寶冠瓔珞、天妙鬘等以嚴  其身。自身光明，多有種種莊嚴天女，百千之
眾圍遶天子，種種樂音歌舞戲笑，受第一  樂。自善業故，如是莊嚴具足無量百千種色，  往向天主牟修樓陀。爾時，天王如是見已，隨
順瞻觀，即前稍近，見其遊戲受諸快樂。

[0284a03]  「爾時  天王順其心故，暫入眾中遊戲受樂，非自喜  樂。在他天中，於須臾間喜笑遊戲。彼天心  動，於欲生樂，遊戲樂已，到餘山峯。種種珊
瑚、金銀等樹，無量百種妙色莊嚴，有無量種  眾鳥音聲、有無量種光明照曜、有無量種分  別異念、有無量種天妙寶性，莊嚴山峯。彼
天往到如是山峯，到山峯已，心愛受樂。彼夜  摩主與本曾見佛塔諸天一處同行，共彼天  眾無量境界喜樂者行。

[0284a13]  「時，夜摩天主告天眾言：『我共汝等相隨而去。  自身利益，捨境界故，則得利益；不捨境界則  不利益。我等決定隨順法行，乃至畢竟到於
涅槃。』向彼天眾如是說已，共彼天眾以寂靜  心，一切皆向山樹具足地處而行。到彼處已，  於中一處種種流水妙蓮花池，有蓮花林，多
有眾鳥莊嚴彼池。復有種種寶蜂莊嚴，普皆  如炎。彼如是處可愛地處，則有第六迦葉佛  塔，天主見已，生希有心。一切諸寶光明之中，
佛塔光勝，穿空而出，種種妙寶而為莊嚴，所  有光明勝百千日。光明寂靜，在寬博處見彼  佛塔。爾時，天眾如是見已，白其天主牟修樓
陀而作是言：『此是何等妙寶光明？如前所見。』  「爾時，天主夜摩天王聞其語已，而告之言：『天  眾皆聽！如今所見，此種種寶勝妙光明，如前
所見。此是大仙第六如來——應、正遍知、明行足、  善逝、世間解、無上士、調御丈夫、天人師、佛、世  尊、天中之天——迦葉佛塔。此佛塔者，諸天本
業所修梵行，本曾修心利益饒益。此佛塔內  寶壁之上，化現明了。如餘如來所應利益，此  佛塔內亦復如是。我共汝等諸天大眾，於佛
正法生敬重心，作自利益。』夜摩天主如是說  已，共諸天眾往向佛塔，到已則見具足種種  妙寶光明，如前所說。

[0284b08]  「爾時如是，夜摩天主共其天眾入彼佛塔，即  見大仙迦葉佛像。閻浮那陀真金之像，妙寶  衣服無量光明，毘琉璃寶為師子座，佛像坐
上如現在時說法之相，等無有異。彼像則有  不可喻色，如是色者形彼天色。如螢火虫於  日不異，佛威德色如是勝妙。爾時，天王并彼
天眾見佛像已，勝歡喜心，敬重深信，頭面敬  禮，去冠瓔珞鬘莊嚴具，遠離色慢，止於色樂，  離光明慢，一切憍慢皆悉捨離，心離欲垢，
以頭頂禮彼世尊足，轉轉離慢，重復更禮。如  是禮已，一切天起一心不動。

[0284b18]  「以業因故，彼佛  塔中寶壁之上佛像傍廂見有文字。此修  多羅是佛神力之所化現，利益天人，一切世
間皆悉利益，正字正句，善義善味，次第乃  至示於涅槃，乃是一切諸出家人之大和上，  如律教學，此謂：

[0284b23]  「『比丘有十三法以為妨礙，不  得坐禪、讀誦經律，障自利益，不得涅槃。若諸  比丘不捨如是十三法者，於病老死悲啼號
哭，愁苦懊惱，則不得脫，人中凡下，非實出家，  身口意等常不正行，不勤精進。如是比丘若  於一日受他臥具病藥所須，則不能消。彼如  是物，於  己
為妨，所謂妨者，能令身瘦、懈怠、怖  畏、無所知曉。如是之人則於大力速力勇猛  甚深大河不能得渡。如是之人自體羸瘦，
不能翹勤，心不調伏而常懈怠，不知坐禪、讀  誦經律，怖畏、無智，自體無明之所覆蔽。是故  不能渡於五河，依止境界故不能渡。境界所
漂在愛河中，愛河漂已，入生死海，流轉常  行無有休已。

[0284c07]  「『何等十三？所謂喜樂多語言  說；治病；工畫；聞邪惡事，歌詠讚頌；數星思  惟；思惟占相；唯貪飲食；求諸寶性；親近王
等；悕望請呼；不請問他；樂多知識；與惡同處。  此十三法，沙門之人坐禪讀誦則為妨礙。如  是妨故，失自利益，利益則少。失利益故，生於
地獄、餓鬼、畜生，虛妄出家。如是之人既非出  家，亦非在家，捨離善法，為同梵行之所輕賤；  唯有虛名，貝聲相似；不聞不知涅槃之行；
有所憶念，悉不隨意；護身之天，放離而  去。

[0284c18]  「『彼初妨者，妨於坐禪能為大亂。彼初喜樂多  言語者，初則可愛，後則悔熱。一切出家應捨  此法，所謂喜樂多語言說。樂多語故，心不調
伏，不能正行、不能持戒，心常動亂，心動亂  故，則多疑網。如是之人憙近惡人，彼惡人者，  所謂亂心。彼常樂見伎兒歌舞，從方至方、從
處至處遊行不止，若城若村、諸聚落等，常行  不住，看其戲樂。常於節會遊戲之日處處觀  看，諸聚會處恒常往看，近如是人以為伴
侶，自稱己心。意常動亂，常樂言語，晝夜恒爾，  無有休息。彼人亂意，不聞不知，餘同梵行，常  所輕賤。知他賤已，於彼他人持戒行者，心生
瞋忿。彼人以是業因緣故，身壞命終墮於惡  道——地獄、餓鬼、畜生之中。

[0285a03]  「『又彼憙樂多言語者，復有大過。彼惡比丘未  曾多聞，毀破禁戒，樂多言語，自高輕動，雖  見佛已，心無慚愧，無慚愧故，不恭敬佛。檀越
見之，不生恭敬。以他輕賤，捨戒還俗。

[0285a07]  「『又彼憙樂多言語者，復有大過。有何者過？所  謂自樂多言語故，而復教他餘出家者，令退  正法。彼自破壞，復能壞他。彼人如是自他壞
故，有惡名聲，彰出四遠，僧眾知故，驅遣捨  棄。此善持戒諸比丘等，畏彼惡者，令其有失，  一切皆言捨此比丘，言此比丘是惡知識。同  梵行者，如是惡賤。

[0285a14]  「『又彼憙樂多言語者，復有大過。種種言語，先  已聞來，心樂謂樂，彼惡沙門既得聞已，心生  大樂。彼心樂故，信於非法，信非法義；法為非
法，非法為法，亦信其餘非法行人。此人憙樂  多語人故，則入邪見，以彼邪見之因緣故，  妄語言說。彼人以是惡業因緣，身壞命終墮
於惡道，生在地獄、餓鬼、畜生。因此樂多言語  過故，復有多過。』

[0285a21]  「爾時，世尊迦葉如來而說偈  言：

「『多集綺語句，　　能令心意亂，  
破壞於梵行，　　妨礙涅槃道。  
常憙樂多語，　　凡鄙不持戒，  
其人常捨離，　　坐禪知諦者。  
不調為根本，　　能失於善念，  
亦能失梵行，　　令涅槃道暗。  
能妨於天道，　　復能示惡道，  
令向餓鬼道，　　令生畜生道。  
謂名樂多語，　　此為生死母，  
坐禪誦比丘，　　欲安隱則捨。』

[0285b04]  「彼佛世尊迦葉大仙如是已說，樂多言語有  大過失。

[0285b06]  「又復次說不樂多語所有功德，所謂：『比丘善  正心意，唯樂正法、唯知正法，如是正說，唯念  正法、思惟正法、唯行正法，恒常禮佛。彼如
是等諸比丘輩，未曾見處而能見之，以能捨  離多語有故。唯一正行，怖畏生死。彼語有  果，所謂若人說四聖諦之言語也；彼身有果，
所謂禮拜佛法眾僧，翹勤精進；彼身精勤，意  則有果，意常精勤，自相、同相等思惟相，彼則  是果。三種精勤，去涅槃近。若其有人一切方
便、一切精勤，捨多言語，遠惡知識，常不親  近。正心、直心、不動亂心，如是三種則到涅  槃。三種道者，何等為三？所謂心念阿那波
那，觀不淨界，無常破壞。此一切道，正心能  得，非不正心。樂多言語，非心正念，妨此三  道，乃是惡趣——地獄、餓鬼、畜生之行。此羂縛人
將入地獄、餓鬼、畜生三惡道去，如是眾生為  多言語之所誑惑。是故憙樂多語言說，如毒  如刀、如火如蛇、如墮嶮岸，黠慧比丘坐禪讀  誦，常應捨離。

[0285b25]  「『彼多言語能誑多人，令墮地獄、畜生、餓鬼。彼  若餘業生於人中，則為伎兒常戲之人，趬  行擲絕、力士舞戲、種種歌等；在他門傍處處
行乞；或復治生，商賈求利；或復目盲，常在  巷中多人之處市肆貿易，以自濟命。樂多言  語，惡蛇所齧；樂多言語，大火所燒，墮在如是
樂多言語臨嶮之處，為多言語惡毒所螫。  如是癡人樂多言語，所有枝條之所迷惑。  一切迷惑，由多言語。樂多言語是大闇聚，畏
惡道者一切皆應如是捨離，捨已次第精勤  修行，則得見諦。

[0285c06]  「『是故應當作如是學：空閑曠  野寂靜之處，無諸妨聲、無唱喚聲、歌聲鼓聲  修智日處、山谷巖窟、樹根等處，福德之處、無
聲妨處，獨無餘人，在一處坐，一心正念，壞  煩惱魔。如是善作，以調伏心令心寂靜，離於  一切多語言說。一切親舊知識兄弟來去相
見，語言皆離，心不悕望，唯樂獨處，以為安  樂，常行禪誦，離四顛倒。彼十六種阿那波  那皆悉念知，無夜無晝，勤發精進，生死縛
中能脫能走。能如是者，則得勝處。若本未見  常安隱處，彼人則應離多言語。有智慧人、善  心意者堅固修行，沙門之人離於懈怠，捨此  一法，所謂憙樂多語言說。

[0285c19]  「『又斷第二妨礙之法所不應行，殺生攝故。何  者第二？所謂治病醫師比丘，不能坐禪、不能  讀誦。如是行藥醫師比丘，異道異作，常覓
病人、常求治病，作如是業，大增長貪。彼  貪  心  故，如是思惟：「悕望眾生多有諸病、無量種  病。彼病眾生多供養我，多與我物。是故我於
多人處行，恒常受樂，從村至村、從城至城、從  邊地處至邊地處。」彼惡比丘既作如是思惟  念已，貪則增長。如是比丘貪增長已，心中生
垢，不能坐禪、不能讀誦，非是善行。

[0285c29]  「『又復治病則得垢過。彼惡比丘自謂比丘，  若諸眾生有病患者，彼惡比丘示其藥言：「速  將油來，若無油者則壓胡麻。」壓胡麻故，多有
虫死，如是名為治病之過。妄作沙門，唯口自  言：「我是沙門。」實非沙門。  又見病者，勅瞻病人令其與肉，作如是言：「須
新殺者，不用多脂、不用自死、不用病死、不用  毒死、不用蛇殺、不用乾者、不用瘦者。」如是約  勅。以約勅故，彼則殺生；以殺生故，得殺生罪。
若教殺生、若殺生者，彼二種人同一殺業，墮  活地獄。是故不應作治病業，以貪心故。

[0286a11]  「『又復更有治病之過，唯可口言：「我是沙門。」實  是大賊，是大惡人。為彼眾生多病痛故，處處
採拾種種藥草，若樹、樹枝、若樹果等，為財  物故，皆悉採取。彼諸藥草一切攝虫，為虫  所依，虫在其中處處皆滿。彼以貪心欲得物
故，地中拔取或有割取。以拔取故，殺地處虫，  或破彼虫所依止處。若割取者，則殺內虫，彼  處虫死。此治病過，彼心如是樂不淨命，何處
得有修禪、讀誦？彼心恒常憙樂治病。

[0286a20]  「『又復如是治病比丘惡心思惟，有大勝過。如  是比丘思惟惡法，有如是心欲令多人皆  有病患：「病者若多，我則多得財物供養、飲食
臥具，如是多利。」彼欲壞心，不念善法、不樂禪  誦、不近尊長、不近善友亦不禮佛，作不善  行。身壞命終墮於惡道，生地獄中。彼處得
出，以餘業故，如彼善業生於人中，則常病  痛，貧窮短命。彼惡不善治病業故。

[0286a28]  「『又治病過，依法治病亦復有過。無始以來皆  有三種，謂風、熱、冷，此三調停，身則安樂，不墮
惡道。是身分故，以身滅故，彼三亦失。而彼愚  癡凡夫之人未曾聞來，未有智慧，實非沙門  而自說言：「我是沙門。」治彼三種。何義何因剃
除鬚髮，披服法衣而便出家？何故捨此？無  始以來欲、瞋、癡等，非身所攝，若燒身者，彼三  不燒、不失、不滅，於五道中隨逐繫縛，處處共
行。何故於此欲、瞋、癡等三種大過不先療治，  而先治彼風、熱、冷等？此妄出家，愚癡無智凡  鄙之人，自心所誑。

[0286b09]  「『如有癡人，無主無伴，貧窮無物，彼人乃有大勢力怨，日日惱  亂。彼愚癡者若以財物與大力怨，不可遮
障，若以勢力亦不能防。以如是怨，大勢力  故，恒常伺求，欲來殺害。此愚癡人不恐彼怨，  知他餘人有微小怨，如是彼人於微小怨則
生怖畏，共愚癡人以為同侶。而愚癡者語同  侶言：「我今相為除却彼怨。」彼愚癡者，大勢力  怨知其愚癡，知其懈怠放逸而行，如是知
已，即往殺之。何以故？以彼癡人作他事故。如  是如是，彼沙門人自謂沙門、立沙門者，捨離  自身大勢力怨而作他事。彼欲瞋癡於無量
世隨逐不離，示生死道，有大力勢而無處所，  不可尋求，唯智所知，與癡同行。為除如是  大怨因緣，捨離自身親舊知識、妻子兄弟，剃
髮出家。既出家已，而於如是大勢力怨不能  觀察，為財物故而語他言：「汝之怨家——風、熱、  冷等，我為除滅。」如是亂心愚癡之人，死王來
至，三種怨家隨逐不離。彼力大怨，謂欲、瞋、  癡。彼人乃為欲繩所繫，極放逸行，將向他世，  樂作他事，大貪亂意。是故若人知此過已，不
用治病。若人治病，應殺欲等，則常無病。』

[0286b29]  「爾時，  世尊迦葉如來而說偈言：

「『風等無多過，　　欲等過則多，  
風等不惡道，　　欲等墮地獄。  
心過是大過，　　常令行惡道，  
是故除則樂，　　除風等非樂。  
若捨自作業，　　憙樂他所作，  
彼人速失壞，　　為智者所笑。  
風等失壞故，　　眾生則失身，  
欲等不曾失，　　生死無量倒。  
彼欲等滅樂，　　風等滅非樂；  
以欲等滅故，　　畢竟得勝樂。  
治心名治病，　　治身非治病；  
治心病難知，　　治風等易解。』

[0286c14]  「彼佛世尊迦葉如來以此因緣，如是遮障出  家之人不聽治病。『又出家人醫方治病，有無  量過，謂生貪心。見餘醫師，心則生慢，以不善
語毀餘醫師。妨廢作業，心生嫉姤，攝餓鬼  業，如是造作餓鬼道因。彼人如是姤心動心，  生大貪心，以生貪故，見婦女時不善觀察，以
自妨亂。彼人癡心，見他婦女，欲發壞心。彼治  他人風、冷、熱等，而自增長身中諸病——欲、瞋、癡  病。增欲等故，是等因緣，增長地獄、餓鬼、畜生
種種苦惱，彼為欲等之所破壞。不善醫師則  有惡見，大過所縛，將入地獄。是故一切出家  之人常應精勤除欲等病，勿治風等。此等
二法，沙門之人欲求涅槃，不應如是醫藥治  病，妨廢坐禪、讀誦經律。

[0286c28]  「『又捨第三妨礙之法所不應行。何者第三？所  謂畫師。出家業畫，則非所應。云何如是？為除  欲故，捨家出家，更生餘欲。既知世間心業
畫已，而作其餘種種采畫。若有不知心業畫  者，可作種種諸色  采  畫。彼出家人常應如是  諦知  采  畫：五大  采  色畫作五道，心種雜故。何
等為五？謂大  采  色畫作五道。心之畫師以大  白業勝淨  采  色畫作天道。以信心故，樂行大  施，離慳嫉妬。第一白法，施戒山起，畫作諸天，
心之畫師，畫作天道。

[0287a09]  「『又出家人復應觀知業之  采  畫，多種業  采  畫  作人道。人則差別，有下中上。若是富人能持  戒者，彼人則是第一白業  采
色所畫。若人大  富不能持戒，彼人則是黑白之業  采  色所畫。  若人貧窮而能持戒，彼人則是赤白之業  采  色所畫。若人貧窮不能持戒，彼人則是垢黑
之業  采  色所畫。若人懈怠而復多欲，彼人則  是黑黃之業  采  色所畫。若人端正大種姓生，  彼人則是白淨之業  采  色所畫。若人在於中
種姓生，彼人則是紅赤之業  采  色所畫。若人  在於下種姓生，彼人則是垢黑之業  采  色所  畫。心之畫師以善業  采  畫作人道。

[0287a20]  「『生於人中，  若為國王、若為大臣而復造作不善業者，如  是之人白業  采  滅，黑業  采  色增長出生。又復
若人生卑賤家，若極貧窮常行布施，受持禁  戒，如是之人黑業  采  滅，白業  采  色增長出  生。  又復若人生中種姓，有善妙色，或作中業，彼
心畫師赤白之業  采  色所畫。如是無量雜業  采  色業畫之師，此人世間種種異業雜色  采  畫差別不同。

[0287a29]  「『又出家人更觀餘道，所謂復觀  地獄眾生，心之畫師二種業  采  之所畫作，所  謂黃、黑。黃者謂火，黑謂嫉妬，生在下中，地
獄中生，如是二種  采  色所畫。

[0287b03]  「『彼比丘觀如是  地獄  采  畫色已，復觀飢渴燒身餓鬼黑業  采  色。彼一切鬼，一一各各業色所畫。

[0287b06]  「『又復觀察何業  采  色畫作畜生？謂黑赤色。彼  若受於第一苦惱、第一怖畏，是黑色畫；若  相殺害是赤色畫。如是色者，是心畫師畫如
是色。

[0287b10]  「『又復略說畜生三處，迭相怖畏——畏殺、畏縛、被  他食肉。虛空行者，所謂孔雀、雉鵝等鳥；陸地
行者，謂牛水牛、猪馬等畜；水中行者，所謂魚  等。彼黑色畫，若不畏殺；彼赤色畫，謂天中  象。

[0287b14]  「『如是五道五種  采  色，彼人不能如是思惟。  一切世間種種苦惱，天中五相，人中為作，畜
生相殺，餓鬼飢渴，地獄之中受大苦惱，如是  種種雜業  采  色之所畫作。愚癡少智，不忌不  慮，是故懈怠，不能坐禪、不能持戒、不能讀誦
而不能知心之畫師而作餘畫。第一畫者，謂  世間中生老病死、怨憎集會、恩愛別離、寒熱  飢渴，迭相破壞，毀呰供養，僮僕人主苦惱安
樂，地獄、餓鬼、畜生、人、天業色，雜畫生死。種  雜不能修行、不能思惟，心念知已，不生厭  離。而彼比丘捨離坐禪、讀誦之業，餘心畫作  沙門之法，禪誦為本。

[0287b26]  「『復有異法生死處畫不能思惟，而便思惟更  作異畫，所謂種種根緣境界。若有眾生樂境  界者，於長久時流轉地獄、餓鬼、畜生。此法云
何？謂眼見色，愛樂境界而生欲心，於彼色中  堅固染著。彼人則攝黑業  采  色，地獄、餓鬼、畜  生等處，如是色畫。

[0287c03]  「『若彼眾生眼見色已，如是思惟：「此色無常，動  轉變異。」彼人如是不憙不樂、不貪不著，如是
則為攝白色業，天人中生，乃至涅槃。如是有  人眼見色已，不樂不緣、不悕不念，無心受  用，不生欲心，彼人則以第一白業  采  色工畫，  於天人中而受快樂。

[0287c08]  「『彼惡比丘如是癡心，不  思不念、不禪不誦，若眼見色，於境界中憙樂  染著，如是縛者則是黑業  采  色工畫。黠慧之
人則能捨彼黑業  采  色惡意業畫，唯應坐禪、  讀誦經律。

[0287c13]  「『又復觀察畫師沙門思惟畫時，畫作何像？謂  耳聞聲，若愛不愛，彼如實觀：「如是聲者，無常
不住，不堅破壞。」如是知已，心不憙樂，不生歡  喜，不念不樂、不聽不觀，如是白業  采  色工  畫。彼白色畫，天人中生，天中生已，如是第一
種種畫勝。而彼畫師惡意沙門，自言沙門，不  曾起心思惟聲畫，  然  作餘畫，而不思惟坐禪  讀誦，捨離禪誦，不修白業。

[0287c21]  「『又彼聞聲癡意沙門，不曾聞來，愚癡無智，如  是思惟：「此聲可愛，能令心喜，能令我樂。」彼惡
沙門不善觀察，故觀彼聲，心生悕望，因之生  欲，於彼聲中心生喜樂。此黑  采  色心之畫  師，畫作地獄、餓鬼、畜生。彼惡沙門知業畫已，
而作餘畫，捨離坐禪、讀誦等業。

正法念處經卷第四十八

* * *

【經文資訊】大正藏第 17 冊 No. 0721 正法念處經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
