僧羯磨卷上并序  (出《四分律》)
西太原寺沙門懷素集

[0511b08]  原夫鹿苑龍城，啟尸羅之妙躅；象巖鷲嶺，開  解脫之玄宗。於是三千大千，受清涼而出火  宅；天上天下，乘戒筏而越迷津。內眾於是敷
榮，外徒由斯安樂。其後韜真細  [疊*毛]  ，多聞折軸  之憂；揜正微言，罕見浮囊之固。即有飲光秀  出，維絕紐而虛求；波離聿興，振隤綱而幽贊。
慧炬於焉重朗，戒海由是再清。其律教也弘  深，固難得而遍舉。此羯磨者，則紹隆之正術，  匡護之宏規，宗緒歸於五篇，濫觴起於《四分》，
寔菩提之機要，誠涅槃之津涉者也。

[0511b17]  素以銳  思弱齡，留情斯旨，眇觀至教，式考義途，丞  歷炎涼，庶無大過誤耳。然自古諸德取解不
同，各述異端，總有五本：一本一卷，曹魏鎧律  師於許都集  (題云「曇無德雜羯磨」。以結戒場為首，受日加乞不入羯磨，屢有增減，乖於律文)  ；
一本一卷，曹魏曇諦於雒陽集  (題云「羯磨一卷」，出《曇無德律》。以結
大界為首，受日增乞牒入羯磨。魏郡礪律師受持此本。銳想箴規，雖去尤非，未祛謏過。分為兩卷，并造義釋)  ；一  本一卷，元魏光律師於鄴下集
(此同曇諦集本，述錄不順正文)  ；  一本兩卷，隋願律師於并州撰  (題云「羯磨卷上」，出《曇無德律》。願雖自
曰依文，無片言增減。然詳律本，非無損益。兼造章疏，并汾盛行)  ；一本一卷，皇朝宣  律師於京兆撰
(題云「刪補隨機羯磨」。斯有近棄自部之正文，遠取他宗之傍義；教門既其雜  亂，指事屢有乖違。并造義疏，頗行於代)  。素於諸家撰集，莫不研尋，校
理求文，抑多乖舛。遂以不敏，輒述幽深，分為  三卷，勒成一部，庶無增減，以適時機，祇取成  文，非敢穿鑿。惟願戒珠增照，叶日月而齊
明；繫草傳芳，與天地而同朽。後之覽者，知斯  志焉。

方便篇第一

[0511c06]  僧集？  (律言：應來者來。又言：僧有四種，四人、五人、十人、二十人。四人僧者，除受大戒、自恣、出罪，餘一切羯磨
應作。五人僧者，除中國受大戒、出罪，餘一切羯磨應作。十人僧者，  除  出罪，  餘  一切羯磨應作。二十人僧者，一切
羯磨應作；況復過二十。若隨四位僧中，有少一人者，作法不成，非法、非毘尼。)  和合？  (律言：同一羯磨和合
集一處，不來者囑授，在現前應呵者不呵。又言：五法應和合：若如法應和合、若默然任之、若與欲、若從可信  人聞、若先在中默然而坐，如是五事應和合。)
未受大戒者出？  (律言：不應在未受大戒人  前作羯磨說戒。又言：聽除人未受大戒，餘者在前作羯磨說戒。又言：有四滿數：有人得滿數不應呵、有人不得滿
數應呵、有人不得滿數亦不應呵、有人得滿數亦應呵。何等人得滿數不應呵？若為作呵責羯磨、擯羯磨、依止羯
磨、遮不至白衣家羯磨。何等人不得滿數應呵？若欲受大戒人。何等人不得滿數亦不得呵？若為比丘作羯磨，比丘
尼不得滿數亦不得呵、式叉摩那、沙彌、沙彌尼、若言犯邊罪等十三人、若被舉、若滅擯、若應滅擯、若別住、若在
戒場上、若神足在空、若隱沒、若離見聞處、若所為作羯磨人。何等人得滿數亦得呵？若善比丘同一界住，不以神  足在空、不隱沒、不離見聞處、乃至語傍人。)

[0511c17]  不來諸比丘說欲及清淨？  (唯除結界不得說欲。其欲須與清淨合說。若自
恣時，應言「與欲自恣」。若有佛法僧事、病患事、看病緣，聽與欲。律言：與欲有五種：若言與汝欲、若言我說欲、若言
為我說欲、若現身相與欲、若廣說與欲。若不現身相、不口說欲者，不成與欲，應更與餘者欲。其持欲人受欲已便
命過、若餘處行、若罷道、若入外道眾、若入別部眾、若至戒場上、若明相出、若自言犯邊罪等十三人、若被舉、若
滅擯、若應滅擯、若神足在空、若離見聞處，不成與欲，應更與餘者欲。若至中道、若至僧中亦如是。若廣說  欲者，應往傳欲人所，具儀作如是言：)

[0511c22]  大德一心念！我某甲比丘，  如法僧事，與欲清淨。  (時持欲比丘自有事起，不及詣僧者，聽轉欲與餘人。轉時應  云：)

[0511c24]  大德一心念！我某甲比丘與某甲比丘，受欲  清淨。彼及我身，如法僧事，與欲清淨。  (持欲比丘至僧說時，
若能記識姓名者，對僧一一稱說云：)

[0511c26]  大德僧聽！某甲比丘、某甲比  丘，如法僧事，與欲清淨。  (若不能記姓名，但云「眾多」。若受欲人若睡、若入定、或忘、
若不故作如是，名為成與欲；若故不說者，突吉羅。)  僧今何所作為？  (然所為事有其三種：
一為情事，如受懺等；二為非情事，如結諸界；三情非情事，如處分、離衣等。此所為事委僧量宜，故須對眾問其  所作。)  某羯磨。
(羯磨約體但三，謂：單白、白二、白四。律言：有七種羯磨不應作：非法非毘尼羯磨、非法
別眾羯磨、非法和合羯磨、法別眾羯磨、法相似別眾羯磨、法相似和合羯磨、呵不止羯磨。應作如法、如毘尼羯
磨。應白二羯磨，如白法作白，如羯磨法作羯磨；白四羯磨亦爾；是為如法、如毘尼羯磨。此方便六，遍餘諸法，  唯除結界，闕者不成。)

結界篇第二

[0512a09]  結大界法  (律言：當敷座，當打揵椎，盡共集。共集一處，不聽受欲。是中舊住比丘應唱大界四方相，
若東方有山稱山，有塹稱塹，若村、若城、若疆畔、若園、若林、若池、若樹、若石、若垣牆、若神祀舍；如東方相，餘方
亦爾。但結界處不得二界相接，應留中間，不得隔駃流水結，除常有橋船。唱相之法，應起禮僧，白言：)

[0512a12]  大德僧聽！我舊住比丘某甲，  (若非舊住，識界者唱，應除「舊住」二言。)  為  僧唱大界四方相。
(白已應唱，謂從東南角等次第而唱，乃至三說。眾中差堪能作羯磨者，  若上座、若次座、若誦律、若不誦律，當如是作。)

[0512a14]  大德僧聽  (逖徑反)  ！此住處比丘，  唱四方大界相。若僧時到，僧忍聽  (逖零反)  ，僧今於
此四方相內結大界，同一住處，同一說戒。白  如是。

[0512a17]  大德僧聽！此住處比丘，唱四方大界相。  僧今於此四方相內結大界，同一住處，同一  說戒。誰諸長老忍僧於此四方相內結大界，
同一住處，同一說戒者默然，誰不忍者說。僧  已忍於此四方相內，同一住處，同一說戒，結大  界竟。僧忍，默然故，是事如是持。

[0512a23]  解大界法  (時諸比丘有欲廣作界及狹作者。佛言：「欲改作者，先解前界，然後欲廣狹作從意。」當作  白二解，應如是作。)

[0512a24]  大德僧聽！今此住處比丘，同一住  處，同一說戒。若僧時到，僧忍聽，解界。白如是。

[0512a26]  大德僧聽！此住處比丘，同一住處，同一說戒，  今解界。誰諸長老忍僧同一住處，同一說戒，  解界者默然，誰不忍者說。僧已忍聽同一
住處，同一說戒，解界竟。僧忍，默然故，是事如  是持。

[0512b04]  結同一說戒同一利養界法  (時有二處別利養別說戒，諸比丘欲結共一
說戒共一利養界。佛言：「自今已去，聽各自解界，然後白二結。」當敷座等，如前。應如是作。)

[0512b05]  大德僧聽！  如所說界相，若僧時到，僧忍聽，今僧於此處、  彼處，結同一說戒，同一利養界。白如是。

[0512b07]  大德  僧聽！如所說界相，今僧於此處、彼處，結同一  說戒，同一利養界。誰諸長老忍僧於此處、彼
處，同一說戒，同一利養，結界者默然，誰不忍  者說。僧已忍於此處、彼處，同一說戒，同一利  養，結界竟。僧忍，默然故，是事如是持。

[0512b13]  結同一說戒別利養界法  (有二住處別說戒別利養，比丘意欲同一說戒別利
養。佛言：「聽各自解界，然後結。」結法同前，唯改一句云：同一說戒別利養。白如是)  。

[0512b15]  結別說戒同一利養界法  (時二住處別說戒別利養，時諸比丘欲得別說戒  同一利養，欲守護住處故。佛聽白二結，應如是作。)

[0512b16]  大德僧聽！若僧時到，僧  忍聽，今僧於此、彼住處，結別說戒，同一利養，  為欲守護住處故。白如是。

[0512b18]  大德僧聽！今僧於  此、彼住處，結別說戒，同一利養，為守護住處  故。誰諸長老忍僧於此、彼住處，結別說戒，同
一利養，為守護住處故者默然，誰不忍者說。  僧已忍於此、彼住處，結別說戒，同一利養，為守  護住處故竟。僧忍，默然故，是事如是持。  (此及前二，
律無解法，若欲解者，准結翻解，翻相應知。)

[0512b25]  結戒場法  (時諸比丘，有須四比丘眾、五比丘眾、十比丘眾、二十比丘眾羯磨事起，是中大眾集會疲
極。佛言：「聽結戒場。稱四方界相，若安杙、若石、若疆畔若齊限。」是中結者，安三重相：最內一重是戒場相；中間一
重是大界內相，此與戒場相不得相入及並，應留中間；最外一重是大界外相。先唱戒場相結，唱法如上。應如  是作。)

[0512b28]  大德僧聽！此住處比丘，稱四方小界相。若  僧時到，僧忍聽，僧今於此四方小界相內，結  作戒場。白如是。

[0512c02]  大德僧聽！此住處比丘，稱四  方小界相。僧今於此四方小界相內結戒場。  誰諸長老忍僧於此四方相內結戒場者默
然，誰不忍者說。僧已忍於此四方相內結作  戒場竟。僧忍，默然故，是事如是持。  (次唱大界內外相，唱及結如  上。)

[0512c08]  解戒場法  (文略無解，若欲解者，應翻結云：)

[0512c08]  大德僧聽！此住處比  丘戒場。若僧時到，僧忍聽，解戒場。白如是。

[0512c09]  大  德僧聽！此住處比丘戒場，僧今於此解戒  場。誰諸長老忍僧於此解戒場者默然，誰不  忍者說。僧已忍於此解戒場竟。僧忍，默然故，
是事如是持。

[0512c14]  難結小界授戒法  (時有欲受戒者至界外，六群比丘往遮。佛言：「汝等善聽！自今已去，不同
意者未出界，聽在界外疾疾一處集結小界。」應如是作。)

[0512c15]  大德僧聽！僧集一處結  小界。若僧時到，僧忍聽，結小界。白如是。

[0512c16]  大  德僧聽！今此僧一處集結小界。誰諸長老忍  僧一處集結小界者默然，誰不忍者說。僧已  忍結小界竟。僧忍，默然故，是事如是持。

[0512c20]  解難結小界授戒法  (律言：自今已去，應解界已去，不應不解界而去。應如是解。)

[0512c21]  大德僧聽！今眾僧集解界。若僧時到，僧忍聽，  解界。白如是。

[0512c22]  大德僧聽！今眾僧集解界。誰諸  長老忍僧集解界者默然，誰不忍者說。僧已  忍解界竟。僧忍，默然故，是事如是持。

[0512c25]  難結小界說戒法  (律言：若布薩日，於無村曠野中行，眾僧應和合集在一處共說戒。若
僧不得和合，隨同和上等，當下道各集一處結小界說戒。當如是結。)

[0512c26]  大德僧聽！今有爾  許比丘集。若僧時到，僧忍聽，結小界。白如是。

[0512c28]  大德僧聽！今有爾許比丘集結小界。誰諸長  老忍爾許比丘集結小界者默然，誰不忍者  說。僧已忍爾許比丘集結小界竟。僧忍，默然
故，是事如是持。

[0513a03]  解難結小界說戒法  (不應不解界去。應如是解。)

[0513a03]  大德僧聽！今  有爾許比丘集。若僧時到，僧忍聽，解此處  小界。白如是。

[0513a05]  大德僧聽！今有爾許比丘集，  解此處小界。誰諸長老忍僧解此處小界者  默然，誰不忍者說。僧已忍解此處小界竟。僧
忍，默然故，是事如是持。

[0513a09]  難結小界自恣法  (律言：若眾多比丘，於自恣日，在非村、阿練若、未結界處道行。若和合得自
恣者善；若不得和合者，隨所同和上等，移異處結小界作自恣。應如是作。)

[0513a10]  大德僧聽！諸比  丘坐處已滿，齊如是比丘坐處。若僧時到，僧  忍聽，僧今於此處結小界。白如是。

[0513a12]  大德僧聽！  齊如是比丘坐處，僧於此處結小界。誰諸長  老忍齊如是比丘坐處，僧於此處結小界者
默然，誰不忍者說。僧已忍齊如是比丘坐處，  結小界竟。僧忍，默然故，是事如是持。

[0513a17]  解難結小界自恣法  (不應不捨界去。應如是捨。)

[0513a17]  大德僧聽！齊  如是比丘坐處。若僧時到，僧忍聽，僧今解此  處小界。白如是。

[0513a19]  大德僧聽！齊如是比丘坐處，  僧今解此處小界。誰諸長老忍僧齊如是比  丘坐處，解小界者默然，誰不忍者說。僧已忍
齊如是比丘坐處，解小界竟。僧忍，默然故，是  事如是持。

[0513a24]  結不失衣界法  (時有厭離比丘見阿蘭若有一好窟，自念言：「我若得離衣宿者，可即於此
窟住。」佛言：「自今已去，當結不失衣界白二羯磨。」當如是作。)

[0513a25]  大德僧聽！此處同一  住處，同一說戒。若僧時到，僧忍聽，結不失衣  界。白如是。

[0513a27]  大德僧聽！此處同一住處，同一說  戒，僧今結不失衣界。誰諸長老忍僧於此處  同一住處，同一說戒，結不失衣界者默然，誰
不忍者說。僧已忍此處同一住處，同一說戒，  結不失衣界竟。僧忍，默然故，是事如是持。  (時諸
比丘脫衣置白衣舍，當著脫時形露。佛言：「聽結不失衣界，除村、村外界。」結法如上，唯加一句云：除村、村外界。白如  是。)

[0513b05]  解不失衣界法  (文略無解，應翻結云：)

[0513b05]  大德僧聽！此處同一  住處，同一說戒。若僧時到，僧忍聽，解不失衣  界。白如是。

[0513b07]  大德僧聽！此處同一住處，同一說  戒，今解不失衣界。誰諸長老忍僧於此處同  一住處，同一說戒，解不失衣界者默然，誰不
忍者說。僧已忍此處同一住處，同一說戒，解  不失衣界竟。僧忍，默然故，是事如是持。  (有村解法，  翻亦同此。)

[0513b13]  結淨地法  (時有吐下比丘，使舍衛城中人煮粥時，有因緣城門晚開，未及得粥便死。佛言：「聽
在僧伽藍內結淨地白二羯磨，應唱房、若處、若溫室、若經行處。應一比丘起已，具儀於僧中唱某院及諸果菜等處  作淨地。」唱已，應如是作。)

[0513b16]  大德僧聽！若僧時到，僧忍聽，僧今結某處作  淨地。白如是。

[0513b17]  大德僧聽！僧今結某處作淨地。  誰諸長老忍僧結某處作淨地者默然，誰不  忍者說。僧已忍結某處作淨地竟。僧忍，默然  故，是事如是持。
(律言：有四種淨地。一者，檀越、若經營人作僧伽藍時處分，如是言：某處為
僧作淨地。二者，若為僧作僧伽藍未施僧。三者，若半有籬障、若多無籬障、若都無，若垣牆、若塹亦如是。四者，僧作  白二羯磨結。)

[0513b23]  解淨地法  (文略無解，應翻結云：)

[0513b23]  大德僧聽！若僧時到，僧忍  聽，僧今解某處淨地。白如是。

[0513b24]  大德僧聽！僧今  解某處淨地。誰諸長老忍僧解某處淨地者  默然，誰不忍者說。僧已忍解某處淨地竟。僧  忍，默然故，是事如是持。

授戒篇第三

[0513c01]  善來授戒法  (按律：時聞法者，即於座上諸塵垢盡，得法眼淨，見法得法，成辦諸法，已獲果實，前白佛
言：「我今欲於如來所出家修梵行。」)

[0513c02]  佛言：「來，比丘！於我法中快自娛  樂，修梵行，盡苦源。」  (唱此言已，鬚髮自落，袈裟著身，鉢盂在手，即名出家受具足戒。)

[0513c04]  三歸授戒法  (時有聞法得信，欲受具戒時，諸比丘將詣佛所，中道失信，不得受具戒。佛言：「自
今已去，聽汝等即與出家授具足戒。」教令剃髮，著袈裟，脫革屣，右膝著地，合掌，作是語：)

[0513c05]  我某甲，歸  依佛，歸依法，歸依僧。今於如來所出家，如來、  至真、等正覺，是我世尊。  (三說。)

[0513c07]  我某甲，已歸依佛，  歸依法，歸依僧。於如來所出家，如來、至真、等  正覺，是我世尊。  (三說。)

[0513c10]  羯磨授戒與度人法  (若比丘愚癡輒便度人，而不知教授。以不教授故，不按威儀，乞食
不如法，處處受不淨食，或受不淨鉢食，在小食、大食上高聲大喚，如婆羅門聚會法。佛言：「聽僧與授具足者白二  羯磨。」彼至僧中，具儀作如是求。)

[0513c12]  大德僧聽！我某甲比丘，求眾僧乞  度人授具足戒，願僧聽我某甲比丘度人授  具足戒。  (三說。)
(僧當觀察此人，若不堪能教授及不能二法攝取者，當語言「止！勿度人」。若有智慧堪能  教授及二法攝取者，應如是與法。)

[0513c15]  大德僧聽！此某甲比丘，今從眾  僧乞授人具足戒。若僧時到，僧忍聽，僧今與  某甲比丘授人具足戒。白如是。

[0513c17]  大德僧聽！此  某甲比丘，今從眾僧乞授人具足戒；僧今與  某甲比丘授人具足戒。誰諸長老忍僧與某
甲比丘授人具足戒者默然，誰不忍者說。僧  已忍聽某甲比丘授人具足戒竟。僧忍，默然  故，是事如是持。  (依止闍梨，法亦同此。)

[0513c23]  度沙彌與形同法  (時有巧師家兒來至僧伽藍中，求諸比丘出家為道，諸比丘輒與出家為
道。其父母啼泣來至僧伽藍中，問諸比丘：「頗見如是如是小兒來不？」不見者報言：「不見。」即便於諸房中求覓得，諸
長者譏嫌。佛言：「自今已去，若欲在僧伽藍中剃髮，當白一切僧。若不得和合，房房語令知。」僧若和合，作如是白：)

[0513c26]  大德僧聽！此某甲，欲求某甲剃髮。若僧時到，  僧忍聽，與某甲剃髮。白如是。  (作此白已，然後剃髮。)

[0513c28]  度沙彌與法同請和上法  (若欲在僧伽藍中出家者，先請和上。具儀作如是  請。)

[0514a01]  大德一心念！我某甲，今請大德為十戒和  上，願大德為我作十戒和上。我依大德故，得  受沙彌戒，慈愍故。  (三說。應報：)  可爾。

[0514a04]  請闍梨法  (具儀作如是請)

[0514a04]  大德一心念！我某甲，今請大  德為十戒阿闍梨，願大德為我作十戒阿闍  梨。我依大德故，得受沙彌戒，慈愍故。  (三說。應報：)  可
爾。

[0514a08]  白僧法  (若不得和合者，當語一切僧知；若得和合，作如是白：)

[0514a08]  大德僧聽！此某  甲，從某甲求出家。若僧時到，僧忍聽，與某甲  出家。白如是。

[0514a11]  授戒法  (教著袈裟，具儀作如是言：)

[0514a11]  我某甲，歸依佛，歸依法，歸  依僧。隨如來出家，某甲為和上，如來、至真、等  正覺，是我世尊。  (三說。)
我某甲，歸依佛，歸依法，歸依  僧。隨如來出家竟，某甲為和上，如來、至真、等  正覺，是我世尊。  (三說。)  授十戒相  (語云：)

[0514a15]  盡形壽不殺生。  是沙彌戒，能持不？  (答言：)  能。

[0514a16]  盡形壽不盜。是沙彌  戒，能持不？  (答言：)  能。

[0514a17]  盡形壽不婬。是沙彌戒，能持  不？  (答言：)  能。

[0514a18]  盡形壽不妄語。是沙彌戒，能持不？  (答言：)  能。

[0514a19]  盡形壽不飲酒。是沙彌戒，能持不？  (答言：)  能。

[0514a19]  盡形  壽不得著華鬘、香油塗身。是沙彌戒，能持不？  (答言：)  能。

[0514a21]  盡形壽不得歌舞倡伎及往觀聽。是沙  彌戒，能持不？  (答言：)  能。

[0514a22]  盡形壽不得高廣大床上  坐。是沙彌戒，能持不？  (答言：)  能。

[0514a23]  盡形壽不得非時  食。是沙彌戒，能持不？  (答言：)  能。

[0514a24]  盡形壽不得執持  生像金銀寶物。是沙彌戒，能持不？  (答言：)  能。

[0514a25]  此是  沙彌十戒。盡形壽不得犯，能持不？  (答言：)  能。

[0514a26]  汝已  受戒竟，當供養三寶，勤修三業：坐禪、誦經、勤  作眾事。
(授已，教誦十數。其十者：一、一切眾生皆依飲食，二、名色，三、三受，四、四聖諦，五、五陰，六、六入，七、
七覺分，八、八聖道，九、九眾生居，十、十一切入。)

[0514b01]  度外道法  (律言：自今已去，聽與外道眾僧中四月共住白二羯磨。當如是與：先剃髮已，著袈裟，乃至  合掌，教作是言：)

[0514b02]  大德僧聽！我某甲外道，歸依佛，歸依法，  歸依僧。我於世尊所求出家為道，世尊即是  我如來、至真、等正覺。  (三說。)
我某甲外道，歸依佛，  歸依法，歸依僧已。從如來出家學道，如來是  我至真、等正覺。  (三說。)  (次與戒相，與法同上。)

[0514b07]  與四月共住法  (次應教作是言：)

[0514b07]  大德僧聽！我某甲外道，  從僧乞四月共住。願僧慈愍故，與我四月共  住。  (三說)  (安著眼見耳不聞處，僧應作如是法。)

[0514b09]  大德僧聽！彼某甲外道，  今從眾僧乞四月共住。若僧時到，僧忍聽，與  彼某甲外道四月共住。白如是。

[0514b11]  大德僧聽！彼  某甲外道，今從眾僧乞四月共住；僧今與彼四  月共住。誰諸長老忍僧與彼四月共住者默然，
誰不忍者說。僧已忍與彼外道四月共住竟。  僧忍，默然故，是事如是持。  (彼行共住竟，令諸比丘心喜悅，然後當於僧中
受具足戒。云何外道不能令諸比丘心喜悅？彼外道心故執持外道白衣法，不親比丘親外道，不隨順比丘，誦習
異論；若聞人說外道不好事，便起瞋恚，若聞人毀訾外道師教，亦起瞋恚；若有異外道來讚歎外道好事，歡喜踊
躍，若有外道師來聞讚歎外道事，亦歡喜踊躍；若聞說佛法僧非法事，亦歡喜踊躍；是謂外道不能令諸比丘喜
悅。云何外道能令比丘喜悅？即反上是。是謂外道共住，和調心意，令諸比丘喜悅也。)

[0514b20]  受具戒請和上法  (應偏露等，作如是請：)

[0514b20]  大德一心念！我  某甲，今請大德為和上，願大德為我作和上。  我依大德故，得受具足戒，慈愍故。  (三說。答云：)  可爾。
(或云：)  如是。  (或云：)  當教授汝。  (或云：)  清淨莫放逸。

[0514b24]  請戒師法  (具儀作如是請：)

[0514b24]  大德一心念！我某甲，今請大  德為羯磨阿闍梨，願大德為我作羯磨阿闍  梨。我依大德故，得受具足戒，慈愍故。  (三說。應報：)  可
爾。

[0514b28]  請教授師法  (具儀作如是請：)

[0514b28]  大德一心念！我某甲，今請  大德為教授阿闍梨，願大德為我作教授阿  闍梨。我依大德故，得受具足戒，慈愍故。  (三說。應報：)
可爾。

[0514c04]  安受戒人處所法  (應安眼見耳不聞處。其受戒人若在空、若隱沒、若離見聞處、若界  外，不名受具。和上及足數比丘亦如是。)

[0514c06]  差教授師法  (按律有如是教：一切污辱眾僧者，不得受具足戒。時有欲受戒者，諸比丘將至界外
脫衣看時，受戒者慚恥，稽留受戒事。佛言：「不得如是露形看。自今已去，聽先問十三難事，然後授戒。」是中戒師問云：)

[0514c08]  眾中誰能為某甲作教授師？  (若作師者，即應答云：)  我某甲  能。  (答已，戒師應作是白：)

[0514c09]  大德僧聽！彼某甲，從某甲求受具  足戒。若僧時到，僧忍聽，某甲為教授師。白如  是。

[0514c12]  往彼問遮難法  (時教授師往彼，語言：)

[0514c12]  此安陀會、欝多羅僧、僧  伽梨鉢。此衣鉢是汝有不？  (彼答「是」已，復應語言：)

[0514c13]  善男子諦  聽！今是至誠時，實語時，我今問汝，隨我問答，  若不實者當言不實，若實言實。汝不犯邊罪
不？汝不犯比丘尼不？汝非賊心入道不？汝非  破內外道不？汝非黃門不？汝非殺父不？汝非  殺母不？汝非殺阿羅漢不？汝非破和合僧不？
汝非惡心出佛身血不？汝非是非人不？汝非  畜生不？汝非有二形不？汝字何等？和上字  誰？汝年滿二十不？衣鉢具不？父母聽汝不？汝
非負人債不？汝非奴不？汝非官人不？汝是丈  夫不？丈夫有如是病：癩、癰疽、白癩、乾痟、癲狂  病。汝今有此諸病不？  (若其一一隨事答「無」，復應語言：)

[0514c24]  如我今問  汝，僧中亦當如是問。如汝向者答我，僧中亦  當如是答。

[0514c27]  問已白僧法  (彼教授師問已，還來僧中，如常威儀，相去舒手相及處立，作如是白：)

[0514c27]  大  德僧聽！彼某甲，從某甲求受具足戒。若僧時  到，僧忍聽，我已問竟，聽將來。白如是。

[0515a01]  從僧乞戒法  (彼應喚言「汝來」。來已，當為捉衣鉢，教禮僧。禮已，在戒師前具儀，教作是言。)

[0515a01]  大  德僧聽！我某甲，從某甲求受具足戒。我某甲，  今從僧乞受具足戒，某甲為和上。願僧慈愍  故，拔濟我。  (三說。)
(若教乞戒不乞戒、著俗服等、若眠、醉、狂、裸形、瞋恚、無心、身相不具、借他衣鉢、若  無和上、若多和上，皆不名受具足戒。)

[0515a06]  戒師白法  (戒師欲問，先白。白云：)

[0515a06]  大德僧聽！此某甲，從某甲  求受具足戒。此某甲，今從僧乞受具足戒，某  甲為和上。若僧時到，僧忍聽，我問諸難事。白  如是。

[0515a10]  戒師問法  (語言：)

[0515a10]  善男子聽！今是至誠時，實語時，  今隨所問汝，汝當隨實答。汝不犯邊罪不？汝  不犯比丘尼不？汝非賊心入道不？汝非壞二
道不？汝非黃門不？汝非殺父不？汝非殺母不？  汝非殺阿羅漢不？汝非破和合僧不？汝不惡  心出佛身血不？汝非是非人不？汝非畜生不？
汝非有二形不？汝字何等？和上字誰？汝年滿  二十不？衣鉢具不？父母聽汝不？汝非負人債  不？汝非奴不？汝非官人不？汝是丈夫不？丈夫
有如是病：癩、癰疽、白癩、乾痟、癲狂病。汝今有  此諸病不？  (又須隨事，一一答「無」。)

[0515a21]  正授戒法  (戒法難生，眾緣須具，以法開導，令起上上品心，至誠諦受。當如是作。)

[0515a22]  大德僧聽！此某甲，從某甲求受具足戒。此某  甲，今從僧乞受具足戒，某甲為和上。某甲自  說清淨，無諸難事，年滿二十，三衣鉢具。若僧
時到，僧忍聽，授某甲具足戒，某甲為和上。白  如是。

[0515a26]  大德僧聽！此某甲，從某甲求受具足戒。  此某甲，今從僧乞受具足戒，某甲為和上。某  甲自說清淨，無諸難事，年滿二十，三衣鉢具。
僧今授某甲具足戒，某甲為和上。誰諸長老  忍僧與某甲授具足戒，某甲為和上者默  然，誰不忍者說。  (三說。)  僧已忍與某甲授具足戒，
某甲為和上竟。僧忍，默然故，是事如是持。  (作此  法已，應為記時。邊受與此無異。)

[0515b05]  授戒相法  (時有比丘受具足已，僧盡捨去。所受戒人本二去彼不遠，時受戒者即共行不淨。佛言：「自今
已去，作羯磨已，當先說四波羅夷。」應作是說：)

[0515b06]  善男子聽！如來、至真、等正  覺說四波羅夷法，若比丘犯一一法，非沙門，  非釋種子。汝一切不得犯婬，作不淨行。若比
丘犯不淨行，受婬欲法，乃至共畜生；非沙門，  非釋種子。爾時世尊與說譬喻，猶如有人截  其頭，終不還活；比丘亦如是，犯波羅夷法已，
不能還成比丘行。汝是中盡形壽不得作，能  持不？  (答言：)  能。

[0515b13]  一切不得盜下至草葉。若比丘盜  人五錢、若過五錢，若自取、教人取，若自破、教  人破，若自斫、教人斫，若燒、若埋、若壞色；非沙
門，非釋種子。譬如斷多羅樹心，終不復更生  長；比丘亦如是，犯波羅夷法已，終不還成比  丘行。汝是中盡形壽不得作，能持不？  (答言：)  能。

[0515b18]  一  切不得故斷眾生命下至蟻子。若比丘故自  手斷人命，求刀授與人，教死、歎死、勸死，與人  非藥，若墮胎、若  �
禱殺，自作方便、若教人  作；非沙門，非釋種子。譬喻者說言：猶如針鼻  缺，不堪復用；比丘亦如是，犯波羅夷法已，終  不還成比丘行。汝是中盡形壽不得作，能持
不？  (答言：)  能。

[0515b25]  一切不得妄語乃至戲笑。若比丘不  真實，非己有，自說言我得上人法、得禪、得解  脫、得定、得四空定，得須陀洹果、斯陀含果、阿
那含果、阿羅漢果，天來、龍來、鬼神來供養我；  非沙門，非釋種子。譬喻者說言：猶如大石破  為二分，終不還合；比丘亦如是，犯波羅夷法
已，終不還成比丘行。汝是中盡形壽不得作，  能持不？  (答言：)  能。

[0515c04]  授四依法  (有一年少外道來求出家，諸比丘即與出家，先與四依。彼外道報言：「大德！我堪受二依：乞食、樹
下坐。納衣、腐爛藥，我不堪此二事。何以故？誰能自觸己物。」即便休道，不出家。佛言：「此外道不出家，大有所失；若出家者，當
得道證。自今已去，先受戒已，後受四依。」應語云：)

[0515c06]  善男子聽！如來、至真、等正  覺說四依法，比丘依此得出家受具足，成比  丘法。依糞掃衣，比丘依此得出家受具足，成
比丘法。汝是中盡形壽能持不？  (答言：)  能。

[0515c09]  若得  長利：檀越施衣、割壞衣，得受。

[0515c10]  依乞食，比丘依  此得出家受具足，成比丘法。汝是中盡形壽  能持不？  (答言：)  能。

[0515c12]  若得長利：若僧差食、檀越送食、  月八日食、十五日食、月初日食、若僧常食、  檀越請食，得受。

[0515c14]  依樹下坐，比丘依此得出家  受具足，成比丘法。汝是中盡形壽能持不？  (答言：)  能。

[0515c16]  若得長利：若別房、尖頭屋、小房、石室、兩房  一戶，得受。

[0515c17]  依腐爛藥，比丘依此得出家受具  足戒，成比丘法。汝是中盡形壽能持不？  (答言：)  能。

[0515c19]  若得長利：酥、油、生酥、蜜、石蜜，得受。

[0515c19]  汝受戒  已，白四羯磨如法成就，得處所，和上如法，阿  闍梨如法，眾僧具足滿。汝當善受教法，應當
勸化作福治塔，供養佛法眾僧。和上、阿闍梨  一切如法教，不得違逆。應學問誦經，勤求方  便，於佛法中得須陀洹果、斯陀含果、阿那含
果、阿羅漢果。汝始發心出家，功不唐捐，果報  不絕。餘所未知者，當問和上、阿闍梨。  (自今已去，令受具者  在前而去。)

[0515c28]  與本法尼授大戒請羯磨闍梨法  (彼受戒者與比丘尼僧俱至比  丘僧中，於阿闍梨前，具儀作如是請：)

[0515c29]  大德一心念！我某甲，今請大德  為羯磨阿闍梨，願大德為我作羯磨阿闍梨。  我依大德故，得受大戒，慈愍故。  (三說。彼應答言：)
可爾。

[0516a03]  乞戒法  (彼禮僧已，具儀作如是言：)

[0516a03]  大德僧聽！我某甲，從和上  尼某甲求受大戒。我某甲，今從僧乞受大戒，  和上尼某甲。願僧拔濟我，慈愍故。  (三說。)

[0516a06]  戒師白法  (此中戒師先白後問。白云：)

[0516a06]  大德僧聽！此某甲，從和  上尼某甲求受大戒。此某甲，今從僧乞受大  戒，和上尼某甲。若僧時到，僧忍聽，我問諸難  事。白如是。

[0516a10]  戒師問法  (語言：)

[0516a10]  汝諦聽！今是真誠時，實語時，我  今問汝，有當言有，無當言無。汝不犯邊罪不？  汝不犯比丘不？汝非賊心作道不？汝非破內
外道不？汝非黃門不？汝非殺父不？汝非殺母  不？汝非殺阿羅漢不？汝非破和合僧不？汝不  惡心出佛身血不？汝非是非人不？汝非畜生
不？汝非有二形不？汝字何等？和上尼字誰？汝  年歲滿不？衣鉢具不？父母、夫主聽汝不？汝非  負人債不？汝非婢不？汝是女人不？女人有如
是諸病：癩、癰疽、乾痟、癲狂、二道合、道小、大  小便常漏、洟唾常出。汝有如是諸病不？  (隨事答「無」。復應  問云：)  汝學戒未？  (即應答言：)
已學戒。  (復應問云：)  汝清淨不？  (復應答云：)  清  淨。  (復應問餘尼云：)  某甲已學戒未？  (餘尼答云：)  已學戒。
(復更問云：)  清淨  不？  (復重答云：)  清淨。

[0516a24]  正授戒法  (既方便具已，如前開導，教至誠諦受。當如是作。)

[0516a24]  大德僧聽！此某  甲，從和上尼某甲求受大戒。此某甲，今從僧  乞受大戒，和上尼某甲。某甲所說清淨，無諸
難事，年歲已滿，衣鉢具足，已學戒清淨。若僧  時到，僧忍聽，僧今為某甲受大戒，和上尼某  甲。白如是。

[0516a29]  大德僧聽！此某甲，從和上尼某甲  求受大戒。此某甲，今從僧乞受大戒，和上尼  某甲。某甲所說清淨，無諸難事，年歲已滿，衣
鉢具足，已學戒清淨。僧今為某甲受大戒，和  上尼某甲。誰諸長老忍僧與某甲受大戒，和  上尼某甲者默然，誰不忍者說。  (三說。)  僧已忍為某
甲受大戒竟，和上尼某甲。僧忍，默然故，是事  如是持。  (尼律中云：自說清淨，年滿二十，僧今授某甲具足戒。彼此俱文，隨誦無失。作此法已，應為記時。
邊受與此無異。)

[0516b09]  授戒相法  (應語彼云：)

[0516b09]  善女人諦聽！如來、無所著、等  正覺說八波羅夷法，若比丘尼犯者，非比丘  尼，非釋種女。不得作不淨行，行婬欲法。若比
丘尼作不淨行，行婬欲法，乃至共畜生；彼非  比丘尼，非釋種女。汝是中盡形壽不得犯，能  持不？  (答言：)  能。

[0516b14]  不得盜乃至草葉。若比丘尼取人  五錢、若過五錢，若自取、教人取，若自斫、教人  斫，若自破、教人破，若燒、若埋、若壞色；彼非比
丘尼，非釋種女。汝是中盡形壽不得犯，能持  不？  (答言：)  能。

[0516b18]  不得斷眾生命乃至蟻子。若比丘尼  故自手斷人命，持刀授與人，教死、讚死、勸死，  與人非藥，若墮胎，  �  禱呪術，若自作方便、教
人作；彼非比丘尼，非釋種女。汝是中盡形壽  不得犯，能持不？  (答言：)  能。

[0516b22]  不得作妄語乃至戲笑。  若比丘尼不真實，非己有，自稱言得上人法，  得禪、得解脫、得三昧、正受，得須陀洹果乃至
阿羅漢果，天來、龍來、鬼神來供養我；彼非比  丘尼，非釋種女。汝是中壽形壽不得犯，能持  不？  (答言：)  能。

[0516b27]  不得身相觸乃至共畜生。若比丘尼  染污心，與染污心男子身相觸，腋已下，膝已  上，若摩、若捺、逆摩、順摩、若牽、若推、若舉、若下、
若捉、若急捺；彼非比丘尼，非釋種女。汝是中  盡形壽不得犯，能持不？  (答言：)  能。

[0516c02]  不得犯八事乃  至共畜生。若比丘尼有染污心，受染污心男  子捉手、捉衣、入屏處、屏處共立、共語、共行、身
相倚、共期，犯此八事；彼非比丘尼，非釋種女。  汝是中盡形壽不得犯，能持不？  (答言：)  能。

[0516c06]  不得覆  藏他重罪乃至突吉羅惡說。若比丘尼知比  丘尼犯波羅夷，不自舉、不白僧、不語人令知。
後於異時，此比丘尼若休道、若滅擯、若遮不  共僧事、若入外道；彼作如是言：「我先知此人  犯如是如是罪。」彼非比丘尼，非釋種女，覆藏
他重罪故。汝是中盡形壽不得犯，能持不？  (答言：)  能。

[0516c13]  不得隨被舉比丘語乃至沙彌。若比丘尼  知比丘為僧所舉，如法、如毘尼、如佛所教，犯  威儀，未懺悔，不作共住；便隨順彼比丘語。諸
比丘尼諫此比丘尼言：「大姊！彼比丘為僧所  舉，如法、如毘尼、如佛所教，犯威儀，未懺悔，不  作共住；莫隨順彼比丘語。」諸比丘尼諫此比
丘尼時，堅持不捨。彼比丘尼應乃至三諫，捨  此事故。乃至三諫，捨者善；不捨者，彼非比丘  尼，非釋種女，犯隨舉故。汝是中盡形壽不得  犯，能持不？
(答言：)  能。

[0516c23]  善女人諦聽！如來、無所著、等正覺說四譬喻。  若犯八事，如斷人頭已不可復起，如截多羅  樹心不更生長，如針鼻決不堪復用，如大石
析為二分不可還合；若比丘尼犯八重已，不  可還成比丘尼行。汝是中盡形壽不得犯，能  持不？  (答言：)  能。

[0516c29]  授四依法  (應語彼云：)

[0516c29]  善女人諦聽！如來、無所著、等  正覺說四依法，比丘尼依此出家受大戒，成  比丘尼法。依糞掃衣出家受大戒，是比丘尼
法。是中盡形壽能持不？  (答言：)  能。

[0517a03]  若得長利：檀越  施衣、割截衣，應受。

[0517a04]  依乞食出家受大戒，是比  丘尼法。是中盡形壽能持不？  (答言：)  能。

[0517a05]  若得長利：  僧差食、若檀越送食、月八日食、十五日食、  月初日食、若眾僧常食、檀越請食，應受。

[0517a07]  依樹  下坐出家受大戒，是比丘尼法。是中盡形壽  能持不？  (答言：)  能。

[0517a09]  若得長利：別房、尖頭屋、小房、石  室、兩房一戶，應受。

[0517a10]  依腐爛藥出家受大戒，是  比丘尼法。是中盡形壽能持不？  (答言：)  能。

[0517a11]  若得長  利：酥、油、生酥、蜜、石蜜，應受。

[0517a12]  汝已受戒竟，白  四羯磨如法成就，得處所，和上如法，阿闍梨  如法，二部僧具足滿。汝當善受教法，應勸化
作福治塔，供養佛法眾僧。和上、阿闍梨一切  如法教勅，不得違逆。應學問誦經，勤求方便，  於佛法中得須陀洹果、斯陀含果、阿那含果、阿
羅漢果。汝始發心出家，功不唐捐，果報不絕。  餘所未知者，當問和上、阿闍梨。  (令受戒者在前而去。)

師資篇第四

[0517a21]  制和上行法  (時諸比丘未被教授者，不按威儀，著衣不齊整，乃至如婆羅門聚會法。時有一病
比丘無弟子，無瞻視者，命終。佛言：「自今已去，聽有和上。和上看弟子當如兒，弟子看和上當如父，展轉相敬重，
相瞻視。如是正法便得久住，增益廣大。」請法如上。又告諸比丘：「自今已去，聽十歲智慧比丘授人具足戒。」又制和
上於弟子所行和上法，應如是行。弟子，眾僧欲為作呵責等七羯磨者，和上當於中如法料理，令僧不與弟子作羯
磨；若作，令如法。復次，若僧與弟子作呵責等七羯磨，和上於中當如法料理，令弟子順從，於僧不違逆，求除罪，令
僧疾與解羯磨。復次，若弟子犯僧殘，和上當如法料理：若應與波利婆沙當與波利婆沙等，乃至當與出罪。復次，
弟子得病，和上當瞻視，若令餘人看，乃至差、若命終。弟子若不樂住處，當自移、若教人移。弟子若有疑事，當以
法、以律、如佛所教如法除之。若惡見生，教令捨惡見，住善見。當以二事將護：以法、以衣食將護。是中法將護者，應
教增戒、增心、增慧，教學問、誦經。是中衣食將護者，當與衣食、床坐、臥具、病瘦醫藥，隨力所堪為辦。自今  以去，制和上法如是。和上應行；若不行者，如法治。)

[0517b03]  制依止阿闍梨行法  (時諸新受戒比丘，和上命終，無人教授；以不被教授
故，乃至如婆羅門聚會無異。佛言：「自今已去，聽有阿闍梨、聽有弟子。阿闍梨於弟子當如兒想，弟子於闍梨如
父想，展轉相敬，展轉相奉事。如是於佛法中，倍增益廣流布。」當作是請，具儀言：)

[0517b05]  大德一心念！  我某甲，今求大德為依止，願大德與我依止，  我依止大德住。  (三說。報言：)  可爾。  (或言：)  與汝依止。
(或言：)  汝莫放  逸。  (闍梨行法，並同和上。)

[0517b09]  制弟子行法  (時諸弟子不行弟子法，不白和上入村等。告諸比丘：「自今已去，當制弟子法，
使弟子於和上所行弟子法。」共行八法如前。又不白和上不得入村、不得至他家、不得從餘比丘或將餘比丘為
伴，不得與，不得受，不得佐助眾事，不得受他佐助眾事，不得為他剃髮，不得使他剃髮，不得入浴室，不得為人揩摩
身，不得受他揩摩身，不得至晝日住處房，不得至塚間，不得至界外，不得行他方。彼當清旦入和上房，受誦經法
問義，當除去小便器，應白時到乃至廣說。彼當日三問訊和上，朝、中、日暮。當為和上執二事，勞苦不得辭設，一修
理房舍，二為補浣衣服。和上如法所教，盡當奉行。若遣往方面周旋，不得辭設，假託因緣；若辭設者，當如法治。
自今已去，制弟子修行法；若不修者，當如法治。此行於阿闍梨所修亦如是，文同故不出。)

[0517b15]  呵責弟  子法  (時諸弟子不承事恭敬和上、阿闍梨，亦不順弟子法，無慚無愧，不受教，作非威儀，不恭敬，難與語，與惡人
為友，好往婬女家、婦女家、大童女家、黃門家、比丘尼精舍、式叉摩那精舍、沙彌尼精舍，好往看龜鼈。有此等過，
應作呵責。有三現前：一弟子，二出過，三呵詞。呵詞有五，應語言：)

[0517b18]  我今呵責汝！汝去、  汝莫入我房、汝莫為我作使、汝莫至我所、不  與汝語。
(是謂和上呵責弟子法。阿闍梨呵責弟子亦五，詞同，唯換第四句「莫至我所」云：)  汝莫  依止我。
(彼盡形壽呵責。佛言：「不應爾。竟安居呵責，亦不應爾。病者，不應呵。」)

[0517b22]  弟子懺悔法  (彼被呵已，不向和上、阿闍梨懺悔。佛言：「被呵責  已  ，應向和上、阿闍梨懺悔。」當如是  懺，具儀作如是言：)

[0517b23]  大德！我今懺悔，更不復作。  (若聽懺悔者善；若不聽者，當更
日三時懺悔，早起、日中、日暮。若聽悔者善；若不聽者，當下意隨順，求方便解其所犯。若彼下意隨順，無有違逆，而和  上、闍梨不受者，當如法治。)
弟子離和上懺謝法  (和上有五非法，弟子應懺悔而  去。應語和上言：)

[0517b26]  我如法，和上不知。我不如法，亦不知。  若我犯戒，捨不教呵。若犯亦不知。若犯而懺  悔，亦不知。
(如此懺謝應當軟語。若不受者：和上應捨遠去；依止闍梨應持衣鉢出界，經宿已，明  日當還，更依止餘比丘住。)

◎  ◎

說戒篇第五

[0517c05]  僧說戒法  (諸比丘於十四、十五、十六日，不知為何日說戒？佛言：「聽上座。」布薩日唱言：)

[0517c05]  大德僧  聽！今僧某月某日某時，集某處說戒。  (如是唱已，說
戒時至，年少比丘先往說戒堂中掃灑，敷座具、淨水瓶、洗足瓶、然燈火、具舍羅。若年少比丘不知者，上座應
教；若上座不教者，突吉羅；若不隨上座教者，突吉羅。收亦如是。時諸白衣問比丘：「說戒時有幾人？」以不知故，比丘
慚愧。佛言：「聽數。」雖數猶忘。佛言：「當具舍羅。」舍羅當以銅、鐵、竹木等作，不應用寶作。若患零落，當作函筒盛，函筒
亦不應用寶作。僧集之時，比坐當相檢校，知有來不？應先白，然後說戒。白等儀軌，具如戒經。)

[0517c11]  教誡比丘尼法  (於說戒時，上座問言：)

[0517c11]  比丘尼眾遣何人來？  (先受  囑者，應起禮僧，具儀白言：)

[0517c12]  大德僧聽！某處比丘尼僧和合，差  比丘尼某甲，禮比丘僧足，求索教誡。  (三說。上座應更問云：)  誰為教誡比丘尼？
(若有者，應差。教誡者多，應遣信語比丘尼僧「此多有教誡人，汝為請
誰？」若彼尼言「我請此人」。依彼請差。若復報言：「我隨僧處分」者，僧應隨常教誡比丘尼次第差。佛言：「若有比丘成
就十法者：一、戒律具足，二、多聞，三、誦二部戒利，四、決斷無疑，五、善能說法，六、族姓出家，七、顏貌端正，比丘尼眾見
便歡喜，八、堪任與比丘尼眾說法，勸令歡喜，九、不為佛出家而披法服犯重法，十、若滿二十歲，若過二十歲者；應差  教授比丘尼。」應如是差。)

[0517c18]  大德僧聽！若僧時到，僧忍聽，僧差  某甲比丘教誡比丘尼。白如是。

[0517c19]  大德僧聽！僧  差某甲比丘教誡比丘尼。誰諸長老忍僧差  某甲比丘教誡比丘尼者默然，誰不忍者說。
僧已忍差某甲比丘教誡比丘尼竟。僧忍，默然  故，是事如是持。  (彼被差者將一比丘為伴，往比丘尼住處。應剋時到，比丘尼亦剋時迎。若
比丘剋時不至，突吉羅；尼剋時不迎，亦爾。時教誡師觀眾集已，為說八不可過法及說法。言八不可過者：)  雖  百歲比丘尼，見新受戒比丘，應起迎逆、禮拜、
與敷淨座令坐；如此法應尊重恭敬讚歎，盡  形壽不得過。比丘尼不應罵詈比丘呵責，不  應誹謗言：破戒、破見、破威儀；如此法應尊重  等  (如上)
。比丘尼不應為比丘作舉、作憶念、作自  言，不應遮他覓罪、遮說戒、遮自恣，比丘尼不  應呵比丘，比丘應呵比丘尼；如此法應尊重  等  (如上)
。式叉摩那學戒已，從比丘僧乞受大戒；  如此法應尊重等  (如上)  。比丘尼犯僧殘罪，應二部  僧中行摩那埵；如此法應尊重等  (如上)  。比丘尼半
月從僧乞教誡；如此法應尊重等  (如上)  。比丘尼不  應在無比丘處夏安居；如此法應尊重等  (如上)  。比  丘尼僧夏安居竟，應往比丘僧中求三事自
恣：見、聞、疑；如此法應尊重等。  (如上。次為說法，量機開導。)

[0518a12]  略教誡法  (若無教誡尼人，遍請不得，此受囑比丘還至上座前具白。上座應語彼云：)

[0518a12]  此無教  誡比丘尼人，及無能說法者。語比丘尼眾  「勤修，莫放逸！」  (明日尼來，此比丘傳上座語語。)

[0518a15]  告清淨法  (若十四、十五、十六日，舊比丘欲說戒，有客比丘來，已說戒竟，若少、若等，應從舊比丘重
說戒；不者，如法治。若客多者，舊比丘應求客和合；若不得者，應出界外說戒。若舊比丘已說戒竟，客比丘來欲說
戒，若少、若等，應求舊比丘和合；若不得者，應出界外說戒。若客比丘多，應從客比丘重說戒；不者，如法治。若日
同，時不同，舊比丘集已說序竟，客比丘來少，告清淨。作是告云：)

[0518a18]  大德僧聽！我某甲  比丘清淨。  (作是告已，餘者當次第聽。若說戒竟，舉眾未起、若多未起、若都已起，亦告清淨；不者，
如法治。若說序竟，客來等、多，舊比丘更為重說戒；不者，如法治。若說戒竟，舉眾未起、若多未起、若都已起，亦為  重說。若客比丘集已說序等，舊比丘來，亦如是。)

[0518a22]  略說戒法  (律言：若有八難及餘緣，聽略說戒。言八難者：若王、若賊、若火、若水、若病、若人、若非人、
若惡蟲。餘緣者：若有大眾集床座少、若眾多病，聽略說戒。若大眾集，座上覆蓋不周、或天雨、若布薩多夜已
久、或鬪諍事、或論阿毘曇毘尼或說法夜已久，聽一切眾未起，明相未出，應作羯磨說戒，更無方便可得宿受
欲清淨。略前方便，一如廣法。量難遠近，若說戒序，問清淨已，難至，應言：)

[0518a25]  諸大德！是四  波羅夷法，僧常聞。  (乃至眾學亦爾。七滅已下，依文廣誦。若難緣逼近，不及說序者，即以  此緣應去。)

[0518b01]  對首說戒法  (若有三人，各各相向，作如是言：)

[0518b01]  二長老憶念！今僧十  五日說戒，我某甲比丘清淨。  (三說。二人亦爾。)

[0518b03]  心念說戒法  (若有一人，應心念言：)

[0518b03]  今日眾僧十五日說戒，  我某甲比丘清淨。  (三說。)

[0518b05]  增減說戒法  (律言：若有比丘喜鬪罵詈，遞相誹謗，口出刀劍，欲來至此說戒者，應作二、三布薩。
若應十五日說，十四日作；若應十四日說，十三日作；若聞今日來，即應疾疾布薩；若聞已入界，應至界外說戒。若能  如是者善；若不能，應作白却說戒。作如是白：)

[0518b07]  大德僧聽！若僧時到，僧忍  聽，僧今不說戒，至黑月十五日當說。我白如  是。  (若客比丘不去，應作第二却白。應如是作。)

[0518b09]  大德僧聽！若僧時到，僧忍  聽，僧今不說戒，至白月十五日當說戒。白如  是。
(若客比丘故不去，至白月者，舊比丘應如法強與客比丘問答。)

[0518b12]  非時和合法  (若因舉事，遂有鬪諍，能所不和，別部說戒。若能懺悔改過，從僧乞解；解已，作白羯磨  和合布薩。應如是白：)

[0518b13]  大德僧聽！彼所因事，令僧鬪諍誹  謗，互求長短，令僧破，令僧別住，令僧塵  垢。彼人僧為舉罪，已還為解，已滅僧塵垢。若
僧時到，僧忍聽，僧作和合布薩。白如是。  (作是白已，  和合布薩。)

[0518b18]  非時說戒法  (若因鬪諍，令僧不和，令僧別異，分為二部。若能於中改悔，不相發舉，此則名為以  法和合。作如是白：)

[0518b19]  大德僧聽！眾僧所因諍事，令僧鬪  諍而不和合，眾僧破壞，令僧塵垢，令僧別異，  分為二部。彼人自知犯罪事，今已改悔，除
滅僧塵垢。若僧時到，僧忍聽，僧今和合說戒。  白如是。  (作是白已，然後和合說戒。)

安居篇第六

[0518b25]  對首法  (告諸比丘：「汝不應一切時春夏冬人間遊行。從今已去，聽諸比丘三月夏安居。」應作是言：)

[0518b25]  長  老一心念！我某甲比丘，依某甲僧伽藍、  (若在村內，應云：)  某甲聚落、  (若在別房，應云：)  某甲房，前三月夏安居；房舍
破，修治故。  (三說。以安居依第五律師，故須問言：)  汝依誰持律？  (彼應答言：)  依某  甲律師。  (復應語言：)  有疑當問。
(彼復答言：)  可爾。  (後三月安居法亦如是。安居有二  種：一前，二後。若前安居，住前三月；若後安居，住後三月。)

[0518c03]  心念法  (律言：從今日聽諸比丘若無所依人，心念安居。作法同前，但除初句及後問答。作其三說。)

[0518c04]  忘成法  (爾時比丘住處欲安居，無所依人白，忘不心念，不知成不？佛言：「若為安居故來，便成安居。」)

[0518c05]  及界法  (時諸比丘往安居處欲安居，入界便明相出，彼有疑，為成安居不？佛言：「若為安居故來，便
成安居。」次入園亦同；次一脚入界、入園，亦如是。)

受日篇第七

[0518c08]  對首法  (若有佛法僧事、檀越父母等請喚、受懺、病患、看病、求同業等緣，不及即日還，聽受七日去。應  如是作。)

[0518c09]  長老一心念！我某甲比丘，受七日法出界  外，為某事故，還此中安居，白長老令知。  (三說。不應  專為飲食故去。)

[0518c12]  羯磨法  (為前緣遠不及七日還。佛言：「聽有如是事，受過七日法，若十五日、一月日白二羯磨。」應如是作。)

[0518c13]  大德僧聽！若僧時到，僧忍聽，某甲比丘，受過  七日法  (十五日、一月日)  出界外，為某事故，還此中安居。  白如是。

[0518c15]  大德僧聽！某甲比丘，受過七日法  (十五日、一月日)  出界外，為某事故，還此中安居。誰諸  長老忍僧聽某甲比丘，受過七日法
(十五日、一月日)  出界外，為某事故，還此中安居者默然，誰  不忍者說。僧已忍某甲比丘，受過七日法  (十五日、一月日)
出界外，為某事故，還此中安居竟。僧忍，  默然故，是事如是持。

自恣篇第八

[0518c23]  白僧自恣時法  (自今已去，聽安居竟自恣。聽遮自恣，不應求聽，何以故？自恣即是聽。又諸比
丘不知今日自恣？明日自恣？佛言：自今已去，聽若小食上、中食上，上座唱言：)

[0518c24]  大德僧聽！今僧  某月某日某時，集某處自恣。  (餘儀軌等，並同說戒。)

[0518c26]  差受自恣人法  (諸比丘一時自恣鬧亂，又不求次第自恣，上座疲極。佛言：「不應爾，聽差受自
恣人白二羯磨。」有五法者應差：若不愛、不恚、不怖、不癡、知自恣未自恣。應如是差。)

[0518c27]  大德僧聽！若  僧時到，僧忍聽，僧差某甲比丘作受自恣人。  白如是。

[0519a01]  大德僧聽！僧差某甲比丘作受自恣  人。誰諸長老忍僧差某甲比丘作受自恣人  者默然，誰不忍者說。僧已忍差某甲比丘作
受自恣人竟。僧忍，默然故，是事如是持。

[0519a05]  自恣白法  (律言：聽比丘坐，應知來不？先白，後自恣。作如是白：)

[0519a05]  大德僧聽！今  日眾僧自恣。若僧時到，僧忍聽，僧和合自恣。  白如是。

[0519a08]  僧自恣法  (律言：聽徐徐三說，了了自恣；不應反抄衣、衣纏頸等，應偏露等。作如是言：)

[0519a08]  大德！  眾僧今日自恣，我某甲比丘亦自恣。若見、聞、  疑罪，大德長老哀愍故語我，我若見罪，當  如法懺悔。
(三說。若病比丘，佛聽隨身所安自恣。其告清淨緣及告法，一同說戒。)

[0519a12]  略自恣法  (律言：若有八難及餘緣，聽略自恣。若難事尚遠，容得廣說，應廣說。若難事近，不得三說，當再
說；若不得再說，應一說；若不者，如法治。若難事近，不得一說者，諸比丘即應作白：各共三說自恣。作如是白：)

[0519a13]  大  德僧聽！若僧時到，僧忍聽，僧今各各共三語  自恣。白如是。
(作是白已，各共三語自恣；再說、一說，亦如是。若難事近，不得各三語自恣，亦不得  白，即應以此事去。)

[0519a17]  對首自恣法  (若有四人，各各相向作如是言：)

[0519a17]  三長老憶念！今日  眾僧自恣，我某甲比丘自恣清淨。  (三說。若三人、二人，亦如是。)

[0519a19]  心念自恣法  (若有一人，應心念言：)

[0519a19]  今日眾僧自恣，我某甲  比丘自恣清淨。  (三說。)

[0519a21]  增益自恣法  (律言：若有眾多比丘結安居，精勤行道，得增上果證。諸比丘作是念：「我曹若今日自
恣，便應移住餘處，恐不得如是樂。」彼比丘即應作白增益自恣。作如是白：)

[0519a22]  大德僧聽！若僧  時到，僧忍聽，僧今日不自恣，四月滿，當自恣。  白如是。  (作如是白已，至四月滿自恣。)

[0519a25]  增減自恣法  (律言：若自恣日，聞異住處比丘鬪諍不和，欲來此自恣，彼比丘應作若二、若三減日
自恣。若聞已入界，應為具洗浴器等，安置已，至界外自恣。若能如是方便作者善；若不能者，彼作白增上自恣。作  如是白：)

[0519a27]  大德僧聽！若僧時到，僧忍聽，僧今日不  自恣，至黑月十五日當自恣。白如是。  (作是白已，增上自恣。
若客比丘住至黑月十五日者，舊比丘應作白第二增上自恣。作如是白：)

[0519b01]  大德僧聽！若僧  時到，僧忍聽，僧今日不自恣，後白月十五日  當自恣。白如是。  (若客比丘猶不去，舊比丘應如法、如律，強和合自恣。)

[0519b04]  受比丘尼自恣法  (時比丘僧應為盡集，不來者囑授。彼比丘尼於僧中說自恣已，僧中上  座語云：)

[0519b05]  大德僧眾不見比丘尼眾有見、聞、疑罪可  舉。語比丘尼眾「如法自恣，謹慎莫放逸！」  (使尼禮足已還。)

衣鉢藥受淨篇第九

[0519b08]  受三衣法  (依《十誦》云：)

[0519b08]  長老一心念！我比丘某甲，  是衣僧伽梨  (若干)  條受，  (若干)  長  (若干)  短，割截衣持。  (三說。受下二衣，
類准亦爾。)

[0519b11]  捨三衣法  (應翻受云：)

[0519b11]  長老一心念！我比丘某甲，是衣  僧伽梨  (若干)  條受，  (若干)  長  (若干)  短，割截衣持，今捨。
(三說。捨下二衣，  類准亦爾。)

[0519b14]  受尼師壇法  (應云：)

[0519b14]  長老一心念！我比丘某甲，此  尼師壇，是我助身衣受。  (三說。餘助身衣受同此法。捨者，翻受應知。)

[0519b16]  受鉢法  (律言：鉢有二種：一瓦，二鐵。色亦二種：一赤，二黑。大者三升，小者一升半。此應持、應淨施，持准  《十誦》云：)

[0519b17]  長老一心念！我比丘某甲，此鉢多羅應量  受，長用故。  (三說。捨者，翻受應知。)

[0519b19]  受非時藥法  (律言：聽飲八種漿：一梨漿，二閻浮菓漿，三酸棗漿，四甘蔗漿，五微菓漿，六
捨樓迦漿，七波樓師漿，八蒲萄漿。若不醉人，應非時飲。若醉人，不應飲；若飲，如法治。應從淨人手受已，次對比丘  加法云：)

[0519b21]  長老一心念！我比丘某甲，有某病緣故，  此某非時漿，為經非時服故，今於長老邊受。  (三說。受餘二藥法同。七日應言：)
為共宿七日服故。  (盡形應言：)  為共宿長服  故。  (七日藥者，酥等。盡形藥者，一切醎、醋等，不任為食者。)

[0519b25]  真實淨法  (應云：)

[0519b25]  大德一心念！我有此長衣未作  淨，今為淨故捨與大德，為真實淨故。  (作真實淨，應問  施主，然後得著。鉢、藥類同。)

[0519c01]  展轉淨法  (應云：)

[0519c01]  大德一心念！此是我長衣未作  淨，為淨故施與大德，為展轉淨故。  (彼受淨者應云：)  長老
一心念！汝有此長衣未作淨，為淨故與我，我  今受之。  (受已，語言：)  汝施與誰？  (彼應答言：)  施與某甲。  (受淨者言：)  長老
一心念！汝是長衣未作淨，為淨故施與我，我  今受之。受已汝與某甲，是衣某甲已有，汝為  某甲善護持，著用隨因緣。
(作展轉淨，若問、不問，聽隨意著。鉢、藥類同，  事別為異。)

攝物篇第十

[0519c10]  攝時現前施法  (律言：自今已去，不應於一切時春夏冬求索夏衣；又不應此處安居，餘處受
夏衣分。又有比丘在異住處結夏安居已，復於餘處住，彼不知何處取安居物？佛言：「聽住日多處取。若二處俱
等，聽各取半。」又云：眾僧得夏安居衣，僧破為二部。佛言：「應數人多少分。若未得夏衣、若得夏衣及未得夏衣，僧  破二部，亦數人分。」此等為施現前，分並無法。)
攝非時現前施法  (時王舍城，諸優婆塞  聞佛聽諸比丘畜檀越施衣，即遣人大送種種好衣與諸比丘。諸比丘不知云何？佛言：「聽分。」不知云何分？當數
人多少分，若十人為十分，乃至百人為百分；好惡相參分。不應自取分，使異人取。不應自擲籌，使不見者擲籌。  此既數人，亦無分法。)

[0519c17]  攝時僧施法  (時有比丘未分夏衣便去，後比丘分夏衣，不敢取去者分，諸比丘不知成分
不？佛言：「成分，應相待，亦應囑授後人受夏衣分。」律言：若一比丘安居，大得僧夏安居衣物，彼比丘應作心念言：)  此是我物。
(其羯磨對首法，准同非時僧施，更無異，故不出。)

[0519c20]  攝非時僧施差分物人法  (時有住處，現前僧得可分衣物。佛言：「聽分。」分時，有
客數來，分衣疲極。應差一人令分，此人應具五法，五法如上。應如是作。)

[0519c21]  大德僧聽！若僧時  到，僧忍聽，僧差某甲比丘，為僧作分物人。白  如是。

[0519c23]  大德僧聽！僧差某甲比丘，為僧作分物  人。  誰  諸長老忍僧差某甲比丘，為僧作分物  人者默然，誰不忍者說。僧已忍差某甲比丘，
為僧作分物人竟。僧忍，默然故，是事如是持。  (為僧
分粥、分小食、佉闍尼、差請會、敷臥具、分臥具、分浴衣、分衣、可與、可取、差比丘使、沙彌使，一切亦如是。有五法為僧分粥
入地獄如箭射，謂有愛等；有五法分粥生天如箭射，謂不愛等。乃至差沙彌使亦如是。)

[0520a02]  付分衣人物法  (既差人已，應須付物。作如是付。)

[0520a02]  大德僧聽！此住  處若衣、若非衣，現前僧應分。若僧時到，僧忍  聽，僧今與某甲比丘，彼當與僧。白如是。

[0520a04]  大  德僧聽！此住處若衣、若非衣，現前僧應分；僧  今與某甲比丘，彼當與僧。誰諸長老忍此住
處若衣、若非衣，現前僧應分；僧與某甲比丘，  彼當與僧者默然，誰不忍者說。僧已忍與某  甲比丘，彼當與僧竟。僧忍，默然故，是事如是  持。
(作此法已，准人多少等分。沙彌若和合，等分；若不和合，二分與一；又若不和，三分與一；又若不與，不應分。僧伽  藍人四分與一；若不與，不應分。)

[0520a12]  四人直攝物法  (若但四人，不成差、不成付，直作攝法。應如是作。)

[0520a12]  大德僧聽！  此住處若衣、若非衣，現前僧應分。若僧時到，  僧忍聽，今現前僧分是衣物。白如是。

[0520a14]  大德僧  聽！此住處若衣、若非衣，現前僧應分，今現前  僧分是衣物。誰諸長老忍此住處若衣、若非
衣，現前僧應分，今現前僧分是衣物者默然，  誰不忍者說。僧已忍今現前僧分是衣物竟。  僧忍，默然故，是事如是持。  (作羯磨已，分法如前。)

[0520a20]  對首攝物法  (若有三人，彼此共三語受。應作是言：)

[0520a20]  二長老憶念！此  住處若衣、若非衣，現前僧應分。此處無僧，此  是我等分。  (三說。)  (二人亦爾，分法如前。)

[0520a23]  心念攝物法  (若有一人，應心念言：)

[0520a23]  此住處若衣、若非衣，現  前僧應分。此處無僧，此是我分。  (三說。分法如前。)

[0520a25]  攝二部僧得施法  (爾時有異住處二部僧多得可分衣物，時比丘僧多，比丘尼僧少。佛
言：「應分作二分。」若無比丘尼，純式叉摩那，亦分二分；及純沙彌尼，亦分二分；若無沙彌尼，僧應分。若比丘少，比丘
尼多，亦分二分；若無比丘，純有沙彌，亦分二分；若無沙彌，比丘尼應分。分二分已，各至本處，作羯磨等三法分  之。時僧得施亦爾。其二部現前施，並數人分。)

[0520b01]  攝亡比丘物法  (時諸比丘分僧園田菓樹，又分別房及屬別房物，又分銅瓶、銅盆、釜鑊及
諸重物，又分繩床、木床、坐褥、臥褥、枕，又分伊梨延陀、耄羅、耄耄羅、氍毺，又分車輿、守僧伽藍人，又分水瓶、澡罐、錫杖、
扇，又分鐵作器、木作器、陶作器、皮作器、竹作器。佛言：「不應分，屬四方僧。氍毺（廣三肘，長五肘，毛長三指）、剃刀、衣、
鉢、坐具、針筒、盛衣貯器、俱夜羅器，現前僧應分。」先作此簡，然後作法。)

[0520b05]  看病人對僧捨物法  (時看病人持物，僧中具儀捨云：)

[0520b05]  大德僧聽！  某甲比丘，此  (若餘處亡，云彼)  住處命過，所有衣鉢、坐具、  針筒、盛衣貯器，
(此隨現有六物作法，若有闕者，應除。又若物類眾多，此言攝不盡者，應言：  若衣、非衣。)  此住處現前僧應分。  (三說。)

[0520b09]  賞看病人物法  (律言：僧問瞻病人言：「病人有囑授不？誰負病者物？病者負誰物？」有五法
應與看病人物：一、知病人可食、不可食，可食能與；二、不惡賤病人大小便唾吐；三、有慈愍心，不為衣食；四、能經理湯
藥乃至差、若死；五、能為病人說法，令病者歡喜，已身於善法增益。有是五法，應取病人衣物。其衣鉢等物，隨現有  者賞；無者，不得將餘物替。應如是賞。)

[0520b12]  大德僧聽！某甲比丘命過，所  有衣鉢、坐  具  、針筒、盛衣貯器，此現前僧應分。  若僧時到，僧忍聽，僧今與某甲看病比丘。白
如是。

[0520b15]  大德僧聽！某甲比丘命過，所有衣鉢、坐  具、針筒、盛衣貯器，此現前僧應分；僧今與某  甲看病比丘。誰諸長老忍僧與某甲看病比
丘衣鉢、坐具、針筒、盛衣貯器者默然，誰不忍  者說。僧已忍與某甲看病比丘衣鉢、坐具、針  筒、盛衣貯器竟。僧忍，默然故，是事如是持。

[0520b21]  差分衣人法  (具德如前，應如是差。)

[0520b21]  大德僧聽！若僧時到，僧  忍聽，僧差某甲比丘，為僧作分物人。白如  是。

[0520b23]  大德僧聽！僧差某甲比丘，為僧作分物  人。誰諸長老忍僧差某甲比丘，為僧作分物  人者默然，誰不忍者說。僧已忍差某甲比丘，
為僧作分物人竟。僧忍，默然故，是事如是持。

[0520b27]  付分衣人物法  (差已，應如是付。)

[0520b27]  大德僧聽！某甲比丘命  過，所有若衣、非衣，此現前僧應分。若僧時到，  僧忍聽，僧今與某甲比丘，某甲比丘當還與  僧。白如是。

[0520c02]  大德僧聽！某甲比丘命過，所有若  衣、非衣，此現前僧應分；僧今與某甲比丘，某  甲比丘當還與僧。誰諸長老忍某甲比丘命
過，所有若衣、非衣，此現前僧應分；僧今與  某甲比丘，某甲比丘當還與僧者默然，誰不  忍者說。僧已忍與某甲比丘，某甲比丘當
還與僧竟。僧忍，默然故，是事如是持。  (分法如前。)

[0520c09]  四人直攝物法  (以不成差付，直分云：)

[0520c09]  大德僧聽！某甲比丘  命過，所有若衣、非衣，此現前僧應分。若僧時  到，僧忍聽，今現前僧分是衣物。白如是。

[0520c11]  大德  僧聽！某甲比丘命過，所有若衣、非衣，此現前  僧應分，今現前僧分是衣物。誰諸長老忍某
甲比丘命過，所有若衣、非衣，此現前僧應分，  今現前僧分是衣物者默然，誰不忍者說。僧  已忍今現前僧分是衣物竟。僧忍，默然故，是  事如是持。
(作羯磨已，分法如前。有看病人，應口和賞。)

[0520c18]  對首攝物法  (若有三人，彼此共三說受。作如是言：)

[0520c18]  二長老憶念！某甲  比丘命過，所有若衣、非衣，此現前僧應分。此  處無僧，此是我等分。  (三說。)  (二人亦  爾
，分法如前。有看病人，亦口和賞。)

[0520c21]  心念攝物法  (若有一人，應心念言：)

[0520c21]  某甲比丘命過，所有若  衣、非衣，此現前僧應分。此處無僧，此是我分。  (三說。分法如前。)

[0520c24]  無住處攝物法  (時有比丘遊行到無比丘住村，到已命過，不知誰應分此衣鉢？白佛。)

[0520c24]  佛  言：「彼處若有信樂優婆塞、若守園人，彼應賞  錄。若有五眾出家人前來者，應與；若無來者，  應送與近處僧伽藍。」

◎

僧羯磨卷上

* * *

【經文資訊】大正藏第 40 冊 No. 1809 僧羯磨  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
