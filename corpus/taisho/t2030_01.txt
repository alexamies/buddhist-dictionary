大阿羅漢難提蜜多羅所說法住  記
大唐三藏法師玄奘奉詔譯

[0012c11]  如是傳聞。佛薄伽梵般涅槃後八百年中。執  師子國勝軍王都。有阿羅漢名難提蜜多羅  (唐言慶友)  。具八解脫三明六通無諍願智邊際定等。
無量功德皆悉具足。有大威神名稱高遠。以  願智力能知此界一切有情種種心行。復能  隨順作諸饒益。化緣既畢將般涅槃。集諸苾
芻苾芻尼等。說己所證諸妙功德。及應所行  利樂有情。諸勝事業皆悉成辦。告時眾曰。自  今已後無復所為。唯無餘依是所歸趣。仁等
當知有疑可問。時諸大眾聞是語已。舉聲號  哭不能自持宛轉於地。或起唱言佛薄伽梵  久已涅槃。諸聖弟子亦隨寂滅。世間久空無
真調御。今唯尊者為天人眼。如何復欲棄捨  我等。願垂哀愍少留壽命。尊者慶友慰喻眾  言。不須啼泣。仁等當知世間法爾有生必滅。
諸佛如來降伏四魔於壽自在。隨順世故猶  示涅槃。況我今者豈宜恒住。設隨汝請亦無  利益。當體此意勿生憂惱。但有疑者應可速
問。諸苾芻等雖承告示。猶增涕噎良久乃問。  我等未知世尊釋迦牟尼無上正法當住幾  時。尊者告曰。汝等諦聽。如來先已說法住經。
今當為汝粗更宣說。佛薄伽梵般涅槃時。以  無上法付囑十六大阿羅漢并眷屬等。令其  護持使不滅沒。及勅其身與諸施主作真福
田。令彼施者得大果報。時諸大眾聞是語已  少解憂悲。復重請言。所說十六大阿羅漢。我  輩不知其名何等。慶友答言。第一尊者名賓
度羅跋囉惰闍。第二尊者名迦諾迦伐蹉。第  三尊者名迦諾迦跋釐墮闍。第四尊者名蘇  頻陀。第五尊者名諾距羅。第六尊者名跋陀
羅。第七尊者名迦理迦。第八尊者名伐闍  羅弗多羅。第九尊者名戍博迦。第十尊者名  半託迦。第十一尊者名囉怙羅。第十二尊者
名那伽犀那。第十三尊者名因揭陀。第十四  尊者名伐那婆斯。第十五尊者名阿氏多。第  十六尊者名注荼半託迦。如是十六大阿羅
漢。一切皆具三明六通八解脫等無量功德。  離三界染誦持三藏博通外典。承佛勅故。以  神通力延自壽量。乃至世尊正法應住常隨
護持。及與施主作真福田。令彼施者得大果  報。

[0013a23]  爾時苾芻苾芻尼等。復重請言。我等不知十  六尊者多住何處。護持正法饒益有情。慶友  答言。第一尊者與自眷屬千阿羅漢。多分住
在西瞿陀尼洲。第二尊者與自眷屬五百阿  羅漢。多分住北方迦濕彌羅國。第三尊者與  自眷屬六百阿羅漢。多分住在東勝身洲。第
四尊者與自眷屬七百阿羅漢。多分住在北  俱盧洲。第五尊者與自眷屬八百阿羅漢。多  分住在南贍部洲。第六尊者與自眷屬九百
阿羅漢。多分住在耽沒羅洲。第七尊者與自  眷屬千阿羅漢。多分住在僧伽荼洲。第八尊  者與自眷屬千一百阿羅漢。多分住在鉢刺
拏洲。第九尊者與自眷屬九百阿羅漢。多分  住在香醉山中。第十尊者與自眷屬千三百  阿羅漢。多分住在三十三天。第十一尊者與
自眷屬千一百阿羅漢。多分住在畢利颺瞿  洲。第十二尊者與自眷屬千二百阿羅漢。多  分住在半度波山。第十三尊者與自眷屬千
三百阿羅漢。多分住在廣脇山中。第十四尊  者與自眷屬千四百阿羅漢。多分住在可住  山中。第十五尊者與自眷屬千五百阿羅漢。
多分住在鷲峯山中。第十六尊者與自眷屬  千六百阿羅漢。多分住在持軸山中。諸仁者  若此世界。一切國王輔相大臣長者居士。若
男若女發殷淨心。為四方僧設大施會。或設  五年無遮施會。或慶寺慶像慶經幡等施設  大會。或延請僧至所住處設大福會。或詣寺
中經行處等。安布上妙諸坐臥具。衣藥飲食  奉施僧眾。時此十六大阿羅漢。及諸眷屬隨  其所應分散往赴。現種種形蔽隱聖儀。同常
凡眾密受供具。令諸施主得勝果報。如是十  六大阿羅漢。護持正法饒益有情。至此南贍  部洲人壽極短至於十歲。刀兵劫起互相誅
戮。佛法爾時當暫滅沒。刀兵劫後人壽漸增  至百歲位。此洲人等厭前刀兵殘害苦惱復  樂修善。時此十六大阿羅漢。與諸眷屬復來
人中。稱揚顯說無上正法。度無量眾令其出  家。為諸有情作饒益事。如是乃至此洲人壽  六萬歲時。無上正法流行世間熾然無息。後
至人壽七萬歲時。無上正法方永滅沒。時此  十六大阿羅漢。與諸眷屬於此洲地俱來集  會。以神通力用諸七寶造窣堵波嚴麗高廣。
釋迦牟尼如來應正等覺。所有遺身馱都皆  集其內。爾時十六大阿羅漢。與諸眷屬繞窣  堵波以諸香花持用供養恭敬讚歎。繞百千
匝瞻仰禮已。俱昇虛空向窣堵波作如是言。  敬禮世尊釋迦如來應正等覺。我受教勅護  持正法。及與天人作諸饒益。法藏已沒有緣
已周今辭滅度。說是語已一時俱入無餘涅  槃。先定願力火起焚身。如燈焰滅骸骨無  遺。時窣堵波便陷入地。至金輪際方乃停住。
爾時世尊釋迦牟尼無上正法。於此三千大  千世界永滅不現。從此無聞此佛土中有七  萬俱胝獨覺一時出現。至人壽量八萬歲時。
獨覺聖眾復皆滅度。次後彌勒如來應正等  覺出現世間時贍部洲廣博嚴淨無諸荊棘谿  谷堆埠。平正潤澤金沙覆地。處處皆有清池
茂林名花瑞草及眾寶聚。更相輝映甚可愛  樂。人皆慈心修行十善。以修善故壽命長遠  豐樂安隱。士女殷稠城邑隣次鷄飛相及。所
營農稼一種七穫。自然成實不須耘耨。諸仁  者於彼時中。國界莊嚴有情果報陳之難盡。  具如彌勒成佛經說。彌勒如來成正覺已。為
聲聞眾三會說法令出生死得證涅槃。第一  會度九十六俱胝聲聞眾。第二會度九十四  俱胝聲聞眾。第三會度九十二俱胝聲聞眾。
若諸國王大臣長者居士男女一切施主。於  今釋迦牟尼佛正法中。能為佛事自種善根。  或教他種謂以七寶金銀真珠璧玉香材鍮
石銅鐵木石泥漆。或以繒縷或以綵畫。作佛  形像及窣堵波。若大若小乃至最小如指節  量。或以香花諸妙供具。若多若少而為供養。
彼由如是善根力故。至彌勒如來成正覺時  善得人身。於彼佛第一會中以淨信心捨俗  出家剃除鬚髮披著法服既預聖眾。隨宿願  力便得涅槃。是名第一為佛事故種善根者
所得果報。若諸國王及以臣庶一切施主。於  今釋迦牟尼佛正法中。能為法事自種善根。  或教他種。謂於大乘素呾纜藏。所有甚深空
性相應諸大乘經。謂般若波羅蜜多經。妙法  芬陀利迦經。金光明經。金剛手藏經。首楞伽  摩三摩地經。幻喻三摩地經。大神變三摩地
經。集諸功德三摩地經。還如來智印三摩地  經。具諸威光三摩地經。寶臺經集諸菩薩三  摩地經。諸佛攝受經。集請問經。梵王問經善
吉問經。勇猛問經。能滿問經。海龍王問經。無  熱惱龍王問經。樹幢龍王問經。寶掌問經。寶  髻問經。虛空音問經。虛空吼問經。幻網問
經。寶女問經。妙女問經。善臂問經。師子問  經。猛授問經。金光女問經。說無盡慧經。  說無垢稱經。未生怨王經。諦實經。那羅延
經。佛花嚴經。蓮華手經。十佛名經。無量光  眾經。極樂眾經。集淨華經。大集經。入一切道  經。寶幢經。寶聚經。寶篋經。彩畫經。高頂王
經。如是等大乘經。有百俱胝部。黨差別復有  大乘毘柰耶藏。阿毘達磨藏眾多部類。一切  皆是菩薩藏攝。復有聲聞三藏。謂素怛纜藏。
毘柰耶藏。阿毘達磨藏。素怛纜藏。有五阿笈  摩。謂長阿笈摩。中阿笈摩。增一阿笈摩。相應  阿笈摩。雜類阿笈摩。毘柰耶藏中有苾芻戒
經苾芻尼戒經。分別戒本諸蘊差別及增一  律。阿毘達磨藏中。有攝六問相應發趣等。眾  多部類。復有本生鬘讚獨覺鬘讚。於如是等
正法藏中。或是佛說或菩薩說或聲聞說或  諸仙說。或諸天說或智者說。能引義利乃至  有能。於四句頌。若自誦若教他誦。若自讀若
教他讀。若自持若教他持。若自解說若教他  解說。或於法師恭敬供養。或於經卷恭敬供  養。謂以種種香花幡蓋伎樂燈明而為供養。
或於經卷以諸雜綵囊帊縷帶而嚴飾之。由  如是等善根力故。至彌勒如來成正覺時善  現人身。於彼佛第二會中。以淨信心捨離家
法。出趣非家。淨除鬚髮披著法服既預聖眾。  隨宿願力便得涅槃。是名第二為法事故種  善根者所得果報。

[0014b22]  若諸國王及臣庶等。一切施主於今釋迦牟  尼佛正法中。能為僧事自種善根。或教他  種。謂諸苾芻苾芻尼眾。或次第請或隨緣請。
於月一日或月八日或十五日設齋供養。或  往寺中若供養佛。若供養眾或作給侍。或有  供養修靜慮者。或有供養諸說法者。或見有
人欲於正法學習流布。從師聽受不作留難。  施其所安無令怯退。或設五年無遮施會。或  施四方僧。或施寺舍及坐臥具。或施鍾磬或
施園林。如是等類供養僧眾。彼由如是善根  力故。至彌勒如來成正覺時善得人身。於彼  佛第三會中。以淨信心捨離家法出趣非家。
淨除鬚髮披著法服既預聖眾。隨宿願力便  得涅槃。是名第三為僧事故種善根者所得  果報。

[0014c08]  爾時慶友大阿羅漢。為諸大眾廣說如上事  已。以神通力於大眾前身昇虛空。高七多羅  樹。示現種種不可思議雙神變事。令所觀眾
增進勝道。時彼尊者現神變已。即於空中  結跏趺坐。捨諸壽行及諸命行。入無餘依  般涅槃界。先定願力火起焚身。於虛空中  雨身遺骨。時諸大眾悲歎希有。競收遺骨
起窣堵波。以諸香花寶幢幡蓋伎樂燈明常  為供養。此法住記古昔諸師展轉相承誦持  不忘。為令一切國王大臣長者居士諸施主  等。了達因果厭生老病死芭蕉幻焰泡沫之
身。修諸勝業於當來世逢事彌勒。解脫煩  惱得大涅槃生愛樂故。於佛正法護持建立  令久不滅。

大阿羅漢難提蜜多羅所說法住記

* * *

【經文資訊】大正藏第 49 冊 No. 2030 大阿羅漢難提蜜多羅所說法住記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
