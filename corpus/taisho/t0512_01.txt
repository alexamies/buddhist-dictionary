佛說淨飯王般涅槃經

宋居士沮渠京聲譯

[0781a26] 如是我聞：

[0781a26] 一時，佛住王舍城耆闍崛山中，與大比丘眾俱。爾時，世尊光明韑韑，喻若日出照明世間。

[0781a28] 時，舍夷國王名曰淨飯——治以正法，禮德仁義，常行慈心——時被重病，身中四大，同時俱作，殘害其體，支節欲解，喘息不定，如駃水流。輔相宣令國中明醫，皆悉集會，瞻王所疾，隨病授藥，種種療治，無能愈者，瑞應已至，將死不久。

[0781b04] 時王煩躁，轉側不停，如少水魚，夫人、婇女見其如是，益更愁惱。

[0781b06] 時白飯王、斛飯王、大稱王等，及諸群臣同發聲言：「今王設崩，永失覆護，國將虛弱。」王身戰動，脣口乾燥，語聲數絕，眩目淚下。時諸王等，皆以敬意，長跪叉手，同共白言：「大王素性，不好作惡，經彈指頃，積德無厭，護養人民，莫不得安，名聞十方。大王今日，何故愁惱？」

[0781b12] 時淨飯王，語聲輒出，告諸王曰：「我命雖逝，不以為苦，但恨不見我子悉達、又恨不見次子難陀，以除貪婬世間諸欲；復恨不見斛飯王子阿難陀者，持佛法藏，一言不失；又恨不見孫子羅云，年雖幼稚，神足純備，戒行無缺。吾設得見是諸子等，我病雖篤，未離生死，不以為苦。」諸在王邊，聞如是語，莫不啼泣，淚下如雨。

[0781b19] 時白飯王，答淨飯王言：「我聞世尊在王舍城耆闍崛山中，去此懸遠，五十由旬。王今轉羸，設遣使者，道路懸邈，懼恐遲晚，無所加益。唯願大王，莫大愁悒懸念諸子。」

[0781b23] 時，淨飯王聞是語已，垂淚而言，答白飯王：「我子等輩，雖復遼遠，意望不斷。所以者何？我子成佛，以大慈悲，恒以神通，天眼徹視，天耳洞聽，救接眾生應可度者，如有百千萬億眾生，為水所溺，以慈愍心，為作船筏，而度脫之，終不勞疲。譬如有人為賊所圍，或值怨敵惶怖失計，不望自濟；唯求救護，依有勢者，欲從恐難而得解脫。譬如有人時得重病，欲得良醫以療其疾；如我今日，望見世尊，亦復如是。所以然者？世尊晝夜，常以三時，恒以天眼，觀於眾生應受化者，以慈愍心，如母念子。」

[0781c06] 爾時，世尊在靈鷲山，天耳遙聞，迦維羅衛大城之中，父王悒遲及諸王言，即以天眼，遙見父王，病臥著床羸困憔悴命欲向終，知父渴仰欲見諸子。

[0781c10] 爾時，世尊告難陀曰：「父王淨飯，勝世間王，是我曹父，今得重病，宜當往見，餘命少在，時嚴速發，我曹應往，及命存在，得與相見，令王願滿。」

[0781c13] 難陀受教，長跪作禮：「唯然，世尊！淨飯王者，是我曹父，所作奇特，能生聖子，利益世間，今宜往詣，報育養恩。」

[0781c15] 阿難合掌前白佛言：「我隨世尊貪共相見，淨飯王者是我伯父，聽我出家為佛弟子，得佛為師，是故欲往。」

[0781c18] 羅云復前，而白佛言：「世尊雖是我父，棄國求道，我蒙祖王育養成就，而得出家，是故欲往奉覲祖王。」

[0781c20] 佛言：「善哉！善哉！宜知是時，令王願滿。」

[0781c22] 於是，世尊即以神足，猶如鴈王，踊身虛空，忽然而現在迦維羅衛，放大光明。國中人民，遙見佛來，皆共舉聲，涕淚而言：「設大王崩，舍夷國名必絕滅矣。」城中人民向佛啼哭，白世尊言：「爾時，太子踰出宮城，詣藍毘樹下，而坐思惟，父王見之，稽首敬禮。大王如是，命斷不久，唯願如來，宜可時往及共相見。」

[0781c29] 國中人民，宛轉自撲，哽咽啼哭，中有自絕瓔珞者、中有自裂壞衣服者、中有自[打-丁+(稯-禾)]拔其髮者、中有取灰土而自坌者，痛徹骨髓，猶癲狂人。

[0782a03] 佛見是已，諫國中人：「無常別離，古今有是，汝等諸人！當思念之，生死為苦，唯道是真。」佛以法雨，灌眾生心，以種種法，而開解之。

[0782a07] 於是世尊，即以十力、四無所畏、十八不共諸佛之法，放大光明；更復重以三十二相、八十種好，放大光明；以從無量阿僧祇劫，所作功德，放大光明。其光照曜，內外通達，周遍國界，光照王身，患苦得安，王遂怪言：「是何光耶？為日月光、諸天光乎！光觸我身，如天栴檀，令我身中患苦得息，我遂疑怪。儻是我子悉達來也，先現光明，是其瑞耳。」

[0782a15] 時，大稱王從外入宮，白大王言：「世尊已來，將諸弟子阿難、難陀、羅云之等，乘空來至，王宜歡喜，捨愁毒心。」

[0782a17] 王聞佛來，敬意踊躍，不覺起坐，須臾之頃，佛便入宮。王見佛到，遙舉兩手，接足而言：「唯願如來，手觸我身，令我得安，為病所困，如壓麻油，痛不可忍，我命將逝，寧可還反，我今最後，得見世尊，痛恨即除。」

[0782a22] 佛知父王病重羸瘦，色變難識，覩見形體，憔悴叵看，佛告難陀：「觀王本時，形體巍巍，顏色端正，名聲遠聞，今得重病，乃不可識；端正形容、勇健之名，今何所在？」

[0782a26] 爾時，淨飯王一心合掌，歎世尊言：

「汝願已成就，　　亦滿眾生願，
　我今得重病，　　願佛度我厄。
　嚴飾瞿曇種，　　汝為甚奇特，
　末世說正法，　　無護而作護。
　法王以法味，　　灌澤諸眾生，
　如是後世人，　　我子極慈孝。
　人中之上寶，　　名達大千界，
　上至淨居天，　　獨步無等雙。」

[0782b06] 佛言：「唯願父王，莫復愁悒。所以然者？道德純備，無有缺減。」佛從袈裟裏出金色臂，掌如蓮華，即以手著父王額上：「王是清淨、戒行之人，心垢已離，今應歡悅，不宜煩惱。當諦思念，諸經法義，於不牢固，得堅固志，已種善根。是故，大王！宜當歡喜，命雖欲終，自可寬意。」

[0782b12] 時大稱王以恭敬心，白淨飯王言：「佛是王子，神力具足，無與等者；次子難陀，亦是王子，已度生死諸欲之海，四道無礙；斛飯王子阿難陀者，已服法味，佛所說法，猶若淵海，一句不忘，悉總持之；王孫羅云，道德純備，逮諸禪定，成四道果。是四子等，已壞魔網。」

[0782b18] 時，淨飯王聞是語已，歡喜踊躍，不能自勝，即以自手，捉於佛手，著其心上。王於臥處，仰向合掌，白世尊言：「我瞻如來，目睫不眴，視之無厭，我願已滿，心意踊躍，從是取別。如來至真，多所饒益，其有得見，聞所說者，此輩之等皆是有相，大功德人。今日世尊是我之子，接遇過多，不見捐棄。」

[0782b25] 王於臥處，合掌心禮世尊足下，時佛手掌，故在王心，無常對至，命盡氣絕，忽就後世。於是諸釋，[口*睪]咷啼哭，舉身自撲，兩手拍地，解髻亂髮，同發聲言：「永失覆蓋。」中有自絕瓔珞者、中有自裂壞衣服者、中有取灰土而自坌者、中有自總拔其髮者、中有說王順政治國不枉人民者，中有復言：「諸小國等失其覆護，王中尊王今已崩背，國失威神。」

[0782c04] 時，諸釋子以眾香汁，洗浴王身，纏以劫波育[疊*毛]及諸繒帛，而以棺斂；作師子座，七寶莊挍，真珠羅網，垂繞其傍，便舉棺置於師子座上，散華燒香。

[0782c07] 佛共難陀，在喪頭前肅恭而立，阿難、羅云住在喪足。難陀長跪，白佛言：「父王養我，願聽難陀擔父王棺。」

[0782c10] 阿難合掌，前白佛言：「唯願聽我擔伯父棺。」

[0782c11] 羅云復前，而白佛言：「唯願聽我擔祖王棺。」

[0782c13] 爾時世尊，念當來世，人民兇暴，不報父母育養之恩，為是不孝之者，為是當來眾生之等，設禮法故。如來躬身，自欲擔於父王之棺，即時三千大千世界，六種震動，一切眾山，駊騀涌沒，如水上船。

[0782c17] 爾時欲界，一切諸天，與無央數百千眷屬俱來赴喪。北方天王毘沙門，將諸夜叉、鬼神之等，億百千眾俱來赴喪；東方天王提頭賴吒，從諸伎樂鬼神之等，億百千眾俱來赴喪；南方天王毘樓勒叉，從鳩槃荼鬼神之等，億百千眾俱來赴喪；西方天王毘留婆叉，從諸龍神，億百千眾俱來赴喪，皆共發哀，舉聲啼哭。

[0783a03] 時四天王，竊共思議：「瞻望世尊，為當來世諸不孝順父母者故，以大慈悲，現自躬身擔父王棺。」時，四天王俱共長跪，同時發聲，俱白佛言：「唯然世尊！願聽我等擔父王棺。所以然者？我等亦是佛之弟子，亦復從佛，聞法意解，得法眼淨，成須陀洹。以是之故，我曹宜擔父王之棺。」

[0783a10] 爾時世尊，聽四天王擔父王棺。時四天王，各自變身，如人形像，以手擎棺，擔在肩上，舉國人民，一切大眾，莫不啼哭。

[0783a13] 爾時世尊，威光益顯，如萬日並。如來躬身，手執香爐，在喪前行，出詣葬所，靈鷲山上。有千阿羅漢，以神足力，乘虛來至，稽首佛足，復白佛言：「唯願世尊，勅使何事！」

[0783a16] 時，佛便告諸阿羅漢：「汝等疾往大海渚上，取牛頭栴檀種種香木。」即受教勅，如彈指頃，各到大海，共取香薪，屈伸臂頃，便已來到。

[0783a19] 佛與大眾，共積香薪，舉棺置上，放火焚之。一切大眾，見火盛然，皆向佛前，宛轉自撲，益更悲哭。有得道者，皆自慶幸；未獲道者，心戰惶怖，衣毛為竪。

[0783a24] 爾時世尊，告眾會曰：「世皆無常，苦空非身，無有堅固，如幻如化，如熱時炎，如水中月，命不久居。汝等諸人！勿見此火，便以為熱，諸欲之火，極復過此。是故汝等，當自勸勉，永離生死，乃得大安。」時火焚燒大王身已。

[0783a29] 爾時諸王，各各皆持五百瓶乳，以用滅火。火滅之後，競共收骨，盛置金凾，即於其上，便共起塔，懸繒幡蓋，及種種鈴供養塔廟。

[0783b02] 時諸大眾，同時發聲，俱白佛言：「大淨飯王今已命終，神生何所？唯願世尊，分別解說。」

[0783b04] 於時，世尊告眾會曰：「父王淨飯，是清淨人，生淨居天。」眾會聞是語已，便捨愁毒。

[0783b06] 佛說經竟，諸天龍神，及四天王、所將眷屬，世間人民，一切大眾為佛作禮，各自還去。

佛說淨飯王般涅槃經

【經文資訊】大正藏第 14 冊 No. 0512 佛說淨飯王般涅槃經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA