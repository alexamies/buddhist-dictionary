根本說一切有部苾芻尼毘奈耶  卷第十八
三藏法師義淨奉　制譯

知尼先在白衣家後令他去學處第九十八

[1002c17]  緣處同前。時有眾多苾芻尼遊行人間，至一  聚落為求宿處，遂有長者許尼停止。時吐羅  尼隨後而來，亦為求宿。村人告曰：「有餘尼眾
於彼家停，聖者亦宜往彼求宿。」尼即前入告  諸尼曰：「可容我宿？」諸尼報言：「此處窄狹不容。」  吐羅尼曰：「隨宜即得。」諸尼聞已蹲跪相容。時
吐羅尼即以手足推排舊尼，諸尼告曰：「聖者！  何為如是相逼？」報曰：「不能住者，任隨意去。」諸  尼議曰：「此吐羅尼盛壯多力，苦見逼迫命難
存濟。」諸尼即起一時而出。尼白苾芻，苾芻白  佛。佛問訶責，廣說乃至「制其學處，應如是  說：

[1002c29]  「若復苾芻尼，知苾芻尼先在白衣家，後令他  去者，波逸底迦。」

[1003a02]  尼等如上。先在白衣家者，謂前到俗家。令他  去者，後至令出。釋罪相等，廣說如前。

弟子有病不瞻視學處第九十九

[1003a05]  緣處同前。時吐羅難陀尼病，有親弟子及依  止弟子皆為供侍。病得差已，後於異時，弟子  等患無看病者，不淨狼藉不與除棄。諸苾芻
尼互相問曰：「病者是誰？」答言：「吐羅尼弟子。」尼  白苾芻，苾芻白佛。佛問訶責，廣說如前乃至  「制其學處，應如是說：

[1003a11]  「若復苾芻尼，於親弟子及依止弟子，見有病  患不  瞻  侍者，波逸底迦。」

[1003a13]  尼等如上。親弟子者，謂與授近圓。依止弟子  者，謂依止而住。病者，謂四大不調。不  瞻  侍
者，謂不以慈心供給看養。釋罪相等，廣說如  前。

二尼同一床臥學處第一百

[1003a18]  緣處同前。時惡愛、上愛二苾芻尼同在一床，  如男與女共為戲樂。一尼於後遂即有娠，日  月既滿生一肉團，諸根手足並皆未有。諸尼
聞已擯令出寺。尼白苾芻，苾芻白佛。佛言：「且  未須擯，當審觀察。將此肉團置於日中，若其  消化即非有娠，如不消滅當實有胎。」尼依佛
教即置日中，悉皆消散。尼白苾芻，苾芻白佛。  佛問訶責，廣說乃至「制其學處，應如是說：

[1003a26]  「若復苾芻尼，二尼同一床臥者，波逸底迦。」

[1003a27]  如是世尊為諸苾芻尼制學處已，時有眾多  苾芻尼，因行日暮從一長者夜求宿處，長者  容許與一大床。一尼獨居餘尼更索，長者報
言：「家內人多復無餘長，聖者處迮何不同床？」  尼曰：「世尊不聽尼同床臥。」由此事故尼白苾  芻，苾芻白佛。佛言：「若得大床難舁舉者，尼
得同處，當以衣隔繫念而眠，不得相觸，小床  安隔亦得同眠。」

[1003b06]  第十一攝頌曰：

二安居二怖、　　天祠未滿年、  
畜眾二嫁人、　　僧未與無限。

安居未隨意遊行學處第一百一

[1003b10]  緣處同前。時吐羅難陀苾芻尼於室羅伐城  為夏安居，未作隨意便遊人間。諸外道等及  婆羅門長者居士皆共譏嫌：「今觀此尼不樂
出家，此時諸蟲遍地皆有，遊行聚落殘害無  窮。小鳥之類，至夏雨時尚潛巢穴。此沙門  女乃無慈悲損傷含識，誰更興心恭敬供養？」
尼白苾芻，苾芻白佛。佛問訶責，廣說乃至「制  其學處應如是說：若復苾芻尼，夏安居未為  隨意，人間遊行者，波逸底迦。」

[1003b19]  尼等如上。夏安居者，謂前後三月安居。未為  隨意者，謂不作隨意事。人間遊行者，謂隨心  而去。釋罪相等，廣說如前。無犯者，若八難中
隨有一者，遊行無犯。

安居滿不遊行學處第一百二

[1003b24]  緣處同前。時諸苾芻尼，夏安居竟欲遊人間，  告吐羅難陀尼曰：「可遊人間。」吐羅尼曰：「我今
何用遊行人間？」諸尼曰：「佛教令去，何因故  違？」尼白苾芻，苾芻白佛。佛問訶責，廣說乃至  「制其學處，應如是說：

[1003b29]  「若復苾芻尼，夏安居滿，不離舊處人間遊行  者，波逸底迦。」

[1003c02]  尼等如上。夏安居滿者，謂安居竟。不離舊處  者，謂不往人間遊行。釋罪相等，廣說如前。

知有怖遊行學處第一百三

[1003c05]  緣在王舍城。時未生怨王，於廣嚴城為大怨  讐欲行討擊，鳴鼓宣令告眾人曰：「在我境內  往廣嚴城者即斬其首。」於要路處皆令防禦，
捉得依法。時有眾多苾芻尼，從王舍城欲向  廣嚴，在路遭賊，悉皆惶怖大聲叫喚。防守人  聞尋聲即至，賊見王軍四散奔走，問諸尼
曰：「諸聖者等豈不聞王教，令往廣嚴者當斬  首耶？又令我等境內守邏，我若不在，聖者可  不為賊所擒？」尼白苾芻，苾芻白佛。佛問訶責，
廣說乃至「制其學處，應如是說：

[1003c15]  「若復苾芻尼，知王國中有賊怖處而遊行者，  波逸底迦。」

[1003c17]  尼等如上。知王國中有賊怖處者，謂兩國有  怨。遊行者，謂往他國。釋罪相等，廣說如前。

知有虎狼師子遊行學處第一百四

[1003c20]  緣處同前。有諸尼眾於僻路遊行，多遭虎狼  師子之厄，俗旅譏嫌，廣說乃至「制其學處，應  如是說：

[1003c23]  「若復苾芻尼，知彼處有虎狼師子怖而遊行  者，波逸底迦。」

[1003c25]  尼等如上。知彼有者，謂知有虎狼。餘義可知。  釋罪相等，亦如上說。

往天祠論議學處第一百五

[1003c28]  緣在王舍城。時吐羅難陀苾芻尼，遊歷天祠  及外道處，共為論議。時將欲暮，至尼寺中告  諸弟子：「我今疲困支節皆疼，與我解勞捉搦
手足。」門徒問言：「聖者！何為疲困若此？」報曰：「我  詣天祠及諸外道所住之處，與彼論議。」又復  問言：「聖者！合往天祠及外道處耶？」報言：「合
與不合我已去來。」尼白苾芻，苾芻白佛。佛問  訶責，廣說乃至「制其學處，應如是說：

[1004a07]  「若復苾芻尼，往天祠中作論議者，波逸底迦。」

[1004a08]  尼等如上。天祠中者，謂是天神外道住處。作  論議者，謂申難問。釋罪相等，皆如上說。

年未滿與他出家授近圓學處第一百六

[1004a11]  緣在室羅伐城。時諸苾芻年未滿十歲，與他  出家及受近圓，諸苾芻尼亦然。時十二眾尼  門徒極眾，詣六眾住處，六眾告曰：「汝等徒眾
極多圍繞。」尼言：「如聖者等與他出家及受近  圓，我等亦爾。」問曰：「汝與我等無差殊耶？」答  言：「不異。」尼白苾芻，苾芻白佛。佛問訶責，廣說
乃至「制其學處，應如是說：

[1004a18]  「若復苾芻尼，未滿十二歲，與他出家受近圓  者，波逸底迦。」

[1004a20]  尼等如上。與他出家者，謂受求寂學處。受近  圓者，謂白四羯磨。釋罪相等，廣說如前。

輒畜弟子學處第一百七

[1004a23]  緣處同前。爾時世尊制諸苾芻尼滿十二歲  得與他出家及受近圓。若尼雖滿十二歲，愚  癡不分明不善解，而與他出家并受近圓。若
自不調而欲調他，自不寂靜而欲靜他，自未  超度而欲度他，自不能救而欲救他，斯等悉  皆無有是處。時諸尼實無德能，輒度弟子。尼
白苾芻，苾芻白佛。佛言：「尼若有力堪教弟子  者，從僧伽乞，如是應與畜眾羯磨，僧伽悉集  要滿十二，或復過此。彼尼隨次禮已，於上座  前合掌蹲踞，作如是語：

[1004b04]  「『大德尼僧伽聽！我某甲苾芻尼夏滿十二，堪  教弟子，今從尼僧伽乞畜眾羯磨。願尼僧伽  與我某甲苾芻尼畜眾羯磨，哀愍故。』如是三
說。次一苾芻尼作白羯磨：

[1004b08]  「『大德尼僧伽聽！此苾芻尼某甲滿十二夏，欲  畜門徒。此某甲今從苾芻尼僧伽乞畜門徒  法。若苾芻尼僧伽時至聽者，苾芻尼僧伽應
許苾芻尼僧伽今與某甲滿十二夏畜門徒  法。白如是。』次作羯磨。

[1004b13]  「『大德尼僧伽聽！此苾芻尼某甲滿十二夏，欲  畜門徒，此某甲今從苾芻尼僧伽乞畜門徒  法。苾芻尼僧伽今與某甲滿十二夏畜門徒
法。若諸具壽聽與某甲滿十二夏畜門徒法者  默然，若不許者說。』『苾芻尼僧伽已與某甲滿  十二夏畜門徒法竟，苾芻尼僧伽已聽許，由
其默然故，我今如是持。』」如是世尊聽許苾芻  尼有力能教弟子者從僧伽乞畜眾法。時吐  羅難陀尼，未蒙僧伽與畜眾法，擅自與他出
家及受近圓。尼白苾芻，苾芻白佛。佛問訶責，  廣說乃至「制其學處，應如是說：若復苾芻尼  僧伽未與畜眾法，輒畜弟子者，波逸底迦。」

[1004b25]  尼等如上。僧伽未與畜眾法者，謂眾未許。輒  畜弟子者，謂與他出家及受近圓。釋罪相等，  廣說如前。

知曾嫁女人年未滿十二與出家學處第一百  八

[1004c01]  緣處同前。時愚癡人惡生誅伐釋種，多有釋  女無所依怙得為出家，憂愁親戚思念悲泣，  後既悟法憂念漸除求受近圓。諸苾芻尼曰：
「汝等待年滿二十方受近圓。」白言：「聖者！待滿  二十時極久長。」諸尼曰：「若滿二十，即能奉事  鄔波馱耶及阿遮利耶。」尼曰：「我等在家事夫
營業尚能成辦，今豈不能奉親教師及軌範  師耶？」尼白苾芻，苾芻白佛。佛言：「若曾嫁女，年  滿十二或十八歲者，應與二年正學法方授
近圓。應如是與，僧伽悉集，令彼隨次禮已，於  上座前作如是語：『大德尼僧伽聽！我某甲今  因事故以尊  者  某甲為親教師。今從尼僧伽
乞六法、六隨法為正學女，願尼僧伽與某甲  六法、六隨法正學處，某甲為親教師。是能愍  者，願哀愍故。』如是三說。次一苾芻尼作白羯
磨：『大德尼僧伽聽！此求寂女某甲年滿十八，  某甲為鄔波馱耶，今從苾芻尼僧伽於二年  內乞學六法、六隨法。若苾芻尼僧伽時至聽
者，苾芻尼僧伽應許苾芻尼僧伽今與求寂  女某甲年滿十八，於二年內學六法、六隨法，某  甲為鄔波馱耶。白如是。』次作羯磨。『大德尼僧
伽聽！此求寂女某甲年滿十八，某甲為鄔波  馱耶，今從苾芻尼僧伽於二年內乞學六法、  六隨法，某甲為鄔波馱耶。苾芻尼僧伽今與
求寂女某甲年滿十八，於二年內學六法、六隨  法，某甲為鄔波馱耶。若諸具壽聽與求寂女  某甲年滿十八，於二年內學六法、六隨法，某甲
為鄔波馱耶者默然；若不許者說。』『苾芻尼僧  伽已與求寂女某甲年滿十八，於二年內學六  法、六隨法，某甲為鄔波馱耶竟。苾芻尼僧伽
已聽許，由其默然故，我今如是持。』

[1005a03]  「次應告言：『汝某甲聽！始從今日應學六法：  一者不得獨在道行，二者不得獨渡河水，  三者不得觸丈夫身，四者不得與男子同宿，
五者不得為媒嫁事，六者不得覆尼重罪。』」

[1005a07]  攝頌曰：

不獨在道行、　　不獨渡河水、  
不故觸男子、　　不與男同宿、  
不為媒嫁事、　　不覆尼重罪。

[1005a11]  「復言：『汝某甲聽！始從今日應學六隨法：  一者不得捉屬己金銀，二者不得剃隱處毛，  三者不得墾掘生地，四者不得故斷生草  木，
五者不得不受而食。六者不得食曾觸食。』」

[1005a16]  攝頌曰：

不捉於金等、　　不除隱處毛、  
不掘於生地、　　不壞生草木、  
不受食不飡、　　曾觸不應食。

[1005a20]  如是世尊令曾嫁女應滿二年學六法、六隨法  正學法已方受近圓。時吐羅難陀尼，未滿十  二歲女，與出家并授近圓。尼白苾芻，苾芻白
佛。佛問訶責，廣說乃至「制其學處，應如是說：

[1005a24]  「若復苾芻尼，知曾嫁女人年未滿十二，與出  家者，波逸底迦。」

[1005a26]  尼等如上。曾嫁女者，謂曾適他氏。未滿者，  謂年未十二。與出家者，義如上說。釋罪相  等，廣說如前。

年滿十二不與正學法授近圓學處第一百九

[1005b02]  緣處同前。時吐羅難陀苾芻尼，知曾嫁女人  年滿十二得與出家，即自念言：「世尊聽許令  受近圓。」不與正學法便授近圓。尼白苾芻，苾
芻白佛。佛問訶責，廣說乃至「制其學處，應如  是說：

[1005b07]  「若復苾芻尼，知曾嫁女人年滿十二，不與正  學法而受近圓者，波逸底迦。」

[1005b09]  尼等如上。釋罪相等，廣說如前。

輒多畜眾學處第一百一十

[1005b11]  緣處同前。時吐羅難陀尼，無限與他出家及  受近圓，不為作名，所謂佛護、法護、僧護等字，
但有作業，喚言：「咄！諸弟子。」聞不知喚誰？或復  喚言：「咄！求寂女。咄！正學女。咄！少年。」者，或喚言：
「一年。」者，乃至「十歲。」如是喚時，皆悉不知師喚  是誰？有尼語彼：「聖者！既能與受近圓，可不立  名，何因作此閙亂？」吐羅尼曰：「我有多人，云何
作字？」尼言：「聖者！豈合無限畜眾應淨法耶？」報  曰：「淨與不淨我已作竟。」尼白苾芻，苾芻白佛。  佛言：「苾芻尼不應無限畜眾。然苾芻尼欲求
無限畜眾者，彼尼應從僧伽乞無限畜眾法，  從僧伽得後方得畜眾。若力堪者，僧伽應集，  要滿十二或復過此。彼尼隨次禮已，上座前  合掌蹲踞，作如是語：

[1005b25]  「『大德尼僧伽聽！我某甲年滿十二，堪能畜眾，  願尼僧伽與我某甲無限畜眾法，願哀愍故。』  如是三說。次一苾芻尼作白羯磨：

[1005b28]  「『大德尼僧伽聽！此苾芻尼某甲，欲畜無限門  徒。此某甲今從苾芻尼僧伽乞畜無限門徒  法。若苾芻尼僧伽時至聽者，苾芻尼僧伽應
許苾芻尼僧伽今與某甲畜無限門徒法。白  如是。』次作羯磨。

[1005c04]  「『大德尼僧伽聽！此苾芻尼某甲，欲畜無限門  徒。此某甲今從苾芻尼僧伽乞畜無限門徒  法。苾芻尼僧伽今與某甲畜無限門徒法。若
諸具壽聽與某甲畜無限門徒法者默然，若  不許者說。』『苾芻尼僧伽已與某甲畜無限門  徒法竟。苾芻尼僧伽已聽許，由其默然故，我  今如是持。』」

[1005c11]  如是世尊聽苾芻尼從僧伽乞無限畜眾法，  僧伽未許不得無限畜眾。時吐羅難陀尼，僧  伽未與無限畜眾，擅自養畜。諸苾芻尼白諸
苾芻，苾芻白佛。佛問訶責，廣說乃至「制其學  處，應如是說：

[1005c16]  「若復苾芻尼，僧伽未與無限畜眾法，輒多畜  者，波逸底迦。」

[1005c18]  尼等如上。僧伽者，謂如來聲聞弟子。未與者，  謂未蒙眾許。無限者，謂隨意多少。畜眾輒多  者，謂過限畜眾。法者，謂白二羯磨。釋罪相等，
廣說如前。

[1005c22]  第十二攝頌曰：

度娠不教誡、　　不護不隨身、  
二童女惡人、　　多憂二六法。

與有娠女學處第一百一十一

[1005c26]  緣處同前。時吐羅難陀尼與有娠婦女出家，  時至生女。時婆羅門長者見已譏嫌：「沙門釋  女實非清淨，於一寺中有二種法：謂是俗法
及淨行法。」尼白苾芻，苾芻白佛。佛問訶責，廣  說乃至「制其學處，應如是說：

[1006a02]  「若復苾芻尼，與有娠女人出家者，波逸底迦。」

[1006a03]  尼謂吐羅難陀，或復餘尼。有娠者，謂是有胎。  女人者，謂是婦人。出家者，謂授與求寂學處。  釋罪相等，廣說如前。

不教誡學處第一百一十二

[1006a07]  緣處同前。時吐羅難陀，諸有來者不擇家族  便與出家并受近圓，不教誡、不指授，著衣  不如法、上下不齊正、不知軌則隨處即去。諸
苾芻尼見共譏嫌，問言：「是誰弟子？」答言：「是吐  羅尼。」諸尼即語：「聖者！何不教誡令其知法？」答  言：「我今弟子眾多，何能遍教？」尼白苾芻，苾芻
白佛。佛問訶責，廣說乃至「制其學處，應如是  說：

[1006a15]  「若復苾芻尼，與他出家并受近圓，不教授戒  者，波逸底迦。」

[1006a17]  尼謂吐羅難陀，或復餘尼。與他出家者，謂與  他受求寂女學處。受近圓者，謂白四羯磨。不  教授者，謂不教誡。釋罪相等，廣說如前。

不攝護學處第一百一十三

[1006a21]  緣處同前。時吐羅難陀苾芻尼，諸有女人來  者皆與出家并受近圓，而不攝受衛護，隨情  任去，或有出門望者、有在廊下住者、或有上
閣者、或有窺窓者，晝夜如是。諸尼見譏，問  言：「汝誰弟子？」答言：「是吐羅尼。」諸尼告曰：「何不  聖者攝受衛護諸弟子耶？」答言：「弟子眾多何
能攝受？」尼白苾芻，苾芻白佛。佛問訶責，廣說  乃至「制其學處，應如是說：

[1006a29]  「若復苾芻尼，與他出家并受近圓，不攝受衛  護者，波逸底迦。」

[1006b02]  尼謂吐羅難陀，或復餘尼。出家等者，義如上  說。釋罪相等，廣亦同前。

不將隨身學處第一百一十四

[1006b05]  緣處同前。時吐羅難陀尼與有夫主婦人出  家，彼出家後白吐羅尼言：「聖者！若夫主知我  出家來此，必為留難，幸願聖者將我餘方。」吐
羅尼曰：「汝今何須更向餘處？捨家離俗即是  餘方。」後於異時夫主來見，令脫法衣與著俗  服，便將歸舍。諸苾芻尼因乞食入其舍，彼見
致禮，尼便問曰：「汝今何故自還俗耶？若在佛  法念念之中增長善品，今居俗累更受嬰纏。」  婦人答言：「我不自由身屬於他，當時我頻諮
請聖者吐羅尼，請將餘方勿遭留難；不蒙存  護，今至於此。」諸尼至寺告吐羅尼言：「聖者！何  故不將彼女往詣餘方，致使還俗為出家留
難？」吐羅尼曰：「我無餘業，一一出家將餘方耶？」  尼白苾芻，苾芻白佛。佛問訶責，廣說乃至「制  其學處，應如是說：

[1006b20]  「若復苾芻尼，與他出家，不將隨身去者，波逸  底迦。」

[1006b22]  尼謂吐羅難陀，或復餘尼。與他出家，義同上  說。不將隨身去者，謂有難事不將餘方。釋罪  相等，廣說如前。

童女年未滿二十受近圓學處第一百一十  五

[1006b27]  緣處同前。時吐羅難陀苾芻尼，與年十八童  女出家，與二歲學六法、六隨法，年未滿二十  便受近圓。諸苾芻尼曰：「如世尊說：『十八歲童
女應與二歲學六法、六隨法，年滿二十方受  近圓。』聖者云何知年未滿便授近圓？可為淨  耶？」答言：「淨與不淨我已授近圓竟。」尼白苾芻，
苾芻白佛。佛問訶責，廣說乃至「制其學處，應  如是說：

[1006c06]  「若復苾芻尼，知童女年未滿二十，與受近圓  者，波逸底迦。」

[1006c08]  尼謂吐羅難陀，或復餘尼。童女者，謂未嫡  男家。未滿二十歲者，謂年十九而受近圓，餘  義如上。釋罪相等，廣亦同前。

不授六學法授近圓學處第一百一十六

[1006c12]  緣處同前。時吐羅難陀苾芻尼，與他年滿二  十童女出家，而自念曰：「若年十八，可受六法、  六隨法；彼今年滿二十，何須更與二年正
學法？」便受近圓。尼白苾芻，苾芻白佛。佛問  訶責，廣說乃至「制其學處，應如是說：

[1006c17]  「若復苾芻尼，知童女年滿二十，不與二歲學  六法、六隨法即受近圓者，波逸底迦。」

[1006c19]  尼謂吐羅尼，或復餘尼，餘義如上。釋罪相等，  事並同前。

度惡性女人學處第一百一十七

[1006c22]  緣處同前。時吐羅難陀苾芻尼，入室羅伐城  乞食，見一女人立性多瞋兇麁樂鬪，與餘女  人共為諍競，頭髮皆竪作野干鳴，餘人聞聲
即便倒地。吐羅尼見作如是念：「我能引彼為  出家者，必能與力助我相鬪。」即以方便度彼  出家。後於異時，吐羅尼共餘一尼有少諍競，
新出家尼默然看住。吐羅尼告曰：「汝不能活，  我與出家，何故今時默然而住，不見相助？」尼  言：「聖者！我今不知本事，云何相助？」吐羅尼
曰：「我若與大世主尼相競，汝可罵言：『私剃頭  者』；蓮花色尼，『於六大城衒色自活』；法與尼，『因  使得受近圓』；瘦喬答彌，『被他抑令食其子肉
者』，當以此詞相助訶罵。」惡性尼聞吐羅尼共  他鬪時，調弄諸尼共相鬪諍，眾多尼曰：「誰度  如是惡性樂鬪令其出家？」於中答言：「除吐羅
尼，誰當度此？」尼白苾芻，苾芻白佛。佛問訶責，  廣說乃至「制其學處，應如是說：

[1007a10]  「若復苾芻尼，知惡性女人好為鬪諍，與出家  并受近圓者，波逸底迦。」

[1007a12]  尼謂吐羅難陀，或復餘尼。惡性女人者，謂好  鬪諍。出家者，謂受求寂并餘學處。受近圓者，  義如上說。釋罪相等，廣亦同前。

度多憂女人學處第一百一十八

[1007a16]  緣處同前。時吐羅難陀尼，與無親族懷憂女  人出家，彼常繫念思想親族，悲泣流淚初夜  後夜。諸苾芻尼多為驚覺，聞彼哭聲心皆散
亂不得存念，與定者為刺。眾多尼諫：「勿作悲涕，  非出家法。」彼尼不受，答言：「汝等不知他苦，父  亡、母死、兄弟、姊妹、夫主及子悉皆棄背，我情
痛切寧得不憂。」諸苾芻尼互相問曰：「誰度如  是憂惱女人而為出家？」尼言：「是吐羅尼度。」尼  白苾芻，苾芻白佛。佛問訶責，廣說乃至「制其
學處，應如是說：

[1007a26]  「若復苾芻尼，知多憂惱女人，度出家者，波逸  底迦。」

[1007a28]  尼謂吐羅難陀，或復餘尼。多憂惱者，謂常懷  愁。度出家者，義同上說。釋罪相等，廣亦如前。

學法未滿與受近圓學處第一百一十九

[1007b02]  緣處同前。吐羅難陀尼，度他女人出家，與二  歲學六法、六隨法未滿，與受近圓。彼便白言：
「聖者！我正學法猶未得了。」吐羅尼曰：「但受近  圓，正學自滿。」便即與受近圓。尼白苾芻，苾  芻白佛。佛問訶責，廣說乃至「制其學處，應如  是說：

[1007b08]  「若復苾芻尼，知女人未滿二歲學六法及六  隨法，與受近圓者，波逸底迦。」

[1007b10]  尼謂吐羅難陀，或復餘尼。未滿二歲者，謂學  六法六隨法未了。與受近圓者，謂白四羯磨  作法。釋罪相等，廣說如前。

知學法了不與受近圓學處第一百二十

[1007b14]  緣處同前。時吐羅難陀尼，度他女人出家，與  二歲學六法、六隨法。滿已白言：「聖者！可與我
受近圓。」便報彼尼：「汝可更學極令通利，當受  近圓。」彼尼默住。後於異時，眾多苾芻尼告曰：  「汝既學法已滿，何不受近圓耶？」答言：「我已諮
請聖者吐羅難陀。報曰：『可更學令通利，當受  近圓。』」尼白苾芻，苾芻白佛。佛問訶責，廣說乃  至「制其學處，應如是說：

[1007b22]  「若復苾芻尼，知女人二歲學六法及六隨法  了，不與受近圓者，波逸底迦。」

[1007b23]  尼謂吐羅難陀，  或復餘尼。知女人二歲學者，謂學法已滿不  與受近圓。釋罪相等，廣說如前。

[1007b26]  第十三攝頌曰：

未放與我衣、　　收斂年年受、  
欲半月無僧、　　安居隨意責。

夫未放度出家學處第一百二十一

[1007c01]  緣在室羅伐城。時吐羅難陀尼，於其城中因  乞食入他家，見有婦人為夫所打置在室中。  夫行出外，吐羅難陀告言：「賢首！願爾無病。可
施我食。」婦人報曰：「聖者！我今憂惱，無容與食。」  問曰：「何憂？」彼便具告，尼曰：「若爾，何不出家？」  答言：「是我所樂。」吐羅難陀即便將去，遂與出
家。夫主後來覓妻不得，家人報曰：「彼去出家。」  又問曰：「誰與出家？」答言：「吐羅難陀尼。」「彼若去  者，誰知家務？」後於異時，其尼因行乞食，彼見
問言：「聖者！既與我妻為出家者，誰知家業？」情  懷忿恚衣絞尼項共相牽曳，告言：「汝與我妻  為出家者，可來為我而作家業。」尼白苾芻，苾
芻白佛。佛問訶責，廣說乃至制其學處，應如  是說：

[1007c15]  「若復苾芻尼，知他婦人夫主未放，度出家者，  波逸底迦。」

[1007c17]  尼謂吐羅難陀，或復餘尼。知他婦人者，謂他  妻妾。夫主未放者，謂夫未聽許。出家者，謂與  剃髮等。餘說如前。

從索衣學處第一百二十二

[1007c21]  緣處同前。時吐羅難陀尼有正學女，二歲法  已詣吐羅尼所，白言：「聖者！我已學法，願授近
圓。」吐羅尼曰：「若與我衣方可授汝。」答言：「我無  福力所獲寡少，何處得衣？」諸尼問彼：「何故不  受近圓？」答言：「我已諮請聖者吐羅難陀，為受
近圓。彼云：『若與我衣，方授近圓。』」尼白苾芻，苾  芻白佛。佛問訶責，廣說乃至「制其學處，應如  是說：

[1007c29]  「若復苾芻尼，知彼女人希受近圓，告云：『汝與  我衣，當授汝近圓。』者，波逸底迦。」

[1008a02]  尼謂吐羅難陀，或復餘尼。希受近圓者，求進  學處。與我衣者，謂七衣中隨求於一。當授近  圓者，謂得衣後作白四羯磨。餘說如前。

令他女人收斂家業學處第一百二十三

[1008a06]  緣處同前。時瘦喬答彌，於此城中巡行乞食，  次第至一大長者家。長者身亡、妻為家主，大  富饒財多諸僕從奴婢給使，懷憂而住。見瘦
喬答彌，不申恭敬亦不施食。尼曰：「姊妹！因何  事故憂惱若斯？」婦人報言：「聖者！夫主身死親  族皆亡，我今不知欲何所作？煩惱毒箭中我
內心常懷憂惱，雖有貲財奴婢產業，夫背親  離斯為何用？」尼曰：「若爾，何不出家？」婦人白言：  「聖者！幸見與我出家。」尼曰：「若能收斂家務棄
眾俗網，於出家路事亦非難。」彼即所有庫藏  貲產，即持奉施沙門婆羅門貧窮孤寡，悉皆  捨已詣尼住處，至瘦喬答彌所，求請出家。尼
曰：「我今不能與汝出家，可往餘尼處。」婦人念  曰：「家產罄盡來求出家。」既不蒙許，憂惱而住。  時眾多尼見問言：「賢首！情憂何事？」彼即具答。
尼白苾芻，苾芻白佛。佛問訶責，廣說乃至制  其學處，應如是說：

[1008a23]  「若復苾芻尼，報俗女云：『汝應收斂家業，我當  與汝出家。』如教作訖不度出家者，波逸底迦。」

[1008a25]  尼謂瘦喬答彌，或復餘尼。報俗女云者，謂  令他在家婦人收斂家業。我當與汝出家者，  謂許度出家。如教作訖者，謂彼女人依尼言
說。不度者，謂後不與出家。釋相如前。

每年與出家受近圓學處第一百二十四

[1008b01]  緣處同前。時吐羅難陀尼，於每年中與他出  家并受近圓，不施名字。若有事至但喚言：「咄！
求寂女。咄！正學女。咄！少年。」者。諸苾芻尼聞，告  吐羅尼曰：「聖者！何故每年與他出家？」報諸尼  曰：「我與繫怨家項與彼出家。」有尼問曰：「誰是
怨家？」報曰：「汝即大怨家，於我生不忍。」尼白苾  芻，苾芻白佛。佛問訶責，廣說乃至「制其學處，  應如是說：

[1008b09]  「若復苾芻尼，於每年中，與他出家及受近圓  者，波逸底迦。」

[1008b11]  尼謂吐羅難陀，或復餘尼。於每年中者，謂年  年中與他出家及受近圓。釋罪相等，餘說如  前。

根本說一切有部苾芻尼毘奈耶卷第十八

* * *

【經文資訊】大正藏第 23 冊 No. 1443 根本說一切有部苾芻尼毘奈耶  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
