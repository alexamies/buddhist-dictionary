佛說大迦葉問大寶積正法經卷第二

西天譯經三藏朝散大夫試鴻臚少卿傳法大師臣施護奉　詔譯

[0204b18] 佛告迦葉波：「若諸菩薩具足三十二法，名為菩薩。」迦葉白言：「云何三十二法？」「所為利益一切眾生、一切智智種子；不量貴賤令得智慧；為一切眾生低心離我；真實愍念其意不退；善友惡友心行平等；雖到涅槃思念愛語；先意問訊愍見重擔；於諸眾生恒起悲心；常求妙法，心無疲厭；聞法無足；常省己過、不說他犯；具諸威儀恒發大心；修諸勝業不求果報；所生戒德滅諸輪迴；令諸有情道心增進；一切善根皆悉集行；雖行忍辱精進，如入無色禪定；智慧方便善解總持；恒以四攝巧便受行；持戒犯戒慈心不二；常處山林樂問深法；世間所有種種厭離；愛樂出世無為果德；遠離小乘正行大行；棄捨惡友親近善友；於四無量及五神通，皆悉通達已淨無知；不著邪正如實依師；發菩提心純一無雜。迦葉！如是具足三十二法，是則名為菩薩。我今於此重說頌曰：

「利益諸眾生，　　欲行清淨行，
　令生一切智，　　不擇於貴賤，
　同入如來慧，　　真實愍眾生，
　心意不退轉，　　善友及惡友，
　平等觀於彼，　　雖到於涅槃，
　愛語先問訊，　　憂愍於重擔，
　及彼諸眾生，　　不斷於大悲，
　求法心無苦，　　聞義常不足，
　恒省自身非，　　不譏他人犯，
　具修眾威儀，　　而起大乘行，
　不求於果報，　　所持諸戒德，
　斷滅於輪迴，　　令彼諸有情，
　遠害增道意，　　忍辱集善根，
　精進修諸行，　　如入無色定，
　智慧諸方便，　　總持而善解，
　四攝恒受行，　　持犯二俱愍，
　常處於林間，　　恒樂聞深法，
　厭離於世間，　　愛敬無上果，
　遠離聲聞乘，　　而修大乘行，
　棄捨於惡朋，　　親近於善友，
　五通四無量，　　智慧悉通達，
　清淨絕無知，　　不著於邪正，
　依師究真實，　　純一無雜行，
　佛說觀行法，　　先發菩提心。
　若此三十二，　　善逝當演說，
　菩薩具足行，　　得佛甘露味。」

[0205a04] 佛告迦葉波：「我為菩薩說譬喻法，令彼知見為菩薩德。」迦葉白言：「其義云何？」「迦葉！譬如地大，與一切眾生為其所依令彼長養，而彼地大於其眾生無求無愛。菩薩亦然，從初發心直至道場坐得成菩提，於其中間，運度一切眾生無愛無求，亦復如是。我今於此而說頌曰：

「譬如地大，　　與諸眾生，　　依止長養，
　於彼眾生，　　無求無愛。　　菩薩亦爾，
　從初發心，　　直至道場，　　成無上覺，
　運度有情，　　無求無愛，　　無冤無親，
　平等攝受，　　令得菩提。」

[0205a16] 佛告迦葉波：「譬如水界，潤益一切藥草樹木，而彼水界於其草木無愛無求。迦葉！菩薩亦然，以清淨慈心遍行一切眾生，潤益有情白法種子，令得增長無愛無求。我今於此而說頌曰：

「譬如水界，　　潤益一切，　　藥草樹木，
　令得生長，　　無愛無求。　　菩薩亦爾，
　以淨慈心，　　遍及有情，　　次第普潤，
　淨種增長，　　破大力魔，　　得佛菩提。」

[0205a25] 佛告迦葉：「譬如火界，成熟一切穀麥苗稼，火界於彼無愛無求。迦葉！菩薩亦爾，以大智慧成熟一切眾生善芽。我今於此而說頌曰：

「譬如火界，　　成熟一切，　　五穀苗稼，
　而彼火界，　　於其苗稼，　　無求無愛。
　菩薩亦爾，　　以智慧火，　　成熟一切，
　眾生善芽，　　菩薩於彼，　　無求無愛。」

[0205b03] 佛告迦葉：「譬如風界，遍滿一切諸佛剎土。迦葉！菩薩亦爾，以善方便遍眾生界令解佛法。我今於此而說頌曰：

「譬如風界，　　隨自勢力，　　普遍佛剎。
　諸菩薩眾，　　亦復如是，　　以善方便，
　為其佛子，　　說最上法。」

[0205b09] 佛告迦葉：「譬如魔冤領四軍兵，欲界諸天不能降彼。迦葉！菩薩亦爾，得意清淨，一切眾魔不能惑亂。我今於此而說頌曰：

「譬如魔冤，　　領四軍兵，　　欲界諸天，
　不能降彼。　　菩薩亦爾，　　得意清淨，
　一切眾魔，　　不可惑亂。」

[0205b15] 佛告迦葉：「譬如白月，漸漸增長乃至圓滿。迦葉！菩薩亦爾，以無染心求一切法，乃至圓滿。我今於此而說頌曰：

「譬如白月，　　漸漸增長，　　直至圓滿，
　菩薩亦爾，　　以無染心，　　求修諸善，
　漸漸增進，　　白法圓滿。」

[0205b21] 佛告迦葉：「譬如日出放大光明，照彼世間無不朗然。迦葉！菩薩亦爾，放智慧光照諸眾生，無不開悟。我今於此而說頌曰：

「譬如日出，　　照彼世間，　　一切物像，
　無不朗然。　　菩薩亦爾，　　放智慧光，
　照諸有情，　　無不開解。」

[0205b27] 佛告迦葉：「譬如師子獸王有大威德，於彼一切所行之處不驚不怖。迦葉！菩薩亦爾，安住多聞戒德，如是一切所往之處不驚不怖。我今於此而說頌曰：

「師子獸王，　　威德勇猛，　　所行之處，
　心無驚怖。　　菩薩亦爾，　　安住多聞，
　持戒智慧，　　於彼世間，　　所行之處，
　離諸怖畏。」

[0205c06] 佛告迦葉：「譬如龍象有大勢力，擔負一切重物而無疲苦。迦葉！菩薩亦爾，擔負一切眾生五蘊諸苦，不得其苦。我今於此而說頌曰：

「譬如龍象，　　有大勢力，　　身負重物，
　而不疲苦。　　菩薩亦爾，　　擔負眾生，
　五蘊諸苦，　　亦無疲苦。」

[0205c12] 佛告迦葉：「譬如蓮華，生長水中淤泥濁水而不能染。迦葉！菩薩亦爾，雖生世間，世間雜染終不能著。我今於此而說頌曰：

「譬如蓮華，　　出生水中，　　濁水淤泥，
　而不可染。　　菩薩亦爾，　　雖生世間，
　種種雜染，　　而不能著。」

[0205c18] 佛告迦葉：「譬如有人方便斷樹不斷樹根，而於後時復生大地。迦葉！菩薩亦爾，以方便力斷彼煩惱不斷彼種，以大悲善根復生三界。我今於此而說頌曰：

「譬如有人，　　以其方便，　　而斷樹身，
　不斷樹根，　　如是後時，　　復生大地。
　菩薩亦爾，　　以善方便，　　斷彼煩惱，
　不斷彼種，　　以大悲故，　　復生三界。」

[0205c26] 佛告迦葉：「譬如諸方所流河水，皆歸大海同一鹹味。迦葉！菩薩亦爾，所有一切善根，種種利益迴向菩提，與彼涅槃同歸一味。我今於此而說頌曰：

「譬如一切，　　江河諸水，　　皆入大海，
　同一鹹味。　　菩薩亦爾，　　所有一切，
　善根利益，　　迴向菩提，　　及彼真際，
　同歸一味。」

[0206a05] 佛告迦葉：「譬如四大天王及忉利天眾，要彼安住妙高之山。迦葉！菩薩亦爾，為一切智所修善法，要彼安住菩提大心。我今於此而說頌曰：

「譬如四王，　　及帝釋眾，　　要彼安住，
　妙高之山。　　菩薩亦爾，　　為一切智，
　所修善法，　　安住菩提。」

[0206a12] 佛告迦葉：「譬如國王，欲行王事須假宰臣。迦葉！菩薩亦爾，欲為佛事，須假智慧方便。我今於彼而說頌曰：

「譬如國王，　　欲行王事，　　須仗宰臣，
　而得成就。　　菩薩亦爾，　　欲為佛事，
　假方便慧，　　決定成就。」

[0206a18] 佛告迦葉：「譬如晴天無其雲霧，於彼世間終無降雨之相。迦葉！菩薩亦爾，寡聞少智於諸有情，終無說法之相。我今於此而說頌曰：

「譬如虛空，　　晴無雲霧，　　於彼世間，
　終不降雨。　　菩薩亦爾，　　寡聞少智，
　於其有情，　　無說法相。」

[0206a24] 佛告迦葉：「譬如虛空起大雲雷，必降甘雨成熟苗稼。迦葉！菩薩亦爾，於其世間起慈悲雲，降妙法雨成熟眾生。我今於此而說頌曰：

「譬如虛空，　　雲雷忽起，　　必降甘澤，
　成熟苗稼。　　菩薩亦爾，　　普覆慈雲，
　降霔法雨，　　成熟有情。」

[0206b01] 佛告迦葉：「譬如轉輪聖王，有其七寶恒隨王行。迦葉！菩薩亦爾，有七覺支恒隨菩薩。我今於此而說頌曰：

「譬如世間，　　轉輪聖王，　　所有七寶，
　恒隨王行。　　菩薩亦爾，　　有七覺支，
　所到之處，　　隨逐菩薩。」

[0206b07] 佛告迦葉：「譬如摩尼寶珠得多富貴，價直迦哩沙波拏百千富貴。迦葉！菩薩亦爾，得多富貴價，直聲聞緣覺百千富貴。我今於此而說頌曰：

「譬如摩尼寶，　　富貴廣得多，
　迦哩沙波拏，　　百千不可比。
　菩薩亦如是，　　富貴倍弘多，
　辟支及聲聞，　　百千亦難比。」

[0206b15] 佛告迦葉：「譬如忉利天眾，若住雜林者，受用富貴平等無二。迦葉！菩薩亦爾，若住清淨心者，為一切眾生正直方便平等無二。我今於此而說頌曰：

「譬如忉利天，　　住彼雜林者，
　受用於富貴，　　平等無有二。
　菩薩亦如是，　　住心清淨者，
　正直為群生，　　方便亦無二。」

[0206b23] 佛告迦葉：「譬如有人妙解禁呪善知毒藥，一切毒藥不能為害。迦葉！菩薩亦爾，具大智慧善行方便，一切煩惱不能為害。我今於此而說頌曰：

「譬如世間人，　　善知藥禁呪，
　一切毒藥等，　　不能為損害。
　菩薩亦如是，　　若具方便慧，
　一切煩惱毒，　　不能為損害。」

[0206c02] 佛告迦葉：「譬如世間糞壤之地，能生肥盛甘蔗。迦葉！菩薩亦爾，若處煩惱糞地，能生一切智種。我今於此而說頌曰：

「譬如糞壤地，　　出生於甘蔗，
　倍常而肥盛。　　菩薩處煩惱，
　出生一切智，　　其義亦如是。」

[0206c08] 佛告迦葉：「譬如有人不學武藝，若執器仗寧解施設？迦葉！菩薩亦爾，先未聞法寡識機藥，若執智見何辯邪正？」佛告迦葉：「譬如窑師，欲燒瓦器須用大火。迦葉！菩薩亦爾，欲為愚迷眾生開發智慧，須用佛法智火。迦葉！是故此大寶積正法，令菩薩修學受持得解法行。」

[0206c15] 迦葉白言：「菩薩云何受持，見正法行？」「迦葉！如自觀身，無我、無人、無眾生、無壽命，無名無相，無觀行故。迦葉！如此說名正觀影像中法。復次迦葉！如實正觀影像中法。迦葉！云何影像中法，如正觀色，觀彼無常亦非無常；如是受想行識，常與無常、無定無不定。迦葉！此說如實觀察影像中法。

[0206c22] 「復次迦葉！如實觀察影像中法，所有地界，常與無常、無定無不定。如是水界火界風界空界識界，亦復如是，無定無不定。迦葉！此說如實觀察影像中法。

[0206c26] 「復次迦葉！所有眼處，常無常性、無定無不定。如是耳處鼻處舌處身處意處，常無常性，無定無不定。迦葉！此說影像中法如實觀察。

[0206c29] 「復次迦葉！此定一法、此不定二法。若彼二法，於是色中不見不住無微無識亦無相故。迦葉！此說影像中法如實觀察。

[0207a03] 「復次迦葉！我見一法、無我二法。若彼二法，於是色中不見不住無微無識亦無相故。迦葉！此說影像中法如實觀察。

[0207a06] 「復次迦葉！此真實心一法、此不實心二法。迦葉！二法所在無心無覺無意無識。迦葉！此說影像中法如實觀察。

[0207a09] 「復次迦葉！善不善、世間出世間、有罪無罪、有漏無漏、有為無為、有煩惱無煩惱，如是一切法。迦葉！此生法一、此滅法二。若二法中，無集無散不可求得。迦葉！此說影像中法如實觀察。

[0207a14] 「復次迦葉！此有法一、此無法二。若此二法，於是色中不見不住無微無識亦無相故。迦葉！此說影像中法如實觀察。

[0207a17] 「復次迦葉！此輪迴一法、此涅槃二法。若彼二法，於是色中不見不住無微無識。迦葉！此說影像中法如實觀察。

[0207a20] 「復次迦葉！我說汝等，無明緣生行，行緣生識，識緣生名色，名色緣生六入，六入緣生觸，觸緣生受，受緣生愛，愛緣生取，取緣生有，有緣生老死，老死緣生憂悲苦惱。迦葉！如是集得此一大苦蘊。所有無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死滅，老死滅憂悲苦惱得滅。如是得此一大苦蘊滅。迦葉！若以智觀明無明等無此二相。迦葉！此影像中法如實觀察。

[0207b02] 「復次迦葉！如是行行滅、如是識識滅、如是名色名色滅、如是六入六入滅、如是觸觸滅、如是受受滅、如是愛愛滅、如是取取滅、如是有有滅、如是生生滅、如是老死老死滅。如是智觀生性滅性無二相故。迦葉！離此二相，此說影像中法如實觀察。

[0207b08] 「復次迦葉！應當正觀影像中法，彼法非空亦非不空。如是空法，無法相、非無法相，法相即空相、空相即無相、無相即無願。所以者何？無所願作故，無相即空相。如是行者，若法未生不生，法未生故。如彼法生，彼亦不生，生已謝故。如是無生生離取故，法無自性，無性即空。如是正觀此說影像中法。

[0207b15] 「復次迦葉！補特伽羅非破壞空，即體是空，本非有故。非前際空、非後際空，現在即空。」

[0207b16] 迦葉白言：「彼補特伽羅，我今覺悟知彼是空，破壞我故。一切皆空，此法如是。」

[0207b18] 佛言：「迦葉！汝言非也。迦葉！寧可見彼補特伽羅如須彌山量，勿得離我而見彼空。何以故？破我斷空執一切空，我則說為大病，而不可救。」

[0207b22] 佛告迦葉：「譬如人病，其病深重，而下良藥令彼服行，藥雖入腹病終不差。迦葉！此人得免疾不？」迦葉白言：「不也。世尊！」佛言：「於意云何？」「世尊！此人病重故，不可療也。」佛言：「迦葉！彼著空者亦復如是，於一切處深著空見，我即不醫。我今於此而說頌曰：

「譬如重病者，　　令彼服良藥，
　雖服病不退，　　彼人不可療。
　著空亦如是，　　於彼一切處，
　深著於空見，　　我說不可醫。」

[0207c03] 佛告迦葉：「譬如愚人觀彼虛空，而生怕怖搥胸悲哭。所以者何？恐虛空落地損害於身。」佛言：「迦葉！彼虛空能落地不？」迦葉云：「不也。」佛言：「迦葉！若彼愚迷沙門婆羅門亦復如是，彼聞空法心生驚怖。所以者何？若空我大，心依何行用？我今於此而說頌曰：

「譬如愚迷人，　　於空生怕怖，
　悲哭而遠行，　　恐虛空落地。
　虛空無所礙，　　不損於眾生，
　此人自愚迷，　　妄生於驚怖。
　沙門婆羅門，　　愚見亦如是，
　聞彼諸法空，　　心生於怖畏，
　若空破壞我，　　依何生受用？」

[0207c16] 佛告迦葉：「譬如畫師自畫醜惡夜叉，畫已驚怖迷悶仆倒。迦葉！彼凡夫眾生亦復如是，自作色聲香味觸法，作已迷彼墮落輪迴。我今於此而說頌曰：

「譬如工畫師，　　畫彼惡夜叉，
　於彼自驚怖，　　迷悶仆倒地。
　凡夫亦復然，　　自著於聲色，
　迷彼不覺知，　　墮落輪迴道。」

[0207c24] 佛告迦葉：「譬如幻士變作幻化，是彼幻化能變幻士。迦葉！相應行比丘亦復如是，而自發意如是，說一切皆空，彼虛空無實亦能如是說。我今於此而說頌曰：

「譬如於幻士，　　能變於幻化，
　而彼幻化人，　　亦能變幻士。
　相應行比丘，　　發意亦如是，
　說彼一切空，　　無實空亦說。」

[0208a03] 佛告迦葉：「譬如二木相鑽風吹出火，火既生已燒彼二木。迦葉！如實正觀亦復如是，於正見道生彼慧根，慧根既生燒彼正觀。我今於此而說頌曰：

「譬如鑽二木，　　風吹生彼火，
　火生剎那間，　　而復燒二木。
　正觀亦如是，　　能生於慧根，
　生彼一剎那，　　還復燒正觀。」

佛說大迦葉問大寶積正法經卷第二

【經文資訊】大正藏第 12 冊 No. 0352 佛說大迦葉問大寶積正法經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA