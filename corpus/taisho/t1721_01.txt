法華義疏卷第一
序品第一

[0451a06]  將欲入文，前明三義：一、部類不同，二、品次差  別，三、科經分齊。

[0451a07]  部類不同者，略為七例：一者、  一會之經用為一部，如《十地》等經；二者、多會  共為一部，如《華嚴》之類；三者、經之初分用為
一部，如六卷《泥洹經》；四者、具足二分以為一  部，如《大般涅槃》；五者、略本以為一部，如《小品  經》等；六者、廣本以為一部，如《大品》之流；七者、
一品以為一部，如《觀世音》之例。今此《法華》於  七種中是具足本；若依梵文應是略說，有六  千偈也。

[0451a15]  二、論品次差別者，又開五義：一、生起  次第，二、明具義多小，三、論品前後，四、明品  有無，五、別釋序品。

[0451a17]  生起次第者，大明次第  凡有二門：一、根緣次第，謂適機而說。二、義  理次第，依義次相生。然佛說經雖具有二
門，多依根緣次第。弟子造論又具二門，多依  義理次第。今二十八品相生次第者，夫至人  說法必有由籍，故初明〈序品〉。由序已竟，正宗宜
開，將顯一乘為真實故，前開三乘為方便，故  次明〈方便品〉。上根之徒聞前法說即便領悟，  中根之者未能忘言會法，可以虛心待譬，故
次明〈譬喻品〉，稟前法說、飡後譬喻。又同領解，  故有信解品，印其所解為實，重興譬述成，  故有〈藥草喻品〉。領解於前、述成於後，當果可
期堪為授記，故有〈授記品〉。自前已來中上根  人皆已受悟，下根之流猶未領解，故說過去  結緣之始、現在化城之喻，故有〈化城喻品〉。下
根之人聞上二周之說及後宿世因緣，便得領  解堪與授記，故有〈五百弟子受記品〉。顯名之  眾既解，密行之流又悟，故有〈授學無學人記
品〉。三說已周、三根齊悟，復欲以斯法異世同  聞，故歎法美人令弘大道，故有〈法師品〉。欲證  前三說不虛，復欲開法身果德，故有〈見寶塔
品〉。〈法師〉、〈寶塔〉雖歎人證法，未若親由達多自  致成佛，舉此證驗勸物弘經，故有〈提婆達多  品〉。上來三品美人讚法以勸弘經，菩薩聲聞
受命宣持，故有〈持品〉。既於惡世欲弘善道多  諸苦難，故辨弘經之方，令安住四行身心快  樂，故有〈安樂行品〉。四行因成妙果宜顯，仍有
涌出菩薩開遠壽之緣，故有〈涌出品〉。開發之  緣已彰，壽量正宗宜顯，次明〈壽量品〉。聞說壽  量得十二種益，今廣分別之，故有〈分別功德
品〉。從初以來竟〈分別功德品〉明二權二實，多  逆耳違心，若能隨喜其福無量，故有〈隨喜品〉。  弟子隨喜福已無邊，法師宣持六根清淨，故有
〈法師功德品〉。雖唱五種法師獲六千功德，今  引過去親證顯得不虛兼明上品功德，故有〈常  不輕菩薩品〉。自前諸品歎法美人其義已顯，
十方諸佛見二世眾生信持此經心生歡喜，  現七種神力，故有〈神力品〉。大明流通凡有二  分：一者讚歎，二者付囑。讚歎竟前，今次付屬，
故有〈囑累品〉。藥王稟經親蒙利益，捨身命財報  恩供養，以為受命宣通模軌。今說此本緣利  益時會，故有〈藥王本事品〉。藥王雖報恩供養
猶未辨宣通此法，故召彼妙音明分身六趣  為物弘經，故有〈妙音菩薩品〉。眾生雖欲持經  多諸留難，必須普示諸門大悲救拔，故次辨〈觀
世音品〉。已明觀世音之人救難，次說神呪之  法護持，故有〈陀羅尼品〉。為物弘經蓋是眾生  真善知識，故次說〈妙莊嚴王本事品〉。修行一
乘即是行普賢行，是故普賢遠方來獎勸發  起，故有〈普賢菩薩勸發品〉也。

[0451c08]  次第二、明具義  多少門者，品雖二十八，得名有三：一者、以一  義得名；二者、以二義受稱；三者、以三義為目。
一義得名者略明四種：一者從法受名，如〈方  便品〉等，二者從譬為目，如〈譬喻品〉等，三者從  人受稱，如〈提婆達多品〉等，四從事為目，如〈涌
出品〉等。二義立名者，或人法雙舉，如〈觀世音  普門品〉等；或能所合為目，如〈見寶塔品〉等。三  義立名者，如〈五百弟子受記品〉，五百是數名，
弟子是其人稱，受記是其法目。

[0451c17]  問：

[0451c17]  品名為  是佛說？為是集經者安，為後人所製？

[0451c18]  答：

[0451c18]  具有  三義：一者、若經文內標於品名，如云「聞是藥  王本事品功德無量」，蓋是佛說。二者、若標於
品名置在文初，蓋是集法藏人取佛語意故製  品名。三者、如《大品》等九十章經無有品名，悉  是後人所製故。叡法師《大品．序》述什公語云：
「《大品經》但有三品，謂〈序品〉、〈魔事品〉、〈阿鞞跋致  品〉。以品非佛說，故略去其二唯留〈序品〉。」故  知非佛說，後人製之也。

[0451c26]  第三、論品前後者，諸  經〈囑累品〉多在經末，至如此經安〈神力品〉後  者，依於梵本及《法華論》。又即此秦地新翻《法
華》，並安〈囑累品〉在於經末。今明羅什善解秦  言妙得經旨，安〈囑累品〉在〈神力品〉後必有深  致。所以然者，若〈囑累品〉在經末者，則至說經
竟始令分身各還本國。若爾，至說經竟猶是  淨土。妙音來時，何事被誡於此國土勿生下  劣想耶？又下方大士既普禮分身，東土上人
不應獨接足多寶，觀音奉珠又不應但為二  分。以此推之，知〈囑累品〉不在經末。安〈神力品〉  後者，大明一乘凡有二種：一、諸佛所乘；二、菩
薩所乘。故《十二門論》云「諸佛大人之所乘，故  名為大。又觀音、彌勒諸大士等之所乘故，故  名為大」。自從經初至〈神力品〉，明諸佛所乘之
法，分身諸佛為開壽量故來，遠壽既彰各歸  本國則土還復穢，此一章義訖所以付屬。從  〈藥王品〉竟〈普賢勸發品〉明菩薩之所乘，因果
兩乘既圓眾便散席，為此因緣故安〈囑累品〉  在〈藥王品〉前。又〈囑累〉一品既明付屬，〈藥王〉等  品即是受命弘經。以此推之，不應在經後也。

[0452a18]  第四、論品有無者，羅什翻經但有二十七品，  後更有〈提婆達多品〉者，釋道慧《宋齊錄》云「上  定林寺釋法獻於于闐國得此一品。瓦官寺
沙門釋法意以齊永明八年十二月譯出為《提  婆達多品經》，未安《法華》內。梁末有西天竺  優禪尼國人名婆羅末陀此云真諦，又翻出
此品，始安〈見寶塔品〉後也」。

[0452a24]  問：

[0452a24]  竺法護翻《正法  華經》，〈見寶塔品〉後有〈提婆達事〉，羅什何故不  翻譯之？

[0452a26]  答：

[0452a26]  事又難明，今且以三義往釋：一者、  外國傳云「流沙以西多有此品，流沙以東多  無此品。所以然者，小乘之流皆謂諸方等
經並是調達所作，是以諸國或有闕之。」羅  什既在龜茲國，不見此品故不翻之。二者、羅  什譯經觀察機情每多存略，若具翻《智度論》
則十倍於此，恐難尋求，故略為百卷也。如  翻《百論》，無益此土，故但存略，有五十偈。故《正  法華經》凡有十卷，刪彼煩文略為七軸。三
者、〈見寶塔品〉命持而〈持品〉應命，言勢相接，而  忽間以〈提婆達多〉則文似非，次恐末世多惑，  所以刪之也。

[0452b08]  第五、別釋序品。序者漸也，假  時託處動地雨華，為正說由漸，故名為序。又  序者次也，初明緣起後辨正經，蓋是義之次
第。又言序者謂祥序也，經首列事祥序可  觀之也。又言序者舒也，欲顯事義舒廣故  云序也。品者外國名跋渠、此稱為品，品云
品別，以二十八章明義各異，故稱為別。二  者品類，以其明義各有部類故也。

[0452b15]  第三、明  章段不同。

[0452b16]  問：

[0452b16]  尋天竺之與震旦，著筆之與口  傳，敷經講論者不出二種：一者科章門，二者  直解釋。如天親解涅槃有七分，龍樹釋般
若無章門，蓋是天竺論師開、不開之二類也。  河西製《涅槃疏》開為五門，道融講新《法華》類為  九轍，至如集解淨名之說、撰注法華之文，但
拆其玄微又不豫科起盡，蓋是震旦諸師開、  不開兩義也。今所釋者其義云何？

[0452b23]  答：

[0452b23]  夫適化  無方、陶誘非一，考聖心以息患為主，統教意  以開道為宗，若因開以取悟則聖教為之開，  若由合而受道則聖教為之合，如其兩曉並
為甘露，必也雙迷俱成毒藥。若然者，豈可偏  守一逕以應壅九逵者哉！

[0452b28]  問：

[0452b28]  有人言：經無  大小例開三段，序、正、流通。是事云何？

[0452c01]  答：

[0452c01]  領  向圓通之論、開道息患之言，足知眾途是非，  寧問三段之得失耶？必苟執三章，過則多矣。  而  群
生因初分以取悟則初分為正，籍後章  以受道則後章非傍，何得言初後是非正經、  中段乃為宗極，將非秉執規矩局釋大方耶？

[0452c07]  問：

[0452c07]  初段入定放光雨華動地，將為正說之由漸，  何名為正經？

[0452c08]  答：

[0452c08]  論云「泥洹法寶入有多門」，經  稱「受悟不同，佛事非一」，或籍音聲以改凡，或  由默然以成聖，或因光明以出俗，或假香飯
以入道，故三業無非利緣，六塵皆為佛事，斯  乃先聖流於圓化，而像末纏乎隘文，未可然  也。河西道朗開此經為五門，所言五門者：一、
從「如是我聞」竟序品，序《法華》必轉之相；二、從  〈方便品〉至〈法師品〉，明《法華》體無二之法；三、從
〈寶塔品〉竟〈壽量品〉，明《法華》常住法身之果；四、  從〈分別功德品〉至〈囑累品〉，明修行《法華》所生  功德；五、從〈藥王本事品〉訖經，明流通《法華》之
方軌也。龍光法師開此經為二段：從初品竟  〈安樂行品〉十三品是開三顯一；次從〈涌出品〉  以下十四品是開近顯遠。於兩段中各開序、
正、流通三段，合成六段也。印法師開此經凡  為四段：〈序品〉為序。從〈方便品〉竟〈安樂行品〉十  二品，開三顯一，明乘方便、乘真實。從〈涌出品〉
至〈分別功德品〉彌勒說偈以前兩品半，開近顯  遠，明身方便、身真實。從〈分別功德品〉竟經，是  流通分也。彼雖云〈安樂行品〉前是因分，然〈見
寶塔品〉下有三品又是果宗之由漸，必須兩  向望之。何者？由〈見寶塔品〉多寶助命覓通經  之人，故方有〈持品〉及〈安樂行品〉流通於因，故
囑因分；次有涌出菩薩正為壽量之方序，由  前命故出，則前三品又有成說壽量之義，故  須兩向論之也。

[0453a04]  問：

[0453a04]  眾師所說何者詣宗？

[0453a04]  答：

[0453a05]  若皆能開道適會根緣，眾說之中無非正宗  也。但推文考義，三段最長，宜須用之。

[0453a06]  問：

[0453a06]  初  辨三段有失，今何故用耶？

[0453a07]  答：

[0453a07]  義門有二：一  通，二別。通而為論，稟三皆悟則三皆正說。今  就別而為言，故宜開三段。若具領通別意者  理則無傷。

[0453a10]  問：

[0453a10]  立於三段有何義耶？

[0453a10]  答：

[0453a10]  略明十  義：一者、聖人說法必有詮序，深理化凡須驚  耳目，率爾而說不起敬情，故在經初須置序  也。既靜心信仰宜開宗授法，故次有正說
也。群生不窮大悲無限，欲以傳訓故末繼流  通。二者、為對外道故明三分。外道云：「但初  有吉，中後無吉，以初吉故中後又吉。」佛法
不爾，開為三分而三分皆吉。故經言「上語  又善、中語又善、後語又善」。三者、《大智度論》云  「諸佛有三時利益：一為菩薩時則過去世益
物，二得佛時即現在世益物，三滅度後未  來世益物。」序、正謂現在益物，流通即是未來  益物也。四者、序說發其信心，正說生其智
慧。故《大論》云「佛法大海，信為能入，智為能度」，  此二則是自行；次令流通，所謂化他也。五者、  又有二人，福慧深厚者值佛聞法故明序正，
福慧劣者但值經卷必須流通。故《智度論．常  啼品》云「福慧厚者面從曇無竭聞說般若，福  慧薄者但值金牒般若」，即其事也。六者、光闡
如來正法凡有二種：一者燃燈，二者傳燈。燃  燈即是序、正，傳燈所謂流通也。七者、三世諸  佛凡有二種：一、受前佛付囑，二、付囑後佛。序、
正即是受前佛付囑，流通謂付囑後佛也。八  者唯有三分：一者、前方便即是序說，二者、  經體所謂正說，三者、經用明流通說也。九者、
又有三說：一說之由漸，二者正說，三者稱歎，  稱歎即是流通也。十者、根性有上中下，如來  說法又具三時也。初之一品名為序說；從
〈方便品〉去至〈分別功德品〉半格量偈來凡十五  品半，名為正說；從格量偈後盡經十一品半，  名為流通分也。

[0453b11]  問：

[0453b11]  序分既名序品，正與流  通何故不名正說品、流通品耶？

[0453b12]  答：

[0453b12]  序品文少  又明義無雜，故但名序品。正說文長而明義  廣，故廢通名從別義受稱，流通又然。就此三
段各開兩章。序開二者：一、證信序，二、發起序。  證信令未來眾生於經生信，發起假諸靈異  發起正經，利於現在，以化沾兩世，故雙明二
序也。正說二者：始從〈方便〉終竟〈法師品〉明乘  方便、乘真實；次從〈見寶塔〉竟〈分別功德〉格量  以來，明身方便、身真實。所以開此二者，乘謂
所乘之法，身謂能乘之人，具此二門乘義  乃足。

[0453b22]  問：

[0453b22]  身方便、身真實，云何是人？

[0453b22]  答：

[0453b22]  《法華論》  釋壽量明於三佛，而《金光明經》辨於三佛云三  身品，故知三身即是三佛，佛即是人也。

[0453b24]  問：

[0453b25]  乘權乘實，以一乘為實、餘二為權，身義云何？

[0453b26]  答：

[0453b26]  三身之中又得法身為實，應、化為權。

[0453b26]  問：

[0453b26]  以  法身為實、赴感為應，但立一真一應者，乘  又得爾不？

[0453b28]  答：

[0453b28]  以大乘為實、小乘為權，又得一  權一實，但約今昔不同凡有三義：一者雙說，  二者雙覆，三者雙開。言雙說者，初成正覺，
寂滅道場為諸菩薩雙明二義，如〈信解品〉，辨  於長者喻真實身，羅列寶物喻真實乘，即其  證也。次雙覆者，脫珍御服著弊垢衣，以身
方便覆身真實，隱於傍使更遣餘人，即是以  乘方便覆乘真實，謂雙覆也。三雙開者，明  昔三乘是方便、今一乘為真實，辨昔身是方
便、今身為真實，謂雙開也。然乘之與身更無  二體，即一正觀隨宜說之。運用自在故名為  乘，體可軌模故名為法，以法為身故稱法身。

[0453c11]  流通二者，始從格量偈竟〈神力品〉謂讚歎流  通；次從〈囑累品〉竟於〈勸發品〉明付囑流通。所  以明此二者，將欲付囑使物弘宣，必須讚法
功深美人德重，物欣此利然後受命弘經，故  前明讚歎、後辨付囑。

[0453c15]  今就釋證信序文凡有  二意：一、總釋；二、別釋。

[0453c16]  總釋之中略為六門：一、  序原由門。三世諸佛說十二部經皆有六事，  但要待侍者發問然後命使安之。如《集法藏
經》云「侍者阿難凡發四問：一問以誰為師，二  問依何行道，三問云何與惡人共住，四問  佛經初安何等語。如來答云：戒能訓誨可以
為師，四念處破倒依此行道，梵法默然  伏彼惡人，一切經初皆標六事。」

[0453c23]  問：

[0453c23]  何故但問  四事不多不少？

[0453c24]  答：

[0453c24]  初明正行，次明正解，次  辨除障修行之緣，然此三門必依聖教，此四  攝事既周，故不得多少也。

[0453c26]  二、定多少門者，諸  舊經師但明五事，此釋傷義無文故不用也。  今明凡有六事：一、「如是」謂所聞之法，二、「我聞」
謂能聞之人，三、「一時」謂聞法有時，四、辨佛即  是教主，五、明聞法之處，六、明與眾共聞；具  此六門義乃圓足。又如天親《燈論》偈云「前三
明弟子，後三證師說，一切修多羅，法門皆如  是」。故知六事出自誠文。前三明弟子者，「如  是」謂弟子之信，次句是弟子稱「我」，第三句明
聞法有時，從「佛住」以去既標於佛，故知後三  句證師說也。

[0454a07]  三、序來意門者，立此六事凡有  三意：一、為生信，「如是」即是信也。下之五句  為生信，故《智度論》云「說時、方、人，令生信故。時
謂一時，方即住處，人謂阿難與佛及同聞眾」。  故此三事攝前五門，以有時方人故所傳可  信。二者、立此六事為簡外道。外道經初皆標
阿傴二字，如來教首六事貫初，三者為欲異  論，弟子造論歸敬三寶，如來之經六事在初  也。

[0454a15]  四者、有無門者，當佛說經時具有六體但  未立文，將入泥洹命使安之，結集法藏始標  經首也。

[0454a17]  五、具不具門者，餘經具足六事，但  《金光明經》略無同聞，至後當說也。

[0454a18]  六、前後門  者，諸經多云「如是我聞」，以信是入佛法之  初，故前標「如是」；欲證成信義，故次云「我聞」。如
《溫室經》云「我聞如是」，此前標能信之人，然  後始得於經生信也。

[0454a22]  問：

[0454a22]  佛說經時云何有六  事？

[0454a23]  答：

[0454a23]  以物有信心方乃說法，故知有如是  佛說經時，即有侍者、聞法、時節、教主、住處、同  聞，故知實有六事也。

[0454a25]  次別釋六事，即為六  門。「如是」者，《注法華》云「如是，感應之端也。如以  順機受名，是以無非立稱，眾生以無非為感，
如來以順機為應。傳經人以名教出於感應，  故云如是。」又《注無量義經》云「至人說法但為  顯如，唯如為是故云如是也。」瑤公云：「如是
者，將傳所聞之言於未聞，良由可信，今明所  傳之言言必至極也。善當其理不失機會，名  為如是也。」曇詵云：「如是者，無毀無譽之言也。」
真諦三藏云：「如是者，離五種謗故云如是。言  五種謗者：一、如言此經因果決定是有，名增  益謗；二、如言此經因果決定是無，名損減謗；
三、如言此經因果又有又無，名相違謗；四、如  言此經因果非有無，名愚癡謗；五、如言此經  因果非不有非不無，名戲論謗。離此五種謗
故，名為如是也。」光宅云：「如是者，將傳所聞  前，題舉一部也。如是一部經，我親從佛聞，即  為我聞作  [口*(上/下)]
胤也。」梁武云：「如是者，如斯之  言是佛所說，故云如是也。」有人言：「如是者有  三種：一就佛，二就理，三就阿難。言就佛者，三
世諸佛所說不異，故名之為如；以同說故，名  之為是。諸佛同說，是故可信也。言就理者，諸  法實相古今不異，故名為如；如理而說，故名
為是。既是理之言，不增不減決定可信，故稱  如是也。言就阿難釋者，以阿難望佛教，所傳  不異本，故曰如也；望理者，即有所說，無非曰
是也。」有人言：「如是者，文如理是。兩物相似  曰如，一物無非曰是。以文能詮於理相似曰  如；理則至當無非稱是也。」今云如是者，《智度
論》「問云：『一切經初何故稱如是？』答：『佛法大海，  信為能入、智為能度，如是者即是信也。以信  故言如是，若不信即言不如是，所以佛經初  標如是也。』」

[0454b28]  問：

[0454b28]  如之與是何異？

[0454b28]  答：

[0454b28]  如名如實  不虛，是謂至當無非為義，以信佛法如實不  虛、非邪是正故，故信稱如是也。

[0454c01]  問：

[0454c01]  如是為據  信體？為因信相？

[0454c02]  答：

[0454c02]  如是名為信相，非信體也。  以外發言稱此事如是，即表內心有誠信，故  《論》云「如是者是信相也」。

[0454c04]  問：

[0454c04]  如是為據能信？為  因所信？

[0454c05]  答：

[0454c05]  《論》云「佛法大海信為能入」，即知佛  法為所入，故知是據能信也。若言此事如是，  則此事屬於所信，則如是言具含能所。

[0454c07]  問：

[0454c07]  如  是為是通信？為是別信？

[0454c08]  答：

[0454c08]  信佛法之正即不  信外道之邪，蓋是分邪正之始、樹眾德之基，  屬通信也。然經有大小、教有權實，信大之信  非信小之信，即是別信也。

[0454c11]  問：

[0454c11]  為明阿難信？為  明餘人信？

[0454c12]  答：

[0454c12]  有信心者即入佛法，蓋是通勸  一切信受，非局在阿難也。

[0454c13]  問：

[0454c13]  何人能信一乘？

[0454c14]  答：

[0454c14]  有六種人不能生信：一者、起愛眾生深著  世樂不能信受。二者、起見之流自是非他又  不生信。三者、求二乘之人，執魚目為真珠、投
夜光而按釰，故外國大小乘人分河飲水，故  說一乘不生信受。四者、謂法華教猶是無常，  聞說常住不生信受。五者、謂於此經覆相明
常，聞顯了說常不生信受。六者、謂此經顯了  明常執成常見，聞說寂滅之道非常非無常  又不生信，故〈見塔品〉云「手把虛空不足為難，
信受書持乃稱不易」，斯言驗矣！今若離上過  失心無所依，乃能信受也。

[0454c24]  「我聞」者，如是一句  謂所生信果，此下五事謂能生信因，以阿難  見三譏嫌、具八功德，親侍如來二十餘載，傳
於佛語物必信之。故是生信因也。

[0454c27]  問：

[0454c27]  阿難  是佛得道夜半生，年二十五方乃侍佛，則知  前二十五年所說阿難不聞，後二十五年所  說悉皆得聞。後二十五年凡有三類：一者得
聞，如聞《法華經》等。二者不聞，如《涅槃經》等。  三者亦聞不聞，如《淨名》一經凡有四會：菴薗  二會阿難得聞，毘耶兩集阿難不聞。以何義
故，一代之經皆稱我聞耶？

[0455a05]  答：

[0455a05]  今引二經，據本  迹通之。一、《涅槃經》，據本而釋，阿難多聞士，自  然能解了是常及無常；既自然解，亦自然得
聞。二、依《報恩經》，據迹而解，佛重而說方乃得  聞。

[0455a09]  問：

[0455a09]  阿難依何德何三昧能持佛經？

[0455a09]  答：

[0455a09]  釋道  安云「《十二遊經》云『阿難得佛意三昧之所傳  也』。《金剛華經》云『阿難得法性覺三昧之所傳  也』。」

[0455a12]  問：

[0455a12]  實是耳聞，何故稱我聞？

[0455a12]  答：

[0455a12]  凡有七義故  稱我聞：一者、佛命令稱我聞，今順佛勅故云  我聞也。二者、集法藏時迦葉問阿難：「佛在何
處最初說法？」阿難以答僧眾，稱如是我聞。三  者、以人傳法證信故稱我聞，所以云說時、方、  人令生信也。四者、阿難聞佛所說發生三慧，
自在稱我故云我聞。五者、阿難聽佛所說，無  散亂心如不覆器，無忘失心如不漏器，無顛  倒心如不臭器，初是定力，次是持力，後是
智慧力，具此三種自在得稱為我，故言我聞。  六者、耳別我通，立通廢別故言我聞。七者、我  本耳末，立本廢末故稱我聞。

[0455a23]  問：

[0455a23]  云何聞？為以  人聞？為根、為識、為塵聞耶？

[0455a24]  答：

[0455a24]  因緣故聞，因緣  聞即無所聞，故《中論》云：「因緣所生法，則是寂  滅性」，故聞宛然而不聞，亦不聞宛然而聞。以
聞宛然不聞，故不壞假名而說實相；以不聞  宛然而聞，故不動真際建立諸法。又聞宛然  而不聞，故是聞不聞；不聞宛然而聞，故則是
不聞聞。不聞聞豈是聞？聞不聞豈是不聞？故  非聞非不聞名為中道，而聞而不聞稱為假  名，故《論》云「亦為是假名，亦是中道義」。然中
假即是因緣，故中稱假中、假稱中假，中假非  假、假中非中，故非中非假，言辭相寂滅，非  謂變轉前法方稱寂滅，即因緣之聞本來寂
滅。故此經云「諸法從本來，常自寂滅相」也。

[0455b08]  問：

[0455b08]  作此聞，得何利耶？

[0455b08]  答：

[0455b08]  此經正明大事因緣，  謂開佛知見。佛知見者所謂四智：如來智、佛  智、自然智、無師智。以知聞無所聞則生如來
智，無所聞而聞則生佛智，斯二任運現前名  自然智，此三不從師得謂無師智。聞既生四  智，諸有所作皆須精識因緣並生四智入佛  知見也。

[0455b14]  「一時」者，謂說經有時，故可信也。今略  明四義：一者、佛五十年說法蓋是多時，今對  彼多時明此經是一時之說，故云一時也。二
者、一謂一部經也。蓋是說一部經時，故云一  時也。三者、眾生心行可一之時，即是一乘機  發、說一乘教時，故云一時。

[0455b19]  問：

[0455b19]  一切經皆云一  時，可言並說一乘耶？

[0455b20]  答：

[0455b20]  此經云「諸有所作皆  為一事」，故知說一切教為開一道，皆稱一時。

[0455b22]  四者、機教符會無差異時，故名一時。

[0455b22]  問：

[0455b22]  為是  假時？為是實時？

[0455b23]  答：

[0455b23]  《正觀論》云「諸佛或說我，或  說於無我，諸法實相中，無我無非我」，又應云  「諸佛或說假，或說於非假，諸法實相中，非假非  非假」。

[0455b26]  問：

[0455b26]  云何說假及非假耶？

[0455b26]  答：

[0455b26]  化內弟子為  結戒，故明非假時；通化道俗辨假名時，如《論》  廣說也。

[0455b28]  「佛」者，第四、標教主也。所以標佛者凡  有五義：一者、阿難答迦葉問。迦葉問云：「佛在  何處最初說法？」故標佛也。二者、若不標佛直
明五事，則不知此經為是魔說、為是佛說？為  內道說、為外道說？今欲別邪正內外，故標於  佛。三者、佛法有五人說：一、佛說；二、弟子說；三、
諸天說；四、仙人說；五、化人說。今欲明此經是  佛所說，非餘人說，故標佛也。四者、以後代眾  生聞是佛說則深起敬信，故標佛也。五者、為
欲成經是故標佛。凡是佛說亦須標佛，弟  子之說又須標佛，如《維摩》、《勝鬘》等經皆標於  佛，若不標佛則不成經也。

[0455c10]  佛有三義：一者、  自覺異彼凡夫；二者、覺他異彼二乘；三者、覺  道圓滿異彼菩薩。若依由來所判明三種佛，
悉非覺義：一者、若言此經辨佛猶是無常，但  是覺於無常，未是悟諸法實，故不名為覺。二  者、若言此經是覆相明常，既稱隱覆則猶是
未覺，不名為佛。三者、若言此經辨佛定是常  住，則是常見猶名無明，故不名為覺。今言  覺者，覺悟諸法非常非無常，亦復非是四句  內外，窮了法實故名為覺。

[0455c19]  問：

[0455c19]  此經何處有斯  文耶？

[0455c20]  答：

[0455c20]  〈壽量品〉云「如來如實知見三界之相，  無有生死若退若出。又無在世及滅度者，非  實非虛非如非異」，六無四非即其事也。外國
名佛以為天鼓，賊欲來時天鼓則鳴，賊欲去  時天鼓亦鳴，天鼓鳴時諸天心勇，天鼓鳴時  修羅懼怖，眾生煩惱應來佛則為說法，眾生
煩惱應去佛則為說法，佛說法時弟子心勇，  佛說法時諸魔懼怖，天鼓無心能為四事，如  來雖說亦復無心，是故詺佛以為天鼓也。又
如來雖覺實無所悟，喻天鼓雖鳴實無心也。

[0456a01]  「住」者，今取能住為住，故住義屬佛。住有二種：  一者身住；二者心住。身住亦有四：一、化處住，
十方諸佛各有國土。二、異俗住，三世諸佛多  栖止伽藍。三、未捨壽分住，佛未答魔王啟請  壽命無量，由答啟請則唯留八十餘皆捨之。
《雜心》云「捨第五壽分者，百年之壽，二十為一  分，故有五分。佛答魔王啟請，捨二十年唯留  八十，故云捨第五壽分。」《法華》去涅槃近，應是
捨壽分住也。四者、威儀住，謂行住坐臥悉名  為住也。二、就內德論住亦有四種：一者、天住，  謂住布施、持戒等。二者、梵住，謂住四無量心。
三者、聖住，謂住空、無相、無願三昧。四者、佛住，  謂住十力等果地眾德。如來具此內外八住，  此即是無住而住、住無所住；例如文殊不來
而來，來無所來也。亦如《涅槃》師子吼辨住沙  羅林說。

[0456a16]  「王舍城」者，第五、明住處。說必有處，故  可信也。異彼外道或言空中授與，或言赤鳥  [衛-韋+含]
來，皆無根本。就住處有二：一者、明通處；二  者、明別處。至人形無定方，豈有其常處？但為  成信義，故須委曲題之。又欲喧靜兼化，故山城
兩舉。國名摩伽陀，此云不害，人雖犯罪無刑  殺誅，故稱不害也。城名王舍，小國即國為城，  如毘耶離國亦名毘耶離城。今是大國，所以
國、城為異。具足外國語，應云羅悅祇摩訶伽  羅。羅悅祇，此翻為王舍；摩訶言大；伽羅云城。  十六大國及六大城中而此城最大，故稱王舍
大城。《智度論》云「佛滅度後，阿闍世王以人民  減少，捨本大城更造一小城，於諸城中猶尚  為大，況本王舍城耶？」《善見毘婆沙》云「其城
縱廣三百由旬，有八億萬戶，其屬王舍城者  有八萬聚落也。」

[0456b02]  問：

[0456b02]  六大城皆有諸王之舍，何  故此城獨稱王舍耶？

[0456b03]  答：

[0456b03]  《智度論》有三解：一云  昔摩訶陀王生子，一頭兩面四臂，時人為不  祥，裂其身首棄之曠野。羅剎女鬼名利監，合
其身首以乳養之。後成大人，力能并兼諸國，  取一萬八千王置此五山，以大力治閻浮提。  此意明多王在此城，故名王舍城。餘二解如
《論》文。更有人言：「有王失於正道，千國共廢，置  此五山，退思補過後還共治國，故名此城以  為王舍也。」真諦三藏引律毘婆沙云「凡轉輪
王出世，相承卜居住此五山，故獨名此城以  為王舍。」又律毘婆沙解云：「昔有四天王共攢  乳海覓得甘露，未分，於此五山起舍守之。七
日後方乃分，是故名為王舍。」故前謂人王起  舍，後即天王起舍。依《仁王經》云「班足王收得  一千王置五山內」，亦從多王作名，餘城無此
眾事，故獨名此城以為王舍城。五山周匝如  城，而於中起舍，兩事合舉名王舍城也。

[0456b19]  問：

[0456b20]  若兩事合舉名王舍城者，不應復有山、城二  處？

[0456b21]  答：

[0456b21]  得王舍城名則兩事合說，但王於五山  之內別更起城，故有山、城二處也。

[0456b22]  「耆闍崛山」  者，此云鷲頭山也。然此五山峯各有所像，今  之一山似鷲頭，故以名鷲。佛滅度後，阿育王見
其山頂似鷲，使人鑿作兩翅兩足及尾，故全  如鷲鳥出。陸蹬《地理記》「城山相去凡十五里」。

[0456b27]  問：

[0456b27]  佛大慈既普，何故多住王舍城說法耶？

[0456b27]  答：

[0456b28]  《法華論》有二義：一、欲因處表教。一切城中此  城最大，一切山中此山最勝，表《法華經》眾經  中勝。二者、示現自在功德成就故。言此偏舉
王舍城為喻，如王於世間自在，顯此經是眾  經之王，以一乘攝一切乘、一切乘歸一乘故  也。《釋論》六種義：一云報法身恩故。如來既
本於摩伽陀國成道，為報此恩，故多住也。二  者、彼處地廣民多、受化彌廣，故多住也。三  者、彼處多聰明大智人，身子、迦葉之流，長爪、
六師之例，欲降制之，故多住也。四者、彼國有  龍王兄弟二人，以時降雨國無荒年，出家  之人資身既立，則練神亦易，故多住也。五者、
此處多精舍，平地有竹林，伽藍五山有五精  舍，餘國既少，故多住也。六者、此處靈華瑞草  閑靜清潔，實是眾聖之所栖遊、神仙之所窟  宅，故多住也。

[0456c14]  「與大比丘眾」下，第六、次列同聞  眾。今就此章略以六門分別：一者、來意門；二  者、定眾數門；三者、權實門；四者、有無門；五者、
次第門；六者、具不具門。

[0456c17]  來意門者略有十義：  一、為成阿難聞，以阿難共勝人聞，故傳經可  信。二者、為顯佛德，以佛為勝眾圍遶則佛德
益尊，既尊其人必受其法。三者、為欲開發正  經，如因身子三請故得開乘權乘實，由彌勒  三請故得開身權身實。四者、助佛揚化，如佛
三周說法華，諸聖弟子自序領解亦三周而  說，彌勒領解稱歎其事亦然。五者、為欲供  養恭敬尊重讚歎於佛，如後文說。六者、欲發
誓弘經，如〈持品〉及〈神力品〉說。七者、欲引導眾  生來至佛所。八者、欲聽佛說法進求深悟。九  者、為證經故來，如分身佛集。十者、為作教門
故來，如說妙音、觀音，即以菩薩而為佛事，是  故來也。

[0457a01]  第二、定眾數門者，此經始末凡有二  會，前集有二十三眾，後會有其六眾，合為  二十九眾。言二十三眾者，僧眾有二，尼眾亦
爾，及菩薩眾聖眾有五也。凡眾有十八，欲  界天有十眾：三光天子、四王、帝釋、自在、大  自在也。色界二眾：尸棄及光明大梵，合十二
眾。次雜類有其六眾，在文易知也。後集六眾  者，謂〈寶塔品〉多寶眾集、分身眾集，〈提婆達多  品〉龍宮眾集，〈涌出品〉下方眾集、妙音眾集、普  賢眾集也。

[0457a10]  第三權實門者，有人言：「同聞眾  皆是實行聽經之眾。」有人言：「皆是權行影嚮  證經之人。」今明此事難知，若皆是實行則失
影嚮之人，若皆是影嚮則無稟教之眾，故須  兩義雙辨，以其為王為主多是權行，若是眷  屬多是實行，故非小非大作小方便引小眷
屬令同歸一乘，乃至非聖非凡作凡方便引  凡眷屬令共入不二。故《華嚴》云「諸菩薩等皆  是盧舍那佛宿世善友」，《涅槃論》云「明大眾雲
集多是不思議神通變示分」，即其事也。《法華  論》釋眾有四行：一、聲聞行，即如此品列諸聲  聞等。二、菩薩行，又如此品列諸菩薩等。三、不
定行，如善守菩薩示現作四眾八部等。四、定  行，出家人形儀一向定。以此推之，知大眾具  有權實也。

[0457a24]  第四、有無門者，龍樹云：「小乘經初  無菩薩眾，大乘經首具大小兩眾。」然斯言未  盡，諸大乘經凡有四句：一、但有菩薩眾無聲
聞眾，如華嚴七會。二、但  有  聲聞眾無菩薩眾，  如《金剛般若》。三、具有二眾，即如此經。四、俱  無二眾，如《金光明經》。

[0457a29]  問：

[0457a29]  《金光明》何故俱無二  眾耶？

[0457b01]  答：

[0457b01]  釋迦于時獨在鷲山三昧正受，未有  眾集故無同聞；信想感夢，明旦始與大眾來  至佛所也。

[0457b03]  第五、次第門者，就列眾內大開三  別：一、前列聲聞眾，二、列菩薩眾，三、列凡夫眾。

[0457b05]  問：

[0457b05]  若依大數，應先列菩薩，次列聲聞，後列凡  夫；若從小數，應先列凡夫，次列聲聞，後列菩  薩。今何故先列聲聞，次列菩薩，後列凡夫耶？

[0457b08]  答：

[0457b08]  如《華嚴．法界品》及《五濁經》等，前列菩薩後  列聲聞，此則依其內德從勝至劣以為次第。  今前列聲聞後列菩薩者，此中列眾次第要
以外儀具足：聲聞心具智斷、形備法儀，心形  兩勝是故前列；菩薩心雖會道，形無定方或  道或俗，此則心勝形劣，故在第二；凡夫心形
兩劣，所以居第三。此則是約外儀從勝至劣  以為次第也。

[0457b15]  第六、具不具門者，依《仁王經》有  變化眾、有緣覺眾、有無色界眾；依《陀羅尼經》  有地獄眾，今會所無，依此經後文，具四眾、
八部眾及轉輪王眾，今無輪王，八部之中略  無二部，謂夜叉、摩睺羅伽眾，四眾中略無優  婆塞、優婆夷眾也。

[0457b20]  就列聲聞眾為二：初、僧；次、  尼。何由先僧後尼者，義有七門：一、男尊女  卑，故前僧後尼。二、僧前入道，尼後入道。三、僧
為師，尼為弟子。四、僧傳持法藏，故二十五人  皆是僧也，尼則不能。五、僧能結集大小二藏，  尼則不能。六、僧與佛同住，尼與佛異住。七、  僧眾多，尼眾少。

[0457b26]  就列僧眾有二：一、前列顯名  眾；二、列密行眾。初既云「眾所知識」，故知是  顯名眾。次不云眾所知識，而同得授記成佛，
故是密行眾。以適化多方，故聖人或顯或密。  又初純是無學眾故在先，次雜學、無學故居  後，亦前眾數多、後眾數少故也。

[0457c02]  就無學眾開  文為六：一、標通號；二、唱數；三、辨位；四、歎德；  五、列名；六、總結。「與大比丘眾」者，標通號也。出
家未受具戒，莫問聖凡通沙彌，具戒以上凡  之與聖通名比丘。今言大者，就比丘內有其  大小，凡夫三果名小比丘，羅漢之人名大比
丘。又羅漢有二種：鈍根羅漢名之為小，利  根羅漢稱之為大。所言大者，《智度論》云「一  切眾中最大故，大障礙斷故，天王等大人恭
敬故」。真諦三藏云：「大有三種：一者、勝大。猶  如大王勝一切人，故名為大；此諸羅漢於學  無學中最勝，故名為大。二者、形量大。譬如山
海以形量大，故名大山及以大海；此諸羅漢  功德智慧窮高極廣，故名為大。三者、數多故  名大。猶如大軍以兵眾多故稱之為大；此諸  羅漢數一萬二千，故名大也。」

[0457c17]  若依此經可有  二義：「大比丘」者，標章門也。下之五段，釋章門  也。一者、「萬二千人」謂數大也。二者、「皆是阿羅
漢」，即位大也。三者、「諸漏已盡」，謂德大也。四者、  「其名曰」，謂名大也。五者、「眾所知識」，謂知識大  也。

[0457c22]  「比丘」者，名為乞士，上從如來乞法以練神，  下就俗人乞食以資身，故名乞士；世之乞人  但乞衣食不乞於法，不為比丘。又雖復乞食
亦異世人之乞，退無積畜之累、進有福物之  功，故自利利他，異於世間乞求之人也。餘怖  魔、破惡、淨命，如《智度論》中廣說也。

[0457c27]  「萬二千人  俱」下，第二、唱數。即是釋上眾義也。四人以上至  萬二千人以還悉名為眾，所以唱多數者，有
二種義：一者、阿難若與小人共聞，不足可信；  以共多人同聞，方乃可信。二者、少眾圍遶，佛  德未尊，多眾所敬方顯德重也。

[0458a03]  「皆是阿羅漢」  下，第三、明位。雖唱大比丘，未知是何位人，故  須明位也。又即以位釋大，由位是無學，故稱
大比丘也。阿羅漢是外國語，以三義訓之：一  者、殺賊。以智慧刃殺煩惱賊，此約離因患，就  現在論也。二者、不生。以煩惱糠脫，故後世田
中更不復生，此約離果患，就未來論也。三者、  應供。具足智斷，應受供養。《法華論》凡有十五  義釋應供，今略舉大意，謂內應真理故外應
供養。《雜心》翻羅漢以為無著，故經翻阿羅呵  亦云無著，故云「如來、無所著、至真、等正覺」也。

[0458a14]  「諸漏已盡」下，第四、歎德。上羅漢明位，今次明  行，即位、行一雙也。二者、上雖有多人，若無勝
德，不足引之為證信及顯佛德尊，以有勝德  故成上二義。三者、「皆阿羅漢」，此標羅漢名也，  「漏盡」以下，釋羅漢名，即標、釋一雙也。

[0458a18]  就歎德  內以六門釋之：一、上下門；二、總別門；三、得  離門；四、三人門；五、三德門；六、四智門。上下
門者，上下互相釋。云何名羅漢？以諸漏已盡  故。云何言諸漏已盡？以無復煩惱故。此用下  釋上，次以上釋下，如以無復煩惱逮得  己  利，
盡諸有結故心得自在也。二、總別門者，羅漢  為總，下四句為別也。三、得離門者，歎菩薩  以自行化他為主，美聲聞宜用得離為宗，此
中四句兩雙明得離也。初雙據現在離因患  而論得離，次雙約未來離果患而論得離也。  諸漏已盡，此歎離也。

[0458a29]  問：

[0458a29]  得離之中何故前歎  其離、後歎其得？

[0458b01]  答：

[0458b01]  凡有二義：一、就本意；二、約  義前後。本意者，聲聞之人所以出家修道者，  正畏老病死故斷貪瞋癡，以貪欲心致病，瞋
恚致老，愚癡致死故，《法華》雇於窮子，正令除  糞，蓋是小乘之大宗也。二、義前後者，小乘之  人正欣涅槃無為安樂，但要前斷煩惱方得
涅槃，故前離後得也。故〈信解品〉云「先取其價  然後除糞」，即其證也。

[0458b08]  所言「諸漏已盡」者，略  說三漏，欲界煩惱除無明名欲漏，上二界煩  惱除無明名有漏，三界無明名無明漏。

[0458b10]  問：

[0458b10]  何  故諸經不言四流四取乃至十使等盡，而偏  言漏盡耶？

[0458b12]  答：

[0458b12]  三漏數約義周，又用無明為本，  兼以過失彰名，故偏說之。異部人說有四漏，  加見漏也。又說七漏者，見漏、思惟漏此二是
漏體，受漏與念漏此二是就漏因說漏，餘根  等三種就漏緣說漏也。阿毘曇人以煩惱為  漏體，苦集二聚含有於漏故名漏，成論人以
失理取相心名漏，心有於漏故名有漏也。

[0458b18]  「無  復煩惱」者，

[0458b19]  問：

[0458b19]  三漏具攝百八煩惱，何因緣故  更說無復煩惱耶？

[0458b20]  答：

[0458b20]  依《智度論》，歎離之中凡  有二種，諸漏已盡，別歎離也；無復煩惱，總歎  離也。三漏是諸科之一，故稱為別；扼流結縛
纏垢總稱煩惱，故名總離，謂總、別一雙也。依  《法華論》，諸漏已盡謂標章門，無復煩惱釋章  門也。以無復煩惱故諸漏已盡，謂標、釋一雙
也。依《成論》意，以取相失理之心名之為漏，即  是根本；十使煩惱名之為枝條。諸漏已盡謂  斷除根本，無復煩惱則枝條亦亡，謂本末雙
說也。依《毘曇》意，得盡智故名為漏盡，得無  生智故名無復煩惱。又直依文釋者，以諸漏  已盡則不復能令心煩，不能令心惱故言無  復煩惱也。

[0458c03]  「逮得己利」，第二、歎所得也。煩惱既  盡即得數滅涅槃也。涅槃之果但屬羅漢不  屬下三果，故名己利。故《鞞婆沙》云「解脫之
名通學無學，涅槃之稱偏在無學」；《法華論》意  亦同然，證涅槃故名為己利。又世間之財五  家共有不名己利，出世之寶但屬行人故名
己利。又菩薩修行但為濟他，二乘習德但為  自己，故名己利也。

[0458c10]  「盡諸有結」者，第二、雙明  得離也。有謂三有，結即是感未來三有之結  也。以盡感三有之結，結盡故三有亦盡，故
云盡諸有結。《智度論》云「結名九結，謂貪、瞋、  疑、慢、無明此五鈍使以為五結，身見、邪見、邊  見此三見以為見結，戒取、見取以為取結，合
五利為二結也。以十纏中慳、嫉二纏以為九  結。」

[0458c17]  問：

[0458c17]  何故偏舉慳、嫉？

[0458c17]  答：

[0458c17]  《雜心》云「此二但是  不善，又是獨頭而生」，故偏取之。《婆沙》云「為  帝釋、修羅故偏取慳、嫉入於九結，帝釋慳甘
露飯、嫉修羅美女，修羅慳美女、嫉帝釋甘露  飯也。」故說慳嫉入九結中也。

[0458c21]  「心得自在」者，第  二、明得也。以不為現在煩惱所使，又不為感  未來三有結所使，心得自在。又逮得己利明
無為功德，心得自在謂有為功德，故二離而  有今後不同，兩得則有為、無為異。從初以來  合是得離二門釋竟。

[0458c26]  四、就三人門釋者，初三句  正釋羅漢人德也。「盡諸有結」者簡異學人也。  「心得自在」簡異凡夫人，此三人即是次第也。

[0458c29]  五、就三德釋者，初之兩句釋於殺賊，「逮得己  利」釋於應供，後之兩句釋於不生也。

[0459a01]  六、就四  智門釋者，初兩句釋我生已盡，「逮得已利」釋  梵行已立，智「盡諸有結」釋不受後有，「心得自  在」釋所作已  辦  智。

[0459a04]  問：

[0459a04]  此之四句屬何智耶？

[0459a04]  答：

[0459a05]  《婆沙》云「我生已盡屬盡智，餘三屬無生智」。又  解我生已盡是苦智，梵行已立是道智，所作  已  辦  是滅智，不受後有是集智也。

[0459a07]  「其名曰」  下，第五、列名。前雖歎德，未識其名，故須列名  也。眾經列名凡有二種：一者、依德行優劣
以為次第，如《淨名經．弟子品》說，以命遣使問  疾必須智慧辨才，故依德行優劣明次第也。  二者、此中二十一人皆是序其出家得道前後
以為次第也。故《十二遊經》云「初成道第二年  為五人說法，第三年化迦葉兄弟三人，第五  年度身子、目連」，以陳如最初得道，故最初列
也。《分別功德論》云「佛法最大者謂陳如，最  小者謂須跋」也。

[0459a17]  問：

[0459a17]  何故此經就得道前後明  次第耶？

[0459a18]  答：

[0459a18]  昔開一為三起自其人，今會三歸  一亦對之也。以其稟偏化之初，故為今斥奪  之本。

[0459a20]  「阿若憍陳如」者，此名有本有末，憍陳  如者此云火器，是其本姓，從姓以立名也。阿  若者，後得道時加此名也。阿之言無，若之言
智，以悟無而生智故名阿若；蓋是道俗雙舉，  名姓合題。

[0459a24]  問：

[0459a24]  餘人皆悟無而生智，何故眾人  不名阿若？

[0459a25]  答：

[0459a25]  其人最初得道，悟無在前，故受  斯目；眾人後時得道，更受異名。《無量壽經》  云「尊者了本際」，即其人也。餘處又翻阿若名
為初智，阿之言初，若之言智也。

[0459a28]  問：

[0459a28]  誰立此  名？

[0459a29]  答：

[0459a29]  經云「淨居天見其初得道，故呼為阿若」  也。

[0459b01]  「摩訶迦葉」者，《文殊問經》翻為大龜，摩伽陀  國之大姓也。從姓立名，別名必鉢羅者，在必  鉢羅樹下生，故名必鉢羅童子。其家父母祈
禱天神，有梵天下降託以生之，如餘經廣說  也。《十八部論疏》云「具足應云迦葉波，迦葉  此云光，波此云飲，合而言之故云飲光。飲
是其姓，上古仙人名為飲光，以此仙人身有  光明能飲諸光令不復現；今此迦葉是飲光  仙人種，即以飲光為姓，從姓立名稱飲光也。
又此羅漢亦自有飲光事，其人身有金色光  明，以閻浮檀金在水底而金光徹出水上，轉  輪聖王出世時夜叉等取此金，將來人間博
易，故人間有此金。此金在人間，人間諸金不  復現，此金猶不及迦葉金色，是故亦名飲光  也。

[0459b15]  「優樓頻螺迦葉」者，此下三人則是兄弟，非  大迦葉流。優樓頻螺者此云木苽林，或云優  樓頻螺聚落者，林處即有五百家，故翻經者
兩事互舉也。在此林中修道，故以為名。前出  經云「上時迦葉」也。

[0459b19]  「伽耶迦葉」者，伽耶者城名，  此云鐵杖城也。在城處修道，故以為名。前出  經云「象頭迦葉」也。彼處有象頭山，從山為名
也。以彼處有城，故兩出耳。

[0459b22]  「那提」者，河名也。前  出經云「江迦葉」。

[0459b23]  「舍利弗」者，具足應云舍利弗  羅，舍利言身，弗羅言子，略於羅字但言弗也。  名舍利弗有二因緣：一、從過去誓願立名。釋
迦過去作瓦師，值釋迦佛發願，願未來作佛  名釋迦，弟子名舍利弗，故從本願立名也。二  者、從母立名。以母眼似舍利鳥眼，故名母為
舍利，其母於眾女人中聰明第一，以世人貴  重其母故呼為舍利子，此世人為作名也。古  經名鶖鷺子，鶖鷺子猶取鳥名也。或言舍利
鳥似於鶖鷺也。父名提舍，逐父為名故名優  婆提舍，優婆者逐也。提舍者星名也。又經云  「佛初見二人來，令改提舍之名，可復本字為
舍利弗，以過去本願名舍利弗，故令改今世  之名」也。目連亦爾。

[0459c07]  「目連」者，姓大目連也。是其  母姓，此云讚誦，亦云萊茯根，字俱律陀，父母  無兒禱俱律陀樹神因生是子，故以樹為名
也。真諦三藏云：「應言勿伽羅，勿伽者此言胡  豆，即綠色豆，羅此云受，合而為言應言受胡  豆，蓋是其姓。上古有仙人名勿伽羅，不食一
切物唯食此豆，故名受胡豆，其是仙人種故  以為名」也。

[0459c14]  「迦旃延」者，舊翻為肩乘，此兩字誤  也。應云扇繩，其父早亡，母戀之不嫁，如繩繫  扇故名扇繩。三藏云：「上古有仙人名柯羅，此
云思勝，此仙人具足聞思勝於餘人，故云思  勝，其是仙人種故名思勝。」《注法華經》云「姓迦  旃延，是其門徒中之長，故稱為大」。今謂應如
注釋。《智度論》云「有婆羅門道人姓迦旃延，不  應亦有扇繩之喻用以為名，但迦旃延既是  其姓，扇繩即是其名」也。

[0459c22]  「阿菟樓馱」者，翻為如  意亦云無貧，以過去一食施辟支佛，十五劫  中天上人中受於福樂，最後得羅漢常得如
意無有貧窮，是甘露飯王之子也。

[0459c25]  「劫賓那」者，  此云房宿，在僧房而宿，佛見其道緣將發，化  為老比丘與之共宿，因之以得道，故以名焉。
又云以祈禱房宿星生此子故以為名。又言，  劫賓那者國名，以從國受稱也。

[0459c29]  「憍梵婆提」，者  此云牛呞。《無量壽經》云「尊者牛王過去世曾  作比丘，於他粟田邊摘一莖粟，觀其生熟數粒
墮地，五百世作牛償之。今值釋迦得道，足甲  似牛、食後猶呞，因以為名也。佛恐凡夫笑之  得罪，徙置忉利天上尸利沙樹下，即舍利弗
上足弟子，解律並於優婆離，佛滅度後於天  上般涅槃也。

[0460a07]  「離婆多」者，此云假和合，如《釋論》  二鬼食人事也。亦云離越也。《無量壽經》云「尊  者大號」也。

[0460a09]  「畢陵伽波蹉」，此云餘習亦云惡口，  佛在世時此人除佛已下一切比丘皆稱鄉  汝，乃至罵恒河水神，佛因誡之：「自今已後，
勿作鄉汝之言。」向尊長憶佛語故遂便改之，  其五百世作波羅門，故有此慢習也。又釋，姓  畢陵伽，名婆蹉也。

[0460a14]  「薄拘羅」者，此云善容，持一  不殺戒得五不死報：一、釜煮不死；二、熬盤不  焦；三、水不溺；四、魚腹不爛；五、刀刃不傷。經云
「出家以來八十歲，眼不視女人面，不入尼寺，  亦不為女人說於一偈。阿育王歷諸塔供養  多有布施，至薄拘羅塔，聞其在世少欲知足
不為女人說一偈，乃以一錢施之，塔遂不受。  阿育王言：『是真少欲，乃至不受一錢也。』」

[0460a21]  「摩訶  俱絺羅」者，此云大膝，身子舅長爪梵志是也。

[0460a23]  「難陀」者，此云歡喜，或云是牧牛，難陀待阿由  村人方乃得道。或言猶是釋種，釋種有十萬  人出家，難陀為其一人也。性最輕薄而聰明，
音聲絕妙也。

[0460a26]  「孫陀羅難陀」者，此是佛弟難陀，  是大愛道所生，身長一丈五尺二寸，佛到迦  毘羅城二日即度之。孫陀羅者，此云端正亦
云柔軟，欲異前者故以婦標名焉。

[0460a29]  「富樓那」者，  翻之為滿，王舍城婆羅門兒。其祖父母將其  所生父母，江邊祠天乞子，設華香供養梵天，
及誦諸呪。母夜夢見有人以器盛滿雜寶持  授與之，其安置腹前而寶器忽然入腹。覺後  向夫述之，夫答婦云：「必是梵天與汝兒，此兒
後當寶器具足一切能知。」因此遂生兒，太聰  明遍學世伎術，出家後得羅漢，佛說法時能  誦持之，善解其義伏諸外道。從夢寶器及所
知二事作名，故稱為滿也。「彌多羅」者，此云慈  行，四韋陀中有此品名，其母誦之，從所誦立  名故名慈行。尼者翻為女，天竺名女為尼，名
男為那，但名富樓那者多，故以母名標之。大  意者、云滿者，蓋是慈行女之子也。舊云富樓  那不異上，彌多羅此云善知識也。餘處或云  滿願子也。

[0460b15]  「須菩提」者，此云空生，以是生時諸物  皆空，相師云：「此兒必解空第一」，故名空生，亦  云善吉。舍衛國有長者名拘留，無兒乞天神
得之，後長大請佛出家，因隨佛往祇洹精舍  作比丘。

[0460b19]  「阿難」者，此云歡喜，一者形容端正見  者歡喜；二者佛得道夜生，謂歡喜日生名歡  喜；三者過去發願願名歡喜。支道林云「博門，
又云無染著，其人初果具足煩惱見天龍女  不起染心，故云無染」也。是斛飯王之子也。

[0460b23]  「羅  睺羅」者，此云覆障，以六年在胎為胎所障，故  云覆障。三藏云：「本是阿修羅名，此阿修羅能
以手障月，若具翻之應云障月佛子。所以作  此名者，是借喻為目。佛自說：『我正法如月，此  兒障月，欲出家學道有兒則成障也。』雖復是
障而如來能捨之。佛自說『過去世羅睺羅數  數為道作障，我亦數數能捨之。』又名宮生，佛  出家後而耶輸有身，諸釋種詰之。耶輸云：『乞
待生子後當證驗。』生子已後，耶輸燃大火聚  抱子而立誓曰：『若非佛子，當母子俱燒。』遂投  火聚便滅而母子無他。諸釋種曰：『真是宮生。』」
佛到迦毘羅城七日即度之為道。

[0460c06]  「如是眾所  知識」下，第六、總結。

[0460c07]  「大阿羅漢」者，《法華論》云「到  彼岸故名大阿羅漢」，《雜心》稱為波羅蜜聲聞，  猶是一義耳。

[0460c09]  「眾所知識」者，《法華論》明二種眾：  一者、人王天王大眾所知識，二者、聲聞菩薩  佛聖眾所知識，知其內德識其外形。又遠眾
則知，近眾則識，有知而不識等四句。

[0460c12]  「復有  學無學二千人」下，此第二、列密行眾，六段之  中但有位之與數，三果為學，羅漢為無學，並
是會理之心，有進求之與滿足，故云學無學。  此既是密行人，多是大權，宜約菩薩明學無  學。初地以上七地以還，有功用道名之為學；
八地以上無功用道稱為無學。故《大品》明菩  薩有學無學地，即其事也。又解前是大羅漢，  此二千人德業未充、非眾所仰，故別說也。

[0460c20]  「摩  訶婆闍婆提」下，第二、列尼眾。對於僧眾亦開  為二：初、列大名聞眾；二、列小名聞眾。「摩訶婆
闍婆提」者，此云大愛道。「耶輸多羅」者，此云名  聲，別有經云「是揵撻婆女，揵撻婆生男為樂  神，生女為玉女，諸女中有名聲」也。此二人有
前後者，俗禮姨妻尊卑，內律則婆闍入道為  前，耶輸在後也。

[0460c27]  問：

[0460c27]  《未曾有經》、《須太拏經》及《瑞  應經》皆云「羅睺羅是瞿夷之子」，至如《法華》所  辨，是耶輸之兒。經云「耶輸是第二夫人，瞿
夷是第一夫人」，故《十二遊經》云「太子有三夫  人，第一名瞿夷；第二名耶維，耶維即耶輸  陀羅也；第三名鹿野。三夫人各領二萬采女，
故太子有六萬采女。」何故二說不同？

[0461a04]  答：

[0461a04]  羅睺  羅實是第二夫人兒，瞿夷是其大母，餘經舉  其大母，今經舉所生母，故不相違。瞿夷此云
明女，《大智度論》云「瞿毘陀是寶玉女故不孕  子，瞿毘陀謂瞿夷」，即其證也。又經云「佛有  三子，一善星，二優婆摩那，三羅睺羅」，即三
夫人所生。而復瞿夷不生子者，取前大母所  養為名也。《注經》云「諸尼之中舉姨妻二人者，  豈唯標親以兼疎，乃因名以託旨」。《淨名經》云
「智度菩薩母，方便以為父，法喜以為妻」，欲明  虛己修度則從生之義顯，滅累體法則伉儷  之業成，尋言求意，可不觸像而置心哉！

◎

[0461a16]  ◎「菩薩摩訶薩」者，第二、列菩薩眾。所以列菩  薩眾者凡有三義：一者、欲證阿難聞經可信，  阿難若共小乘人聞大法，未足可信；今共大
人而聞大法，則可信也。二者、佛為小眾圍遶、  其德未重；為大人羽翼，佛德始尊。三者、欲顯  是大乘經，以聲聞經初無菩薩眾故也。就文
有六：一、標通號；二、唱數；三、明位；四、歎德；  五、列名；六、總結。具足應云菩提薩埵，菩提云  道，是無上正遍知果道也。薩埵云眾生，為求
果道故名道眾生也。舊名道士，其言最勝，而  即世學張李之道，本名治頭及鬼卒，後盜取  佛法道士之名也。

[0461a27]  問：

[0461a27]  三乘人皆有菩提，何故  初二不名道眾生？

[0461a28]  答：

[0461a28]  欲顯三乘優劣義故。小  乘道劣，從聲教立名故云聲聞；中乘小勝，  從義立名故云緣覺，然十二緣是法義也；大
乘為勝，從果德立名。又初二非是中道，故  不與其道稱；後是中道，故與其道名。摩  訶薩埵者，摩訶云大，《十地論》云「大有三種：
願大、行大、度眾生大」，薩埵云眾生，則大眾生  也。

[0461b06]  問：

[0461b06]  何故聲聞緣覺但有一名，菩薩具於  兩稱？

[0461b07]  答：

[0461b07]  二乘但能超凡故但立一名，大士  德踰凡聖故有其兩稱。言菩薩者，異彼凡  夫，以凡夫不求於道，故非道眾生。摩訶薩
者，簡異二乘亦求於小道，今明求於大道故  名大眾生。《攝大乘論疏》三義釋之：具般若故  名菩薩，具大悲故名摩訶薩；具實慧故名菩
薩，具方便慧故名摩訶薩；具智慧故名菩薩，  具福德故名摩訶薩。此即內得中道正觀，故  依德立中道名也。

[0461b15]  「八萬人」下，第二、唱數。上雖  標通號，未知凡有幾人，故次明數也。

[0461b16]  「皆於菩  提不退轉」者，第三、明位。上雖明其數，但有菩  薩略廣二位，略說則十四賢聖，廣說則五十
一位。十四賢聖者，外凡與內凡三賢并十地  也。廣說五十一位者，十信、十住、十行、十迴向、  十地、等覺地也。妙覺地屬佛地，非菩薩地攝
也。今未知是何位人，故次明是不退轉位人  也。然經文直言於無上菩提不退轉，但舊明  有三種不退：一、位不退；二、行不退；三、念不
退。釋三不退不同，凡有四說：一云，十住前六  心假解未立，退菩提心為二乘，七心以上假  解已立名為菩薩，獨成性地此免位退。二者
行退，初地至六地此中諸人習行有時不進  名為行退，七地則無此行退也。第七一地或  起愛習，猶有功用名為念退，八地已上入無
功用道永無三退，故名不退轉也。二云，外凡  六心名為位退，七心已上稱位不退，餘二不  異前釋也。三云，習種性名位不退，道種性解
行純熟謂行不退，初地已上得無生忍不復  生心動念名念不退也。四有人言，有四種不  退：十信、十住是信不退，十行是位不退，十迴
向是行不退，十地是念不退。今謂經論不同  難可詳會。《本業瓔珞經》云「十住第六住猶退  作五逆，況復二乘」，而十信第六信名為不退
心，則知六信以上便是不退。《地持論》云「種性  菩薩或進或退」，則與《本業》大意略同，然多是  外凡第六心免位退也。所以知然者，十信中
前五則是五根未立，第六稱不退心，五根既  立故後得不退，則知六心以上無有退也。又  經云「十信菩薩十千劫行道」，《攝大乘論》明一
阿僧祇劫修行，而舍利弗六十劫行道六心  中退中者，此則是仰學六信猶未登六信也。  而《瓔珞經》云「六住退」者，龍樹釋此語云「欲怖
地前菩薩令速入初地，故云退耳。其實不退。」  今經云不退轉者，《法華論》云「蓋是八地已上  不退位人也」。

[0461c21]  問：

[0461c21]  《析羅漢經》云「七地不退」，故阿  鞞跋致明七地事，《般舟三昧》明八地事，《首楞  嚴三昧》明十地事，今云何言八地不退？

[0461c23]  答：

[0461c23]  七  地得無生忍名不退，八地得無功用故名不  退，故第八名不動地也。

[0461c25]  問：

[0461c25]  不退與不轉何異？

[0461c26]  答：

[0461c26]  《釋彌勒所問經論》云「得內分功德為不退，  得外分功德為不轉」，又云「得智慧為不退，得  功德為不轉」，又云「得般若為不退，得方便為
不轉」也。《法華論意》云「八地無功用，不為功用  所動，復不為上地所動，自然而行，故名不退」  也。

[0462a02]  「皆得陀羅尼」下，第四、歎德。所以明歎德者，  上明位、今辨行，位行雙舉。依《法華論》，上總
明不退，今別釋不退也。依《智度論》云，上標  菩薩摩訶薩名，今明具此德故名菩薩，即以  德釋名也。又欲簡祕密、顯示兩教。顯示教謂
小乘教，明菩薩猶是凡夫；今歎菩薩得無生  忍、具六神通、煩惱清淨，謂祕密大乘教也。又  歎菩薩，令尋經之人捨小信大也。

[0462a09]  就歎德文，  開為四別：一、歎現德；二、歎往因；三、歎實體；四、  歎美名譽。初謂因果兩美，後則體名俱歎，略
攝菩薩德也。歎現德中，前歎自行，後歎化他。

[0462a13]  問：

[0462a13]  何故前歎陀羅尼？

[0462a13]  答：

[0462a13]  有二義：一者、陀羅尼  是能持，下諸德是所持，故前歎其本，後是歎  其末也。故《淨名》云「總持為薗苑」，即是其證。
二者、小乘法中不說陀羅尼，今歎大乘菩薩，  故前歎總持。

[0462a17]  問：

[0462a17]  小乘法中何故不說總持？

[0462a17]  答：

[0462a18]  小乘人畏生死苦、速欲證涅槃，不欲廣修諸  行，是故不說；菩薩既遍度眾生備修諸行，欲  令終身不失、歷劫逾明，故佛為說此法也。總
持二義：一、持善令不失；二、持惡使不生。

[0462a21]  問：

[0462a21]  以  何為持體？

[0462a22]  答：

[0462a22]  《智度論》云「或說念、或說定、或說  慧」，今明即一正觀，隨義異名，憶持不失能照  法實名為般若。故《論》云「在聲聞心名道品，在
菩薩心名陀羅尼」。

[0462a25]  問：

[0462a25]  此中明何等持？

[0462a25]  答：

[0462a25]  《法華  論》云「是聞持陀羅尼。然法身菩薩應具聞義  等持，今略說初一耳。」

[0462a27]  「樂說辨才」下，第二、次歎  化他。上是能持，今明所持，以內含總持之德、  外有悟物之辨。然菩薩具四無礙，今辨化他
德，故略舉最後樂說辨。又持舉其初，辨題其  後，互文現意也。言樂說者凡有二義：一者、  菩薩自得勝法樂為物說，譬如父母得於勝
事樂欲與子。二者、知眾生欲樂而為說法。以  備此二也。所言辨者有其通別，若對境辨了  者，四皆稱辨；若在眼為明，在耳為聰，在心
為智，在口為辨，此別辨也。速疾應機名辨，  言含文義名才。「轉不退轉法輪」者，初明聞法  不忘，次明內知機欲、外有無方之語，備此二
能方為物說法。今正明所說之法，即三句次  第也。無生正觀體可楷模，故名為法。流演  圓通不繫于一人，故稱為輪。又無生正觀無
累不摧，亦是輪義。一得不喪名為不退，自我  至彼故稱為轉。

[0462b14]  問：

[0462b14]  此歎何位人？

[0462b14]  答：

[0462b14]  依《法華論》，  初明不退轉歎於八地；皆得總持樂說之辨  歎於九地，以九地菩薩得勝進陀羅尼及十
種四無礙智，墮大法師位；轉不退輪歎於十  地，唯佛能轉法輪。十地菩薩既受佛位，當  知如佛亦能轉也。

[0462b19]  「供養無量百千諸佛」下，第  二、次歎往因，以現德由於往因故，歎往因釋  成現德，以果著因微故。前歎現果，次歎往因，
亦有二句：初明供養於佛者，佛是眾生真善  知識，上諸功德由佛而有，故明供養於佛。供  養者，或財法二種，或身口敬歎總名供養也。
「於諸佛所殖眾德本」者，八萬四千諸波羅蜜  名為眾德，以此眾德作菩提根故稱為本，大  士奉教修行目之為殖。又眾德者佛果德也。
修行眾德之本，同《淨名經》「大智本行皆悉成  就」也。「常為諸佛之所稱歎」者，上明行由佛成，  今辨道與佛會。若修行有所得善，則行與佛
乖非菩提根，故為佛所呵！今修行無所得善，  則道與佛會，故為佛所歎也。而言常歎者，以  菩薩常習無著之觀，不令一念有得間心，故
常為佛所歎。《法華論》云「以斷疑故為佛所歎」  也。

[0462c06]  「以慈修身」下，第三、次歎實體，亦有二句：初、  歎身；次、歎心。大士既自植德本，今欲令眾生
同種善根，故為物受身，所以歎身也。凡夫二  乘由結業所薰，故身受三界；菩薩以無緣大  慈故能垂形六道。故肇公云「法身無生而無
處不生，以無生故諸趣門閉，無處不生而生  五道」也。

[0462c12]  「善入佛慧」下，第二、歎心。又前是歎功  德，今歎於智慧。《智度論》云「七住菩薩定慧  平等得無生忍，名入佛眼地」，但由猶是功用
未稱為善入，今歎八地無功用心名為善入  也。「通達大智」者，經論之中多說慧門鑒空、智  門照有，上入佛照空之慧，即是以般若心入
薩婆若。今通達大智以菩薩方便入佛一切  種智，故以菩薩二慧為能入，如來二智為所  入。然二慧二智更無兩體，以明昧不同故開
因果之異，所以云在菩薩心名為波若，在佛  心中變名薩波若也。

[0462c22]  問：

[0462c22]  《法華論》云「通達大智  者即是照空之智」，云何鑒於有耶？

[0462c23]  答：

[0462c23]  已如前  釋，經中多說照空為慧、照有為智，論今以  照空為智、照有為慧，復有此一種義也。亦
得智門具照空有，故《波若．三慧品》云「知一切  法一相故名一切智」。又云「知種種相故名一  切種智」，在智具照空有，慧義亦然。

[0462c28]  「到於彼岸」  者，前歎能照之二慧，此歎所照之兩境，以窮  了真俗之原稱到於彼岸。故《大品》云「到有為
無為彼岸」，即其事也。又前歎能了佛之慧，佛  慧者謂了菩提果；今歎到彼岸，了佛大涅槃  之德也。又前歎觀無不明；今歎累無不寂，即
是寂滅之岸。如下文云「本來寂滅」，即涅槃也。

[0463a06]  「名稱普聞」者，第四、次歎名譽，亦有二句：以德  充於內故名流於外也。「能度無數百千眾生」  者，德樹名流故度物功立，此中四對稱歎皆
有兩句。又並是鉤鎖相生，可細尋其文旨也。  《法華論》以四方便攝此諸句：一者、攝取妙法  方便，謂初得聞持陀羅尼，次得樂說辨才，後
為人轉法輪，總此三句名攝取妙法方便也。  二者、攝取善知識方便者，謂供養諸佛、種諸  善根、常為諸佛之所護念，由依止善知識故
得種諸善根，故為佛所護念，名攝取善知識  方便也。三者、攝取眾生方便，謂不捨眾生故，  即是以慈修身故不捨眾生。四者、攝取智方
便，教化眾生令入佛般若智，即是善入佛慧  竟於後文，名攝取智方便。此四方便即是次  第，可細尋之也。

[0463a20]  「其名曰」下，第五、列名。上雖  總歎其德，猶未別出人名，故次明列名也。

[0463a21]  問：

[0463a22]  此中列十八人名，何故文殊在初？

[0463a22]  答：

[0463a22]  日月燈  明佛因妙光菩薩以說《法華經》，釋迦牟尼佛  因文殊師利以說《法華經》，既有開教之功，故  列在初也。

[0463a25]  問：

[0463a25]  云何因文殊說此經耶？

[0463a25]  答：

[0463a25]  由文  殊釋時眾之疑，辨古佛說之於前、釋迦敷之於  後，預杜疑謗之萌、逆開信解之漸，然後釋  迦始得起定說法，故言因文殊以說《法華經》
也。

[0463a29]  問：

[0463a29]  何故不因餘菩薩而因文殊耶？

[0463a29]  答：

[0463a29]  由文  殊故得開乘權、乘實，故因文殊開前分經也。  由文殊是燃燈之師，燃燈復是釋迦之師，因
此覆遠之言，得說身權、身實，則開後分經也。  下文當具明之。又河西道朗云：「文殊是遊方  菩薩，十方法會多為開發之端，故偏因文殊
也。」又文殊是北方歡喜世界歡喜藏摩尼寶積  佛，今猶現在，聞此佛名者能滅四重等罪，今  示為菩薩影嚮釋迦，有此功德故在初列之。
又文殊具三世佛，過去世為龍種尊佛，現在  世為摩尼寶積佛，復當來作佛，是故初列也。

[0463b11]  問：

[0463b11]  《大品》亦在王舍城說，何故以跋陀菩薩在  初耶？

[0463b12]  答：

[0463b12]  跋陀是王舍城舊人，《大品》佛自開經，  故客舊為次第；《法華》因他開經，故以文殊為  初首也。

[0463b14]  問：

[0463b14]  《大品》何故佛自開，此經因他而開？

[0463b15]  答：

[0463b15]  《大品》顯教菩薩作佛，其義易解，以菩薩無  自保之執，又菩薩利根故也。此經顯教聲聞，  聲聞有自保之執又是鈍根，故因文殊以開經
也。文殊此言妙德，以了了見於佛性故，德無  不圓、累無不盡，稱妙德也。

[0463b19]  「觀世音菩薩」者，下  品自廣釋也。

[0463b20]  「大勢至」者，所經之處世界振動、  惡道休息也。

[0463b21]  「常精進」者，以眾生常有諸苦，是  故大士恒須濟拔，故言常精進也。

[0463b22]  「不休息」者，  上以進求為名，今從離過受稱，如救頭燃不  可暫休息也。

[0463b24]  「寶掌」者，掌出眾寶，惠施無竭也。

[0463b25]  「藥王」者，過去世以藥救病，因以為名。但菩薩  有二種身：一、如意珠王身，能與一切樂，依此  立名故云寶掌也。二、藥樹王身，見聞之者無
不苦滅，依此立名稱藥王也。

[0463b28]  「勇施」者，大士了  畢竟空，捨身命財不生怯弱，故云勇施也。

[0463b29]  「寶  月」者，以慧明涼氣清人三毒熱惱，其珍如月  也。

[0463c02]  「月光」者，慧能破闇如月之光也。

[0463c02]  「滿月」者，  德無不圓照無不普也。

[0463c03]  「大力」者，約事而言，能  動大千為大力；據理言之，有得煩惱能令三  界紛綸、二乘迷倒，其力最大，菩薩能摧此大  惡，名大力也。

[0463c06]  「無量力」者，約事能舉十方為無  量力，據理者無相之力不以有量為名也。

[0463c07]  「越  三界」者，慧踰生滅道跨三有也。

[0463c08]  「跋陀婆羅」者，  此云賢守，隣極亞聖曰賢，弘道能固稱守也。

[0463c10]  「寶積」者，財法二寶積累兼充也。

[0463c10]  「彌勒」者，此云  慈氏也。過去值彌勒佛發願名彌勒也，出《一  切智光仙人經》。彌勒昔作一切智光仙人，值
慈氏佛說《慈心三昧經》，故曰慈也。《華嚴經》云：  「初得慈心三昧故名慈」也。

[0463c14]  「導師」者，以法引物  妙達正邪，如海導師善示夷嶮也。

[0463c15]  問：

[0463c15]  莊周尚  云「至人無心、神人無功、聖人無名」，法身菩薩  形不可以像惻、心不可以智知，何故乃為立  名耶？

[0463c18]  答：

[0463c18]  《涅槃經》云「低羅婆夷實不食油，強名  食油，涅槃亦爾，無名相中強名相說」。涅槃  是所體之法，今既無名強立名，體道之人亦
無名強立名，此是一往之言耳，猶未足簡於  內外。然至人非名非無名、能名能無名，雖能  名能無名，不動非名非無名相，故天女之詰
身子「汝雖知解脫無名，而未悟名即解脫」，今  亦然也。

[0463c25]  「如是等」下，第六、結句也。

[0463c25]  問：

[0463c25]  菩薩數多，  何故但標十八？

[0463c26]  答：

[0463c26]  雖明十八，攝無不周，但  賢守等是在家大士，文殊等是出家菩薩。又  彌勒等當成佛菩薩，觀音等是已成佛菩薩。
又彌勒是此土，觀音是他方。又賢守等是王  舍城舊人，寶積等是毘耶離客眾。以此四雙  總攝八萬也。

[0464a02]  「爾時釋提桓因」下，第三、列凡眾。  然上明聲聞菩薩，必是聖眾，今既不入大小  兩聖，故迹示凡夫，故說為凡眾。然諸佛降生
有諸同行各散身六道，佛說法時皆引其眷  屬同入一乘，故就主而言多是方便也。就文  為二：一、列幽眾；二、列顯眾。幽眾道勝有大勢
力故前列，顯眾道劣無勢力故後立也。即是  從勝至劣，如上聲聞勝菩薩、僧眾以勝尼也。  前客眾，後是舊眾也。就幽眾之內凡有六眾，
如文所辨，六趣之中但無地獄眾，由苦重故  不來。《陀羅尼經》明有地獄眾，別有因緣，如彼  文釋。三界之中無無色界眾者，凡有二義：一
者、大小乘經多說無色界無形不能來聽法；  二者、設微細之形，以無因緣故則不來也。

[0464a15]  問：

[0464a16]  但大乘明無色界有細色形，小乘亦有此言  不？

[0464a17]  答

[0464a17]  《阿含經》云「無色界天見身子涅槃，淚下  如雨」，則知小乘亦明有色；但從多為論，言無  色耳。

[0464a19]  八部之中無夜叉及摩睺羅伽者，以略  故爾也。初列天眾，為二：前列欲界天眾，次  色界天眾。然上來列眾多從勝至劣，今從劣
至勝者可有二義：一者、顯小乘意，欲界天有  初入聖道，色界天不能，即是從勝至劣。二  者、欲天是佛檀越，為地住天，以去佛近故前  說之。

[0464a25]  「釋提桓因」者，具足外國語應云釋迦  提桓因陀羅，釋迦為能、提桓為天、因陀羅為  主，以其在善法堂治化稱會天心，故稱為
能天主。而云三十三天者，三十二為臣，四  廂各八臣，故三十二也；而一天為主，故三十  三天。《大智度論》云「三藏中明釋提桓因得須
陀洹果，摩訶衍中說為法身菩薩」也。又釋提  桓因姓，憍尸迦名，本是摩伽陀國舊人，故初  列之。

[0464b04]  「復有名月天子」者，注解云，帝釋輔臣也。  有人云，月天子即月天也。「普香天子」者，謂星
天也。「寶光天子」者，謂日天子也。既是三光故  後列之，出《正法華經》。復有經云「觀世音名寶  意，作日天子；大勢至名寶吉祥，作月天子；虛
空藏名寶光，作星天子」也。

[0464b09]  「四大天王」下，《長阿  含經．世記．四天王品》云「須彌山東千由旬有  提頭賴吒天王，城名賢上，縱廣六千由旬，其
城七重眾寶嚴飾；須彌山南千由旬有毘留  勒叉天王，城名善見；須彌山西千由旬有毘  樓博叉天王，城名周羅善見；須彌山北千由
旬有毘沙門天王，城有三名：一名可畏，二名  天敬，三名眾歸，縱廣六千由旬」。又《智度論》云  「東方天王名提頭賴吒，此名治國主，領揵撻
婆及毘舍闍二部鬼神，護弗婆提人不令侵  害也。南方天王名毘留離，此名增長主，領  鳩槃荼及薜荔多，護閻浮提人不令侵害也。
西方天王名毘留博叉，此云雜語主，領一切  龍及富單那，護瞿耶尼人不令侵害也。北方  天王名毘沙門，此云多聞主，領夜叉及諸羅
剎，護欝旦越人不令侵害。故名護世四天王」  也。

[0464b25]  「自在天子」下，注解云，自在天子即是帝釋  主兵大臣也。「大自在天子」者，是摩醯首羅，即  帝釋師也。今謂上列欲界初二天，帝釋為主，
三光、四鎮為臣。今列欲界化自在、他化自在  後二天也。何故不列炎摩天、兜率天者，以先  後列者中間可知，故不列也。

[0464c01]  「娑婆世界主」下，  第二、次列色界天眾。娑婆世界此云雜惡亦  云雜會。「大梵天王名尸棄」者，有人言：大梵
天王即初禪梵王，尸棄即二禪梵王，光明大  梵即三禪梵王，言等者第四禪也。光宅所用  是也。有人言：娑婆世界主者摩醯首羅，第四
禪梵王也；尸棄者，三禪梵王也；光明者，二禪  梵王也；等者，初禪梵王也。今依《智度論》第  一卷云「娑婆世界主梵天王名尸棄」，娑婆
世界主，此舉處以顯其為主也；大梵天王，  出其位也；尸棄者，標其名也。新《金光明》亦  作此釋。尸棄者此云火。有人言：此梵天
王入火光定，頂有火光故言火也。有人言：  餘梵天皆為火災所燒，獨此天火災不燒，故  云火也。又翻為頂髻。有人言：頂上有火
如髻，故云頂髻也。《長阿含》云「尸棄是初禪  梵王，亦名鳩摩羅伽，此云童子天。此天顏  如童子，故以名焉。手擎鷄持鈴、捉赤幡、騎孔  雀也。」

[0464c19]  問：

[0464c19]  《十地經》云「摩醯千世界主」，今云何  言初禪梵王為三千世界主？

[0464c20]  答：

[0464c20]  有四種梵王。  一者、經云「百億日月、百億梵王、百億非想」，此  是下品梵王也。二者、《智度論》云「梵王千世界
主」，《長阿含》亦然，此是次品也。三者、九地菩  薩作梵天王領二千世界，此是上品也。四者、  領三千大千世界，此是上上品也。魔王轉輪
王亦有二種，《大集經》云「有魔王領三千世界」，  《大品》云「化作轉輪王亦領三千世界」，故不可  一途而判也。

[0464c28]  問：

[0464c28]  尸棄是大千之王，在何處中  間禪住耶？

[0464c29]  答：

[0464c29]  百億中間禪，今在中央住也。例  如佛大千中央住也。

[0465a01]  「光明大梵」者，二禪梵天  也。故二禪稱光音、少光、無量光也。略舉初二  等後二也。

[0465a03]  「有八龍王」下，第二、次列龍眾。然龍  是畜生劣於餘道，次天列者凡有四義：一、  其力最大，故五不思議中龍為其一也。二、《正法
念經》云「惡龍助修羅、善龍助天」，今是善龍，故  次天列也。《婆沙》云「天將阿修羅鬪時，前令  龍與之鬪」，故知龍助天。三、調適陰陽於人有
恩，故次天列之。四、護持千佛經藏，次天列也。  外書《說文》云：「龍是有鱗虫中之長，能小能大  能幽能明，春則昇天冬則入淵」。《廣雅》云「有鱗
者為蛟龍，有翼者為飛龍，有角者為虬龍，無  角者為螭龍」。佛法中明有四生龍：一者、卵生  金翅鳥能食卵生龍。二者、胎生金翅鳥能食胎、
卵二龍。三者、濕生金翅鳥能食三龍。四者化  生金翅鳥具能食四生龍也。

[0465a16]  「難陀」此云歡喜。  「跋難陀」此云賢歡喜。此二龍王是兄弟，常令  風不搖條、雨不破塊，見者歡喜故云歡喜。又是
王舍城舊住，故初列之。

[0465a19]  「娑伽羅」者，有人言：從  國立名，住在娑伽羅國，此國近仙人而住，王  觸忤仙人，仙人呪此國令成海，此龍居住其
中，從本國立名也。有人言：娑伽羅，海名也。

[0465a22]  「和  修吉」此云多頭，則九頭龍是水生龍也。

[0465a23]  「德叉  迦」此云多舌，居在地上也。

[0465a24]  「阿那婆達多」此云  無熱。一者從池作名，此池在香山頂、閻浮提  北、天齊星下，其水清涼故稱無熱，池內有五
柱堂龍在其中也。《智度論》云是七住菩薩，《華  嚴》云於大雲陰覆離苦法門而得自在。又言  無熱者，一切諸龍有三種苦：一者、風吹熱沙
著身身肉爛壞。二者、風吹寶冠衣服悉皆散  失，龍身露現，心生熱惱。三者、諸龍眷屬娛樂  之時，金翅鳥入其宮內取眷屬去，心生熱
惱。又經云「諸龍食好香飯變成蝦蟆。又身  有逆鱗土石入其身內。又作欲時龍身露現，  如兩蛇相結。此龍無此諸苦也。

[0465b06]  「摩那斯」者，此  云慈心。《華嚴經》云「將欲降雨，先七日興雲  待營作事竟，然後乃注雨」，即慈心證也。亦  云悅意。

[0465b09]  「漚鉢羅」者，從蓮華池作名也。

[0465b09]  「有四緊  那羅」者，

[0465b10]  問：

[0465b10]  緊那羅何道攝？

[0465b10]  答：

[0465b10]  《雜心》云是畜生  道攝。

[0465b11]  問：

[0465b11]  常列八部在揵撻婆後，今何故在  先？

[0465b12]  答：

[0465b12]  揵撻婆是鬼神道攝，緊那羅既是畜生  故在彼後，今以其奏法樂故在初列之。

[0465b13]  緊那  羅此云疑神亦云人非人，其形似人而頭有  一角，疑者云人耶非人耶，遂以為名。緊那  羅王名為屯崙摩，彈琴歎佛乃至迦葉不能自
安也。言「法」者，奏四諦法也。「妙法」者，奏十二因  緣法也。「大法」者，奏六度法也。「持法」者，總持上  三法，即是奏陀羅尼曲也。

[0465b19]  「揵撻婆」此云香陰，  以其清虛食香，又身唯恒出香，故名香陰。《大  智度論》云「揵撻婆王名童籠摩，此云樹，居在
地上十寶山中，諸天欲作樂時，身有異相即  飛上天，與緊那羅番休上下」。初言「樂」者，無聲  之樂也。次是有聲之樂，次是無聲樂中之勝，  次是有聲樂中之勝也。

[0465b25]  問：

[0465b25]  揵撻婆屬何道攝？

[0465b26]  答：

[0465b26]  一云屬鬼道，一云阿修羅道也。

[0465b26]  「阿修羅」  者，此云無酒，或云過去持一不飲酒戒報得  此身。或云集諸華釀海為酒而不成，故云無
酒。《毘婆沙》云「阿之言無，修羅云端正，謂  無端正，以男醜女好故也」。釋道安《道行經》「胡  音云須羅，此云質諒，以其多諂曲，故為立此
名，令其質直誠信也。諒即信也。」《婆藪傳》云  「非天，亦言非善戲樂，諸天以善法戲樂，其  多作不善戲樂也。」「婆稚」者，此言縛，其人是修
羅中前峯，與帝釋鬪時被縛，因誓得脫，故以  為名也。又翻為最勝。

[0465c07]  問：

[0465c07]  修羅何故常與帝釋  戰？

[0465c08]  答：

[0465c08]  《婆沙》云「修羅有美女而無好食，諸天有  好食而無美女，互相憎嫉故恒鬪戰也。

[0465c09]  「佉羅  騫太」者，此云廣肩甲，又云寶錦，又云欲錦也。  「毘摩質多羅」者，此云響高，以其於大水中出
大音聲，自唱言我是毘摩質多羅，故云響高。  亦云種種疑，又云穴居者，最是海下住也。故  修羅有二處住：一者、地上，眾相山中其力最
劣，次在須彌山北入海一萬二千由旬有羅  睺阿修羅王，領無量阿修羅眾，次羅睺下復  一萬二千由旬有修羅名勇健，勇健下一萬
二千由旬有修羅名美鬘，美鬘下一萬二千由  旬有修羅名毘摩質多，故稱穴居也。《阿含經》  云「光音天入海水，精流水內遂成一卵，經
八千歲生女修羅，身若須彌千頭少一，水觸  女身生毘摩質多，形四倍大母，九頭八脚千  手少一，納香山揵撻婆女生舍脂也。」

[0465c23]  「羅睺」者，  此言覆障，又云吸氣。《正法念經》云「修羅有鬼  有畜，羅睺是師子種」。《婆沙》云「《伽陀經》云，有鬼、
有畜、有天」。

[0465c26]  問：

[0465c26]  何故修羅手障月？

[0465c26]  答：

[0465c26]  《婆沙》云「月  是帝釋軍前峯，故以手障之而欲食月」。《正法  念經》云「日月放光障修羅眼，令不見天眾，  故以手障之」。

[0465c29]  「迦樓羅」者，此云金翅鳥，以其翅  頭即有金色，故以為名。《海龍王經》翻為鳳凰。

[0466a02]  「大威德迦樓羅王」者，食龍之時有大威德，故  以為名也。「大身」者，經云「兩翅相去三百三十
六萬里」也，閻浮提只容其一足。「大滿」者，餘  鳥食龍多不飽足，此鳥恒飽滿，故云大滿。「如  意」者，此鳥頸下有如意珠，或言不可動也。
有人言：食三生龍者名大滿；具能食四生龍，  勢力自在，故稱如意也。

[0466a08]  「韋提希子」下，第二、明  顯舊眾。

[0466a09]  「韋提希」翻為思惟，亦云四維。

[0466a09]  「阿闍世」  者，此云未生怨。以母標之者，爾時以害父竟，  故不標父也。又言擲之於地遂折其指，故名
折指。《阿含經》云「世王懺悔竟，猶墮拍掬地獄，  後從地獄出成辟支佛」。《涅槃經》云「阿闍世王  不值耆婆，來月七日當墮地獄，而懺悔竟不
復墮」。又經云「懺悔竟得柔順忍」。所以大小  乘經不同者，以小乘經力劣，故重罪微薄猶  墮輕地獄；大乘經力勝，重罪都滅所以不墮。
又闍王害父身瘡未發，故來聽《法華》，至涅槃  時身瘡發者，《涅槃經》既唱當滅五逆之罪，闍  王是權行，欲顯正教能滅罪、邪教不能滅罪，
為眾生作滅罪良伴，故至彼發也。此經不明  滅罪用故身瘡不發，而明功德勝用，一毫之  善皆得成佛，世王雖作五逆不斷善根亦當
成佛，為眾生作成佛良伴，為此義故來聽法。

[0466a25]  問：

[0466a25]  《涅槃經》明闍王懺悔得無根信，餘經云得  柔順忍。柔順忍二處：一、十迴向心；二、六地。云  何會通？

[0466a27]  答：

[0466a27]  涅槃據其迹，明是罪人，故但得信  心；若言得柔順忍者，眾便謂實犯罪人則不  滅，他經據本故得順忍。又淺深隨緣也。

[0466a29]  「各  禮佛足退坐一面」者，《智度論》云「俗人是客，來  至佛所，是故聽坐；聲聞菩薩位居弟子，是
故侍立。」亦可大眾集竟，今總結眾集儀則，故  云禮佛而坐也。

◎

法華義疏卷第一

[0466b06]  永仁癸  巳  無射上旬，投廣隆寺眾徒之淨財，  彫《義疏》第一卷之印板。竊以漢帝夢於金人  餘一千歲，日域傳於上乘，至七百年而終未
聞三論真宗開板，何況一乘《法華義疏》哉。爰  素慶雖生扶桑之邊方，幸遇曇華之妙典，斯  疏若不流通，弘經恐亦壅塞。因茲贔屓欲終
一部大功，勸化開闡法華宗旨，庶幾霑妙道  於像末萬年之空，捶法燈於龍華三會之曉，  盪四生妄執，覺八不正觀矣。

[0466b15]  都幹緣沙門　素慶謹誌

* * *

【經文資訊】大正藏第 34 冊 No. 1721 法華義疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，佛教電腦資訊庫功德會提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
