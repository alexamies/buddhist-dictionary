佛說阿難問事佛吉凶經

後漢安息國三藏安世高譯

[0753a06] 阿難說：「聞如是。」

[0753a06] 阿難白佛言：「有人事佛得富貴諧偶者，有衰耗不得諧偶者，云何不等耶？願佛天中天，普為說之。」

[0753a08] 佛告阿難：「有人奉佛，從明師受戒，不失精進奉行所受，朝暮禮拜，恭敬燃燈，齋戒不厭，心常歡欣，善神擁護，所向諧偶，百事增倍，為天龍、鬼神、眾人所敬，後必得道；是善男子、善女人，真佛弟子也。

[0753a13] 「有人事佛，不值善師，不見經教，信意不堅，亦有戒名違犯正律；既無形像，亦不燒香然明作禮，恒懷瞋恚，惡口罵詈，六齋不持，殺生趣手；不敬佛經，持著雜物弊篋之中，或著妻子床上不淨之處，或持掛壁無有床坐棚閣，與世書無異。若有疾病了不念佛，便呼巫師卜問祠祀，請乞邪神，天神離遠不得善護，妖魅日進，惡鬼屯門，令之衰耗所向不諧。現世罪人非佛弟子，死入泥犁百毒掠治，魂神痛酷不可得言。愚人[夢-夕+登]瞢不能自思，先行無功還怨天地，責聖咎天迷謬乃爾，甚為愚癡，遂為三塗所見綴縛。

[0753a24] 「夫人得道皆從善生，經戒自御心身口，善為大鎧不畏刀兵，善為大船得渡河淵，有能守信室內和安。現世有慶福追自然，行之得報非神授與。若人不信不持經戒，後生轉劇，善惡逐人如影追形，勿作狐疑，自墮惡道，求脫良難。諦信不犯，所在常安；佛語至誠終不欺人。佛世難值人身難獲，汝今侍佛宿福之大，當念報恩班宣法教，廣為福田行之得度，所適無憂。」

[0753b03] 阿難復白佛言：「人不自手殺，教人殺者，其罪云何？為無罪耶？」

[0753b05] 佛言：「阿難！教人殺者，重於自殺。何以故？或是奴婢下賤之人，作無殺意；或為王者縣官所見逼促，不自意出為之所使。教人殺者，而知故犯，陰謀殘害復罪他人，欺罔三尊還負自然，其罪莫大；怨對相報，世世受殃，未有斷絕。現世不安，死入地獄，受毒痛裂，從地獄出為畜生，屠割皮骨以肉償人，皆由前世殘殺暴逆，剋賊眾生陰謀懷害，無有慈心。見人殺者代其歡喜，以用快意過於自殺，罪深如是。」

[0753b14] 阿難復白佛言：「世間人及佛弟子，輕易其師、惡意向師并道德人者，其罪云何？」

[0753b15] 佛言：「阿難！夫為人者，當愛樂人德、欣樂人善，不可嫉之。惡意向師、道德人者，是惡意向佛無異也。寧持萬石弩還自射身，為痛不？」

[0753b18] 阿難言：「甚痛，甚痛！世尊！」

[0753b19] 佛言：「人持惡意向道德人與其師者，痛劇弩射身也。為人弟子，不可輕慢其師、惡意向道德之人；道德之人當視之如佛，不可嫉謗。人有戒德者，感動諸天龍、鬼神，莫不敬尊。寧身投火中、利刀割肉，慎勿得嫉謗是善之人，其罪不小。慎之！慎之！」

[0753b25] 阿難復白佛言：「師者，為可得呵喝弟子，以小罪成大，得無罪耶？」

[0753b26] 佛言：「不可！不可！師、弟之義，義感自然，當相信厚，視彼若己；己所不行，勿施於人，弘崇禮律訓之以道，和順忠節不相怨訟。弟子與師二義真誠，師當如師，弟子當如弟子，勿相誹謗慎莫含毒，小怨成大還自燒身。觀世惡人魔比丘輩，師不如師、弟子非如弟子，但共為惡不念行道。沮壞善者貪慕俗業，不計無常積財自喪，死墮惡趣餓鬼畜生，未甞有是相視若牛，於世何求念報佛恩？當持經戒相率以道。道不可不學，經不可不讀，善不可不行，行善布德濟神離苦，超出生死，見賢勿慢見善勿謗，不以小過證人大罪，違法失理其罪莫大，罪福有證。可畏！可畏！」

[0753c10] 阿難復白佛言：「末世弟子生是魔界，多有因緣，有居家之求、身口之累，云何行之？」

[0753c11] 佛言：「為佛弟子，雖有因緣持戒勿犯，誠信畏慎敬歸三尊，孝事二親內外謹善，不念誑佞心口相應，善權方便進退知時，可得作世間事，不得為世間意。」

[0753c15] 阿難白佛：「何謂世間事？何謂世間意？」

[0753c16] 佛言：「為佛弟子，可得估販利業，平斗秤尺施行以理，不得阿枉巧欺以侵於人，葬送、移徙、婚姻、嫁娶是為世間事也。世間意者，為佛弟子不得卜問、請符呪魘怪、祠祀、解奏、畏忌不吉。受佛五戒者，是福德之人，無所畏避，有所施行當啟三尊，無往不吉。戒德之人，道護為強，諸天龍鬼神無不敬伏；戒貴則尊，所往常安。不達之者，自作鄣礙。善惡由心禍福由人，如影追形如響隨聲，天無不覆地無不載；戒行之德福應自然，天神擁護感動十方，與天參德功勳巍巍，眾聖嗟歎難可稱量，智士達命沒身不邪，善知佛教可得度世之道。」

[0753c28] 阿難聞佛所說，便整袈裟頭腦著地：「唯然，世尊！我等有福，得近如來耳飡法味，普恩慈大，愍念一切，為興福田，令得脫苦。佛語至誠而信者少，是世多惡，眾生相詛，多信鬼神背正向邪，天堂皆空地獄塞滿，甚可痛哉！若有信者，或一若兩，奈何世凋，乃當如此。佛滅度後，經法獨存，少有行者；人民轉偽，漸銷淪替將衰滅矣。嗚呼！痛哉！復何恃怙？唯願世尊，為諸晚學留神顯化，未可般泥洹。」

[0754a08] 阿難因進頌曰：

「佛為三界護，　　恩廣普慈大，
　願為晚學類，　　未可取泥洹。
　痛矣未達者，　　瞢瞢不別真，
　法鼓震三千，　　云何不得聞？
　世濁諸惡人，　　自還墮顛倒，
　不信世有佛，　　自作眾罪本。
　命盡往地獄，　　刀劍解其身，
　祠祀好殺生，　　鑊湯涌其中；
　婬泆抱銅柱，　　大火相燒然，
　誹謗清高士，　　鐵鉤拔其舌；
　亂酒無禮節，　　洋銅沃其口，
　若生還作人，　　癡騃無義方。
　不殺得長壽，　　無病常康強；
　不盜後大富，　　錢財恒自饒；
　不婬香淨潔，　　身體鮮苾芬；
　至誠不欺詐，　　為人所信承；
　不醉得聰明，　　眾人所尊敬。
　五福超法出，　　天人同儔類，
　所生億萬倍，　　真諦甚分明。
　癡愚不別道，　　蔽聖毀正覺，
　死入無擇獄，　　頭上戴鐵輪。
　求死不得死，　　須臾已變形，
　矛戟相貫刺，　　軀體相殘截。
　曚曚不達事，　　惡惡相牽拘，
　展轉眾徒趣，　　禽獸六畜形，
　為人所屠割，　　以肉償宿怨，
　無道墮惡道，　　求脫甚為難。
　人身既難得，　　佛法難得聞，
　世尊為眾祐，　　安住之特尊。
　敷遺甘露法，　　晚學普奉行，
　哀我現深慧，　　愍念群生故。
　開悟示道地，　　行者得度脫，
　福人在向向，　　見諦樂不生。
　自歸安仁聖，　　殖種不死路，
　恩慈無過佛，　　神妙現威光。
　願使一切人，　　得服甘露漿，
　慧船到彼岸，　　法磬倡三千。
　彼我無我想，　　眾祐轉法輪，
　我等蒙嘉慶，　　得捨十二緣，
　歡喜稽首拜，　　自歸最無上。」

[0754b20] 阿難稽首頌已，諸會大眾得不迴還，心意開解，僧那大鎧志無上道，甘露之音，香熏十方。示現道地為作橋梁，國王、臣民、天龍、鬼神，聞佛所說，阿難所頌，且悲、且感、且歎、且喜，稽首佛足，及禮阿難，受教而去。

佛說阿難問事佛吉凶經

【經文資訊】大正藏第 14 冊 No. 0492a 佛說阿難問事佛吉凶經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA