大乘遍照光明藏無字法門經


大唐天竺三藏地婆訶羅再譯

[0874a12]  如是我聞：

[0874a12]  一時，佛住王舍城耆闍崛山，與大  菩薩及比丘僧無量百千億那由他眾俱。其  諸菩薩，一切皆得大智善權，悉能通達無字
法藏，具樂說辯不違真俗，勇猛精進永離蓋  纏，調伏諸根無所執著，憐愍眾生如視一子，  愛重實智如大寶洲，慚愧為身定慧為首，以
大慈悲而為體性，知善不善實不實法，照  了二空住勝妙地，得大名稱永安隱眠，決  定修行最上之法，永離胎藏下劣之身，示
現受生守護國土，諸所施為普遍賢善，離於  三界能救三界，其行清淨善達自他，皆得  具足如是功德。其名曰：勝思惟菩薩，勝趣
行菩薩，妙音菩薩，美音菩薩，辯具菩薩，辯  聚菩薩，珠髻菩薩，千輻菩薩，法輞菩薩，法  響菩薩，蓮花面菩薩，蓮華眼菩薩，持地菩
薩，持世菩薩，聲遍大地菩薩。如是等菩薩  摩訶薩，一切皆是童子像類，於此眾中而為  上首，各各與己眷屬等俱。

[0874b01]  爾時，觀世音菩薩，與無量無數灌頂受職諸  菩薩眾之所圍繞；得大勢菩薩，與無量億大  梵天眾之所圍繞；勝思惟菩薩，與無量菩薩
及天主帝釋之所圍繞；虛空藏菩薩，與無量  四天王眾之所圍繞；眾所知識菩薩，與無量  婇女之所圍繞；普賢菩薩、離疑菩薩、不空見
菩薩、止諸蓋菩薩、無量善巧藥王菩薩、藥上  菩薩等，各與無量菩薩大眾之所圍繞；長老  舍利弗、摩訶目乾連、摩訶迦葉等，各與一
切大阿羅漢之所圍繞；乃至十方恒河沙等  一切世界所有日月諸天子等，各以威光來  至佛所，以佛神力，彼彼威光不能照曜，猶如
聚墨比閻浮金；又有無量那羅延天，及以水  天  德  叉迦龍王、阿那婆達多龍王等，亦與眷  屬之所圍繞；美音乾闥婆王，亦與無量乾闥
婆眾之所圍繞；無濁迦婁羅王，與七億迦  婁羅王眷屬圍繞；乃至十方恒沙世界一切  菩薩，各請  己  佛，與眷屬俱，來至此間娑婆世
界，持諸上妙出世供具，供養於佛及菩薩已，  各禮佛足却住一面，坐蓮華座瞻仰世尊。

[0874b20]  爾  時勝思惟菩薩摩訶薩即從座起，偏袒右肩，  右膝著地，合掌向佛，而作是言：「世尊！我為四
眾，欲問如來二字之義，惟願如來為我解說，  令我等輩咸得利益。」

[0874b25]  爾時世尊告勝思惟菩薩言：「善男子！如來豈  為一眾生故出現於世？乃為利益無量眾生  出現於世。善男子！汝今乃能為四眾故，請問
於我二字之義。隨汝所問，當為汝說。」

[0874b29]  於是勝思惟菩薩蒙佛聽許，白佛言：「世尊！  有何等法，菩薩摩訶薩應當除滅及以守護？  復有何法，如來克證及以覺知？如是二義惟
願為說。」

[0874c04]  爾時，佛讚勝思惟言：「善哉，善哉！善男子！汝  已成就無量福慧，復為如來加威神力，乃能  問我如是之義。諦聽，諦聽！善思念之！吾當為
汝分別解說。

[0874c08]  「善男子！有一種法，菩薩摩訶薩應當除滅。  何等一法？所謂欲貪。如是一法，菩薩摩訶薩  應當除滅。善男子！復有一法，菩薩摩訶薩
應當除滅。何等一法？所謂瞋恚。如是一法，  菩薩摩訶薩應當除滅。善男子！復有一法，  菩薩摩訶薩應當除滅。何等一法？所謂愚癡。
如是一法，菩薩摩訶薩應當除滅。善男子！復  有一法，菩薩摩訶薩應當除滅。何等一法？所  謂我執。如是一法，菩薩摩訶薩應當除滅。善
男子！復有一法，菩薩摩訶薩應當除滅。何  等一法？所謂懈怠。如是一法，菩薩摩訶薩應  當除滅。善男子！復有一法，菩薩摩訶薩應
當除滅。何等一法？所謂睡眠。如是一法，菩  薩摩訶薩應當除滅。善男子！復有一法，菩  薩摩訶薩應當除滅。何等一法？所謂染愛。
如是一法，菩薩摩訶薩應當除滅。善男子！復  有一法，菩薩摩訶薩應當除滅。何等一法？  所謂疑惑。如是一法，菩薩摩訶薩應當除滅。
善男子！復有一法，菩薩摩訶薩應當除滅。  何等一法？所謂無明。如是一法，菩薩摩訶薩  應當除滅。善男子！如上所說如是等法，菩  薩摩訶薩應當除滅。

[0874c29]  「善男子！汝問於我，復  有何法，菩薩摩訶薩應守護者，今為汝說。善  男子！有一種法，菩薩摩訶薩常當守護。何等
一法？所謂己所不欲，勿勸他人。如是一法，菩  薩摩訶薩常應守護。何以故？若菩薩摩訶薩  守護此法，即是守護諸佛如來一切戒藏。如
諸菩薩，自愛命者則不應殺，自愛財者則不  應盜，自愛妻者不應侵他，自愛實語不應誑  彼，自愛和合不應間他，自愛正直不應邪綺，
自愛柔軟不應惡罵，自愛止足終不於他而  生貪欲，自愛仁恕終不於他而生瞋恚，自愛  正見終不教他令生邪見。善男子，如是菩薩
發意說言，我今敬順如來正教，應當勤心守  護此法，是名菩薩摩訶薩守護一法。善男子！  我見如是諸菩薩等，欲求無上大菩提者，悉
為樂故而求菩提，無有為苦求之者也。善男  子！是故我說己所不欲，勿勸他人。如是等法，  菩薩摩訶薩應當守護。」

[0875a18]  爾時勝思惟菩薩復白佛言：「世尊！何等之  法，如來克證及以覺知？惟願為我開演其義。」

[0875a20]  佛言：「善男子！無有一法而是如來所覺所證。  何以故？於諸法中無覺無證，此是如來所證  所覺。善男子！一切諸法本無有法，如來覺證；
一切諸法本無有滅，如來覺證；一切諸法性  離二邊，如來覺證；一切諸法本無有實，如來  覺證。

[0875a26]  「復次善男子！一切諸法，皆從自業因緣力故  而得生起；而是因緣，念念不住猶如電光，如  是業緣，如來覺證；是故我說以因緣故而諸
法生，以因緣故而諸法滅，若離因緣，則無業  報。如是等事，如來覺知。善男子！如是所覺  一切法性，是名遍照光明之藏。善男子！何
故法性名之為藏？以諸眾生世出世智，皆依  此藏而得生故。如以實智觀彼法性，智依彼  生，故名為藏。

[0875b06]  「復次善男子！我亦復說一切諸法如幻如焰，  如水中月，如是等事，如來覺證；又善男子！  諸法性相，一味解脫，如是等事，如來覺證。善
男子！如是解脫一味法性，是名遍照光明之  藏。

[0875b11]  「復次善男子！又有一法如來覺證。何等一法？  所謂諸法不生不滅、不增不減、不來不去、不  取不捨、非因非緣，如是等法，如來覺證。

[0875b14]  「復次善男子！如來了知一切諸法，無有自性  不可為喻，無有文字之所辯說，如是之法如  來覺證。善男子！如上所說如是之法，悉是
如來所覺所證。」

[0875b17]  當佛說此遍照光明藏無字  法時，有微塵數諸菩薩等得住十地；又有無  量諸菩薩等住於諸地；又有無量諸菩薩等
證得百千諸大三昧；又有無量塵數眾生發  阿耨多羅三藐三菩提心；又有無量無邊眾  生得阿羅漢果；又有無量無邊眾生得脫地
獄、餓鬼、畜生種種諸苦，生人天中受勝妙樂；  諸在會眾悉不唐捐，無有一人而空過者。

[0875b25]  爾時佛告羅睺羅言：「善男子！我此法要，汝當  受持。」

[0875b26]  時彼會中有九十億菩薩摩訶薩，聞是  語已，承佛神力，白佛言：「世尊！我等誓於娑婆  世界後時後分，見有堪能為法器者，我當為
彼宣說是經，惟願世尊不以為慮。」

[0875b29]  爾時四  天王復白佛言：「世尊！若當來世有善男子  及善女人，能有受持此經典者，我當擁護，  諸有願求皆令滿足。何以故？此善男子及善
女人，能持此經，是法器故。」

[0875c05]  爾時世尊，見九十億諸菩薩等，及四天王如  是請已，便作是言：「善男子！我此所說遍照  光明藏無字法門，我得佛來未曾演說，今為
汝等而演說之。善男子！彼未來世諸眾生等，  若得聞此希有法門，當知是人久已成就無  量福慧；當知是人則為承事供養於我；當知
是人則為荷擔佛大菩提；當知是人決定當  得成就辯才；當知是人決定當得清淨佛土；  當知是人臨命終時定當得見阿彌陀佛，菩薩
大眾之所圍繞；當知是人常見我身在靈鷲  山，及見此等諸菩薩眾；當知是人則為已得  無盡法藏；當知是人得宿命智；當知是人不  墮惡道。

[0875c18]  「復次善男子！今我說是未曾有法，若當來世  有善男子及善女人，設有已作五逆等罪，聞  此法門，若能書持讀誦解說，或勸他人書持
讀誦及以解說，我見是人不墮惡道，其人所  有諸煩惱障、業障報障，皆得清淨，其人來世  具得五眼，其人則為一切諸佛所共灌頂，其
人則為諸佛世尊及諸菩薩之所護念，其人  來世在在所生，具足諸根無有缺減。」

[0875c26]  佛說是經已，勝思惟菩薩摩訶薩等，及諸比  丘，天龍八部，聞佛所說，皆大歡喜，信受奉行。

大乘遍照光明藏無字法門經

* * *

【經文資訊】大正藏第 17 冊 No. 0830 大乘遍照光明藏無字法門經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，Grief 大德輸入／Gamblers
大德校對，無名氏大德輸入，北美某大德提供，波羅提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
