佛說阿惟越致遮經卷下

西晉月氏三藏竺法護譯

如來品第十三

[0219a06] 爾時，三菩薩各從遠來，見此變化，佛所演法，得未曾有。阿難白佛：「此三菩薩從何所來？」

[0219a08] 世尊告曰：「東方去是恒沙等剎，有世界曰身超須彌山。住在本土，聞說斯經，故來到是。」

[0219a09] 時三菩薩來住佛前，皆以香華供養世尊，俱白佛言：「余等僉然信樂斯法，不懷狐疑。所以者何？心中[火*霍]然，譬如目覩。如來、至真、等正覺恩之所覆。」

[0219a13] 時一菩薩前白佛言：「如我所言，至誠不虛，吾於是經都無狐疑。」第二菩薩復白佛言：「余於此法亦復不疑。」第三菩薩復白佛言：「我之所言至誠不虛。所謂佛者，吾則是佛，曉了斯經，無有疑網。」

[0219a18] 爾時，眾中無數百千諸來會者悉共叉手，不樂本座：「佛興於世，此徒何故乃宣斯言？」其餘眾人各各默聲，各心念言：「今佛現在，自當分別。」

[0219a21] 阿難復白佛：「此等菩薩皆號云何？」

[0219a21] 佛告阿難：「一菩薩者名得如來住，第二菩薩名志得世尊音，第三菩薩名志逮得佛聲。如是，阿難！如彼所言，等無有異，其義趣此。」

[0219a24] 阿難白佛言：「今此無數百千之眾擾動不安，悉各叉手，一心向佛，不知斯義為何趣也？」

[0219a26] 「是輩功德轉當增加。譬如男子，端正殊妙、顏貌潔白，淨水自洗，以栴檀香熏浴其體，著好衣畢，其人體色益自光耀。是輩功德信樂大道，叉手向佛，福轉難及。」

[0219b01] 佛爾時說頌曰：

「如來知過去，　　當來亦如是，
　見諸法本無，　　故曰為如來。
　悉達現在事，　　未來悉覩喻，
　不造立三行，　　究竟如無想。
　如往古諸佛，　　所覺不可計，
　無從來一等，　　故曰為如來。
　如往古諸佛，　　所猗求聖道，
　覺者亦當然，　　故曰為如來。
　諸法本所立，　　道聲寂然定，
　音歸不可得，　　故曰為如來。
　專應過去戒，　　當來亦復然，
　現在獲本無，　　故曰為如來。
　如勇猛忍辱，　　為菩薩之人，
　彼學亦如是，　　此人則無上。
　本為菩薩時，　　獲勤力如是，
　志所行精進，　　故曰為如來。
　如諸法平等，　　所說無特異，
　不著念在有，　　故曰為如來。
　平等不有念，　　常自然等正，
　無有平等想，　　非思莫發念。
　本無成三昧，　　具足此音聲，
　遵修於定意，　　故曰為如來。
　諸法悉本淨，　　本無不有處，
　一切無所稱，　　因緣不有形。
　曉了智慧相，　　明空法亦爾，
　至誠無所疑，　　智慧度無極。
　如聖之所度，　　逮本無思議，
　彼明不可得，　　則無量滅度。
　猶獲智慧爽，　　過度亦復然，
　以是慧無處，　　故曰為如來。
　佛道不可獲，　　如意之所念，
　不得一切法，　　故曰為如來。
　獲致於無為，　　假使多所逮，
　諸法非有數，　　歎道不可限。
　世尊之威耀，　　無有修軌迹，
　彼道則雅諦，　　悉從智慧興。
　道尊如無漏，　　各分別如是，
　彼道則正真，　　塗志應自然。
　有曉了聖化，　　法所御平等，
　將令至本無，　　故曰為如來。
　聖與平等同，　　所住順明軌，
　道與身本無，　　故曰為如來。
　今吾講說法，　　聲平等如是，
　假使住於斯，　　爾乃求大道。
　我是故，阿難！　　口出是語耳，
　此事如所言，　　則為識之行。
　曉了不退轉，　　則勇猛菩薩，
　故以修精進，　　讚揚其義耳。
　阿難！是因緣，　　菩薩志所演，
　所以謂如來，　　勇猛菩薩智。
　順此諸因緣，　　其法為何類？
　何因謂世尊？　　菩薩修無畏，
　講道億百劫，　　所因成大聖，
　佛道無思念。　　成就慧明跡，
　皆自為身求，　　永覩無所畏，
　故曰為世尊。　　未甞懼生死，
　終始無所立，　　以是度群生，
　故曰為世尊。　　何謂畏生死？
　云何住終始？　　何因度眾生？
　世尊最上覺，　　無道利法者。
　法亦不有壞，　　非堅無有散，
　度人勤苦患，　　是不畏生死，
　此非住終始。　　度群黎如此，
　故曰為世尊。　　未曾懼諸法，
　永不畏諸義、　　及一切佛經，
　令聞無數法，　　非底不有邊。
　眾生法悉空，　　諸佛道自然，
　不覩諸法本，　　即依順此經。
　專精於諸法，　　智空法自然，
　不恐無所畏，　　曉了道慧空。
　知諸法侵欺，　　分別無所猗，
　精進次第演，　　則解諸法本。
　勗勉一切難，　　棄捐眾惡道，
　未甞有恐懼，　　免眾生惡塗。
　過度億人民，　　越終始大懼，
　常不動生死，　　爾乃度群生。
　過之度彼岸，　　至上尊無為，
　得致號之人，　　故曰為世尊。
　為人分別說，　　說法猶虛空，
　亦不有畏難，　　故曰為世尊。
　因依一切法，　　多所而開導，
　道平等無異，　　聖則不可獲。
　眾生等於彼，　　則逮成佛道，
　分別說如此，　　則無所畏難。
　開化閉鬲人，　　度無數群生，
　超越諸所畏，　　故曰為世尊。
　釋去諸人想，　　專修于道念，
　拔除群萌志，　　故曰為世尊。
　得離眾思想，　　菩薩無所慕，
　以故得號字，　　則亦謂世尊。
　寂滅致等法，　　曉了一切義，
　當來所立志，　　則亦謂世尊。
　不求上妙道，　　彼亦不求名，
　若脫無為稱，　　為人講經義。
　道捨眾憍慢，　　則不有立願，
　人求尊名稱，　　則不慕佛道。
　計音如響等，　　因興眾想念，
　貪著虛偽聲，　　我名譽乃爾。
　不存一切響，　　口言無所著，
　菩薩不放逸，　　故曰為世尊。
　大聖所說音，　　如是譬像法，
　假有菩薩號，　　故曰為世尊。
　以故當了之，　　莫不迷惑者，
　至誠求佛道，　　無數無有漏。
　是緣乃餘事，　　歎說世尊音，
　阿難！知隨因，　　而號為菩薩。
　我是故，阿難！　　口出此語耳，
　所緣諸明智，　　佛號為世尊。
　覺了眾塵埃，　　未甞為之惑，
　平等覺除欲，　　是故號曰佛。
　何以為世尊，　　顯示斯名號？
　曷從言白佛，　　而講說道法？
　佛法無所有，　　曉了空寂滅，
　一切無有著，　　故號字為佛。
　覺了體悉空，　　見體無所屬，
　彼不有堅固，　　身不可久得。
　愚騃離慧明，　　不要謂常要，
　覺此悉本無，　　故號曰為佛。
　分別無明慧，　　自然不有形，
　逮得大聖智，　　故名曰為佛。
　過去所興想，　　分別學無想，
　曉眾想無處，　　不為念所惑。
　覺知往古色，　　無生不有處，
　愚者為想惑，　　計色無所成。
　分別色本無，　　不可得根源，
　不著一切法，　　則無有痛痒。
　曉想譬如幻，　　無物不有形，
　已分別斯慧，　　一切法如是。
　總持無所行，　　一切身無古，
　空義非有御，　　故身不可得。
　人身不堅要，　　若如芭蕉樹，
　悉分別此義，　　故號曰為佛。
　其識自然空，　　計身無有內，
　外亦不可獲，　　識之何等類。
　覩識無所有，　　一切法亦然，
　不得處形貌，　　究竟不可獲。
　識之所知然，　　計本悉等寂，
　若了曉想者，　　則莫有所見。
　明不作是觀，　　一切人亦然，
　群生萌類同，　　以故無能知。
　自然不有啟，　　諸法無所行，
　一切莫有受，　　人法亦俱然。
　一切法忍過，　　覺了未甞生，
　無若干放逸，　　故號曰為佛。
　曉了佛眾經，　　所經如正諦，
　一切法無處，　　故名號曰佛。
　如空諦法爾，　　所覺經本無，
　猶佛道無異，　　莫能得根本。
　從始發意來，　　所因志大道，
　則了不有志，　　諸法無所獲。
　何緣發其志，　　而慕求聖道？
　其心與道同，　　覺了無形類。
　吾以故，阿難！　　演出此經耳，
　所因講聖軌，　　吾為佛道師。
　以斯法像類，　　其音號曰佛，
　假使作彼教，　　乃為求佛道。
　則得近正道，　　其知是法者，
　不復懷二心，　　一切法如是。
　不疑佛經籍，　　則致世最上，
　若解此講者，　　普說法若斯。」

[0221a17] 佛分別說此如來、世尊、佛義之時，則無央數百千人眾前白佛言：「吾等除疑，無復結網。所以菩薩因由得名，號之如來、世尊為佛。曉了此法，自逮見心，一切法空，人為之惑。父母、妻子，戀恨、恩情，如來手授深妙之義，其心堅住不復輕發。了不動法，如空不搖，無能震者。如是，世尊！一切諸法無所轉移。所以者何？諸法如空。」爾時，無數百千之眾稽首佛足，遶聖三匝，則還復坐。

阿惟越致遮經開化品第十四

[0221a27] 爾時，有菩薩名諸根常悅，說是頌曰：

「眾人興果想，　　救濟于異念，
　平等於實道，　　稽首世明智。
　常講說德實，　　演果為平等，
　得平夷正覺，　　稽首世明智。
　無數人貪果，　　猗行眾生實，
　佛悉度此等，　　稽首世明智。
　說法無差特，　　所住而正均，
　覺諸法平等，　　稽首世明智。
　人多慕德果，　　勗勉令不著，
　解脫眾顛倒，　　稽首世明智。
　所興德具足，　　使眾堅住道，
　成就一切德，　　稽首世明智。」

[0221b11] 於是，諸根常悅菩薩說偈讚佛已，遶佛三匝，去佛不遠瞻聖尊顏，不以為厭，心開意悅。

[0221b12] 於是，蓮華首藏菩薩即從座起，蓮華散佛已，讚曰：

「眾人皆懷想，　　度脫諸所著，
　永離於恐懼，　　稽首上能仁。
　寂除一切處，　　說法無境界，
　英雄超諸受，　　稽首上能仁。
　尊解諸法空，　　自然無堅固，
　平等法越難，　　稽首上能仁。
　斷除諸根株，　　眾生著塵勞，
　勉濟使無畏，　　稽首上能仁。
　無恐而不懼，　　為大師子吼，
　超度諸境界，　　稽首上能仁。
　無有眾憂患，　　慼惱已永盡，
　心除遠凶害，　　稽首上能仁。」

[0221b27] 蓮華首藏菩薩大士讚佛已訖，即白佛言：「若人行此，當為作禮。最後世時，聞是深經，智慧明達，未曾恐懼。」

[0221c01] 復有菩薩名離欲迹，前白佛言：「假使有人聞此深經歡喜信者，則謂明智，當以華香夙夜供養。」

[0221c04] 復有菩薩號曰廣心，前白佛言：「說此經法尊興佛道，不疑此者德不可量，致供養利，其心堅固。信是經者，所願者得；其不信者，為魔所固，則隨魔行。」

[0221c07] 復有菩薩號曰蓮華目，前白佛而讚頌曰：

「若信是經者，　　為世作眼明，
　無有狐疑心，　　指示人道路。」

[0221c11] 復有菩薩名心信悅，佛前頌曰：

「聞斯經法者，　　歡喜信為上，
　是等之人輩，　　則為世神明。」

[0221c14] 復有菩薩號喜神靈，而說頌曰：

「其聞是經者，　　信之而不疑，
　為世之威神，　　人中之上尊。」

[0221c17] 復有菩薩名曰常慼，前白佛言而說頌曰：

「若有疑是經，　　當為興悲哀，
　志在虛妄法，　　則數數生死。」

[0221c20] 復有菩薩名曰寶衣，而說偈曰：

「無數億衣服，　　清淨善微妙，
　疾化度尊長，　　令未曾狐疑。」

[0221c23] 復有菩薩名曰禪食，佛前說頌曰：

「其信此深經，　　當為施美食，
　一切味具足，　　專精大聖行。」

[0221c26] 復有菩薩名曰見人住聖，佛前說頌曰：

「其疑是經者，　　當為興悲哀，
　啼哭墮泣淚，　　不信深經法。
　或從地獄來、　　或還入惡道，
　用須臾之間，　　狐疑此像法。
　為惡友所攝，　　不解深妙義；
　為疑網所縛，　　以故歸非處。
　則不順正戒，　　觀瞋恚懷惱，
　於是所住時，　　喻之如凶獸。
　既不修道術，　　懈怠不精進，
　信邪無智慧，　　不信此典籍。
　慕終始群生，　　著吾我恩愛，
　猗在三界患，　　不信斯微妙。
　懷害為愚冥，　　著在欲所樂，
　貪猗自見身，　　誹謗是道教。
　志慕好衣服、　　追逐美飲食，
　少存清白法，　　故誹謗斯經。
　人在樂欲界，　　貪慕無德實，
　其人則自遠，　　不近於世尊。」

[0222a16] 復有菩薩名曰棄惡法，佛前說頌曰：

「當棄是輩人，　　譬如遠溷廁，
　愚者疑此經，　　猗界而求脫。
　當共遠離之，　　猶若死臭屍，
　其疑深經者，　　遠之當如此。
　有人誹謗者，　　如賊危聚落，
　則住在冥處，　　見惡意捨走。
　觀此即當馳，　　是賊凶、惡物，
　若誹謗此經，　　不見意無亂。」

[0222a25] 爾時，阿難前白佛言：「未甞有。天中天！是諸菩薩分別經慧，乃如是乎？因三昧力說是語也？承佛聖旨曉了之乎？」

[0222a27] 佛言：「承佛威神，緣此經義，得三昧力逮至無為。所以者何？今是住者族姓子等，於六十億諸佛聞此經籍，信樂讚誦；亦如於今志三昧力，承佛威神講此經。所以者何？如彼所言，等無有異，則為明證。」

[0222b03] 阿難問佛：「其聞是經，即歡喜信而不狐疑，族姓子、族姓女得何福祐？」

[0222b04] 佛告阿難：「族姓子、族姓女志求無上正真之道，假使七寶滿此天下，施與如來。若復有人，聞此深經即歡喜信，非以狐疑，福過於彼。」

[0222b07] 佛言：「置是滿天下寶。如恒沙等諸佛世界滿中珍寶，供養如來；其聞此經歡喜信者，福過于彼。」

[0222b09] 佛爾時頌曰：

「假使是天下，　　七寶滿其中，
　以供施如來，　　世尊成諦慧。
　智人聞是經，　　信樂不迴動，
　此福最為上，　　其德不可限。
　使如恒沙等，　　諸佛界如是，
　供養聖世尊，　　不及聞是經。」

[0222b17] 阿難白佛言：「族姓子、族姓女聞是經法而歡喜信持、諷誦，其福如何？」

[0222b18] 佛言：「若族姓子、族姓女求無上正覺，百劫供養如來，布施、持戒、忍辱、精進、一心、智慧，又得五通，各各百劫曉了世間，無所復疑；不受此經，其人則為不供養佛。」

[0222b22] 佛爾時頌曰：

「若具足百劫，　　奉供養世尊，
　飲食普備悉，　　則不供養佛；
　其受是經者，　　則奉於大聖，
　捨離猗道想，　　法供養諸佛。
　如此順尊教，　　乃為奉事佛，
　法供養等覺，　　如來則法身。
　假使滿百劫，　　選擇好衣服，
　奉世尊正覺，　　此非供養佛；
　其受是經者，　　乃為尊恭肅，
　此應奉事佛，　　勝以衣被服。
　若於百劫中，　　明珠好華香，
　進世尊等覺，　　不應供養佛；
　設有受此經，　　皆除猗果想，
　是則為供養，　　世尊最上慧。
　若起七寶塔，　　為世雄興立，
　皆高如須彌，　　不為供養佛；
　假使受此經，　　不自覩吾我，
　是供養最尊，　　一切無有上。
　若具足百劫，　　有人奉禁戒，
　不持此經籍，　　彼戒無名聞；
　其受是經者，　　此戒大名稱，
　若奉清淨戒，　　此戒無有上。
　無量不可議，　　明智順是經，
　因緣而奉事，　　其禁常備足。
　彼禁悉究竟，　　不謂之毀戒，
　其學是經典，　　即當如上教。
　其不學是經，　　則非求佛道；
　奉聖雖具足，　　則亦無所學。
　修戒如是像，　　分別此經義，
　其持是卷者，　　禁戒則具足。
　假使百劫中，　　一心奉忍辱，
　設有瞋罵者，　　皆忍一切人；
　若受是經者，　　聞持而諷誦，
　忍此最為上，　　微妙不可量。
　或斷手足者，　　心未甞懷恨，
　不厭不以劇，　　其心初不起。
　如是之忍辱，　　行之於百劫，
　遵行如是者，　　此忍無有持；
　若受是經者，　　聞持而諷誦，
　此忍最為上，　　微妙不可量。
　若持此經卷，　　其忍最為上，
　巍巍無等倫，　　則不有虛偽。
　不斷至誠教，　　佛慧莫有上，
　非輕毀此經，　　一切逮如願。
　假使百劫中，　　精進不懈怠，
　夙夜興不寐，　　一切得如願；
　若修學此經，　　講說成明智，
　是精進為上，　　勤修無踰者。
　若滿百劫中，　　為五通神仙，
　不逮聞是經，　　則為無神足；
　假使受此法，　　分別而無著，
　神通為以達，　　一切莫有上。
　設於百劫中，　　修奉於智慧，
　超度世間明，　　娛樂所猗行；
　如不學此卷，　　則不成智慧，
　斯聖達勇猛，　　能持此深經。
　此者則道智，　　曉了聖明慧，
　若聞深經要，　　歡喜受奉持。
　有分別深慧，　　曉諸法所趣，
　當從說是經，　　此像之智慧。
　修習正經典，　　一智無有二，
　故修精進行，　　順持要經籍。」

[0223a27] 爾時，賢者阿難於佛前說頌曰：

「假使四千里，　　若遠四千里，
　則往聽是經，　　順度佛德果，
　便往到其家，　　不以道為難，
　智者當速行，　　所在推是經。
　其欲速禪思，　　越度諸一切，
　誦說此經道，　　受持解其義，
　設求一切安，　　志慕菩薩行，
　講說是經典，　　則至安樂國。
　得覩平等覺，　　阿彌陀無念，
　而修隨經義，　　一切佛所演。」

[0223b09] 佛言：「善哉，善哉。阿難！審如所言，等無有異。族姓子、族姓女讚此經者，諷誦之時其心不亂，離一切想；自在其舍，見佛世尊。讚經不亂，臨壽終時，目覩無數諸佛世尊。所以者何？族姓子、族姓女一切諸佛皆救護之，受持是經而讀諷誦之所致之也。」

阿惟越致遮經師子女品第十五

[0223b16] 爾時，私休童女與五百童女俱問佛言：「唯然世尊！女人若學是經卷者，獲何功德？設諷誦讀，福何所趣？」

[0223b18] 佛言：「女人若求無上正真之道，欲學此經，觀餘女人。所以者何？若學此經專精不亂，不効他女貪於塵勞，猶是之緣致女人身。」

[0223b21] 私休又問：「何謂女人之塵勞也？為欲所惑奚受女身？」

[0223b22] 答曰：「若有女人，見他婦女端正姝好、寶瓔珞身，不以願樂，自觀察已。譬如穢廁，心不樂欲，造污路觀，不以為清。若貪樂是，則受女身。又計女人多懷嫉妬，心口各異，而不相副、不應前後。雖見比丘，但求名聞，不用經法，多懷瞋恚。喜會人客，未甞利求如此像經。若讀誦者，心在著求，其志憒亂，遊于塵埃。以是之故，受女人形，不能除罪。此以女人，設除愛欲，不興邪想，受此經本，持諷誦讀。所以者何？是深尊經，除女塵色。」

[0223c02] 又問：「假使女人不願其身，受此經法，持諷誦讀。以何因緣轉女像耶？」

[0223c04] 佛言：「欲轉女身，受此經籍，持諷誦讀，不願女人，常畏穢之。譬如有人見大熾火自投其中，而口說言：『莫令火燒，無使傷肌。』於童女意云何？彼人言爾，寧得願乎？」

[0223c08] 答曰：「不得。天中之天！所以者何？計於火種主有所燒，爛壞肌肉不得無傷。」

[0223c09] 佛言：「如是。此經亦然，燒盡塵埃愛欲無餘。設使貪著情欲之態，累世自危。是故女人欲轉是身，速當究竟成於聖道、見無央數諸佛世尊、備無量辯，當受此經持諷誦讀。」

[0223c13] 私休童女及五百人俱白佛言：「吾等省念。世尊！往古從定光佛如來、至真、等正覺受此經本，持諷誦讀，為無量億百千之眾演說其義。」

[0223c16] 阿難白佛：「此私休身雖為女人，則非女也。所以者何？今吾最後而目察覩，私休童女示現變化乃如是乎。愍傷女人欲以度脫，攝諸男子不見處所，以是感動化眾女人。」

[0223c20] 佛言：「阿難！其私休者，非男非女，無有此法。所以者何？觀諸法本，不得男子、亦無女人，一切諸法皆無可獲，等不差特。所以者何？如是計之，非男非女。私休童女分別此經，無所罣礙，逮得法明。是故，阿難！若有女人欲求男子，當順私休修行之法，受是經卷持諷誦讀。」

[0223c27] 爾時，五百比丘尼前白佛言：「吾等之類，從今日始，受是經本，持諷誦讀。不樂女人，穢厭此身。從今以往，不復座寐，諷誦此經，通利乃定。」

[0224a01] 時佛讚曰：「善哉！是之所說諷誦斯言，被大德鎧通達精進，不慕女像。是故，仁者！益加勤修，受此經本，持諷誦讀。」

[0224a03] 時比丘尼聞佛所說欣然大悅，即脫身衣以覆佛上，而歎頌曰：

「我今日得樂，　　望為男子身，
　正覺言無異，　　必獲世上尊。」

[0224a07] 於是，五百長者妻聞比丘尼被是德鎧，即從座起前白佛言：「唯天中天！吾從今始，受此經卷，持諷誦讀。願令我等獲得自在，不繫綴人、莫察他顏，離於魔使難固之患。所以者何？正使女人生于王家，則有所屬不得自在，盡其形壽給事夫婿。是故我等今日始遵精進。假使有人說此經中一句之義，不敢誹謗，至窮命盡不近夫婿，令我等讀解此經。」

[0224a15] 於時世尊讚長者妻言：「善哉，善哉！是女人等今於佛前大師子吼，此言甚佳被無極鎧。如人所志不察他顏、不負重擔十月懷軀、亦不加遭而入胞胎。所生佛國清淨佛土，無女人處，莫有瘕疵。」

[0224a19] 阿難問佛：「此諸姊等所生世界，其號云何而無瘕疵？」

[0224a20] 佛言：「世界號寶蓮華藏，當生彼土。」

[0224a21] 又問佛言：「聖號為何如來、至真、等正覺？」

[0224a22] 佛言：「佛號一切諸寶妙珍之光如來、至真、等正覺，現在說法。是長者妻學此經籍，見彼如來。」

[0224a24] 時長者妻歡喜踊躍善心生矣，即解頸著百千之寶七寶珠瓔，以散佛上，同聲說偈言：

「今日獲大望，　　當棄女人身，
　等覺言無特，　　口演至誠語。
　當除此愚形，　　女人殃罪體，
　癡騃志貪著，　　不解知本無。
　非更於胞胎，　　除去所受身，
　逮得無上義，　　未甞有所處。」

[0224b04] 時長者妻說是偈已，瞻仰尊顏，目未甞瞬。

阿惟越致遮經歎法師品第十六

[0224b06] 於是，天帝釋則取天華已散佛上，而白佛言：「唯然，世尊！吾以奉受此微妙經。」

[0224b07] 答曰：「是故拘翼！蒙此經恩，天阿須倫不興戰鬪。」

[0224b09] 於是，文殊師利欲以開化無數百千人民之眾，使立德本，前白佛言：「如來、至真、等正覺本發道意而諷誦此大法之本。」

[0224b11] 佛言：「是故，仁者！於不可計百億那術菩薩最尊光明智聖，普遍十方諸佛之土，猶日宮殿無所不照。」說是語時，此之國土六反震動，遍雨天華。

[0224b14] 阿難白佛：「地何故動，而雨天華？」

[0224b15] 佛告阿難：「無數億天聞文殊師利之所讚詠，心懷踊躍，散此天華而興立願：『吾等亦當受此經卷，逮得道慧如文殊師利。』適說此言，眾罪悉畢，得近此經。以故欣然稽首佛足，復禮文殊師利，是故地動。」

[0224b20] 阿難問佛：「是經之德，廣大無極。其聞此經，其得不小，不可妄遇。」

[0224b21] 佛言：「如是，阿難！族姓子、族姓女前後供養無央數佛，爾乃逮聞是經法耳。若聞信樂，受持諷誦，則為天上天下聖神。」

[0224b24] 佛語阿難：「假使是經所流布處，則不虛妄，有佛比倫。若有受持諷誦學者，則壞羅網降伏弊魔、則逮法瑛而演法明，勗勉眾冥得至道場。若有從我聞是經籍，歡喜受持而諷誦學，則為佛子從法身生。欲服聖食、坐於佛樹，如吾坐時、講說經法如佛所演，當受是經，持諷誦讀。」

[0224c01] 阿難問佛：「惟願世尊說當來者，後豈有人受此經法，持諷誦讀？」

[0224c02] 佛言：「阿難！於今現在佛前信者，彼人後世乃信之耳，受持諷誦。佛觀天上、天下、人間、諸魔、梵天、沙門、梵志、諸天人民、及阿須倫，不聞是經。後世聞之而信樂者，未之有也。於今聞者，後乃信耳。譬如長者及長者子，財富無數，獨處藏寶，行到他國。於阿難意，計之云何？其人藏寶不還得耶？」

[0224c09] 答言：「得之。所以者何？知其藏處，求輒得之。」

[0224c10] 佛言：「如是。今聞是經，後世歸之，猶取藏寶，如佛於此，道眼覩之。其今現世聞是經法歡喜信者，受持諷誦；後世必獲亦如是。阿難！汝坐佛前，聽是深經。」

阿惟越致遮經譏謗品第十七

[0224c15] 爾時，阿難白佛言：「其聞是經而不信樂、呰毀誹謗，罪何所趣？」

[0224c16] 佛告阿難：「汝且默然，用是問為？」

[0224c17] 阿難白佛：「願佛說之。若不信者，聞誹謗罪，或能自改。」

[0224c18] 佛言：「得五逆罪，又復如害三千大千世界人命，其罪云何？」

[0224c19] 阿難言：「甚多甚多。天中天！凶殃無量。」

[0224c20] 佛言：「誹謗法者，罪至於此。若復有人破壞、損毀恒邊沙等佛之塔寺，佛泥洹後火燒寺舍，罪寧多不？」

[0224c22] 答曰：「甚多甚多。天中天！是輩之人不當見聞。」

[0224c23] 佛言：「阿難！當為其人現說此罪。若復有人毀亂滅盡過去、當來、現在佛法，其罪如何？」

[0224c25] 阿難言：「其罪甚深，不可稱計。」

[0224c26] 佛言：「謗是經者，其殃如斯。」

[0224c26] 「若止餘人使不學者，罪當奈何。」

[0224c27] 佛言：「假使三千大千世界眾生修行十善，又發無上正真道意。若有一人盡挑其眼，彼罪何如？」

[0224c29] 阿難言：「其罪甚多甚多。天中天！無央數劫中常當生盲，又泥犁火燒之難竟。」

[0225a02] 佛語阿難：「我故語汝慇懃囑累。假使有人誹謗、禁止一人不得為此法，罪踰於彼。」

[0225a04] 阿難又問：「若復有人發求大道，狐疑是經亦不誹謗，罪何所趣？」

[0225a05] 佛言：「其人發意前後狐疑若干之數，常當違遠諸佛世尊；隨其疑數，又從疑數更若干劫乖闊道教。」

[0225a08] 阿難白佛：「若不信喜、禁止眾人令不學之，其人受殃身大小、如受罪多少？」

[0225a09] 佛言：「且止，阿難！用是問為？」

[0225a10] 阿難白佛：「願世尊演說。此四輩中或有爾者，及當來世邊地之土諸大國人聞是經法多有疑者，當令信解不復誹謗。」

[0225a13] 佛言：「其人身當長一萬姟，周遍勤苦毒痛，不可計之。」

[0225a14] 阿難問佛言：「其舌大小？」

[0225a14] 佛言：「其舌廣長各四萬里，駕犁耕舌五百億載，各五百億歲當吞銷銅，其火焰赫，及雨身上燒炙缹煮。所以者何？此不護舌之所致也。」

[0225a17] 於是四輩諸來眾會衣毛皆竪，淚出而懼，顛倒躄地，同時舉聲求哀悔過：「當為是善男子、善女人請救其罪，乃當毒痛若干之惱，其身長大，苦不可言。」

[0225a21] 復有餘人其淚流面前，白佛言：「不能自察今世、後世，心起狐疑。今現佛前及違十方諸佛世尊經籍之教，陰蓋所覆不自見過。今悉自歸佛前，首罪不敢覆藏，惟佛原之。譬如愚騃無知之人，乖其理政，自覩罪咎。惟佛大哀，願見原赦。」

[0225a26] 佛告四輩：「善哉，善哉。族姓子、族姓女疑於是法，觀己過罪，悔彼殃釁，猶日除冥。」

[0225a29] 爾時，阿難前白佛言：「今此眾會志懷狐疑，亦當復獲如此罪耶？」

[0225b01] 佛言：「阿難！雖懷狐疑，今復悔過，是輩之罪，猶當輕微。」

[0225b02] 阿難又問：「願佛說之。」

[0225b03] 佛言：「臨壽終時，遭地獄痛。一一毛孔，當更無數，不可計患，猶是餘息。所以者何？在於佛前捨疑悔過，加及十方無數諸佛哀施恩德。是故，阿難！善男子、善女人當自察之，得身如此，遭無量痛。聞是經卷歡喜，不當狐疑。其不欲捨佛法聖眾、去來今佛聖法之教，當信是經，持諷誦讀。」

阿惟越致遮經囑累品第十八

[0225b11] 賢者阿難白世尊曰：「諸佛大聖悉等同一說不退輪乎？」

[0225b12] 佛言：「如是，等無有異。」

[0225b12] 阿難問佛：「假使諸佛同等講不退輪，何因大聖向者說言：『假使有人不欲違遠佛法聖眾、佛所興顯去來今佛，不當遠離此經之卷。』？」

[0225b15] 阿難又問：「佛說法何所光興？」

[0225b16] 佛言：「不退輪眾，為顯佛法，合集聚會。不退轉種，如來所演也。」

[0225b17] 阿難又曰：「諸不退轉菩薩大士應聖眾乎？」

[0225b18] 佛言：「阿難！清淨正意，發大道心。觀察此意，是輩皆應不退轉眾。」

[0225b20] 阿難白佛：「至未甞有。諸佛世尊善權方便，隨時之義顯揚大道。」

[0225b21] 爾時，天帝釋即以天華散於佛上而歎頌曰：「令一切人承善權方便演說經籍。」

[0225b23] 佛言：「拘翼！其聞是經歡喜信者，此輩之人猶當以此善權方便說法開化，多所發起，亦復如我，等無有異。」

[0225b25] 爾時，有無數諸天之眾皆以天華供養世尊，俱說斯言：「令一切人逮得此法。」

[0225b27] 阿難白佛：「惟願世尊建立大慈，令是經卷後世人蒙之。」

[0225b28] 佛告阿難：「善男子、善女人來在此會，後世必值得是經卷。假使差跌在大海中，應得是經，畢當聞之。所以者何？過去諸佛之所神變，攝是經法。」

[0225c02] 阿難白佛：「雖為過去諸佛威神，亦復現在今者如來、至真、等正覺之所建立也。」說是語時，三千大千世界六返震動。應時佛前無央數億百千之華，眾寶蓮華自然湧出，普光眾會各照十方恒沙等國。爾時，會者遍見十方恒沙等剎佛世尊前有寶蓮華億百千葉，無不達者也。

[0225c09] 時天帝釋自變其形，作長者身，擎若干等華分布四輩，而說此言：「願持此華已，散如來、至真、等正覺，又加供養此深經義。」

[0225c11] 四輩如言，各各取華散諸佛上。眾會皆見所散之華在諸佛上化成華蓋。應時四輩各白佛言：「此何本瑞？光明巍巍乃如是乎？地大震動，又眾寶華化現在佛前，所散諸華，一切佛上變成寶蓋？」

[0225c16] 佛言：「阿難！皆是經卷之變應也。故當知，建立此經，流布一切，受者則思。」

[0225c17] 爾時，阿難復白佛言：「今者，世尊！聖旨之德建此經也。」

[0225c19] 佛言：「如是建立護，以及現在佛，亦復若此，等無差特。」

[0225c20] 阿難問佛：「今此經卷，所名云何？如何奉持？」

[0225c21] 佛言：「阿難！是經名曰『不猗果實除德迹想』，又名『持信奉法道迹往來不還無著聲聞緣覺』也，又名『開化弊魔』，又名『遵奉六度無極』。當持。所以者何？聞此經若信樂者，即當具足六度無極。」

[0225c25] 阿難又問：「云何信樂而奉持者具足六度無極？」

[0225c26] 佛語阿難：「若族姓子、族姓女信喜是經不疑，布施則度無極、不毀失戒則禁無極、在所忍辱則忍無極、亦不應懈怠離于怯弱則進無極、所為興立如不輕舉則禪無極、一切無念等于諸法則智無極。是故，阿難！說是經卷號之名曰六度無極，又名『不退轉輪方等之法』。」

[0226a03] 阿難白佛：「唯然，世尊！聞是經名則為大饒益，何況受持諷誦者乎？」

[0226a05] 佛言：「如是，難值。」

[0226a05] 阿難又問：「聞是經名能超幾劫？」

[0226a06] 佛言：「阿難！聞是經不退轉輪，歡喜信者，則當越除無數千百劫終始之患。」

[0226a07] 「假使又聞，棄除貢高，信發道意，是輩云何？」佛言：「阿難！佛皆授決，得為無上正真之道意也。」

[0226a10] 爾時，四輩眾會人人其前化有蓮華光色無量，一一華者有無央數百千諸華，各懷悅豫，則取蓮華供養世尊，同音歎曰：「願令吾等值是法世，亦效如今分別說之。」

[0226a13] 時佛即笑，便有伎樂而自然鳴，香聞十方；無數千天空中雨華、栴檀粟金、及天心華，諸天之衣散世尊上。

[0226a16] 賢者阿難長跪叉手，前白佛言：「佛不妄笑，會當有意。」

[0226a17] 佛語阿難：「今諸四輩，天、龍、鬼神、人及非人，聞是經者，後世所生，輒值此經演說其義，如我今日等無有異。」

[0226a19] 佛說是時，賢者阿難、文殊師利菩薩、諸天世人，莫不歡喜。

佛說阿惟越致遮經卷下

【經文資訊】大正藏第 09 冊 No. 0266 佛說阿惟越致遮經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供，毛佩君、廖予安大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA