佛說緣本致經

失譯人名今附東晉錄

[0820b24] 聞如是：

[0820b24] 一時，佛在舍衛國祇樹給孤獨園。佛告諸比丘：「愛訒深有，榮色未起，為纏沒住，亦有本栽，非無緣致。愛有耽荒，本致熟在，狂醉為受，不明觀解，是名癡本。

[0820b28] 「癡緣所生，亦為有本。何等為本？眩曜色聲，五蓋馳惑，斯生癡本矣。

[0820c01] 「五蓋蔽冥，致影沈吟，亦為有本。何等為本？三惡種牽，斯謂為本。

[0820c03] 「三惡栽習，亦為有本。何等為本？不攝根識，斯亦為本。

[0820c05] 「不攝根識，緣致有本。何等為本？謂非所應念，專候不已，斯謂本也。

[0820c06] 「非應所念，亦從本緣，不為無本。何等為本？不從正信，迷於所向，斯謂本也。

[0820c08] 「不信從謬，亦有緣致，非為無本。何等為本？惡師所引，非法聽受，斯謂為本。

[0820c09] 「非正失聽，亦有緣本。何等為本？違背賢聖英俊之聚，斯謂為本。

[0820c12] 「乖錯賢俊緣致違背，亦為有本。何等為本？失於戴仰虛心集樂，斯謂本矣。如是，比丘！夫失賢眾清高之聚，身口意行視聽惑滿，胸心閉塞矣。以非法見，信向毀矣。正道負背則邪見增，邪見增則內攝喪，內攝喪則三惡興恣，三惡興恣則五蓋盈滿，五蓋盈滿則癡本足，癡本足則愛受盛，以斯轉種增著猗有，塵染無際矣。

[0820c20] 「度世明慧，昇于脫要，亦為有本。何謂度世智慧解脫之本？七覺法妙，謂為致本。

[0820c22] 「七覺鏡照，亦為有本。何等為本？謂四意止，斯則覺本。

[0820c23] 「四意靜止，由從有本，非無有本。其義焉在？謂清淨潔妙，其行在三。

[0820c25] 「三清淨行，亦為有本，非無有本。本義為何？謂守攝諸根，斯則為本。

[0820c27] 「守攝諸根，亦為有本，非無有本。本義為何？謂鏡鑑玄照，斯為本念矣。

[0820c29] 「本念照往，亦為有本，緣致入正。何等為本？本念造勝，謂之樹信。

[0821a02] 「信亦有本，不為無本。何等信本？謂多聞經道次第典要，斯謂為本。

[0821a04] 「聞於經法，亦為有本，不為無本。何等聞法？謂賢行澄清業真者也。

[0821a06] 「賢者清淨，亦為有本。何等為本？謂俊行清真潔白之聚。

[0821a08] 「如是，比丘！賢者集勝依附明哲，奉事多聞能致信本，信本已立便得正念，正念已樹守攝諸根，根守已建登三行淨，已三清淨便四意止，四意止立便七覺意；七覺意成立，是即無為解脫度世。」

[0821a12] 佛說如是，弟子受行。

佛說緣本致經

【經文資訊】大正藏第 01 冊 No. 0037 緣本致經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA