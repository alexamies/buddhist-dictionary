佛說安宅神呪經
後漢失譯人名

[0911a20]  如是我聞。一時佛住舍衛國祇樹給孤獨園。  與千二百五十比丘。皆阿羅漢諸漏已盡。身  心澄靜六通無礙。其名曰大智舍利弗摩訶
目揵連。摩訶迦葉摩訶迦旃延須菩提等。復  有菩薩摩訶薩八千人俱。文殊師利菩薩導  師菩薩。虛空藏菩薩觀世音菩薩救脫菩薩。
如是等菩薩摩訶薩威德自在。復有比丘比  丘尼優婆塞優婆夷。天龍夜叉八部鬼神共  相圍繞說微妙法。時有離車長者子五十人
俱。身坌塵土懷憂愁慼。猶如有人生失父母  所愛妻子。來至佛所頭面作禮却住一面。

[0911b02]  爾時世尊知而故問。諸長者子以何因緣而  有惱色。憂愁不樂失於常容。時諸長者子同  聲俱白佛言。世尊未審人居世間。頗有家
宅吉凶以不。佛即答言如是。諸事皆由眾生  心行。夢想所造不得都無。諸離車等白佛言。  世尊弟子等蒙宿緣一毫之福。得覩如來慈
化無遺。開甘露門潤以法雨。復有何罪生此  五濁極惡之世。懷憂抱苦怖懼萬端不捨須  臾。所以言者自惟弟子德淺福薄。所居舍
宅災怪頻疊。惡魔日夜競共侵陵。坐臥不安  如懷湯火。自頃已來失去善心無所恃怙。唯  願世尊受弟子請臨降所居賜為安宅。勅諸
守宅諸神及四時禁忌。常來榮衛使日夜安  吉災禍消滅。佛言善哉善哉。當如汝說吾自  知時。

[0911b17]  爾時世尊明旦勅諸弟子。可各整衣服當入  聚落。各持應器往至長者子舍。飯食既畢敷  轉輪座。為諸長者說微妙法。令離怖畏身心
悅樂。時諸離車各生歡喜。猶如比丘入第三  禪。爾時世尊即呼守宅諸神。來到佛所而告  之言。自今已後是諸神鬼。不得妄作恐動。令
某等不安恒懷憂怖。吾當使大力鬼神。碎  滅汝身令如微塵。

[0911b25]  爾時世尊復告大眾。諸善男子善女人等。吾  涅槃後五百歲中。眾生垢重邪見轉熾　魔道  競興妖魅妄作。  [門@視]
人門戶各伺人便。覓人長  短為作不祥種種留難。當爾之時是諸弟子。  應當一心念佛念法念比丘僧。齋戒清淨奉  持三歸五戒十善八關齋戒。日夕六時禮拜
懺悔勤心精進。請清淨僧設安宅齋。燒眾名  香然燈續明。露出中庭讀是經典。某等安居  立宅已來。建立南庌北堂東西之廂。碓磨倉
庫井竈門牆。園林池沼六畜之欄。或復移房  動土穿鑿非時。或犯觸伏龍騰蛇青龍白虎  朱雀玄武。六甲禁忌十二時神門庭戶陌井
竈精露。堂上戶中溷邊之神。我今持諸佛神  力菩薩威光般若波羅蜜力。勅宅前宅後宅  左宅右宅中守神神子神母。伏龍騰蛇六甲
禁忌。十二時神飛屍邪忤魍魎鬼神。因託形  聲寄名附著。自今已後不得妄嬈我弟子等。  神子神母宅中諸神邪魅蠱道魍魎弊魔  各安所在不得妄相侵陵為作衰惱。令某甲
等驚動怖畏。當如我教。若不順我語令汝等  頭。破作七分如多羅樹枝。

[0911c17]  爾時世尊而說呪曰。

南無佛陀四野　　南無達摩四野  
南無僧伽四野

[0911c20]  今為弟子某甲承佛威力而說神呪。

一足眾生莫惱我　　二足眾生莫惱我  
三足眾生莫惱我　　四足眾生莫惱我

[0911c23]  我有一切大慈大悲愍念一切眾生。汝等惡  魔各還所屬。不得橫忓擾亂我弟子等。復說  呪曰。

[0911c26]  白黑龍王　善子龍王　漚鉢羅龍王　阿  耨大龍王

[0911c28]  結界呪文

[0911c29]  伽婆致　伽婆致　悉波呵　東方大神龍  王　七里結界　金剛宅　南方大神龍王  七里結界　金剛宅　西方大神龍王　七里  結界　金剛宅
北方大神龍王　七里結界  金剛宅　如是三說

[0912a05]  東方婆鳩深山娑羅伽扠汝百鬼頸著枷  南方婆鳩深山娑羅伽扠汝百鬼頸著枷  西方婆鳩深山娑羅伽扠汝百鬼頸著枷
北方婆鳩深山娑羅伽扠汝百鬼頸著枷  如是三說

[0912a10]  主疾病者主頭痛者。主人舍宅門戶者。當歛  諸毒不得擾我諸弟子。若不順我呪頭破作  七分。爾時世尊而說偈言。

造宅立堂宇　　安育諸群生  
園林并池沼　　門牆及與圊  
起心興舍室　　動靜應聖靈  
稽首歸命佛　　眾魔莫能傾  
明燈照無極　　五眼因之生  
法王大呪力　　動破魔億千  
如來慈普潤　　威光徹無邊  
莫等咸歸命　　眾邪各自遷

[0912a21]  佛告日月五星二十八宿天神龍鬼。皆來受  教明聽　佛告言。不得前却某甲之家。或作  東廂西廂南  [宋-木+牙]
北堂。勅日遊月殺土府將軍。  青龍白虎朱雀玄武。歲月劫殺六甲禁忌。土  府伏龍莫妄東西。若有動靜燒香啟聞。某甲  宅舍是佛金剛之地。面二百步佛有約言。諸
疫鬼神不得妄。忤忤者頭破作七分。身不  得全不得水漿。去離本宮宅舍。已成富貴吉  遷田作大得所願。光榮行來在軍。仕宦宜官
門戶昌熾。百子千孫父慈子孝。男女忠貞兄  良弟順。崇義仁賢所願如意。十方證明行如  菩薩得道如佛。佛告阿難若欲安宅。露出中
庭然四十九燈。掃灑燒香一心懺悔。禮十方  諸佛。阿難又白佛言。當何名斯經。佛語阿難。  此經名如來大悲不可思議神力。亦名愍念
眾生安宅破魔神呪佛說經竟大眾歡喜作禮  奉行。

佛說安宅神呪經

* * *

【經文資訊】大正藏第 21 冊 No. 1394 佛說安宅神咒經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
