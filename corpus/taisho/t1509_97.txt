大智度論釋薩陀波崙品第八十  八之餘  (卷第九十七)
龍樹菩薩造

後秦龜茲國三藏鳩摩羅什譯

[0734a07]  ◎【經】

[0734a07]  「爾時，薩陀波崙菩薩受是空中教已，從  是東行。不久，復作是念：『我云何不問空中  聲：「我當何處去？去當遠近？當從誰聞般若波
羅蜜？」』是時即住，啼哭憂愁，作是念：『我住是中，  過一日一夜，若二、三、四、五、六、七日七夜，不  念疲極，乃至不念飢渴、寒熱，不聞聽受般若
波羅蜜因緣，終不起也！』

[0734a13]  「須菩提！譬如人有一  子卒死，憂愁苦毒，唯懷懊惱，不生餘念。如是，  須菩提！薩陀波崙菩薩爾時無有異心，但
念：『我何時當得聞般若波羅蜜？我云何不問  空中聲：「我應何處去？去當遠近？當從誰聞般  若波羅蜜？」』

[0734a18]  「須菩提！薩陀波崙菩薩如是愁念  時，空中有佛，語薩陀波崙菩薩言：『善哉！善哉！  善男子！過去諸佛行菩薩道時，求般若波羅
蜜，亦如汝今日。善男子！汝以是勤精進愛樂  法故，從是東行，去此五百由旬，有城名眾香。  其城七重，七寶莊嚴；臺觀、欄楯，皆以七寶校
飾；七寶之塹，七寶行樹，周匝七重。其城縱廣  十二由旬，豐樂安靜，人民熾盛；五百市里，街  巷相當，端嚴如畫，橋津如地，寬博清淨。七
重城上，皆有七寶樓櫓，寶樹行列，以黃金、白  銀、車  璩  、馬瑙、珊瑚、琉璃、頗梨、紅色真珠以  為枝葉。寶繩連綿，金為鈴網，以覆城上。風吹
鈴聲，其音和雅，娛樂眾生；譬如巧作五樂，甚  可悅喜。其城四邊，流池清淨，冷暖調適；中  有諸船，七寶嚴飾；是諸眾生宿業所致，乘此
寶船娛樂遊戲。諸池水中種種蓮華：青、黃、赤、  白，眾雜好華遍覆水上，是三千大千世界所  有眾華皆在其中。其城四邊有五百園觀，七
寶莊嚴，甚可愛樂。一一園中，各有五百池，  池各縱廣十里，皆以七寶校成，雜色莊嚴。諸  池水中亦有青、黃、赤、白蓮華彌覆水上；其諸
蓮華大如車輪，青色青光、黃色黃光、赤色赤  光、白色白光。諸池水中鳧鴈、鴛鴦，異類眾鳥，  音聲相和。是諸園觀適無所屬，是諸眾生
宿業所致，長夜信樂深法，行般若波羅蜜因  緣故，受是果報。善男子！是眾香城中有大  高臺，曇無竭菩薩摩訶薩宮舍在上。其宮縱
廣一由旬，皆以七寶校成，雜色莊嚴，甚可喜  樂。垣牆七重，皆亦七寶；七重欄楯，七寶樓  閣；寶塹七重，皆亦七寶；周圍深塹，七寶累
成；七重行樹，七寶枝葉，七重圍繞。其宮舍中，  有四種娛樂園：一名常喜，二名離憂，三名華  飾，四名香飾。一一園中各有八池：一名賢，
二名賢上，三名歡喜，四名喜上，五名安隱，六  名多安隱，七名遠離，八名阿鞞跋致。諸池四  邊，面各一寶，黃金、白銀、琉璃、頗梨；玟  [王*回]  為
池底，其上布金沙。一一池側有八梯陛，種  種妙寶以為嚴飾；諸梯陛間，有閻浮檀金芭  蕉行樹。一切池中種種蓮華——青、黃、赤、白，彌
覆水上；諸池四邊，生好華樹；風吹諸華，墮池  水中。其池成就八種功德，香若栴檀，色、味  具足。

[0734c01]  「『曇無竭菩薩與六萬八千婇女，五欲  具足，共相娛樂；及城中男女俱入常喜等園、  賢等池中，五欲具足，共相娛樂。善男子！曇無
竭菩薩與諸婇女遊戲娛樂已，日三時說般  若波羅蜜。眾香城內男女大小，於其城中  多聚人處敷大法座。其座四足，或以黃金、或
以白銀、或以琉璃、或以頗梨，敷以綩綖，雜  色茵褥，垂諸幃帶；以妙白  [疊*毛]  而覆其上，散  以種種雜妙花香；座高五里，張白珠帳。其池
四邊，散五色花，燒眾名香，澤香塗地，供養、恭  敬般若波羅蜜故。曇無竭菩薩於此座上說  般若波羅蜜；彼諸人眾如是恭敬供養曇無
竭，為聞般若波羅蜜故。於是大會百千萬眾，  諸天、世人一處和集，中有聽者，中有受者，中  有持者，中有誦者，中有書者，中有正觀者，中
有如說行者。當是時中，眾生以是因緣故，皆  不墮惡道，不退轉於阿耨多羅三藐三菩提。

[0734c18]  「『汝善男子！往趣曇無竭菩薩，當聞般若波羅  蜜。善男子！曇無竭菩薩世世是汝善知識，能  教汝阿耨多羅三藐三菩提，示、教、利、喜。是曇
無竭菩薩本求般若波羅蜜時，亦如汝今。汝  去莫計晝夜，莫生障礙心，汝不久當得聞般  若波羅蜜！』

[0734c23]  「爾時，薩陀波崙菩薩摩訶薩歡喜  心悅，作是念：『我當何時得見是善男子，得聞般  若波羅蜜？』須菩提！譬如有人為毒箭所中，更
無餘念，唯念：『何時當得良醫，拔出毒箭，除我  此苦？』如是，須菩提！薩陀波崙菩薩摩訶薩更  無餘念，但作是願：『我何時當得見曇無竭菩
薩，令我得聞般若波羅蜜？我聞是般若波羅  蜜，斷諸有心。』

[0735a01]  「是時，薩陀波崙菩薩於是處住  念曇無竭菩薩，一切法中得無礙知見已，即  得無量三昧門現在前，所謂諸法性觀三昧，
諸法性不可得三昧，破諸法無明三昧，諸法  不異三昧，諸法不壞自在三昧，諸法能照明  三昧，諸法離闇三昧，諸法無異相續三昧，諸
法不可得三昧，散華三昧，諸法無我三昧，如  幻威勢三昧，得如鏡像三昧，得一切眾生語  言三昧，一切眾生歡喜三昧，入分別音聲三
昧，得種種語言字句莊嚴三昧，無畏三昧，性  常默然三昧，得無礙解脫三昧，離塵垢三昧，  名字語句莊嚴三昧，見諸法三昧，諸法無礙
頂三昧，如虛空三昧，如金剛三昧，不畏著  色三昧，得勝三昧，轉眼三昧，畢法性三昧，能  與安隱三昧，師子吼三昧，勝一切眾生三
昧，華莊嚴三昧，斷疑三昧，隨一切堅固三昧，  出諸法得神通力無畏三昧，能達諸法三昧，  諸法財印三昧，諸法無分別見三昧，離諸見
三昧，離一切闇三昧，離一切相三昧，解脫  一切著三昧，除一切懈怠三昧，得深法明  三昧，不可奪三昧，破魔三昧，不著三界三
昧，起光明三昧，見諸佛三昧。薩陀波崙菩  薩住是諸三昧中，即見十方無量阿僧祇諸  佛為諸菩薩摩訶薩說般若波羅蜜。」

[0735a25]  【論】

[0735a25]  問曰：

[0735a25]  薩陀波崙何以忘，不問空中聲？

[0735a25]  答  曰：

[0735a26]  薩陀波崙大歡喜覆心故忘；如人大憂愁、  大歡喜，以此二事故忘。

[0735a27]  問曰：

[0735a27]  空中聲已滅，  何以住此七日，不更求問處？

[0735a28]  答曰：

[0735a28]  如本於  空閑處一心求般若故，空中有聲；今亦欲  一心如本，冀更聞聲，斷其所疑。

[0735b01]  復次，薩陀波  崙於世樂已捨，深入佛道，愛樂情至；空中  聲告，少為開示，竟未斷疑，其聲便滅。如小
兒得少美味，著是味故，更復啼泣，而欲  得之；薩陀波崙亦如是，得般若波羅蜜因  緣味，不能通達，不知那去，是故住而啼  泣。

[0735b07]  問曰：

[0735b07]  何以乃至七日，佛身乃現？

[0735b07]  答曰：

[0735b07]  譬  如人大渴故，乃知水美。若二日、三日，精進欲  未深；若過七日，恐其憂愁妨心，不任求  道。是故七日憂愁。

[0735b10]  如譬喻，經中說。

[0735b10]  問曰：

[0735b10]  薩  陀波崙何以愁憂乃爾，如喪愛子？

[0735b11]  答曰：

[0735b11]  般若  波羅蜜於諸法中第一實，是十方諸佛真實  法寶；薩陀波崙得少氣味，未具足故憂  愁。如喪愛子，念其長大，多所成辦，冀得其
力；菩薩亦如是，念增益般若波羅蜜力，得  阿鞞跋致已，成就佛事。

[0735b16]  如子於父，孝行終  身，無有異心；般若波羅蜜於菩薩亦如是，  若能得入，乃至成佛，終不遠離。如父見子，
心即歡悅；菩薩雖得種種諸法，不如見般  若波羅蜜之歡喜。如子假為其名；般若波  羅蜜亦如是，空無定實，但有假名。如是  等，是總相因緣。

[0735b22]  父雖愛子，不能以頭目與  之；菩薩為般若波羅蜜故，無量世中，以頭  目髓腦施與眾生。子之於父，或不能報恩，
若能報恩，正可現世小利，衣食歡樂等；菩薩  於般若波羅蜜中，無所不得，乃至一切智  慧，何況菩薩力勢、世間富樂！子之報父，恩
極一世；般若之益，至無量世，乃至成佛。子  之於父，或好、或惡；般若波羅蜜無諸不可。子  但是假名，虛誑不實之法；般若波羅蜜真實
聖法，無有虛誑。子之報恩，雖得現世小樂，  而有憂愁苦惱無量之苦；般若波羅蜜但得  歡喜實樂，乃至佛樂。子但能以供養利益
於父，不能免其生、老、病、死；般若波羅蜜令  菩薩畢竟清淨，無復老、病、死、患。子但能令父  得世樂自在；般若波羅蜜能令菩薩於一切
世間為天人主。如是等，種種因緣譬喻差  別相。

[0735c09]  世人皆知喪子憂愁故，以此為喻。

[0735c10]  問曰：

[0735c10]  空中佛現，是何等佛？先何以但有音  聲而今現身？佛既現身，何以不即度，方遣  至曇無竭所？

[0735c12]  答曰：

[0735c12]  有人言：非真佛，但是像  現耳——或諸佛遣化，或大菩薩現作。

[0735c13]  以先善根  福德未成就故，但聞聲；今七日七夜一心念  佛，功德成就故，得見佛身。

[0735c15]  佛所以不即度  者，以其與曇無竭世世因緣，應當從彼度  故。有人應從舍利弗度，假使諸佛現身，不  能令悟。佛讚言善哉者，以薩陀波崙至
意求知去處、聞般若因緣故，佛現身而  讚善哉。

[0735c20]  過去諸佛行菩薩道時，求此般  若，亦如是種種勤苦；以初發心，先罪厚重，福  德未集故。佛安慰其心：「汝求般若波羅蜜，
雖勤苦，莫懈怠，莫生退沒心！一切眾生行  異，因時皆苦，受果時樂。當思惟諸佛無量  功德果報，以自勸勉。」

[0735c25]  如是安慰已，作是言：  「汝從是東行，去此五百由旬，有城名眾香，  乃至不久當聞般若波羅蜜。」

[0735c27]  問曰：

[0735c27]  眾香城  在何處？

[0735c28]  答曰：

[0735c28]  過去佛滅度後，但有遺法，是  法不周遍閻浮提，眾生有聞法因緣處則  到。爾時，眾香國土豐樂，多出七寶故，以七
寶作城。時薩陀波崙雖同在閻浮提，而在  無佛法、無七寶處生，但傳聞佛名、般若波  羅蜜是佛道。是人先世廣集福德，煩惱輕
微故，聞即信樂，厭惡世樂，捨其親屬，到空  林中住，欲至有佛法國土。音聲示語者，恐  其異去，不得到曇無竭菩薩所，是故語之；  次後佛為現身，示其去處。

[0736a08]  問曰：

[0736a08]  薩陀波崙因  緣已具聞於上，今曇無竭因緣為云何？

[0736a09]  答  曰：

[0736a10]  「欝伽陀」，秦言「盛」；「達磨」，秦言「法」。此菩薩在  眾香城中，為眾生隨意說法，令眾生廣種
善根，故號「法盛」。其國無王，此中人民皆無  吾我，如欝單越人，唯以曇無竭菩薩為王。  其國難到，薩陀波崙不惜身命，又得諸佛
菩薩接助能到。大菩薩為度眾生故，生如  是國中；眾生無所乏短，其心調柔，易可得  度故。

[0736a17]  問曰：

[0736a17]  曇無竭菩薩為是生身？為是法  身，為度眾生故，以神通力化作此身？若化  身者，何用六萬婇女、園觀、浴池種種莊嚴而
自娛樂？若是生身，云何能令薩陀波崙供  養具皆在空中化成大臺，入諸三昧乃  至七歲？

[0736a22]  答曰：

[0736a22]  有人言：是生身菩薩，得諸法  實相及禪定神通力故，欲度是城中眾生。  如餘菩薩利根故，能入禪定，亦能入欲界
法；為攝眾生故，受五欲而不失禪定。如  人避熱故，在泥中臥，還洗則如故。凡夫  鈍根故，不能如是。是故以神通力化作
華臺，七歲入定；又以方便力故，能受五欲，  如先義說。菩薩不但行一道，為眾生故，行  種種道引導之。如龍起雲，能降大雨、雷
電、礔礰；菩薩亦如是，雖是生身，未離煩  惱而能修行善法，為眾生故不盡結使。

[0736b03]  有  人言：是菩薩是法性生身，為度眾香城人  故，變化而度。若是生身，云何能令十方佛稱  讚，而遣薩陀波崙令從受法，得六萬三昧？
是故知是大菩薩變化身。譬如大海中龍死  相出時，如果熟應墮，金翅鳥則來食之；眾  生亦如是，行業因緣熟故，大菩薩來度之。

[0736b09]  爾  時，薩陀波崙聞空中佛教，大歡喜，大欲心生  故，「我何時當得見曇無竭菩薩——說般若  波羅蜜者，能令我心中愛、見等諸煩惱箭
出？」

[0736b13]  欲明是事故，此中佛說毒箭譬喻：如人  毒箭在身，更無餘念：一者、苦痛急，二者、毒  不疾出，則遍滿身中而失命。薩陀波崙亦
如是，諸邪、疑等箭入心，貪欲等毒塗箭。  聞曇無竭菩薩能拔出此箭。是人以邪見  箭毒傷心，人畏貪欲等毒遍入身中，奪  智慧命，與凡人同死；是故急欲見曇無竭
菩薩，無復餘念。此中說斷諸所有心。所有  心者，取相著，乃至善法中亦有是病。

[0736b21]  薩陀波  崙目覩佛身，先所未見，從佛聞教，得法  喜故，離五欲喜，即得一切法中無礙知見。  無礙知見者，如薩陀波崙力所得無礙，非佛
無礙。

[0736b25]  是時，得入諸三昧門——

[0736b25]  「諸法性觀三昧」  者，能觀一切諸法實性。實性者，如先種種因  緣說。

[0736b27]  「諸法性不可得三昧」者，初得三昧，所謂  空、無生、無滅；今得是三昧，則不著是性，  不得其決定相。

[0736b29]  「破諸法無明三昧」者，諸法  於凡夫人心中，以無明因緣故，邪曲不正，  所謂常、樂、我、淨；得是三昧故，常等顛倒相應
無明破，但觀一切法無常、空、無我。

[0736c03]  問曰：

[0736c03]  若是  菩薩破一切法中無明，此人尚不須見佛，  何用至曇無竭菩薩所？

[0736c05]  答曰：

[0736c05]  破無明不唯  一種——有遮令不起亦名為破，有得諸法  實相故破無明。又無明種數甚多：有菩薩  所破分，有佛所破分，有小菩薩所破分、大菩
薩所破分；如先說燈譬喻。又須陀洹亦名  破無明，乃至阿羅漢方是實破；大乘法中亦  如是，新發意菩薩得諸法實相故亦名破
無明，乃至佛無明盡破無餘。是故薩陀波崙  於佛法中邪見、無明及我見皆盡故，得名  破無明三昧，無咎。

[0736c14]  「諸法不異三昧」者，得是  三昧，觀一切法一相，所謂無相。

[0736c15]  「諸法不壞  自在三昧」者，得是三昧，觀一切法如、法性、實  際、無為相故名不壞。得是法已，得自在，了
了知諸法；為佛道故，不證是法。

[0736c18]  「諸法能  照明三昧」者，以總相、別相知一切法。

[0736c19]  「諸法  離闇三昧」者，無明有二種：一者、厚，二者、薄。  薄者名無明，厚者名黑闇。破厚無明故名  離闇，先破薄無明故名破諸法無明。

[0736c22]  「諸法  無異相續三昧」者，五眾念念滅，相似相續生，  死時，相續生而不相似。得是三昧，知諸法  念念相續法不異。

[0736c25]  「諸法不可得三昧」者，即是  一切法空相應三昧。

[0736c26]  「散華三昧」者，得是三  昧者，於十方佛前，能以七寶華散佛。

[0736c27]  「諸法  無我三昧」者，觀一切法無我。

[0736c28]  「如幻威勢三昧」  者，得是三昧者，能種種變化身。如大幻師，  能引導眾生發希有心；如大幻師，以幻  力故，能轉一國人心。

[0737a02]  「得如鏡像三昧」者，得  是三昧者，觀三界所有，如鏡中像，虛誑無  實。

[0737a04]  「得一切眾生語言三昧」者，得是三昧  故，能解一切眾生語言。

[0737a05]  「一切眾生歡喜三昧」  者，入是三昧，能轉眾生瞋心令歡喜。

[0737a06]  「入  分別音聲三昧」者，入是三昧中，皆能分別  一切天、人音聲大小、麁細等。

[0737a08]  「得種種語言字  句莊嚴三昧」者，得是三昧者，義理雖淺，能  莊嚴字句語言，令人歡喜，何況深義！

[0737a10]  「無畏  三昧」者，得是三昧者，不畏一切魔民、外道、  論師及諸煩惱。

[0737a12]  「性常默然三昧」者，入是三昧  者，常默然攝心；為度眾生故，隨所應聞  而出音聲，如天妓樂，應意而出。

[0737a14]  「得無礙  解脫三昧」者，得是三昧者，於一切法中  得無礙智慧。

[0737a16]  「離塵垢三昧」者，得是三昧者，  諸煩惱、結使塵垢皆滅，即是無生法忍三昧。

[0737a18]  「名字語句莊嚴三昧」者，得是三昧者，能種種  莊嚴偈句語言說法。

[0737a19]  「見諸法三昧」者，入是三  昧者，以見世諦及第一義諦知諸法。

[0737a20]  「諸  法無礙頂三昧」者，如人在山頂遍觀四方；  菩薩住是三昧中，普見一切諸法無礙。

[0737a22]  「如  虛空三昧」者，入是三昧者，身及外法皆如  虛空，皆得自在。

[0737a24]  「如金剛三昧」者，如金剛能  破諸山；是三昧亦如是，能破障礙六波羅  蜜法，直至佛道。

[0737a26]  「不畏著色三昧」者，得是三  昧者，乃至天色尚不著，何況餘色！

[0737a27]  「得勝三  昧」者，欲有所作，皆能得勝不負。

[0737a28]  「轉眼三  昧」者，得是三昧者，魔及魔民欲見菩薩短  者，轉之令作好見。

[0737b01]  「畢法性三昧」者，得是三  昧者，見一切法畢入法性中。

[0737b02]  「能與安隱三  昧」者，得是三昧，雖往來六道迴轉，自知必  當作佛，安樂無憂。

[0737b04]  「師子吼三昧」者，入是三  昧者，皆能降伏一切魔民、外道，無敢當者。

[0737b06]  「勝一切眾生三昧」者，得是三昧，於一切眾  生最勝。一切有二種：一者、名字一切，二者、  實一切。於三界著心凡夫及聲聞、辟支佛及
初發意未得是三昧者中勝，故言一切。

[0737b09]  「花  莊嚴三昧」者，得是三昧者，見十方佛，坐七  寶蓮花上，於虛空中，雨寶蓮花於諸佛上。

[0737b12]  「斷疑三昧」者，得是三昧者，雖未得佛，能  斷一切眾生所疑。

[0737b13]  「隨一切堅固三昧」者，諸法  實相名堅固；得是三昧者，隨諸法實相，不  隨餘法。

[0737b15]  「出諸法得神通力無畏三昧」者，得  是三昧者，過出一切凡夫法，得菩薩六神  通、十力、四無所畏。

[0737b17]  「能達諸法三昧」者，得是三  昧者，乃至諸法如、法性、實際中通達不住，  乃至諸法平等。

[0737b19]  「諸法財印三昧」者，財名善法，  印者名相。如人得印綬，無敢陵易；菩薩  得善法財印，亦無能為作留難者。

[0737b21]  「諸法  無分別見三昧」者，若分別諸法，即生憎、愛  心；得是三昧者，見一切法，不作分別。

[0737b23]  「離  諸見三昧」者，「見」者，六十二邪見，及色等法  中取相，乃至佛見、法見、僧見、涅槃見，皆名為  見。所以者何？取相能生著心故。

[0737b26]  「離一切相  三昧」者，即是無相解脫門相應三昧。

[0737b27]  「離一切  著三昧」者，離一切相故，於一切法亦不  著。

[0737b29]  「除一切懈怠三昧」者，得是三昧者，如  此中說乃至七歲不坐不臥。菩薩得是三  昧，常無懈怠心，乃至得佛，初不止息。

[0737c02]  「得深  法明三昧」者，深法名諸佛法一切智慧等；  菩薩得是三昧故，能遙見佛法，思惟籌量，知  深妙無比。

[0737c05]  「不可奪三昧」者，得是三昧者，行  菩薩法，無能奪其志者。

[0737c06]  「破魔三昧」者，得是  三昧力，魔雖是欲界主，菩薩以人身能破  魔事。

[0737c08]  「不著三界三昧」者，得是三昧，身雖在  三界中，心常在涅槃故不著。

[0737c09]  「起光明三昧」  者，得是三昧者，能放無量光明，照於十方。

[0737c11]  「見諸佛三昧」者，得是三昧，雖未得天眼、天  耳，而能見十方諸佛，聞十方諸佛所說法，  諮問所疑。

[0737c13]  薩陀波崙住如是等三昧中，即  見十方無量阿僧祇諸佛在大眾中為諸  菩薩說般若波羅蜜。

◎

大智度論卷第九十七

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
