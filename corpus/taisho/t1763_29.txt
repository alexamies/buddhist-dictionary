大般涅槃經集解卷第二十九
[0480c04]  出功德天黑闇女譬　釋死苦

聖行  品  之第三

[0480c06]  迦葉生之根本凡有如是  (至)  觀於所生已見過  患。

[0480c07]  案。僧亮曰。以凡夫顛倒貪生。而惡老死。  明菩薩不爾也。僧宗曰。第三寄觀行門。明八  苦相也。此中有六譬。皆明凡夫貪生。而菩薩
見過。棄而不樂也。寶亮曰。此下第二觀過也。  有六譬也。

[0480c12]  迦葉如有女人入於他舍  (至)  散華供養恭敬禮  拜。

[0480c13]  案。僧亮曰。為菩薩作譬也。菩薩愛生情  薄。見生死過。則俱厭也。生是貪悅之本。譬  女。五陰是生所住處。譬舍。乘因得果。譬之他
也。生理可樂。譬之端正。智以御身。譬之舍  主。名以表實。譬問名也。生是善果。其因淨  故。譬功德也。果非不淨譬也。考名責實。問
所作也。有生有實。譬能與也。

[0480c20]  復於門外更見一女  (至)  汝若不去當斷汝命。

[0480c21]  案。僧亮曰。捨生名死。譬門外也。反生易顯。  不須辭費也。即持利刀者。醫藥救生。譬持利  刀。以防死也。僧宗曰。死是人之所惡。悲情內
故。譬之門外也。

[0480c25]  女人答言汝甚愚癡  (至)  我皆不用各隨意去。

[0480c26]  案。智秀曰。生在報前。譬姊。死居報後。譬之  妹也。

[0480c28]  是時二女便共相將  (至)  是故俱請令住我家。

[0480c29]  案。僧宗曰。凡夫也。無法財。故喻貧也。

[0481a01]  迦葉菩薩摩訶薩亦復如是  (至)  是故貪愛生死  二法。

[0481a02]  案。智秀曰。雙合譬也。寶亮曰。此第一  以二女譬凡夫。與菩薩相對也。

[0481a04]  復次迦葉如婆羅門  (至)  如彼童子取菓還棄。

[0481a05]  案。僧亮曰。幼稚童子。譬始業菩薩見苦不  深。未全忘生。如取菓已捨。若智行俱深。則  不取不捨也。僧宗曰。菩薩是高行之族。以
譬婆羅門子。曠劫為地獄所苦。絕人天食也。  糞譬陰身。菓譬生也。欣生之情。譬欲取也。生  之為過。聖之所說。譬智訶也。知貪生之患。譬  赧
然有愧也。為生天中有五欲樂。譬淨洗也。  終不愛者。譬還棄也。寶亮曰。此第二以童  子譬小菩薩。與大菩薩對也。

[0481a14]  復次迦葉譬如有人  (至)  以其不見老病死故。

[0481a15]  案。僧亮曰。四衢道。譬佛四無量無齊限也。器  譬經藏。食譬施戒定。佛為在家之人。初讚施  戒。生死之樂。後說無常。讚涅槃樂。此法始
終。皆佛說。凡夫貪生。不見後過。聖人見過。  不生貪也。又四衢譬四辨。器譬名味句身。  食譬施戒定也。賣之譬勸行也。遠來飢虛。譬
經三途久也。此是何物者。稱其所求。問以定  之。食主答言者。戒定能得天人之樂。後必無  常也。是人聞已者。不為菩薩說也。多與我價
者。生天不受四趣之苦也。僧宗曰。說法聚人  之處。譬四衢也。化主說人天因果。取人利養  如賣也。菩薩雖知天中報妙。見有死患。不欲
生故。喻如彼人雖欲買食。為一惡故。所以遂  捨也。寶亮曰。此第三以賣食譬釋教也。謂若  生死之果如此者。聖人何意。說此五戒十善。
受人天報耶。此是善不受義之誠證也。此教  本接下愚。若不聞人天之樂。凡夫豈背行  道耶。

[0481b04]  復次迦葉譬如毒樹  (至)  下至十歲俱亦受苦。

[0481b05]  案。僧亮曰。此二譬同顯有生有死。脩短無異  耳。寶亮曰。第四第五二譬。偏據生死果報。唯  苦而無樂。

[0481b08]  復次迦葉如譬嶮岸上有草  (至)  大涅槃經觀於  生苦。

[0481b09]  案。僧亮曰。譬菩薩尚不貪天上報。況  復欣此人中果耶。僧宗曰。險岸譬五陰身也。  草覆譬無明也。岸邊甘露。譬妙藥報也。大坑
譬死苦也。即便取者。貪樂果故。脩善因也。脚  跌者。永淪生死也。寶亮曰。為外道作譬也。險  岸譬非想也。草覆譬彼生死果報。而外道不
知計為涅槃也。甘露者。譬禪定樂也。壽千年  者。八萬劫也。貪其味者。著禪定也。深坑者。  生死苦也。脚跌者。外道以非想為涅槃。失理  故墮三塗也。

[0481b19]  迦葉云何菩薩摩訶薩  (至)  大涅槃經觀於老苦。

[0481b20]  案。僧亮曰。皆與衰壞作譬也。王譬壯色。  敵國譬老。他土人民以譬憶念少盛之事也。

[0481b22]  迦葉云何菩薩摩訶薩  (至)  大涅槃經觀於病苦。

[0481b23]  案。僧亮曰。端正譬健色。夫人譬愛結。王譬病  也。挑一目等。譬壞盛色。

[0481b25]  迦葉云何菩薩摩訶薩  (至)  住於大乘大涅槃呪。

[0481b26]  案。僧亮曰。唯除二禪者。凡死苦一至。無不  惱亂。故以災為譬。菩薩死至。心不亂也。摩羅  毒蛇其色黑。若觸人衣。戒人衣觸其行處。
皆死。故名觸毒。阿竭多星。八月出也。因星結  呪。消四毒也。僧宗曰。病之為苦。破壞浮囊。  實為最苦也。

[0481c03]  復次迦葉譬如有人  (至)  大涅槃經觀於死苦。

[0481c04]  案。僧亮曰。上來說死。而未說苦。今言於險難  處。無有資糧者。諸受根滅。不受根起。名曰死  也。不受根起。則生塗斷絕。譬險難也。受根不
起。不起則無法。無法則不可資用。譬無資糧  也。來塗茫茫。莫知所之。譬懸遠也。五根皆  滅。意識獨行。譬無伴侶。業風所飄。求生不
住。譬常行也。五道未分。譬不知邊際也。遇得  生緣。乘癡受生。譬無燈明也。上來諸譬。說欲  受生之苦。自此下譬死之苦也。說一切苦。皆
由受生。心滅名死。滅不由戶。譬無門也。不受  根起。譬有處所也。不覺苦樂。譬無痛處。醫藥  不加。譬不可治也。諸根漸滅。強力所不制。譬
無遮止也。受根已滅。不可更生。譬不得脫也。  生滅根異。外相不改。譬無破壞也。人不喜見。  譬愁毒也。不能害人。譬非惡色也。人懼其禍。
譬怖畏也。是根皆滅。譬在身也。滅不可見。譬  不可覺知也。

大般涅槃經集解卷第二十九

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
