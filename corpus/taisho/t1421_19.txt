五分律卷第十九  (彌沙塞)
宋罽賓三藏佛陀什  共竺道生等譯

第三分之三安居法

[0129a09]  佛在舍衛城。爾時諸比丘春夏冬一切時遊  行，蹈殺虫草，擔衣物重，疲弊道路。諸居士見，  譏訶言：「此諸外道沙門、婆羅門，尚知三時，夏
則安居；眾鳥猶作巢窟，住止其中；而諸比丘  不知三時，應行、不行。常說少欲，慈愍護念眾  生；而今踐蹈無仁惻心。無沙門行，破沙門法！」
諸長老比丘聞，種種訶責，以是白佛。佛以是  事集比丘僧，問諸比丘：「汝等實爾不？」答言：「實  爾。世尊！」佛種種訶責已，告諸比丘：「不應一切
時遊行，犯者突吉羅！從今聽夏結安居。」

[0129a18]  結安  居法，應偏袒右肩，脫革屣，胡跪合掌，向一比  丘言：「長老一心念！我某甲比丘，於此住處夏
安居，前三月，依某聚落、某房舍。若房舍壞，當  補治。」如是三說。答言：「我知！」

[0129a23]  諸比丘便日日結安居，或二日乃至五日一  結。以是白佛，佛言：「不應爾！應於春末布薩日，  分房舍臥具，於夏初一日結安居。」

[0129a25]  有比丘欲  依象下或依車輿結安居，復有比丘欲依覆  鉢安居。以是白佛，佛言：「皆不應爾，犯者突吉
羅！聽在結跏趺坐及衣鉢雨漏所不及處，依  此安居。」

[0129a29]  有諸比丘在無救護處安居，為賊劫  奪；復有諸比丘在塚間安居，為非人所惱；復  有諸比丘在空樹中安居，為毒虫所困；復有
諸比丘在皮覆屋中安居，鼻內生肉；復有諸  比丘露地安居，肌皮剝脫。以是白佛，佛言：「皆  不應爾！」

[0129b06]  時諸白衣請比丘於無救護處安居，白言：「大  德！可於彼安居，我當遙作救護。」以是白佛，佛  言：「聽受！」

[0129b08]  復有塚間比丘，患人間無房舍臥具，  欲還塚間安居。以是白佛，佛言：「若能繫念在  前，無所畏者聽。」

[0129b10]  復有諸比丘欲治護空中樹，  於中安居。以是白佛，佛言：「聽應先以石擲樹，  若以杖打，聽有何聲？有何物出？若無異聲、無
有物出者，然後入中，仰塞泥合得使平立，作  土埵，泥四邊地，安戶作開閉處。」

[0129b15]  爾時阿耨達龍王，請諸比丘於宮五百金銀  眾寶窟中安居，諸比丘不敢往。以是白佛，佛  言：「聽往。」

[0129b17]  諸比丘欲作階道，安置坐石，及洗脚  石；而皆是金銀，慚愧不敢。以是白佛，佛言：  「彼金銀猶此土石，隨意用之。」

[0129b20]  復有諸比丘安居，有賊難、王難、親里難。以是  白佛，佛言：「應避去，餘處安居。有二種安居：前
安居、後安居。若無事，應前安居；有事，聽後安  居。」

[0129b23]  後安居比丘至餘處，彼比丘不與房舍臥  具。以是白佛，佛言：「應與。」

[0129b24]  既與不住，奪他住  房。以是白佛，佛言：「應隨所得而住。比丘欲安  居時，應先籌量此處有難、無難，無難應住，  有難應去。」

[0129b28]  爾時舍衛城，有長者名憂陀延，信樂佛法，  常供給諸比丘；安居中，為僧作房，設入舍食，  欲因以房施；請左右住處諸比丘，諸比丘慚
愧不受，長者便嫌訶言：「我散財物，作此飲食，  而諸比丘不肯受請！」諸比丘以是白佛，佛言：  「聽受。若作比丘尼屋及外道房，乃至為壘階
道、設食、請施，皆聽受。若有請、若無請，須出界  外，一切皆聽七日往返。」

[0129c06]  有一比丘自不知  律，不依持律，安居中生疑，作是念：「世尊不聽  我安居時遊行，無有問處，不知云何？」以是
白佛，佛言：「聽依有持律比丘處安居。若持  律住處房舍迮狹，聽近持律七日得往返處，  於中心念，遙依持律而安居。」

[0129c11]  有一比丘分房  臥具竟，不作是念：「我今安居。」口亦不言，後生  疑悔：「我不結安居，為成安居不？」以是白佛，佛
言：「為安居受房舍、敷臥具。雖不發心、口言結  之，亦得名安居。」

[0129c16]  時舍衛城人，欲於祇洹作渠通水，波斯匿  王聞，令言：「若有於祇洹通水者，當與大罪。」後  邊境有事，王自出征。後諸外道欲并力通渠，
諸比丘以此語諸優婆塞，諸優婆塞言：「此非  我等所制，可往白王。」諸比丘言：「世尊不聽安  居中過七日往返，王去此遠，何由得往？」便以
白佛，佛以是事集比丘僧，告諸比丘：「從今若  有佛法僧事、若私事，於七日外，更聽白二羯  磨受十五日，若一月日出界行。」

[0129c24]  一比丘唱言：  「大德僧聽！此某甲比丘為某事，欲出界行，於  七日外更受三十夜，還此安居。若僧時到僧  忍聽。白如是。」

[0129c27]  「大德僧聽！此某甲比丘為某  事，欲出界行，於七日外更受三十夜，還此安  居。誰諸長老忍，默然；不忍者，說。僧已與某甲
更受三十夜出界行竟；僧忍，默然故。是事如  是持。」

[0130a02]  有一比丘安居，麁食不足，作是念：「我此  中安居，麁食不足，而世尊不聽破安居，我當  云何？」以是白佛，佛言：「聽以此因緣，破安居無
罪。」

[0130a05]  復有一比丘安居，有一比丘尼誘共作不  淨行，作是念：「人心易轉，後或失意，而世尊不  聽破安居，我當云何？」以是白佛，佛言：「聽以此
因緣，破安居無罪。」式叉摩那乃至黃門亦如  是。若國王欲壞其梵行，乃至父母親戚亦如  是。

[0130a10]  有一比丘安居見伏藏，作是念：「此藏足我  一生用，若久住此或能失意，而世尊不聽破  安居，我當云何？」以是白佛，佛言：「聽以此因緣，
破安居無罪。」若見國王尊貴，乃至見父母親  戚苦樂，恐失道意，皆亦如是。

[0130a14]  有一比丘安  居，聞有比丘欲破僧，作是念：「若有破僧事，僧  不和合，不得安樂，而世尊不聽破安居，我當
云何？」以是白佛，佛言：「聽以此因緣，破安居  無罪。」

[0130a18]  復有一比丘安居，聞異住處有比丘欲  破僧，是  己  親厚，作是念：「若我往諫，必受我語，
而世尊不聽破安居，我當云何？」以是白佛，佛  言：「聽以此因緣，破安居無罪。」若能使人諫，為  此而去。若彼處僧已破，若自和合、若使人和
合，為此而去皆亦如是。比丘尼能和合僧亦  如是。

[0130a24]  時有估客營住，諸比丘欲依安居。以是  白佛，佛言：「聽依。」

[0130a25]  彼估客安居內，忽然復去。  諸比丘不知云何？以是白佛，佛言：「聽隨去。」

[0130a26]  諸  估客分作兩部，諸比丘不知云何？以是白佛，  佛言：「若一部信樂，所之豐樂，隨去。比丘有
持律，彼處亦多持律，聽隨此部去。」若依牧牛  羊人、作椑栰人、船行人安居皆亦如是。

[0130b01]  有諸  比丘安居中，燒房舍、臥具，無有住處。不知云  何？以是白佛，佛言：「若火燒、若水漂，王難、賊難、
非人難，師子、虎狼、諸毒虫難，乃至蟻子、水虱  難，皆聽破安居無罪。」

[0130b05]  時跋難陀受安居請，布  薩竟往中路，見二住處多有衣食施，便住  其中二處各半，皆欲取分。諸比丘以是白
佛。佛以是事集比丘僧，問跋難陀：「汝實爾  不？」答言：「實爾。世尊！」佛種種訶責言：「汝愚癡  人！云何已受他請，為利養故住二處安居？」告
諸比丘：「從今若比丘受他前安居請，布薩竟  往中路，見二住處多有衣食施便住，無前、後  安居，得違言突吉羅罪。若比丘受他前安居
請，布薩竟往不至，至十七日明相出，是比  丘無前安居，有後安居，不破安居，得違言罪。  若受他前安居請，布薩竟往結安居，不受七
日出界外，七日內還、不還，是比丘無前安居，  有後安居，不破安居，得違言罪；若受他前安  居請，布薩竟往結安居，受七日出界外不還，
無前安居，有後安居，不破安居，得違言罪；若  七日內還，不破安居，不犯違言罪。若受他前  安居請，布薩竟往結安居，未至自恣七日，無
七日法出界外，亦無前安居，有後安居，不破  安居，得違言罪；若有七日法出界外，不破安  居，不犯違言罪。若比丘受他前安居請，往彼  布薩亦如是。

[0130b27]  「若比丘受他後安居請，布薩竟往中路，見二  住處多有衣食施，便住不往，破安居、違言二  突吉羅罪。若受他後安居請，布薩竟往不
至，至十七日明相出，是比丘破安居、違言二  罪。若受他後安居請，布薩竟往結安居，不受  七日出界外，七日內若還、若不還，及受七日，
七日內不還，皆破安居、違言二罪；若七日內  還，不破安居，不犯違言罪。若受他後安居  請，布薩竟往結安居，未至自恣七日，無七日
法出界外，破安居、違言二罪；若有七日法出  界外，不破安居，不犯違言罪。若受他後安居  請，往彼布薩亦如是。」

[0130c10]  有一比丘求安居處，見有空窟，作是念：「我當  於此安居。」復有眾多比丘見，皆作是念，而不
相知。至安居前布薩日，俱集於彼，皆言：「我已  先取此窟。」不知誰應得住，以是白佛，佛言：「若  先至者應作相，若題壁作自名，若語窟左
右人，後引為證，此人應得。」

[0130c15]  復有比丘先占住  處，後竟不來，餘比丘不敢住，遂空置此處。  以是白佛，佛言：「應壞相，若語人令知，使餘比  丘得住。」

五分律第三分之四自恣法

[0130c20]  佛在舍衛城。爾時眾多比丘住一處安居，共  議言：「我等若共語者或致增減，當共立制勿  復有言，若乞食先還，便掃灑食處，以瓶盛水，
出拭手脚巾，敷諸坐具，置盛長食器，量食有  長，減著其中，如其得少，從此取足。食竟，次第  除屏物事，若獨不勝，招伴共舉。如此安居得
安樂住，無復是非增減之患。」作此議已，即便  行之。安居既竟，諸佛常法，歲二大會，往  到佛所，頭面禮足，却坐一面。佛慰問言：「汝等
安居和合，乞食不乏，道路不疲耶？」答言：「安居  和合，乞食不乏，道路不疲。」又問：「汝等安居云  何和合？」諸比丘即具以答，佛種種訶責：「汝
等愚癡，如怨家共住！云何而得和合安樂？我  無數方便教汝等共住，當相誨誘，轉相覺悟，  以盡道業。於今云何而行啞法？從今若復  立不共語法，得突吉羅罪。」

[0131a07]  爾時六群比丘數數犯罪，諸比丘以佛教應  相誨語，便語言：「汝等數數犯罪，應自見過，  而修改悔，勿得污染梵行，自貽大苦，負人信
施，空無所獲。」六群比丘不自改過，反更誣謗：  「長老比丘犯種種罪。」彼聞已慚愧，便往佛所，  以是白佛。佛以是事集比丘僧，問六群比丘：
「汝實爾不？」答言：「實爾。世尊！」佛種種訶責已，告  諸比丘：「若有比丘犯罪，應先問言：『我欲誨汝，  汝聽我不？』言聽則誨，不聽則已；若不聽，犯
突吉羅罪。」

[0131a16]  六群比丘後時犯罪，便逆問長老  比丘：「我欲誨汝，汝聽我不？」彼作是念：「佛制  不得不聽。」便答言：「隨意說之。」六群比丘復言：
「若隨我意，當隨我，說何罪？何時說？何處說？」彼  聞此語，便逐其後，不敢遠離。以是白佛，佛復  問六群比丘：「汝實爾不？」答言：「實爾。世尊！」佛種
種訶責已，告諸比丘：「若成就五法，不應問聽  語罪：無慚愧、愚癡、少聞、自不如法、苟彰人惡。  若有慚愧、多聞、智慧、自如法、實欲使人離惡，
乃應問聽說罪。

[0131a25]  「復有五法，不應問聽說罪：隨  愛、隨恚、隨癡、隨畏、不知時非時，反上應問聽  說罪。

[0131a27]  「若成就五惡法而問，不應敬聽說罪；若  成就五善法而問，應敬聽說罪。」

[0131a29]  時諸比丘作是議：「如世尊所說：應問聽、不應  問聽，應敬聽、不應敬聽。唯有羅漢然後應  問，我等云何而得行此？」以是白佛，佛以是事
集比丘僧，問諸比丘：「汝等實作此議不？」答言：  「實爾。世尊！」佛告諸比丘：「從今以十利故，為諸  比丘作自恣法。應求僧自恣說罪言：

[0131b05]  「『諸大德！  若見我罪，若聞我罪，若疑我罪，憐愍故自恣  說，我當見罪悔過。』如是三說。」

[0131b08]  時諸比丘作是念：「世尊教我等自恣，應共奉  行。」便日日自恣，或二日、三日至五日一自恣。  以是白佛，佛言：「不應爾！應夏三月最後日自
恣。」

[0131b11]  諸比丘便於比丘尼、式叉摩那、沙彌、沙彌  尼前自恣，若白衣、外道、狂心、亂心、病壞心、被
舉、滅擯、異見人前自恣。以是白佛，佛言：「不應  爾！應在如法比丘眾中自恣。」

[0131b14]  有諸比丘坐床  上自恣，以是白佛。佛言：「不應爾！」

[0131b15]  諸比丘既下  地自恣，污衣服。以是白佛，佛言：「應好泥治地，  布草於上自恣。」

[0131b17]  六群比丘言：「若次至我，然後  下地。」以是白佛，佛言：「不應爾！應一比丘先  唱言：

[0131b19]  「『大德僧聽！今僧自恣時到，僧當和合  作自恣。白如是。』

[0131b20]  「然後俱下地，  [跍*月]  跪自恣。」

[0131b20]  諸  比丘自恣未竟，上座老病不堪久跪。以是白  佛，佛言：「聽自恣竟者還坐。」

[0131b22]  諸比丘已自恣竟，  便出去。以是白佛，佛言：「不應先出，要待都  竟。」

[0131b24]  諸比丘一時向上座自恣，不知誰已自恣，  誰未自恣。以是白佛，佛言：「不應一時自恣。」

[0131b25]  諸  比丘便復一一從上座自恣，有諸白衣欲布  施、聽法，久不能得，便譏訶言：「我等多務，廢業
來此；而諸比丘不時受施，為我說法。」諸比丘  以是白佛，佛言：「不應一一自恣，聽上座八  人一一自恣，自下同歲，同歲一時自恣。」

[0131c01]  諸比  丘不知自恣已至何處？以是白佛，佛言：「應白  二羯磨差自恣人，若二、若多。」

[0131c03]  一比丘唱言：「大  德僧聽！此某甲、某甲比丘，能為僧作自恣人。  僧今差某甲、某甲作自恣人。若僧時到僧忍  聽。白如是。」

[0131c06]  「大德僧聽！此某甲、某甲比丘，能為  僧作自恣人。僧今差某甲、某甲作自恣人。誰  諸長老忍，默然；不忍者，說。僧已差某甲、某甲
作自恣人竟；僧忍，默然故。是事如是持。」

[0131c09]  諸比  丘差無智比丘作自恣人，以是白佛，佛言：「五  法成就不應差，隨欲、恚、癡、畏、不知時非時。反  上應差。」

[0131c12]  被差比丘應起，語諸比丘言：「同歲、同  歲一處坐。」

[0131c13]  自恣人不知己何時當應自恣，  以是白佛，佛言：「次第至已，便應自恣。」

[0131c14]  諸比丘  作如是自恣，猶故遲，諸白衣如上譏訶。以是  白佛，佛言：「被差人復應唱言：『各各相向自恣。』」

[0131c17]  諸比丘自恣竟，復更布薩。以是白佛，佛言：「自  恣羯磨，亦名布薩。」

[0131c19]  爾時世尊，自恣日與諸比丘前後圍遶露地  而坐，告諸比丘：「今僧和合自恣時到，應共自
恣。」有一比丘起，白佛：「有病比丘不來。」佛言：「應  差一比丘將來。」乃至出界自恣，如說戒中說。  時六群比丘有罪自恣，以是白佛，佛言：「不應
爾，犯者突吉羅！」

[0131c24]  彼猶故有罪自恣，以是白  佛，佛言：「應住其自恣！」

[0131c25]  諸比丘未羯磨時，便  住他自恣，復有自恣竟方住。以是白佛，佛言：  「不應爾！羯磨竟、未自恣時，應住。」

[0131c28]  告諸比丘：「有四不如法住自恣，四如法住自  恣。何謂四不如法住自恣？謂住無根破戒、無  根破見、無根破威儀、無根破正命。若反上
為四如法住自恣。

[0132a02]  「復有七不如法住自恣，七  如法住自恣。何謂七不如法住自恣？謂住無  根波羅夷、無根僧伽婆尸沙、無根偷羅遮、無
根波逸提、無根波羅提提舍尼、無根突吉羅、  無根惡說。反上為七如法住自恣。

[0132a06]  「復有八不  如法住自恣，八如法住自恣。何謂為八不如  法住自恣？謂住無根破戒無作、無根破見無
作、無根破威儀無作、無根破正命無作。反  上為八如法住自恣。

[0132a10]  「復有九不如法住自恣，  有九如法住自恣。何謂九不如法住自恣？謂  住無根破戒作、不作，無根破見、無根破威儀
亦如是。反上為九如法住自恣。

[0132a13]  「復有十如法  住自恣，十不如法住自恣。何謂十如法住自  恣？有一比丘以此相，以此事，受如法治罪羯
磨；若比丘見其以此相，以此事，受如法治罪  羯磨。是比丘後於餘僧中，說其已受如法治  罪羯磨，住其自恣，是謂如法住自恣。若住其
自恣時，有難起僧皆散去，後見之復如前住  其自恣，是謂如法住自恣。

[0132a20]  「若捨戒、若犯波羅  夷、若犯僧伽婆尸沙、若犯偷羅遮、若犯波  逸提、若犯波羅提提舍尼、若犯突吉羅、若
犯惡說。若比丘以此相，以此事，於僧中說其  犯，住其自恣，是名如法住自恣。反上名為不  如法住自恣。」

[0132a25]  時優波離問佛言：「世尊！比丘  以幾法住他自恣？」佛言：「以五法住他自恣：以  實，不以虛；以時，不以非時；以有利益，不以
無利益；以慈心，不以惡意；以柔軟語，不以剛  強。」

[0132a29]  又問：「世尊！欲住他自恣，應幾法自籌量？」佛  言：「應以五法自籌量：應量我住彼自恣，  為實、為虛？若虛，不應住；若實，應更審定。為
時、為非時？若非時，不應住；若時，應更審定。為  有利益、為無利益？若無利益，不應住；若有利  益，應更審定。為當因此起諍破和合僧、為
不破？若破，不應住；若不破，應更審定。復應量  我住彼自恣，持法、持律、解律儀、聰明、辯才、學  戒比丘如法助我不？若彼必助，亦應更審。審
已，以時住自恣。」

[0132b10]  又問：「世尊！欲住他自恣，應幾法自觀。」佛言：「應  五法自觀：自觀身行清淨、口行清淨、意行清
淨、多誦修多羅、善解阿毘曇不？若身口意  行不清淨，諸比丘便當言：『汝身口意行不清  淨，云何住他？』若不多誦修多羅，諸比丘便當
言：『汝從誰聞？何經中說？未能不師人，何能師  物？』若不善解阿毘曇，諸比丘便當言：『汝所  說有何義？汝自不知義，云何住人？』」

[0132b18]  又問：「世尊！有幾法住他自恣，後無悔。」佛言：  「有五法住他自恣，後無悔：憐愍故、利益故、欲  濟拔故、使從惡戒出故、住全戒中故。」

[0132b20]  又告優  波離：「有五種住他自恣，後生悔心。諸比丘語  言：『汝說他罪不實，汝應止！』『汝所說非時，汝應
止！』『汝所說無有利益，汝應止！』『汝以惡意說他  罪，非是慈心，汝應止！』『汝所說剛強，非柔軟語，  汝應止！』若反上，後不生悔心。

[0132b26]  「此彼住自恣比丘，有五事不應憂：諸比丘語  言：『彼不實住汝自恣，汝不應憂！』『彼非時住汝
自恣，汝不應憂！』『彼無利益住汝自恣，汝不應  憂！』『彼以惡意住汝自恣，汝不應憂！』『彼非軟語  住汝自恣，汝不應憂！』」

[0132c02]  優波離問佛：「若比丘入僧中，應以幾法？」佛言：  「應以五法：一、下意，二、慈心，三、恭敬，四、知次第  坐處，五、不論說餘事。

[0132c04]  「復有五法：不應反抄  衣、不應左右反抄衣、不應扠腰、不應覆頭、  應恭敬僧。」

[0132c06]  優波離問佛：「比丘有幾法，得與僧  和合羯磨？」佛言：「有五法得與僧和合羯磨：應  同見、應隨僧、應信有事、應自往、若與欲。」

[0132c08]  復語  優波離：「若有僧事不應不往，若不往則異於  僧。有五種見，於僧事為不如法：應心念而
口語，應口語而心念，非法助僧，助非法人，犯  言不犯。若反上為如法。」

[0132c13]  有一比丘自恣日犯突吉羅罪，向餘比丘說，  半云是突吉羅，半云是惡說；二部中各有持  律、聰明智慧、有慚愧心、樂學戒法，共諍不決，
以住自恣。諸比丘不知云何？以是白佛，佛言：  「應一比丘將至眼見耳不聞處，教作惡說悔過，  還白僧：『彼比丘已作法，僧應自恣。』諸比丘不
得問作何等法，問者突吉羅。」

[0132c19]  復有一比丘自  恣日犯突吉羅罪，向餘比丘說，半云是波羅  提提舍尼，半云是突吉羅；乃至半云是波羅
夷，半云是突吉羅。二部中各有持律、聰明智  慧、有慚愧心、樂學戒法，共諍不決，以住自恣。  諸比丘不知云何？以是白佛，佛言：「應一比
丘將至眼見耳不聞處，教作突吉羅悔過，還白  僧：『彼比丘已作法，僧應自恣。』諸比丘不得問  作何等法，問者突吉羅。犯波羅提提舍尼，乃  至偷羅遮亦如是。」

[0132c28]  「若犯僧伽婆尸沙、若犯波  羅夷，應白羯磨停此事：『大德僧聽！今停此事，  自恣後當如法斷。白如是。』作此白已應自恣，
不得不自恣。」

[0133a03]  有一比丘自恣日語諸比丘言：「有物無人。」因  共空論，半云有物無人，半云有人無物，共諍  紛紜。諸比丘不知云何？以是白佛，佛言：「應白
停此事自恣，不得不自恣。若白停已，有還發  此論者，犯波逸提。」

[0133a08]  有病比丘住病比丘自恣，病比丘住無病比  丘自恣，無病比丘住病比丘自恣，不相順  從。諸比丘不知云何？以是白佛，佛言：「不應
爾，犯者皆突吉羅！若病比丘住病比丘自恣，  諸比丘應語言：『汝今病，何以住他？』若病比丘  住無病比丘自恣，亦應如是語。若無病比丘
住病比丘自恣，諸比丘應語言：『汝且止！此比  丘病，可待差住之。』」

[0133a15]  有諸比丘遣使住他自  恣，諸比丘以是白佛，佛言：「不應遣使住他自  恣，犯者突吉羅！」

[0133a17]  時跋難陀猶遣使住他自  恣，諸比丘以是白佛，佛言：「受使人得突吉  羅，跋難陀犯波逸提。」

[0133a19]  或愚癡比丘住愚癡比  丘自恣，或愚癡比丘住智慧比丘自恣，或智  慧比丘住愚癡比丘自恣，不相順從。諸比丘
以是白佛，佛言：「不應爾，犯者突吉羅！」

[0133a23]  若比丘住他比丘自恣，眾僧知見彼人身口  意業不清淨，少聞、愚癡者，不應受其語，但當  自恣。若僧見彼人身口意業有清淨、有不清
淨，及少聞、愚癡亦如是。若僧見彼人身口意  淨，多聞、智慧，應受其語，當問言：「汝見彼有  何等過？為破戒？為破見？為破威儀？為破正命？」
若言破戒，應問：「汝知破戒相不？」若言不知，諸  比丘應訶令慚，語言：「汝不知破戒相，而在僧  中說他破戒！」僧若不作此訶，皆犯突吉羅；若
言知，諸比丘應問：「何等是破戒？」答言：「犯波羅  夷、僧伽婆尸沙。」若言破見，應問：「汝知破見相  不？」若言不知，諸比丘應如上訶，若不訶皆犯
突吉羅；若言知，應問：「何等是破見？」答言：「無  今世後世、無罪福報應、無父、無母、無阿羅漢。」  若言破威儀，應問：「汝知破威儀相不？」若言不
知，諸比丘應如上訶，若不訶皆犯突吉羅；若  言知，應問：「何等是破威儀？」答言：「犯波逸提、波  羅提提舍尼、突吉羅、惡說。」若言破正命，諸比
丘應問：「汝知破正命相不？」若言不知，諸比  丘亦應如上訶，若不訶皆犯突吉羅；若言知，  應問：「何等是破正命？」若言：「諂曲心，以求利
養。」僧復應更問：「汝為見？為聞？為疑？」若言見，應  問：「云何見？何時見？何處見？汝在何處？彼在  何處？」若作是問不能答，應如法治已自恣，不
應不自恣。聞疑亦如是。

[0133b19]  有一住處，眾僧於中安居三月，皆得道證，作  是念：「若三月竟便自恣者，便應移去，則失此
樂。」諸比丘不知云何？以是白佛，佛言：「今聽諸  比丘三月自恣日，皆集一處，應一比丘唱言：  『大德僧聽！我等於此安居得一心樂，若自恣
便去者，則失此樂；今共停此至八月滿，作四  月自恣。白如是。』如是白竟，若有欲遠行比  丘聽自恣便去；若有欲住其自恣者，僧應為
如法撿校，使得自恣而去。若去比丘欲住後  比丘自恣，諸比丘應語言：『我等未自恣，汝  云何得住？』若彼去已，至後自恣時還住諸比
丘自恣者，諸比丘應如法檢校竟，應自恣。」

[0133c02]  有諸比丘一處安居，聞某處好鬪比丘當來，  作是議言：「彼來必住我等自恣。」諸比丘不知  云何？以是白佛，佛言：「未至自恣二、三日，應自
恣而去。若聞今日至，應即自恣而去。若聞已  入界內，應疾出界外自恣而還。若不得，應出  迎，禮拜問訊，為捉衣鉢，辦洗浴具，將入浴室
與塗身油蜜，出界外自恣。若復不得，應為辦  食，隨在界內外；若在界內食，食時應出界外  自恣；若在界外食，食時應住界內自恣。若
復不得，應共集自恣後，一舊比丘白諸舊比  丘言：『大德僧聽！今共布薩說戒，後四月黑十  五日當自恣。白如是。』客比丘若言：『何故四月
黑十五日自恣？』舊比丘應答言：『本不共安居，  不應問我。』若客比丘復至黑十五日者，舊比  丘復應如上白：『後白十五日當自恣。』乃至『不
應問我。』亦如上。客比丘復至白十五日者，復  應為作食如上，若得者善；若不得，便應強共  和合自恣，不得不自恣。」

五分律卷第十九

* * *

【經文資訊】大正藏第 22 冊 No. 1421 彌沙塞部和醯五分律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
