華嚴七處九會頌釋章序

[0709c14] 昔者圭峯禪師有華嚴綸貫之作。其書亡逸而不傳。復菴綸貫本為禪者作。故雖痛快直捷而不便於學教之士。甞欲倣法華綸貫別作一書。愧無旭師之筆而止。客冬於華頂入信精舍得七處九會頌釋。乃清涼觀大師之所著也。其書僅一萬三千餘言。較之疏鈔不及百之一。而全經要義揭示殆盡。且其文平易明白雖初學可解。實為入華嚴教海之津梁矣。此固非復菴之所能辦。假使旭師見之未必不歎其不可及也。於是再四校訂亟付之梓以廣其傳。大抵喜簡厭繁人之恒情也。則斯書流通宜先疏鈔而待今乃行。嗚呼物之顯晦信有時哉。原本寶永甲申昇堂所寫。其人好古甞校梵網石壁疏等行之世云

[0709c28] 文化二年乙丑五月望。

沙門典壽謹撰

新譯華嚴經七處九會頌釋章一卷
清涼山大華嚴寺沙門澄觀撰述

稽首歸命普法界　　離垢清淨解脫輪  
充遍法界十佛身　　海會教主諸聖眾  
我住縛地悕大法　　唯願加哀令增智  
今開略頌益自他　　願生大解渡癡海

此經八十卷　　四萬五千偈  
七處九會說　　三十九品章  
人中有三處　　道場普獨園  
天上有四處　　忉夜兜他化  
初會菩提場　　二會普光殿  
三會忉利天　　四會夜摩天  
五會兜率天　　六會他化天  
七八重普光　　九會給孤獨  
初會十世界　　二會十佛國  
三會十住位　　四會十行位  
五會十回向　　六會十地行  
七會等妙位　　八會二千行  
九會法界境　　是九會法門  
初二三各六　　四四五三品  
六一七十一　　八九各一品  
初會世如普　　世華舍那品  
二會如四光　　菩薩淨首品  
三會昇須十　　梵初明法品  
四會昇夜十　　十無盡藏品  
五會昇兜十　　六會十地品  
七會定通忍　　阿壽住處品  
佛如如普賢　　如來出現品  
八會離世間　　九會法界品  
無願業住涅　　法心三性如  
安出信隨永　　無安無決普  
初治修生具　　正不童王灌  
歡饒無無無　　善無尊善真  
信戒慚愧多　　施慧念持辯  
救不等至無　　隨等如無入  
極離發焰極　　現遠不善法  
普妙次清知　　智了眾法無  
他天宿知成　　住善出一一  
音順無如如　　如如如如如  
同因祕微十　　諸一諸隨託

[0710b15]  此論二分已說頌分釋分如何頌曰。

此經八十卷　　四萬五千偈  
七處九會說　　三十九品章

[0710b18]  釋曰。此謂簡持義。為簡餘經名為此經。又為  簡舊經。彼晉朝經卷有六十。今為簡彼名此  經等。此經前後翻譯補闕四本不同。今此第
三證聖元年。于闐國三藏實叉難陀此云喜  學。於東都佛授記寺再譯舊文兼補諸闕計  益九千頌。通舊總翻四萬五千頌合成漢本  卷八十軸。義淨等六大德同譯復禮法師綴
文。更有餘釋如策林說。四萬五千偈者晉朝  譯經三萬六千偈。更益九千頌故若通論經  本合有六本。一恒本二大本三上本四中本
五下本六略本。初恒本者案藏法師疏第一卷  云。此通樹形等異類世界各毛端處念念常  說無有休息。此非可結集不可限其品頌多
少亦非下位所能受持。廣如不思議品說。二  大本者如下海雲比丘所受持普眼經。以須  彌山聚筆四大海水墨書一品修多羅不可窮
盡。如是等品復過塵數。此是諸大菩薩陀羅  尼力之所受持。亦非貝葉所能書記。三上本  者此是結集文中之上本也。故西域相傳龍
樹菩薩往龍宮見大不思議解脫經有三本。  上本有十三千大千世界微塵數頌四天下微  塵數品。四中本者有四十九萬八千八百偈  一千二百品。此上二本竝祕在龍宮非閻浮
提人力所受持故此不傳。五下本者有十萬  頌三十八品。龍樹持此本出現傳天竺。西域  記說在于闐國南遮俱槃國山中具有此本。
六略本者即此土所傳六十卷本。是彼十萬  頌中前分三萬六千頌要略所出也。今此四  萬五千偈亦然六本中略本攝也。廣如彼說。

[0710c17]  問曰。偈者長行頌合為簡長行。

[0710c17]  答曰。初從如  是我聞終至此懷疑念數之為偈。

[0710c18]  問曰。數幾  字以為一偈耶。

[0710c19]  答。三十二字以為一偈。但梵  本字其數減少漢地譯字其數增多。是故梵  本四萬一千九百八十頌餘十字。唐本四萬  五千頌。

[0710c22]  問曰。以何知然耶。

[0710c22]  答曰。案儼法師雜  孔目云。依大慈恩寺華嚴梵本檢有五百四  十一紙葉。五十七字以為一行。二十行為一
紙葉。一紙葉背面二千二百八十字。十紙計  當二萬二千八百字。三十二字以為一頌。一  百紙當二十二萬八千字。三十二萬為萬頌。
五百四十一紙計當一百二十三萬三千四百  八十字。依三十二字為頌計當四萬一千九  百八十頌餘十字。案云由此明知梵本文字  其數減少唐翻譯時字數增多。是故依梵本
經計頌數時四萬一千九百八十頌餘有十  字。依唐譯經計頌數時合四萬五千頌。相傳  云金剛般若梵本有一紙許。唐翻譯時多紙  多字此亦如是。今云梵本經者非支法領得
三萬六千偈梵本。唯依實叉難陀得四萬五  千偈梵本經也。

[0711a08]  問曰。長行是十二分教中契  經教。何故今云長行頌合名四萬五千偈耶。

[0711a10]  答曰。案藏法師疏第二卷云。又頌有四種。一  數字頌謂依梵本三十二字以為一頌。不問  長行及偈。二伽他頌此云諷頌或云直頌。謂
不頌長行也。三祇夜頌此云應頌。謂應重頌  長行法也。四嗢陀南頌此云集施。謂以少言  含攝多義云集。用以施人令易受持故云集
施。此上三種頌或七言或五四三言。皆以四  句為一頌。今長行合云頌者依四頌中數字  頌說。處會別名如下具說。三十九品章者晉
朝經有三十四品。更益五品故名三十九。謂  如來現相品普賢三昧品世界成就品華藏世  界品十定品。晉朝經合前四云盧舍那佛品。
更無十定品故名三十四品耳。二經品名各  相替案經可見。已說偈品處相如何。頌曰。

人中有三處　　道場普獨園  
天上有四處　　忉夜兜他化

[0711a26]  釋曰。有四洲中南名人中。摩竭提國有三勝  處故名三處。何等為三。謂菩提樹下道場處。  普光明法堂處。祇樹給孤獨園處。於欲界內
有六天。中四名天上。須彌頂上四殊勝處故  名四處。今云頂上者取頂上方故名頂上。何  等為四。謂須彌頂上忉利天處。自頂上方夜
摩天處。兜率陀天處。他化自在天處。此中初  一地居後三空居。人間方處諮知有端。天上  方處非通難知。故今隨難說六天相。何等為
六。一四天王天。二忉利天。三夜摩天。四兜率  陀天。五樂變化天。六他化自在天。初四天  王天者蘇迷盧內第四層級四大天王及諸眷
屬共所居止。各住一面名四天王。壽量衣等  如餘論說。忉利天者此云三十三天。妙高山  四面各有八大天王。帝釋居中故名三十三
天。彼天身長一由旬衣長二由旬廣一由旬  重六銖。壽一千歲。夜摩天者此云時天。以時  華開合辨晝夜分故名時天。又隨時受樂故
名時分。此天身長二由旬衣長四由旬重三  銖壽二千歲。兜率陀天者此云喜足。佛地  論云後身菩薩於彼教化多修喜足行故云喜  足。長阿含經云身長四由旬衣長八由旬廣
四由旬衣重一銖半食甘露壽四千歲。樂變  化天者樂自變化作諸樂具以自娛樂故名樂  變化。此天身長八由旬衣長十六由旬廣八  由旬衣重一銖食甘露壽八千歲。他化自在
天者令他化作諸樂具顯己自在故名他化自  在。此天身衣壽命過前一倍。如是諸天廣如  瑜伽佛地三法度經長阿含經婆沙俱舍等  說。

[0711b26]  問曰。何故從人間昇天上超四王天。從兜  率向他化超化樂天耶。

[0711b27]  答曰。古來多釋今且  述正。所以超四王天者。十信是外凡菩薩。十  住是不退賢人。顯賢愚玄隔故超次昇天。所
以超化樂天者。回向是世間行。十地是出世  行。又回向是有漏。十地是無漏。顯世出世  漏無漏玄別故超次向上。已說處相會相如  何。頌曰。

初會菩提場　　二會普光殿  
三會忉利天　　四會夜摩天  
五會兜率天　　六會他化天  
七八重普光　　九會給孤獨

[0711c09]  釋曰。舍那法會充遍塵剎難測涯限。且寄分  相迹釋說經會略有四門。一定其說處門。二  融攝無礙門。三顯處差別門。四表示法勝門。

[0711c12]  定其說處門者。

[0711c12]  問曰。說此經處為是淨土為  是染土。若是淨土何故經云摩竭提國等。若  是染土何故經云此蓮華藏世界海等。

[0711c14]  答曰。  說此經處染淨二土鎔融相攝有其四門。一  本從末門唯娑婆說。二末從本門唯華藏說。  三本末雙顯門如經云華藏界中娑婆界等。
四本末雙絕門以就果海不可說故。此上四  門合為一土鎔融無礙隨說皆得。

[0711c19]  融攝無礙  門者亦有三重。一此覺樹下攝人中天上七  處九會。是故皆云不離此也。二此覺樹下攝  十方無餘剎土。皆悉不離此樹王下。三此覺
樹下攝毛端微塵數等重重之剎。猶如帝網  無有窮盡。以皆是此蓮華藏界之所攝故。

[0711c24]  顯  處差別門者佛說經處總有三種。一唯界內  十六大國化身說處。此通小乘教及三乘教。  二唯界外諸妙淨土受用土中報佛說處。此
通三乘及一乘說。三染淨圓融帝網無盡華  藏界中十佛說處依正渾融具三世間。此唯  別教一乘說處。今此所辨正唯後一兼通前  二。以彼本末不相離故。

[0712a02]  表示法勝門者。託此  勝處表示法勝。如地論云此法勝故在勝處  說等。從麁至細總有三重。一此樹下得菩提
故不起此說。明表所說如所得故非逐異機  有改動故鹿園說等。二託圓融蓮華藏界。表  示所說圓滿殊勝性開敷故。三託此重重帝
網之處。表示所說亦重重無盡。如不思議解  脫等。今此九會即通此三。麁細融容俱無礙  故。赴機說法會別有九。何等為九。第一會在  摩竭提國  (此云不害國)
菩提場樹王之下為表佛果  無盡德。是故託得果之處用以表示。第二會  在摩竭提國普光法堂。西域相傳此堂去菩  提樹東南二三里許在尼連禪河曲內諸龍為
佛所作。如來於中放相輪光遍照十方無邊  世界。是故名此為普光堂。此中表說信行普  周蔭初機故。第三會在須彌山頂帝釋宮中
妙勝殿。須彌者正云蘇迷盧此云妙高。四寶  所成故名為妙。挺出眾山故亦名高。表此所  說十住不退窮至山頂。超過凡小寄此勝殿。
第四會在夜摩天宮寶莊嚴殿。夜摩名時如  前已說。為表十行隨時進修勝德絞飾故託  茲殿。第五會在兜率陀天宮一切寶莊嚴殿。
兜率此云喜足。為表回向世間位滿成喜足  行。攝德多門寄一切寶殿。第六會在他化自  在天宮摩尼寶藏殿。為表十地所證真如非
自所作。又表因圓窮欲界頂。證智摩尼出阿  含光故寄斯殿。第七會重普光法堂表此所  說六位之法依前信等圓攝周盡。是故重會
於此處也。第八會重普光法堂表此所說二  千行法亦依前信等圓攝周盡。是故重會於  此處也。第九會在舍衛國祇樹給孤獨園重  閣講堂。為表所顯法界法門當體希奇功用
濟物。用依體起似閣重成仍託斯處也。

[0712b05]  問曰。  晉朝經唯有八會何故唐經有九會耶。

[0712b06]  答曰。  覺賢三藏不得十定品梵本。終不知說十明  品等十品處。由此十品入於第六他化自在  天會。是故唯八會耳。喜學三藏得十定品即
分明知十地品是他化天會。十定等十一品  是普光重會。故開為九會耳。十定品首云爾  時世尊在摩竭提國阿蘭若法菩提場中始成
正覺。於普光明殿入剎那際諸佛三昧。以一  切智自神通力現如來身清淨無礙。如此廣  歎佛菩薩德及列名號。謂普眼菩薩摩訶薩  等。

[0712b16]  問曰。盧舍那佛說華嚴處遍法界者如忉  利天說十住時夜摩等處亦說十住不耶。若  彼不說則說不遍。若彼亦說何故經中唯云
忉利說住夜摩說行等耶。

[0712b19]  答曰。此說十住忉  利天處既遍十方一切塵道。是故夜摩等處皆  有忉利。即於如此遍夜摩等忉利天處說十
住法。是故忉利無不普遍仍非夜摩。夜摩等  處說十行等皆亦遍於忉利等處仍非忉利。如  是准知。

[0712b24]  問曰。何須重會。復人間有三處何故  唯重普光耶。

[0712b25]  答曰。普光是起信之首歷位至  於他化。今明位中之行。行修從首理宜會此。  但以位相約事寄會昇沈。行就理玄一位頓  攝。故唯會此處。

[0712b28]  問曰。第二會歷後忉利等四  處復來普光可名重會。今七八二會中間不  曾暫起復來何名重會耶。

[0712c01]  答曰。重會之名通  於多種。謂時處人法皆有重義。前約處明此  據法說。謂前六會同顯生解因果。今重辨彼
解所成行。故名重會。頌中舉本不論其末。是  故唯說佛為主會。不說菩薩求法之會理亦  可說。如善財童子於覺城東沙羅林大塔廟
處文殊師利初為諸大眾及善財童子一會說  法。如是次第乃至末後普賢菩薩於金剛藏  道場所為於大眾及善財等現法界身雲之法
為末後第五十四會。是故通前總六十三會。  此據一方說若論結通十方世界是則塵數虛  空法界等諸會處也。

[0712c12]  問曰。善財童子求法初  位住何位求耶。

[0712c13]  答曰。案新羅元曉法師華嚴  關脈義云。初得見文殊者明善財之信心始  位。乃至最後不見者明善財之智滿位等。依
此明知住十信初位方求法也。已說九會諸  會法門其相云何。頌曰。

初會十世界　　二會十佛國  
三會十住位　　四會十行位  
五會十回向　　六會十地行  
七會等妙位　　八會二千行  
九會法界境　　是九會法門

[0712c23]  釋曰。頌中初九句正頌九法門。最後一句總  結前九。除第五會餘會法門或有通別或有  廣略。然今頌中舉通攝別略廣互攝。至後當
知第一會宗通明十種世界海門。別顯蓮華  藏世界海。第二會宗通明十佛國土之相。別  明佛號諦名等義。第三會宗通明菩薩十住
位行。別顯梵行發心德等。第四會宗通明十  行位行差別。別顯十種無盡藏義。第五會宗  廣說十種回向願行。由廣說故不顯通行。第
六會宗有略有廣。略明十地因分願行。廣明  因果無量行位。第七會宗有略有廣。略明等  妙覺二位。廣明十通十忍等法門。第八會宗
唯廣無略。廣明菩薩二千行德。第九會宗唯  略無廣。略明如來入法界境。此九會中入定  分齊等如綱目說。已說法門各有幾品說其  法門。頌曰。

初二三各六　　四四五三品  
六一七十一　　八九各一品  
初會世如普　　世華舍那品  
二會如四光　　菩薩淨首品  
三會昇須十　　梵初明法品  
四會昇夜十　　十無盡藏品  
五會昇兜十　　六會十地品  
七會定通忍　　阿壽住處品  
佛如如普賢　　如來出現品  
八會離世間　　九會法界品

[0713a20]  釋曰。頌中初一行頌總舉品數。後四行頌別  列品名。頌中存略不顯卷數。初會六品盡十  一卷。第二會六品合盡四卷。第三會六品合
盡三卷。第四會四品合盡三卷。第五會三品  合盡十二卷。第六會一品合盡六卷。第七會  十一品合盡十三卷。第八會一品合盡七卷。
第九會一品合盡二十一卷。初會六品者一  世主妙嚴品合盡五卷。晉經名世間淨眼品。  二如來現相品唯第六卷。品名舊無。三普賢
三昧品第七卷初。品名舊無。四世界成就品  第七卷半。品名舊無。五華藏世界品第八九  十。品名舊無。以上四品晉朝合名盧舍那品。
六毘盧舍那品第十一卷。舊無毘字。第二會  六品者一如來名號品第十二卷初。新舊同  名。二四聖諦品第十二卷半。舊無聖字。三光
明覺品第十三卷初。舊加如來二字。四菩薩  問明品第十三卷半。舊云菩薩明難品。五淨  行品第十四卷初。新舊同名。六賢首品第十
四卷半盡十五卷。新舊同名。第三會六品者  一昇須彌山頂品第十六卷初。舊加佛字。二  須彌頂上偈讚品第十六卷初次。舊云菩
薩雲集妙勝殿上說偈品。三十住品第十六  卷半。舊云菩薩十住品。四梵行品第十七  卷初。新舊同名。五初發心功德品第十七卷
半。舊云初發心菩薩功德品。六明法品第十  八卷全。新舊同名。第四會四品者一昇夜摩  天宮品第十九卷。初舊云佛昇夜摩天宮自
在品。二夜摩宮中偈讚品第十九卷初次。舊  云夜摩天宮菩薩說偈品。三十行品第十九  卷半盡二十卷。舊云功德華聚菩薩十行品。
四十無盡藏品第二十一卷全。新舊同名。第  五會三品者一昇兜率天宮品第二十二卷全。  舊云如來昇兜率天宮一切寶殿品。二兜率
宮中偈讚品第二十三卷初。舊云兜率天宮  菩薩雲集讚佛品。三十回向品第二十三卷  半盡三十三。舊云金剛幢菩薩回向品。第六
會一品者謂十地品。新舊同名。起三十四盡  三十九。晉朝經從十地品至寶王如來性起  品合十一品為第六會。唐朝經十地品次有
十定品。故開為二會如前已說。第七會十一  品者一十定品第四十盡四十三。舊無今有。  二十通品第四十四卷初。舊云十明品。三十
忍品第四十四卷半。新舊同名。四阿僧祇品  第四十五卷初。舊云心王菩薩問阿僧祇品。  五壽量品第四十五卷末。舊云壽命品。六諸
菩薩住處品第四十五卷末次。舊云菩薩住  處品。七佛不思議法品第四十六七全。舊云  佛不思議品。八如來十身相海品第四十八
卷初。舊云如來相海品。九如來隨好光明功  德品第四十八卷半。舊云佛小相光明功德  品。十普賢菩薩行品第四十九卷全。新舊同
名。十一如來出現品第五十盡五十二。舊云  寶王如來性起品。第八會一品者謂離世間  品。第五十三盡五十九。新舊同名。第九會一
品者謂入法界品第六十盡八十。新舊同名。  已說品數能說品佛其相云何。頌曰。

無願業住涅　　法心三性如  
安出信隨永　　無安無決普

[0713c20]  釋曰。頌中上半列十佛名。下半如次釋名所  因。說經教主有其十種。何等為十。一無著佛  安住世間成正覺故。二願佛出生故。三業報
佛信故。四住持佛隨順故。五涅槃佛永度故。  六法界佛無處不至故。七心佛安住故。八三  昧佛無量無著故。九性佛決定故。十如意佛
普覆故。初無著佛安住世間成正覺者亦名  正覺佛。著是眾患之本。覺是諸德之元。無邪  患而不離故名無著。無正德而不圓故名正
覺。此是總佛。餘九別佛。以別成總。故於總  開別。願佛出生者謂如理智窮無生際方能  出生無量佛事。即是大願。故名願佛出生故。
業報佛信者謂無量相好莊嚴色身。無量善  業所感之報。故名業報。所以感得妙色身報  為令見者咸歸信故。舉所為意以顯業報佛。
故名信。住持佛隨順者謂佛圓音周遍三世  住持佛法無窮無盡。順一切智無窮盡故名  住持佛隨順故。涅槃佛永度者說門之中名
為化佛。化現滅度非實滅故。所以涅槃非實  滅者永度生死生滅法故。故名涅槃佛永度  故。法界佛無處不至者謂無礙法界即佛體
名法界佛。智慧光明亦同法界無處不至。是  故亦名為法界佛無處不至故。心佛安住者  謂正直心安住所緣。故名心佛安住故。三昧
佛無量無著者謂佛三昧無量無邊思議解  脫。故名三昧佛無量無著故。性佛決定者謂  如來性即是本覺。本性自覺非修所成故名  性佛。於染淨位決定不改能生十決定之法
故名決定。如意佛普覆者謂神力自在名如  意佛。周遍一切故名普覆。上十佛中各有十  義廣如經說。法集經中亦名十佛。彼云菩
薩入十種法能知諸佛。何等為十。謂習氣佛  果報佛三昧佛願佛心佛實佛同佛化佛供養  佛形像佛。乃至廣說彼與此經所說十佛十
數雖同體相大異。然約六相分別十佛。如論  說言一切十句皆有六相。何者為六。一者總  相二者別相三者同相四者異相五者成相六
者壞相。今就十佛顯此六相。謂初一佛無佛  不攝。故名為總相。即後九佛於一開九。故名  別相。十同離著。故名同相。十用各異。故名
異相。攬九成一一佛圓滿。故名成相。分一作  九九外無一。故名壞相。如是已說說品十佛。  品中法數其相如何。頌曰。

初治修生具　　正不童王灌  
歡饒無無無　　善無尊善真

[0714b07]  釋曰。頌中上半頌十住法。下半如次頌十行  法。品中法數雖有多種今且隨名以顯其數。  菩薩所修雖有多門探其綱要不過八種。何
等為八。一十住二十行三十藏四十向五十  地六十定七十通八十忍。云何十住。一初發  心住二治地住三修行住四生貴住五具足方
便住六正心住七不退住八童真住九法王子  住十灌頂住。釋此住名大分為二。初總後別。  初總名者菩薩在此創安其心於六度等行未
殊勝但得住名。後別名者一此位菩薩創首  發於大菩提心名發心住。二此位菩薩淨治  三業悲及有識名治地住。三此位菩薩修勝  理觀起上妙行名修行住。四此位菩薩從諸
聖法正教中生名生貴住。五此位菩薩所修  善根皆為救物名具足方便住。六此位菩薩  所聞讚毀心定不動名正心住。七此位菩薩  聞說三寶三際有無心堅不轉名不退住。八
此位菩薩三業清潔悟二世間真簡虛偽童表  無咎亦猶涅槃嬰兒之行名童真住。九此位  菩薩解真俗諦悟法王法將有所襲名法王子  住。十此位菩薩如王太子堪受王位行漸勝
故名灌頂住。

[0714b28]  問曰。發心有三。一信成就發心。  二解行發心。三證發心。今言初發心三中何  攝耶。

[0714c01]  答曰。三發心中是信成就發心攝。所以  然者信成就發心位在十解位即是正定聚位  也。解行發心位在十行十回向即是初僧祇
將滿位也。證發心位在初地上即是證真如  位也。此義如起信論中廣說。已說十住。云何  十行。一歡喜行。二饒益行。三無恚恨行。四無
盡行。五無癡行。六善現行。七無著行。八尊重  行。九善法行。十真實行。釋此行名亦有二。初  總後別。初總名者此位菩薩行六度等諸行
勝故名之為行。後別名者一此位菩薩為大  施主一切能捨。三時無悔利譽不悕愍生慕  法。覩者歡敬名歡喜行。二此位常持淨戒不
染五欲。能伏眾魔一切眾生立無上戒。得不  退地名饒益行。三此位常修忍辱謙卑恭敬。  和顏愛語不害自他。悟身空寂怨對能忍名
無恚恨行。四此位假設多劫受諸劇苦。求法  濟生念念不息名無盡行。五此位常住正念  恒無散亂。於一切法乃至生死入住出胎無
有癡亂名無癡行。六此位善入人法皆無性  相。三業寂滅無縛無著。而復不捨化眾生心。  巧能隨類現生救物名善現行。七此位歷諸
塵剎供佛求法。傳燈度生心無厭足。然以寂  滅觀諸法故而於一切心無所著名無著行。  八此位尊重善根智慧等法皆悉成就。而由  得斯諸尊重法二利之行更增修習名尊重
行。九此位得四無礙陀羅尼門諸善慧法。能  為眾生作清涼池守護正法佛種不絕名善法  行。十此位菩薩成就第一誠諦之語。學三世
佛真實之語無二之語。如說能行如行能說  語行相應心境皆順名真實行。如是已說住  行二位。十藏十向其相云何。頌曰。

信戒慚愧多　　施慧念持辯  
救不等至無　　隨等如無入

[0715a05]  釋曰。頌中上半頌十藏法。下半如次頌十向  法。實行菩薩更修十行進趣十向。是故行後  方說十藏。又十住下賢十行中賢十向上賢。
從淺至深從麁至細。是故行後方說十藏。云  何為十。一信藏二戒藏三慚藏四愧藏五多  聞藏六施藏七慧藏八念藏九持藏十辯藏。
釋此藏名亦有二種。初總後別。初總名者信  等十行一一體含無限法界生無盡果故名為  藏。後別名者一此位菩薩三空三性。如是法
中順生深信聞難思法心不怯弱。於諸佛所  一向堅信深知佛慧心不退散。護持佛種增  長信解。隨順善根出生方便。時處應機開悟
一切。如是業用非一眾多。是名菩薩信藏。二  此位具足受持三種淨戒。普益一切不受邪  戒。不住三界心住無悔。不違先制不學外事。
不著諸見不彰己德。不自高慢永斷殺等。眾  生垂愍是業非一。是名戒藏。三此位於三世  法斷無慚行深生悔羞。廣為眾生說真實法
是業非一。是名慚藏。四此位自愧昔過深於  自身生厭離想。於三世佛深修愧行。廣為眾  生說真實法是業非一。是名愧藏。五此位於
一切法多聞博學。十二緣生漏無漏蘊。有為  無為記無記法。如是法中深生正解。為諸眾  生說真實法是業非一。是名多聞藏。六此位
行十種施。所謂分減施竭盡施內施外施俱  施。一切施去來今施究竟施。於如是施無毛  慳心。三輪清淨其心不止。能捨一切令受安
樂是業非一。是名施藏。七此位生死因果深  究本源得無盡慧。為生說法是業非一。是名  慧藏。八此位得具足念明憶前生。得無盡念
憶無量劫。於一切法憶念不忘是業非一。是  名念藏。九此位於佛所說修多羅文句義理  無有忘失。一生乃至不可說生總持不忘。於
一佛號乃至不可說佛號廣說乃至一三昧乃  至不可說三昧陀羅尼用無有休息是業非  一。是名持藏。十此位菩薩有深智慧了智實
相。為生說法不違佛教。一品乃至不可說品  廣說乃至一三昧乃至不可說三昧。如是等法  廣為眾生或一日說。廣說乃至不可說不可
說劫說。劫數可盡一文一句義理難盡。得如  是等無量辯才為諸眾生說真實法。如是業用  非一眾多是名菩薩辯藏。已說十藏。云何十
向。一救護眾生離眾生想回向。二不壞回向。  三等諸佛回向。四至一切處回向。五無盡功  德藏回向。六隨順一切堅固善根回向。七等
心隨順一切眾生回向。八如相回向。九無縛  無著解脫心回向。十入法界無量回向。釋此  向名亦有二種。初總後別。初總名者至斯
位已凡所修行。皆為回向無上菩提立回向  名。後別名者一此位菩薩所行六度四攝法  等。悉為救攝一切有情令離生死得涅槃樂  名救護生。入平等觀不見怨親眾生等相名
離生相。二此位於三寶所得不壞信。因持諸  善回向眾生令獲善利名不壞回向。三此位學  三世佛不著生死不離菩提修回向事名等諸
佛回向。四此位修習一切諸善根時以彼善  根如是回向。令此善根功德之力至於一切  三寶之所一切世界眾生之所作諸供養利益
之事。譬如實際無處不至名至一切處回向。  五此位修悔過善根離一切業障。於諸如來一  切眾生所有善根皆悉隨喜。以此善根悉皆
回向莊嚴一切諸佛淨剎。常作佛事善巧方  便具諸功德離諸虛妄。而無所著由回向已  得無盡善根。名無盡藏功德回向。六此位以
內外財隨眾生意而惠施之。見諸苦者悲以  身代堅固安住自在功德。以如是等諸善功  德而回向已。令一切生得大智慧除滅大苦。
名隨順一切堅固善根回向。七此位而能增  長一切善根修習究竟安住忍力。閉惡趣門  永離顛倒不著諸行。一切善根皆悉回向為  一切眾生作功德藏。普覆一切拔出生死令
得眾善等無差異。名等心隨順一切眾生回  向。八此位成就念智安住不動。心無所依寂  然不亂。不違一切平等正法嚴剎度生。所修
諸善皆順如相而為回向。名如相回向。九此  位所攝善根離憍慢等所有縛著。得解脫心  行普賢行。所習諸善不執為已及以他人。以
無縛著解脫之心回向饒益品物一切。故名無  縛無著解脫心回向。十此位菩薩離垢繒繫  頂。受大法師記法施化生。嚴淨世界出生智
等。悉同虛空而無限量。凡有善根修於回向  悉等法界。故名法界無量回向。

[0715c28]  問曰。此位初  首而有十信。謂信進念慧定施戒護願回向。  計心四十。何故但言三十心耶。

[0716a01]  答曰。即十  住中初住離出。以初發心而甚難故故離出  也。設有聖教言四十心當知即據總別說也。  理實三十。如四善根十回向中第十離出。謂
法界無量回向也。已說藏向。十地云何。頌  曰。

極離發焰極　　現遠不善法

[0716a08]  釋曰。謂十地中修十勝行斷十重障證十真  如。菩薩萬行皆十地攝。十行十障十真如等  如唯識論中廣說應知。云何十地。一極喜地
二離垢地三發光地四焰慧地五極難勝地六  現前地七遠行地八不動地九善慧地十法雲  地。釋此地名亦有二種。初總後別。初總名者
與所修行為勝依持令得生長故名為地。攝  大乘云法無我智分位名為地等。後別名者  一此地菩薩始入於聖證二空理。能利自他
生大喜樂。是故此地名極喜地。二此地具清  淨戒棄破戒非。破戒惑法染污行人名之為  垢。此地能捨名離垢地。三此地由得勝定及
殊妙教四種總持。以此為因能起三慧。三慧  而能照法顯現名之為光。此地定等能起慧  光所以此地名發光地。四此地妙慧殊勝能
斷煩惱如火焚薪。是故此地名焰慧地。五此  地能令俗諦有分別智而與真諦無分別智同  時起。以互違法令不相違一時竝生。此行勝
前故名極難勝地。六此地能起勝智觀十二  緣。不作染淨二差別行有此勝智生起。故名  現前地。七此地唯修無相不起功用。功用之
行創絕斯地。是以此地無相之行逾於二乘世  間等行。故名遠行地。八此地妙無相智。不被  一切有相功用及諸煩惱而能鼓擊。故名不
動地。九此地得勝妙智能善說法以利含識。  故名善慧地。十此地而有勝智能藏眾德。能  斷諸障能遍法身。義同於雲能蔽於空而含
於水。故名法雲地。此十地義如瑜伽唯識等  中廣說應知。

[0716b07]  問曰。有聖教中說乾慧等十地。  與此十地有何差別耶。

[0716b08]  答曰。乾慧等十三乘  共行。今此十地唯菩薩行。是故差別。云何為  十。一乾慧地謂煗前位。二性地謂煗等位。三
八人地謂見道十五心。四見地謂第十六心。  五薄地謂斯陀含。六離欲地謂阿那含。七已  辦地謂無學果。八獨覺地。九菩薩地。十如來  地。

[0716b14]  問曰。如上所說十地菩薩。誰住幾佛國誰  作何等王誰修幾法門耶。

[0716b15]  答曰。初地菩薩住  百佛國作閻浮四天王。修百法門二諦平等  心化一切眾生。二地住千佛國作忉利天王
修千法門。三地住十萬佛國作炎天王修十  萬法門。四地住百億佛國作兜率天王修百  億法門。五地住千億佛國作化樂天王修千  億法門。六地住十萬億佛國作他化自在天
王修十萬億法門。七地住百萬億佛國作初  禪王修百萬億法門。八地住百萬微塵數佛  國作二禪梵王修百萬微塵數法門。九地住  百萬億阿僧祇微塵數佛國作三禪大梵王修
百萬億阿僧祇微塵數法門。十地菩薩住不  可說不可說佛國中作第四禪大靜天王三界  主。修不可說不可說法門得理盡三昧。盡三
界原化一切眾生。此義如仁王般若經中廣  說應知。

[0716c01]  問曰。第五地中真俗竝觀故名難勝。  何故仁王經菩薩教化品。說善覺菩薩四天  王。雙照二諦平等道。權化眾生遊百國。始登
一乘無相道。此文則說初地菩薩照二諦平  等道。如是違文當得會釋耶。

[0716c05]  答曰。雙照有二  義。一前後雙照。二同時雙照。今約第二故名  難勝。故無有失。

[0716c07]  問曰。約位有六。一資糧位二  加行位三見道位四修道位五等覺位六妙覺  位。如上諸位與此六位相攝云何。

[0716c09]  答曰。地前  所有三十心中。前二十九心全第三十少分  屬資糧攝。三十少分屬加行攝。於初地中  有入住滿。入位屬見。住滿以上屬修道攝。金
剛心中有二剎那。無間道位屬等覺位。解脫  道位屬妙覺位。

[0716c14]  問曰。六位名體其相云何。

[0716c14]  答  曰。言資糧者資益己身之糧名為資糧。欲趣  菩提要資於行。此位創修入佛之因名資糧  位。即此位亦名順解脫分。言解脫者所謂涅
槃。離煩惱縛名為解脫。即所求果。順者不違。  分者因義。即所修行不違於果。是果之因名  解脫分。言加行者加功用而行趣見道故名
加行。即此位亦名順決擇分。言決擇者體即  是智。決簡於疑疑不決故。擇簡於見見不擇  故。智異於彼故名決擇。分者支分。此決擇體
即是見道。七覺支中是其一支。故名為分。順  者趣向欣求之義。加行位煗等善根欣求趣  向彼決擇分。故煗等善名順決擇。此之二位
剋性皆以有漏加行智為其體性。然加行位  有四別位。一煗二頂三忍四世第一法。言煗  者此位菩薩初得見道火之前相故名為煗。見
道體即能斷煩惱。如火燒薪故喻於火。煗位  菩薩未得火體而得火相故名煗也。頂者此  位菩薩依尋思智觀所取空。此位功極故名
為頂。頂者極義。如山之頂上之極也。忍者印  可達悟之義。此位菩薩知妄執識及心外境  其體皆空故名為忍。世第一法者此位菩薩
所得智等。一切世間所有法中無先此者名  世第一。言見道者亦名通達位。菩薩無漏之  智了證真如故名通達。初照理故亦名見道。
道遊履義。行人遊履趣於極果。或通運義通  運行人至於極果故名為道。然此見道有其  二種。一真見道體離虛妄親能證理實能斷
障故名為真。又真者是理。見者是智。證真之  智名真見道。二相見道相者類似之義。真見  道後而起於此。行解安模倣像真見所有功
能。不能證理及斷於障類似於真故名相見。  言修道位者具云修習。此位菩薩而更進修  無分別智斷所餘障故名修習。即極喜等十
地名修習位。前真相二道剋性出體根本後  得無漏二智為其體性。後修習位皆以有為  無為諸功德法以為自體。言等覺位者等者
相似義。此位所作皆似佛果故名等覺。覺者  佛果勝智也。言妙覺者妙者最勝之義。二乘  所得菩提涅槃非最勝妙。唯佛獨能所作皆
辦功德最勝故名妙覺。前等覺位以菩薩勝  智為體。後妙覺位以佛果四智為體。舉能取  所故且論智。理實涅槃亦是二位之體也。如
是已說十地差別。十定通忍其相云何。頌  曰。

普妙次清知　　智了眾法無  
他天宿知成　　住善出一一  
音順無如如　　如如如如如

[0717b04]  釋曰。頌中上半頌十定法。次半如次頌十通  法。後半如次頌十忍法。此定等法十地勝進。  故十地後方說十定。即六位中第五位也。言
六位者一十住位二十行位三十向位四十地  位五無垢地六妙覺地。此義如本業經等廣  說應知。云何十定。一普光大三昧二妙光大
三昧三次第遍往諸佛國土大三昧四清淨深  心行大三昧五知過去莊嚴藏大三昧六智光  明藏大三昧七了知一切世界佛莊嚴大三昧  八眾生差別身大三昧九法界自在大三昧十
無礙輪大三昧。云何十通。一他心智通二天  眼智通三宿住隨念智通四知未來際劫智通  五成就無礙清淨天耳六住無體性神智通七
善分別一切眾生言音智通八出生無量阿僧  祇色身莊嚴智通九一切法智通十一切法滅  盡三昧智通。云何十忍。一音聲忍二順忍三
無生法忍四如幻忍五如焰忍六如夢忍七如  響忍八如影忍九如化忍十如空忍。此三法  中初云定者。梵云三昧此云等持。離於沈掉
專注一境持心不散。是定住義故以等持而  名為定。次云通者亦名神通。妙用難測曰神。  自在無礙名通。同名智者緣境無壅名通。通
是智用故云智通。後云忍者於所聞法忍解  印可納受。體即是智。如是諸義如經廣說。恐  繁不具。如上法門普機所入。以何為門能入  彼法。此能入門略有十種。頌曰。

同因祕微十　　諸一諸隨託

[0717c02]  釋曰。此半頌頌法門能入。七處九會所說諸  法皆以十門為彼能入。故法門後方說十門。  何等為十。一同時具足相應門。二因陀羅網
境界門。三祕密隱顯俱成門。四微細相容安  立門。五十世隔法異成門。六諸藏純雜具德  門。七一多相容不同門。八諸法相即自在門。
九隨心回轉善成門。十託事顯法生解門。釋  此十門略有二門。一立義門二解釋門。初立  義門者略立十義門以顯無盡。何者為十。一
教義即攝一乘三乘乃至五乘等一切教義餘  可准之。二理事即攝一切理事。三解行即攝  一切解行。四因果即攝一切因果。五人法即
攝一切人法。六分齊境位即攝一切分齊境  位。七師弟法智即攝一切師弟法智。八主伴  依正即攝一切主伴依正。九隨生根欲示現
即攝一切隨生根欲示現。十逆順體用自在  業等即攝一切逆順體用自在業等。此等十  門為首皆各總攝一切法成無盡也。又有十  義。一色二心三時四處五身六方七教八義
九行十位。色者謂外器世間能造所造。下至  微塵上至廣剎及中一切所有事物。心者謂  佛菩薩及諸眾生所有染淨心及心法。時者
謂迦羅時三摩耶時。大劫小劫九世十世下  至一剎那等。處者謂十方世界依色所顯大  小分量。上至廣剎下至一塵毛端等處。身者
謂佛身菩薩身二乘人身乃至一切眾生身。  下至一毛孔上至全身。方者東方南方乃至  上方。上至盡十方虛空界下至一毛端量處。
教者謂能詮名句字聲及通一切。下至一名一  句一聲一光香等上至種種無量差別名句字  等。義者謂教之所詮一切法門。下至一義上
至一切。行者謂諸菩薩所有修行無邊行海。  下至一行上至無盡。位者謂三賢十地等。上  至滿位下至十住初心等。此上二種十義文異
義同。後解釋門者亦以十門釋前十義以顯  無盡。

[0718a08]  問曰。所以得知十數顯無盡者。

[0718a08]  答曰。依  華嚴經中立十數為則以顯無盡義。初同時  具足相應門者。此上十義同時相應成一緣  起無有前後始終等別。具足一切自在逆順
參而不雜成緣起際。海印定中炳然同時顯  現成矣。此經第七卷普賢三昧品云。能令一  切國土微塵悉能容受無邊法界等。釋曰此  一普賢身遍十方一切世界塵內無邊佛會
中。一一毛孔現法界中所有諸法莫不皆令  同時具足。此且約業用門說也。又第八卷  華藏品云。華藏世界所有塵一一塵中見法  界  (云云)
。釋曰此約德相門說也。二因陀羅網境  界門者。此但從喻異前耳。此上諸義體相自  在隱映互現重重無盡。此經第七卷普賢三
昧品云。佛身所現一切國土及此國土所有微  塵一一塵中有世界海塵數佛剎。一一剎中  有世界海塵數諸佛。一一佛前有世界海塵  數普賢入此三昧  (云云)
。釋曰此且約業用門說  也。三祕密隱顯俱成門者。此上諸義隱覆顯  了俱時成就也。此經第十九卷夜摩宮中偈  讚品云。十方一切處皆謂佛在此。或見在人
間或見在天宮  (云云)  。釋曰此約德相門說也。如  佛身隱顯既爾當知。言音依果所有及一切  法門教義行位等亦然。諸大菩薩成就如是
法界體事德相者竝准可知。四微細相容安  立門者。此上諸義於一念中具足始終同時  前後逆順等一切法門。於一念中炳然同時
齊頭顯現無不明了。猶如束箭齊頭顯現耳。  此經第三十一卷十回向品云。此菩薩於一  念中現一切眾生各不可說不可說念劫心
等。又第六十八卷入法界品云。一一毛孔內  各現無數身。一一毛孔內示現無量剎等  (云云)  。  釋曰此亦約業用門說也。五十世隔法異成
門者。此上諸義遍十世中同時別異具足顯  現。以時與法不相離故。言十世者過去未來  現在三世各有過未及現在即為九世。然此
九世迭相即入故成一念。總別合成十世也。  此十世具足別異同時顯現成緣起故得即入  也。此經第五十三卷離世間品云。佛子菩薩
摩訶薩有十種說三世。何等為十。所謂過去  世說過去世。過去世說未來世。過去世說現  在世。未來世說過去世。未來世說現在世。未
來世說無盡。現在世說過去世。現在世說未  來世。現在世說平等。現在世說三世即一念  是為十。菩薩以此普說三世。又彼卷同品云。
入可數劫即不可數劫。入不可數劫即可數  劫。入一切劫即非劫。入非劫即一切劫。入一  切劫即一念等  (云云)  。六諸藏純雜具德門者。此
上諸義或純或雜。如前人法等若以人門取  即一切皆人故名為純。又即此人門具含理事  等一切差別法故名為雜。此經第二卷妙嚴
品說諸異生眾及餘同生各各唯得一解脫門  是純門也。第五卷同品中說普賢菩薩得不  思議諸解脫門是雜門也。六十五卷入法界  品云慈行童女見三十六恒河沙佛。彼諸如
來各以異門令慈行入般若波羅蜜普莊嚴門  者此純雜無礙也。七一多相容不同門者。此  上諸義隨一門中即具攝前因果理事一切法
門。然此一中雖具有多仍一非即是其多耳。  餘一一門中皆悉如是重重無盡。此經第二  十卷十行品云。能於一一三昧中普入無數
諸三昧。乃至云無量無邊諸國土悉令共入  一微塵等  (云云)  。八諸法相即自在門者。此上諸  義一即一切一切即一圓融自在無礙成耳。
所以然者圓融法界無盡緣起。一若無時一  切並無。若得一時即得一切。因果俱齊無前  後別。此經第十七卷發心功德品云。此初發
心菩薩即是佛故。舊經第九卷梵行品云。初  發心時便成正覺。知一切法真實之性具足  慧身不由他悟等  (云云)  。新經文異披勘可知。九
隨心回轉善成門者。此上諸義唯是一如來  藏自性清淨心轉也。但性起具德故異三乘  耳。此經第十九卷夜摩宮中偈讚品云。譬如  工畫師分布諸彩色虛妄取異色大種無差
別。乃至云若人欲了知三世一切佛應觀法  界性一切唯心造。又第三十七卷十地品云。  佛子此菩薩摩訶薩復作是念。三界所有唯
是一心。如來於此分別演說十二有支皆依  一心如是立等  (云云)  。世親釋云。唯是一心者一  切三界唯心轉故。云何世諦差別。隨順觀世  諦即入第一義諦等
(云云)  。十託事顯法生解門  者。此上諸義隨託別事以顯別法。謂諸理事  等一切法門。如見此華葉即是見於無盡法  界。此經第二十二卷昇兜率天宮品云。有百
萬億初發心菩薩。纔見此座倍更增長一切  智心。又彼卷同品云。無生法忍所生一切衣  等  (云云)  。釋曰一切供具皆悉從無盡法門所生。
是故見一法即通達一切法門。是唯普眼境  界非餘境界。此上十門隨一門中即攝餘門  無不皆盡。

[0719a10]  問曰。此上十門以六相融其義云  何。

[0719a11]  答曰。一切十句皆有六相故可圓融。謂相  有六種。一總相二別相三同相四異相五成  相六壞相。初一門中無門不攝故名總相。後
九種門於一開九故名別相。十門相資各不  相違同成一總故名同相。十門相望其義各  異故名異相。攬九成一一門圓滿故名成相。  分一作九九外無一故名壞相。

[0719a17]  問曰。此上十  門所建所以其義云何。

[0719a18]  答曰。此上十門中各  有十義。一人法二教義三因果四理事五解  行六分齊境位七師弟法智八主伴依正九逆
順體用十隨生根欲示現。此等十義皆同時  相應成一緣起。故有同時具足相應門。此上  諸義隨緣起力重重無盡。故有因陀羅網境
界門。此上諸義緣起有無各不異。故有祕密  隱顯俱成門。此上諸義同體門中攝法已盡。  故有微細相容安立門。此上諸義各分三際。
故有十世隔法異成門。此上諸義體用各隔  猶有純雜。故有諸藏純雜具德門。此上諸義  全力全無力。故有一多相容不同門。此上諸
義各有空有義。故有諸法相即自在門。此上  諸義緣起自性。故有隨心回轉善成門。此上  諸義各託事解。故有託事顯法生解門。

今造如是　　嗢陀南頌　　為欲初學  
易悟性海　　若有見聞　　必願力故  
得無師智　　登普賢道

新譯華嚴經七處九會頌釋章  (終)

* * *

【經文資訊】大正藏第 36 冊 No. 1738 新譯華嚴經七處九會頌釋章  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
