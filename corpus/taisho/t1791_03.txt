注大乘入楞伽經卷第三
[0449b15]  復次大慧菩薩摩訶薩  (至)  通達自心分別之相  能取所取者。亦云能緣所緣。謂即心識見  相二分也。故華嚴經云能緣所緣力種種法
出生。餘文意謂欲了知者。應離浮沈諸惡覺  觀。真實修行也。

[0449b20]  復次大慧菩薩摩訶薩  (至)  當勤修學　住智慧  心所住相者。即上云通達自心分別之相也。

[0449b22]  何等為三所謂無影像相  (至)  於此三相修行不  捨　言跛驢者。謂未得無功用慧故以況之。

[0449b24]  大慧無影像相者  (至)  趣佛地故而得生起　無  影像相者。謂無分別智離二取也。然二乘外  道所習淺陋。如來常種種訶叱。於此反取之
者。欲其迴心捨邪途入正轍也。諸佛願持。相  者。謂如諸佛皆發弘誓成熟有情嚴淨佛土  也。自證聖智所趣相者。謂如來法身自覺聖  智相也。餘文可知。

[0449c02]  大慧是名上聖智三種相  (至)  應勤修學　言以  是三相能到如來地。故勸令修學。

[0449c04]  爾時大慧菩薩摩訶薩  (至)  聖智事自性法門  諸菩薩眾心念謂五法三自性八識二無我。  皆是聖人度眾生法門事。如來上既說八識
竟。亦應為我說百八句差別所依。五法聖智  事三自性法門眾有此念。故大慧承諸佛神  力而興是問。言聖智事者即五法也。

[0449c10]  一切如來應正等覺  (至)  色究竟天成如來身  言自共相者。且以四諦中苦諦言之。如苦諦  下三界依正蘊界處等一切諸法。各各不同
名自相。苦諦即名共相。謂苦諦四門中。無常  為一切有為法共相。苦為一切有漏法共相。  空與無我通為一切法共相。又如五陰不同
名自相。共成人身名共相。界處等亦爾乃至  一切諸法各各又有自共相也。兜率陀者此  云知足彼天內宮是一生補處菩薩所居也。
色究竟天。是行滿報佛成正覺處。餘文悉明  遠離過習。顯示眾德。成就如來法身之義。以  有是利故。請佛為說如上法門。

[0449c22]  佛言大慧有一類外道  (至)  於此而生牛有角想  自下如來約牛兔角。破執名相起妄想見。  此明敘彼二外道計。謂一外道。見一切法隨。
因緣滅。妄起分別想兔無角。復一。外道。見大  種功能。根身塵境緣未散時。形量差別。計牛  有角。以不了故。互執異見生決定解。

[0449c28]  大慧彼墮二見不了唯心  (至)  一切皆唯分別所  現　此明牒破彼外道見。文有八句。上四句  破起見因。下四句示唯妄現。故伽陀云知諸
法唯心。便捨外塵相。由此息分別。悟平等真  空。思之可了。

[0450a04]  大慧應知兔角離於有無  (至)  是故於此不應分  別　此一段經。上四句總結應離妄。已下諸  句別徵破也　云何下。別徵破彼墮無見也。
謂云何兔角離於有無。破云互因待故。彼兔  角無。因牛角有故。若無牛角。彼何所因而言  無耶　分析下。次別破彼墮有見也。謂若執
於牛有角者。分析牛角。至於極微。何有實  體。而計有耶。故下偈云。無因有故無。是無不  成無有待無亦然。展轉相因起。言皆不實也。
聖智所行離彼見者。謂如實見者。悉離有見  常見之有。亦離邪見斷見之無。是故結勸應  離分別。

[0450a16]  爾時大慧菩薩摩訶薩  (至)  比度觀待妄計無耶  大慧因上言兔角等離於有無互因待故。  分析牛角。乃至極微求不可得。而為離彼妄
見。復問佛言。彼離見者既不作牛有角想。豈  不以比度觀待同妄計言無耶。

[0450a21]  佛言不以分別  (至)  非由相待顯兔角無　如來  答言。離妄見者。不以分別起相觀待以言無
也。何以故。彼妄見者。以妄分別為生因故。以  角有無而起分別為其所依。既所依為因。即  妄計有無。然分別與角。俱無定性。離異不異。
離分別者。非由相待牛角無性顯兔角無。

[0450a27]  大慧若此分別異兔角者  (至)  執有執無二俱不  成　自下再牒破也。言若此分別定異兔角  者。則非角因。若定不異者。又是因彼而起。言
俱無自性也。分析牛角。乃至極微。求不可得。  異於有角。而又言無角。如是分別者。定非理  也。謂若以有為有。則以無為無。有既不有。則
無無也。故云二俱非有。誰待於誰。是知牛角  兔角二俱無性。而對何法言有言無耶。若相  待不成待於有故言兔角無者。不應分別。不
正因故。謂有與無為因。無與有為因此因不  正也。既二因不正。有無兩果理自不成。故結  破云有無論者執有執無。二俱不成也。

[0450b10]  大慧復有外道見色形狀  (至)  異虛空起於分別  上以析法破牛兔。此以體法會色空。謂眾  生所執聞宜不同。故佛施能治巧拙有異。亦
是破轉計也。言又有外道見色形狀質礙變  異。虛空分齊空廓無礙。而生執著謂色異空。  起妄分別者。此謂如來敘彼計也。

[0450b16]  大慧虛空是色隨入色種  (至)  色空分齊應如是  知　自下正破也。佛語大慧空即是色。隨入  色種中故。色外無空也。色即是空互為能所
建立性故。非色滅空也。色空分齊應如是  知。

[0450b21]  大慧大種生時自相各別不住虛空中非彼無  虛空　會昔權說重明色空不二也。謂昔破  外道執有我故。說有造色從大種生。自相各
別。而密顯造色性即空故。更無別色而住於  空。故云不住。非彼無虛空也。

[0450b26]  大慧兔角亦爾觀待牛角  (至)  若待餘物彼亦如  是　此又引上牛兔二角以合色空。類觀諸  法差別妄見。一一對破。應知亦爾　然諸外
道異計雖多。不出惡見及無因邪因二種因  也。言惡見者。謂於諸諦理顛倒推度染慧為  性。能障正見招苦為業。謂惡見者多受苦故。
此見行相差別有五。一薩迦耶見。謂於五取  蘊執我我所。一切見趣所依為業。二邊見。  謂即於彼隨執斷常。障處中行出離為業。三
邪見。謂謗因果作用實事。及非四見諸餘邪  說。如增上緣名義遍故。四見取。謂於諸見及  所依蘊。執為最勝能得清淨。一切鬪諍所依
為業。五戒禁取。謂於隨順諸見戒禁。及所依  蘊。執為最勝能得清淨。無利勤苦所依為業。  二種因義。如下當說。

[0450c12]  大慧汝應遠離兔角牛角  (至)  說觀察自心修行  之法　佛勸菩薩應常觀察自心所見妄想  之相。既自知已。於一切處轉相傳授。普使知
病識藥。令得服行。至安樂處。

[0450c16]  爾時世尊即說頌言心所見無有唯依心故起  (至)  自證之境界　上五行偈文顯可知。更不繁  釋　此約外道執牛兔角決定有無。及色空
異。以破五法中名相妄想竟。

[0450c20]  爾時大慧菩薩摩訶薩  (至)  為漸次淨耶為頓淨  耶　此就淨眾生心習現流。五法中次明正  智義。謂能淨者自覺聖智也。所淨者自心現
流也。

[0450c24]  佛言大慧漸淨非頓  (至)  令離一切有無惡見  上明四漸四頓者。謂淨眾生自心現流。其機  大者頓之。其機小者漸之。漸者言其權。頓者
言其實。權以趨實。實以導權。所以聖人開悟  眾生。或頓或漸權實偏圓未始不相顧者。庶  使含識隨宜得入也。又云漸約修行未證入
故。謂眾生學行止得漸也。頓約修行已證入  故。

[0451a03]  復次大慧法性所流佛  (至)  取以為實悉不可得  此明三佛建立說法。釋成頓漸所顯義也。  法性所流佛者。報身佛也。說一切自共相法。
是自心本識現習氣因相。及前轉識妄計所  執因相。更相繫屬。種種幻事。皆無自性。故起  信云。一切諸法。皆是眾生無明妄心而得住
持。如鏡中像無體可得。而眾生不了。種種執  著取以為實。豈不誤哉。

[0451a11]  復次大慧妄計自性。執著緣起自性起　言  自共相等一切諸法。本無自性。依他眾緣和  合生起。猶如幻事。即依他起性也。而諸眾生
妄想計度種種執著取以為實。即是妄計自  性執著緣起自性而起。

[0451a16]  大慧譬如幻師以幻術力  (至)  種種分別皆無。真  實　舉喻以明緣起不實。如幻師依草木起  眾生色像。譬如來藏性。隨緣起種種諸法。故
肇論云萬法假立不真。譬如幻化人。非無幻  化人。幻化人非真人也。皆明緣起不實故。

[0451a21]  大慧此亦如是  (至)  是名妄計性生　此以法合。  謂於緣起性中生妄計性亦如是。

[0451a23]  大慧是名法性所流佛說法相　結說因緣所  生諸法。皆如幻不實。

[0451a25]  大慧法性佛者建立自證智所行離心自性相  建立自覺聖智所證法界。離妄想心量自  性塵境相。是法佛法。

[0451a28]  大慧化佛說施戒忍進禪定智慧  (至)  超無色行  化佛八相示成。應緣攝化。說六度治六蔽。  離陰界入解脫諸識相。隨宜建立諸法差別。
超外道執見。越無色所行。謂外道取無色以  為涅槃。

[0451b04]  復次大慧法性佛非所攀緣  (至)  當速捨離　攀  緣妄念也。所緣妄法也。所作妄業也。餘義如  文。上既顯示三佛說法。此結獨舉法佛所證
法。以勸修學者。故法華經云。雖說種種道。其  實為一乘。

[0451b09]  復次大慧聲聞乘  (至)  分別執著自性相　二約  聲聞所證聖智。以明正智義。因上勸菩薩修  自證聖智境界相。然聲聞亦有自證聖智境
界相欲簡異聲聞。故舉聲聞有二種差別相。  初自證聖智異彼外道。故云殊勝。

[0451b14]  云何自證聖智殊勝相  (至)  自證聖智境界相  言聲聞人。於三界有情。明見無常苦空無我。  及四諦境界。厭離五欲栖心寂滅。於蘊界處。
若自若共外不壞相。而未獲法空。但得人空  慧。如實了知故。心住一境住一境已。遂獲諸  禪八解。三三昧門。八聖道分。四沙門果。而得
出離也。但斷現行煩惱。未斷習煩惱。但斷分  段生死。未離變易生死。是故名為聲聞乘自  證聖智境界相。

[0451b23]  菩薩摩訶薩雖亦得此聖智境界  (至)  不應修學  明菩薩所證是了一切法本性無生正受樂  不同聲聞息陰界入。求涅槃樂。菩薩雖亦得
是聖智境界。以大悲本願故。不取證寂滅及  三昧樂。故誡諸菩薩。於此樂中不應修學。

[0451b28]  大慧云何分別執著自性相  (至)  漸住諸地　此  謂聲聞知彼四大形顯色等種種諸法。非如  外道計作者生。然守如來止啼權說。於自共
相妄想執著。菩薩於彼應知唯是自心妄現。  故應捨離。了我法空。漸入智地到如來境。

[0451c04]  爾時大慧菩薩摩訶薩  (至)  常不思議作者耶  三破外道所計。顯正智義。因上如來說頓。為  顯示常不思議智。大慧舉以白佛。如來所說
常不思議即是此間自證聖智第一義境將非  同諸外道所說常不思議作者耶。謂外道以  作者為常不思議因相也。

[0451c10]  佛言大慧非諸外道作者  (至)  常不思議不成  如來告大慧。非諸外道作者因緣得常不思  議。彼因自相不成故。故楞嚴云。以生滅心為
本修因。而求佛乘不生不滅無有是處。

[0451c14]  大慧我第一義常不思議  (至)  是故菩薩當勤修  學　明如來舉上常不思議有因有相成也。  能所因相俱離有無。謂自證聖智所行相故
非餘境。故有相。第一義。智為正因故非生滅。  故有因。能所因相離有無故非作者。譬如虛  空涅槃寂滅無作法故常不思議。是故我說
異諸外道所有諍論。此常不思議。是諸如來  自覺聖智所得。故勸菩薩當勤修學。

[0451c22]  復次大慧外道常不思議  (至)  非自相因力故常  言外道以無常變異相為常不思議因。故  云常。非是自覺所行相因力故常。

[0451c25]  大慧外道常不思議  (至)  無常已不因此說為常  明外道見世間所作法。有已還無。悉是無  常。妄計神我為常。待無常已。比知是常。佛則
反是。不因此說以為常也。

[0451c29]  大慧外道以如是因相  (至)  無自因相故　若外  道以如是無常因相。成常不思議者。此因相  非真實故同於兔角。故常不思議唯是妄想
言說何以故。無有常因常相故。

[0452a04]  大慧我常不思議  (至)  此不應說　前謂佛反外  道。此則外道反佛。曾不能知常不思議自因  之相。離有無。超情識。而恒妄計在於自證聖
智所行相外。是故如來誡不應說。然三乘之  道優劣雖殊。悉皆內證。若心外見法。任說幽  玄。然成外道。

[0452a10]  復次大慧諸聲聞畏生死妄想苦  (至)  無所有故  四約愚智觀解優劣。以明正智。不知生死  涅槃差別之相。是妄分別有者。謂對生死說
涅槃。如對病說藥。達生死無故。所對涅槃亦  不可得。故思益經云。諸佛出世不為令眾生  出生死入涅槃。但為度生死涅槃之二見耳。  妄想無性。即涅槃故。

[0452a17]  妄計未來諸根境滅  (至)  轉所依藏識為大涅槃  以凡愚不知生死即涅槃。計未來根境滅  作涅槃想。非是自覺所證境界。如來證自智
境界者。以有識藏故妄見生死。轉識藏故生  死即涅槃。故下經云。妄想識滅名為涅槃。

[0452a22]  彼愚癡人說有三乘  (至)  常於生死輪轉不絕  愚夫以生死異涅槃。為此愚夫說斷生死趣  涅槃。故說三乘種性。智者說此六趣生死。是
妄想心量。無有境界。而彼愚夫。不知三世如  來所說生死妄想。是自心現境界。取心外境。  計生死相與涅槃差別。故生死流轉。

[0452a28]  復次大慧去來現在諸如來  (至)  非諸愚夫二分  別境　言三世如來說外心現一切諸法不  生。何以故謂自心所現非有性故不生。離有
無生二種見故不生。此就智者知諸法無生  起佛種性。如兔馬等角本來不生。凡愚不覺  妄取生滅。唯如來自覺所證之處。一切法自  體性相不生。非愚夫有無分別境界。

[0452b06]  大慧身及資生器世間等  (至)  汝於此義當勤修  學　言正報色身及資生器界。一切諸法是  本識影像。能所二取之所變現。妄想無性。而
諸愚夫墮彼見中分別有無。故告大慧汝於  此心現一切法不生義當勤修學。

[0452b11]  復次大慧有五種種性  (至)  不定種性無種性  五約種性以驗於機。明正智義。因上畏生死  苦樂求涅槃。起於種性。故次明種性相也。

[0452b14]  大慧云何知是聲聞乘種性  (至)  此是聲聞乘種  性　若聞滅陰界入自共相身得涅槃。知苦。  斷集。證滅修道時。悲喜異相愛樂修習。於緣
起發悟之相不樂觀察。應知以修上法。名聲  聞乘種性。

[0452b19]  彼於自乘見所證已  (至)  乃至生於得涅槃覺  此明聲聞斷惑分齊。類諸菩薩第五六地。然  但斷三界現行煩惱未斷習使及所知障。未
度不思議變易死。諸魔外中決定唱言。我得  四智究竟覺乃至生於得涅槃覺也。

[0452b24]  大慧復有眾生求證涅槃  (至)  此是涅槃　言有  眾生妄計覺知我人眾生。長養士夫各各差  別。以見神我此是涅槃復有執言自在天等
以為作者。名為涅槃。此二即是無種性外道。

[0452b28]  大慧彼無解脫  (至)  應勤修習捨此惡見　此明  外道計有神我性無解脫法聲聞取自共相未  獲法空。皆不出妄覺。故應勸修習轉彼惡見。
而趣如來種性故。

[0452c03]  大慧云何知是緣覺乘種性  (至)  應為其說緣覺  乘法　言若聞說緣起諸法。知緣體空無所  染著。或時聞說現種種身。或合多身為一身。
或離一身為多身。及於神通變化。信受無違  欣樂修習。是謂緣覺乘種性。然有二種不同。  一遇佛演說十二因緣法。依以受行。名為緣
覺。即如一說。二出無佛世覩緣自悟。名為獨  覺。

[0452c11]  大慧如來乘種性  (至)  當知此是如來乘性　自  性無自性法者。謂三自性三無性祕密法也。  內身自證聖智法者。謂佛自證一乘了義不
可思議真實法也。外諸佛剎廣大法者。謂廣  大悲願莊嚴淨土攝化眾生。究竟到於一切  智地法也。若有聞說此等法者。是故名為佛  乘種性。

[0452c18]  大慧不定種性  (至)  隨生信解而順修學　言此  不定人聞說三乘法時。隨生信入順學而成。  其性可移故言不定。

[0452c21]  大慧為初治地人而說種性  (至)  作此建立　初  治地人。即不定種性者。三乘俱可入也。為說  是種性。令彼明悟了權趣實。超入第八無所
有地。任運至如來地。故作此建立。

[0452c25]  大慧彼住三昧樂聲聞  (至)  畢竟當得如來之身  此明三乘五性同入如來一佛乘也。謂昔權  說三乘五性中。定性二乘。無性闡提。不許成
佛。今究竟說。雖有三乘五性之異。由新熏故。  本來唯是一佛乘也。舉一例諸。是故但云彼  住三昧樂聲聞。既已修習斷煩惱結。若能迴
心證知識性。見法無我。畢竟皆得無上最勝  如來之身。

[0453a04]  爾時世尊即說頌言預流一來果不還阿羅漢  是等諸聖人其心悉迷惑　言小乘初心。修  七方便。至見諦理。能斷三界見道所斷八十
八使。創預聖流名預流果。次從是發六無礙  道。斷於欲界前之六品修所斷惑證第六解  脫。於人天更一往來名一來果。又發後三無
礙道。永斷欲界七八九品諸煩惱盡。更不還  欲界受生名不還果。又於色界修行。永斷上  二界修道所斷一切煩惱。得盡智無生智。不
受後有。名阿羅漢果。如來方便。為畏生死  妄想苦愚夫。說斷三界煩惱。得諸果差別。然  皆不離心量。故云是等諸聖人。其心悉迷亂。

[0453a16]  我所立三乘一乘及非乘為愚夫少智樂寂諸  聖說　佛應機立。三一俱權。三約一施。一對  三設。三既不存。一亦非有。為彼愚夫樂寂諸
聖。故有是說。

[0453a20]  第一義法門遠離於二取住於無境界何達立  三乘　於第一義中諸法無所有。何有教法  及有諸乘名。

[0453a23]  諸禪及無量無色三摩提乃至滅受想唯心不  可得　諸禪及無量者。謂四靜慮四無量心  也。無色三摩提即無色界四空處定也。滅受
想謂聲聞滅盡定也。言如來說諸禪三昧等  諸法。亦無有實。為妄想心量愚夫作如是說。  故云唯心不可得。上明正智竟。

[0453a29]  復次大慧此中一闡提  (至)  為無始眾生起願故  三約菩薩闡提。知生死涅槃無二。以明如  如義。

[0453b03]  云何捨一切善根  (至)  善根悉斷不入涅槃　言  此闡提謗大乘法藏。及作惡言此非隨順修  多羅毘尼解脫之說。以斷一切善根不得涅
槃。

[0453b07]  云何為無始眾生起願  (至)  此是無涅槃種性　相  菩薩本願方便。欲斷一切眾生生死令得涅
槃。若一眾生未證入者。我竟不入。言一闡提。  以謗菩薩藏故不得涅槃菩薩知。生死即涅  槃。亦更不得涅槃。以不得涅槃名同。故云亦
住一闡提趣。此是無涅槃種性相也。

[0453b13]  大慧菩薩言世尊  (至)  是故菩薩一闡提不入涅  槃　言捨善根一闡提。以如來神力故。或時  善根生。得涅槃。是故菩薩知生死即涅槃。故
言不入。以上明如如竟。

[0453b17]  復次大慧菩薩摩訶薩  (至)  緣起自性圓成自性  上雖分別三自性為五法。未知何者是三自  性。故下正明三自性體也。言妄計自性者。謂
諸愚夫妄想計度。所執蘊界入等為實我實  法。名妄計性。此有二種。一自性。總執諸法實  有自性。二差別。別執常無常等。實有自體。或
依名妄計義。或依義妄計名等。約體不出人  法二體。約執不出名義二執。又云眾生染心  於依他起自性中。有二種妄計自性。一者隨
覺。即現行執。二者慣習習氣隨眠。即執種子  也　言緣起自性者。謂依他眾緣和合生起。  猶如幻事。名緣起自性。亦有二義。一依真理
之他。如波依水起。二依妄緣之他。如波依風  圓成自性者。謂妄想體空。緣起無性。即是  圓成。究竟唯一真心。更無所有。故楞嚴云。無
漏真淨。云何是中更容他物。上總釋竟。下文  即別釋。

[0453c05]  大慧妄計自性從相生  (至)  種類顯現生計著故  言妄想無體。但從緣起事相生計執故。

[0453c07]  大慧彼計著事相  (至)  是名二種妄計自性相  言計此相起二種妄想。是諸如來建立演說。  謂於內外法起男女瓶衣等名。是名相計著
相。於彼內外法中計著自共相法。是事相計  著相。即是自性差別二計著。

[0453c12]  大慧從所依所緣起是緣起性　依因也。謂  諸法從因緣而生名緣起性。故云未曾有一  法不從因緣生。

[0453c15]  何者圓成自性  (至)  此是圓成自性如來藏心  言圓成自性無別自體。但於緣起自性。離名  相事相妄想分別。自覺聖智所證如如。此即
圓成自性法身實體如來藏性清淨真心也。  是故須假如實方便離念觀察方能悟入。故  摩訶衍論云。圓成實自性。應知宣說四清淨
法。一自性清淨。謂真如實際勝義法界。二離  垢清淨。謂即此離一切障垢。三得此道清淨。  謂一切波羅密多菩提分法。四生此境清淨。
謂最上乘妙正法教。如是四法。總攝一切清  淨諸法無有遺餘。

[0453c26]  爾時世尊即說頌言名相分別二自性相正智  如如是圓成實　前明世出世間。若因若果  染淨差別。不離五法。此一行經。還攝五法為
三自性。謂名相分別是妄計緣起二自性。正  智如如即圓成實　是知三性無際隨一全  收。真妄互融。性相無礙。從緣起生分別。即是
妄計。從緣起悟真實。即是圓成。所以由分別  故一分成生死。由真實故一分成涅槃。了分  別性空故。即生死成涅槃。迷真實性有故。即
涅槃成生死。都是一法。隨緣顯義成三。三非  三而一性圓。一非一而三性具。卷舒不失。隱  顯常如。非一非三。泯性相於實地。而三而一。
耀行布於義天。撮要所歸。莫先斯旨。

[0454a10]  大慧是名觀察五法自性法門  (至)  當勤修學  結成五法三性法門以勸修學。

[0454a12]  復次大慧菩薩摩訶薩  (至)  法無我相　既能修  學五法三自性已。更當觀察人法二無我相  言。人無我者。梵云補特伽羅。此言數取趣。謂
諸有情。起惑造業。即為能取。當來五趣。名之  為趣。雖復數數起惑造業。五趣輪迴。都無主  宰實自在用。故言無我。經云無我無造無受  者。善惡之業亦不亡
法無我者。謂諸法體  雖復任持軌生物解。亦無勝性實自在用。故  言無我　此二種執我。或有有情總執補特  伽羅為我。或有有情別執色受想行識等為
我。故瑜伽云。補特伽羅無我者。謂離一切緣  生行外。別有實我。不可得故。法無我者。謂  即一切緣生諸行。性非實我。是無常故。是故
經云。當善觀察。上略通釋竟。下文即別廣釋。

[0454a26]  大慧何者人無我相  (至)  皆是藏心之所顯現  云何人無我。謂離我。云何離我。謂於我所陰  界入中分別觀察。但是無明業愛等生。於眼
識等諸根。妄取自心現妄想境界。皆是藏心  妄想施設。彼無有我也。此即就陰界入中以  示無我。

[0454b03]  剎那相續變壞不停  (至)  躁動不安如猿猴　自  下約喻舉五觀門以明無我。此舉無常門也。  夫我謂常義。今既無常故無有我。文標六喻。
上五喻幻身。下一喻妄心。如水奔流。種牙變  易。燈藉眾緣。飄風不住。浮雲起滅。以上諸喻  剎那變壞。此身亦爾。豈有常耶。又妄心躁動
等若猿猴。既不能令身心常住。我義焉在。

[0454b10]  樂不淨處如飛蠅　舉不淨門明其無我。然  一切世間貪著此身不淨之聚。三十六物穢  惡之軀。如彼飛蠅翫於臭處。我謂淨義。故知  無我。

[0454b14]  不知厭足如猛火　舉苦門以破我。一云如  風火。我者樂義。今貪欲無厭。如風中猛火。逢  薪轉熾。追求不得。為苦所惱。既無有樂。故知
無我。

[0454b18]  無始虛偽習氣為因諸有趣中流轉不息如汲  水輪　舉不自在門以示無我。謂無始虛偽  習業所熏。往來三有。如汲井輪循環不息。為
愛水故溉灌業因。即業因所推。豈有實我。

[0454b22]  種種色身威儀進止  (至)  亦如木人因機運動  此舉空門以破我。謂觀陰界入種種身色。如  機關木人呪術所起死屍。雖若云為。實非我
也。

[0454b26]  若能於此善知其相是名人無我智　上以法  喻推詰。善知陰界入中悉無有我。如機關木  人等。是名人空智。

[0454b29]  大慧云何為法無我智謂知蘊界處是妄計性  言菩薩知緣起陰界入法。若執為實者。是妄  計自性。本來非有。故寶積經云。了色不堅如
聚沫。思惟諸受等浮泡。想如熱時陽焰動。芭  蕉諸行應觀察。如世善幻舞戲者。剎那便現  諸色像。了知識用亦如是。智者於此皆無願。
此破凡夫執有五蘊也。大般若云。苦惱聚沫  是蘊相。如來覺為無相　寶積又云。內外十  二處。我說心為主。彼復因業生。業由思久住。
眼色俱為緣。而生起於識。緣闕則不生。譬無  薪之火。如是生諸法。和合互相生。無作無受  者。現作用如幻。一切內外法。我已知空幻。愚
夫顛倒執。分別我我所。此破凡夫執有十二  處十八界也。大般若云。生長門是處相。如來  覺為無相。多毒害是界相。如來覺為無相
楞嚴亦云。根塵同源。縛解無二。識性虛妄猶  如空花。

[0454c17]  如蘊界處離我我所  (至)  愚夫分別非諸聖者  如陰界入空無我我所。唯共積聚煩惱業故。  如繩自縛展轉相生。無實自體。一切諸法亦
復如是。離自共相。由妄分別種種相現。愚夫  如是。非諸聖者。令知悟修超凡入聖。

[0454c22]  如是觀察一切諸法  (至)  法無我智　言諸聖賢  何以不起妄想者。以滅一切心意識名相妄  想故。

[0454c25]  得此智已知無境界  (至)  而坐其上　自此已下  明觀察法無我所得利益也。謂見法無我故  得入初地。觀察開覺次第漸進乃至十地。所
作已辦。有大寶花王眾寶莊嚴上。有大寶宮  殿蓮花王座。菩薩修如幻三昧。成就。而坐其  上受佛職位也。

[0455a02]  同行佛子前後圍繞  (至)  而灌其頂　言此菩薩  欲受佛位故。同類菩薩以為眷屬前後圍繞。  一切諸佛從十方來。以手摩頂授以佛位。如
轉輪王授太子王位時。以金鍾盛四大海水。  灌太子頂上。授轉輪王位。譬諸佛皆申右手  摩菩薩頂授法王位。

[0455a08]  超佛子地獲自證法  (至)  應勤修學　以見法無  我故。乘茲增進行因圓滿。故超菩薩地得如  來法身。是故諸菩薩當勤修學。

[0455a11]  爾時大慧菩薩摩訶薩  (至)  願說建立誹謗相  因上觀二無我能離有無斷常二見。故請建  立誹謗相也。非有說有名建立。非無說無名
誹謗。

[0455a15]  令我及諸菩薩摩訶薩  (至)  三藐三菩提　若如  來為我說者。令我等離有無惡見。疾得無上  菩提。

[0455a18]  得菩提已  (至)  令於正法不生毀謗　言正法離  有無。若說於有無。名謗正法。

[0455a20]  佛受其請即說頌言身資財所住皆唯心影像  (至)  離心不可得　言依正諸法。不知自心妄  現。而起有無建立誹謗。墮於二見也。

[0455a23]  爾時世尊欲重明此義  (至)  無有性建立性是為  四　此列四名。謂非有相見因性之中。而橫  立也。

[0455a26]  大慧誹謗者  (至)  此是建立誹謗相　彼於所建  立法。觀察不得而說言無。名為誹謗矣。

[0455a28]  大慧云何無有相建立相  (至)  是名無有相建立  相　言陰界入無自共相。而妄計此如是。自  相也。此不異。共相也。從無始過惡熏習所生
故也。

[0455b03]  云何無有見建立見  (至)  是名無有見建立見  謂於蘊界處中。妄建立我人眾生。以為能見  者。

[0455b06]  云何無有因建立因  (至)  是名無有因建立因  外道建立初識有因從冥諦而生。佛言此識  初不從冥諦因生。其初識本無生。後眼色明
念等為因。如幻生。一念不住故。生已有。有還  滅。

[0455b11]  云何無有性建立性  (至)  是名無有性建立性  言外道於三無為無作法。而建立有性。佛言  此離性非性。類明一切諸法。離於有無。猶如
毛輪垂髮由翳目而生。兔馬等角本自無有。

[0455b15]  大慧建立誹謗  (至)  當勤觀察遠離此見　總結  離二惡見。以勸修學。

[0455b17]  大慧菩薩摩訶薩  (至)  五法自性二無我相已  言佛說八識五法三性二無我者。欲令眾生離  於名相妄想得如來法身。展轉相續成佛不斷。

[0455b20]  為眾生故作種種身  (至)  不住聲聞辟支佛道  為利眾生令得佛種不斷故。隨眾生善根。影  現種種諸色身也。如依緣起起於妄計。以
譬如來依眾生善根生也。如摩尼珠不作心  而隨色變。以譬如來不作意。能隨眾生善根  心水大小而變。亦如摩尼隨物而變。以譬如
來隨眾生善根現取佛土。大眾集會於中說  法。其所說諸法不實如幻夢等。菩薩既知諸  法如幻。而離生滅斷常等見。亦離二乘自共  相見。

[0455c01]  聞已成就無量百千  (至)  悉令遠離有無等執  言菩薩既知諸法如幻。得諸地無量億三昧  現成正覺。復說自心現量法。令眾離有無等
見。

[0455c05]  爾時世尊即說頌言佛子能觀見世間唯是心  (至)  一切皆成就　言能觀察生死世間唯是自  心妄現故。如摩尼無思示於多身。離所作行。
則一切成就也。

[0455c09]  爾時大慧菩薩摩訶薩  (至)  無生無二無自性相  因上說一切法如幻如夢。即是說法空。故  大慧舉此空法以請如來。又云自下舉空無
生等。為顯上四門至趣也。所言空者。明前五  法非有。無生以顯八識不生。無二即二我兩  亡。離性即三性空寂。故上經云。見諸如來所  行境界。畢竟捨離五法自性。

[0455c16]  我及諸菩薩悟此相故  (至)  三藐三菩提　我等  覺悟已。即離妄想而證菩提。

[0455c18]  佛言諦聽當為汝說  (至)  說空無生無二無自性  言空者。謂世間妄想計度性句義。為愚夫  計著諸法自性。是以我說諸法空無生無二
離自性相。

[0455c22]  大慧略說空性有七種  (至)  彼彼空　諸教辨空  自有增減。斯經雖略。其義不殊。

[0455c24]  云何相空謂一切法  (至)  是故名一切法自相空  言諸法相展轉因緣積聚無自體故。自他  及共俱不生故。相依何住。

[0455c27]  云何自性空謂一切法自性不生是名自性空  即生性體自性不生。

[0455c29]  云何無行空所謂諸蘊本來涅槃  (至)  是名無行  空　一切諸決本性常滅。不復更滅。豈有行  耶。

[0456a03]  云何行空所謂諸蘊由業及因  (至)  是名行空  言五陰諸行法。從眾緣所起。無有我我所故。  有為諸行空。

[0456a06]  云何一切法不可說空  (至)  是名不可說空　一  切法從妄想所起。無自性故離言說。

[0456a08]  云何第一義聖智大空  (至)  是名第一義聖智大  空　謂如來得自覺聖智第一義時。一切妄  想見過習氣。悉皆離故。

[0456a11]  云何彼彼空謂於此無彼是名彼彼空　此名  互無空。於此無彼。於彼無此。故名空。於彼有  此。於此有彼。即不名空。

[0456a14]  譬如鹿子母堂無象馬牛羊等  (至)  非無比丘眾  鹿子人名也。其母即毘舍佉優婆夷深重  三寶。造立精舍安止比丘。於中不畜象馬等
象馬無故言空。

[0456a18]  大慧非謂堂無堂自性  (至)  非謂餘處無象馬牛  羊　舍及比丘。有不名空。若餘處有象馬。亦  不說象馬空。

[0456a21]  大慧一切諸法自共相  (至)  空中最麁汝應遠離  言是空最麁。非是真空。故勸遠離。

[0456a23]  復次大慧無生者  (至)  除住三昧是名無生　此  解無生。言就因緣中破生故說不自生。若破  生說無生。不是真無生。除住八地如幻三昧
以上。是名真無生。

[0456a27]  大慧無自性者以無生故  (至)  是名無自性　言  諸法一念不住。異性起故。名無自性。

[0456a29]  云何無二相大慧如光影  (至)  皆相待立獨則不  成　言譬如光影長短黑白。悉相待立無實  故。不得言二。

[0456b03]  大慧非於生死外有涅槃  (至)  無自性相汝當勤  學　謂了妄想性空。即生死成涅槃。若迷真  實性有。即涅槃成生死。如生死涅槃既無二。
類通一切法亦爾。

[0456b07]  爾時世尊重說頌言我常說空法遠離於斷常  生死如幻夢而彼業不壞　言真實道理生死  實空。猶如幻夢。但不得幻夢解者。生死諸業  即不可壞。

[0456b11]  虛空及涅槃滅二亦如是愚夫妄分別諸聖離  有無　舉上三無為空。不得對涅槃說生死。  亦不得對生死說涅槃。愚夫妄想故說為二。
聖人體達故離有無。

[0456b15]  爾時世尊復告大慧菩薩摩訶薩言  (至)  皆是此  義　言空等義。普入諸經。無有一法不含斯  理。

[0456b18]  大慧諸修多羅  (至)  令生水想而實無水　此謂  會權歸實也。而諸經有不說空無生者。以眾  生悕望不一。故如來隨眾生心作種種異說。
而實在乎心悟不在文言。譬如群鹿為渴所  逼。見春時焰而作水想。迷亂馳趣。而彼陽焰  實非是水。

[0456b24]  眾經所說亦復如是  (至)  應隨順義莫著言說  勸依實義莫著言說。

[0456b26]  爾時大慧菩薩摩訶薩  (至)  如無價寶在垢衣中  如來藏經亦云一切眾生貪瞋癡諸煩惱  中。有如來身。常無染污德相具足。如我無異。

[0456b29]  外道說我是常作者  (至)  豈不同於外道我耶  此難如來。若說有如來藏義。是違上一切修  多羅皆應說空。即同外道說有神我。然彼計
我其義有三。一者體常名為作者。二者雖在  五陰而離於求那。三者遍歷諸趣實非生滅。  今說藏義。豈非同於外道我耶。

[0456c06]  佛言大慧我說如來藏  (至)  不應於此執著於我  言如來所說不同外道神我也。外道說我  如麻麥拇指立其定相。佛說如來藏。或名為
空。或名實際。乃至無願。斯則體一。應物名異。  不同外道所說神我。以愚夫恐怖於無我故。  如來方便說無所有境界。作如來藏門。勸諸
菩薩不應於此。同於外道計我。

[0456c13]  大慧譬如陶師於泥聚中  (至)  種種名字各各差  別　如陶師依一泥聚。隨其所須。方便作種  種。器以譬如來於一法無我。應機方便或說
如來藏。或說無我。種種名字不同也。

[0456c17]  大慧我說如來藏  (至)  應知無我如來藏義　此  明欲離妄見。證無上菩提。應知無我如來藏  義　然言如來藏者通有三義　一隱覆義。謂
覆藏如來故云藏也。故理趣般若經云。一切  眾生皆如來藏。勝鬘經云如來法身不離煩  惱藏名如來藏　二含攝義。謂如來法身含
攝一切身相國土。神通大用無量功德故。亦  謂含攝一切眾生皆在如來藏內故　三出生  義。謂此法身既含眾德。了達證入即能出生。
故十地論云。地智能生無漏因果。亦能生成  人天道行　此三義者。初約迷時後約悟時。  中間剋體。故勝鬘經云。若於無量。煩惱所纏
如來藏不疑惑者。於出纏無量煩惱藏法身  亦無疑惑。但果顯易信。因隱難明故。淺識之  流輕因重果願諸學者深信自心。

[0457a03]  爾時世尊而說頌言士夫相續蘊眾緣及微塵  勝自在作者此但心分別　外道所計由神我  故令陰相續。又計微塵等與生法為緣。或計
一切悉是勝妙自在天之所作。此但心量妄  想。

注大乘入楞伽經卷第三

* * *

【經文資訊】大正藏第 39 冊 No. 1791 注大乘入楞伽經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
