雜阿含經卷第四十五

宋天竺三藏求那跋陀羅譯

（一一九八）

[0325c16] 如是我聞：

[0325c16] 一時，佛住舍衛國祇樹給孤獨園。

[0325c17] 時，有阿臈毘比丘尼，住舍衛國王園精舍比丘尼眾中。時，阿臈毘比丘尼晨朝著衣持鉢，入舍衛城乞食。食已，還精舍，舉衣鉢，洗足，持尼師壇，著右肩上，入安陀林坐禪。

[0325c21] 時，魔波旬作是念：「今沙門瞿曇住舍衛國祇樹給孤獨園，有弟子阿臈毘比丘尼，住舍衛國王園精舍比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足已，持尼師壇，著右肩上，入安陀林坐禪。我今當往，為作留難。」即化作年少，容貌端正，往詣彼比丘尼所，語比丘尼言：「阿姨！欲何處去？」

[0325c28] 比丘尼答言：「賢者！到遠離處去。」

[0325c29] 時，魔波旬即說偈言：

「世間無有出，　　用求遠離為，
　還服食五欲，　　勿令後變悔。」

[0326a03] 時，阿臈毘比丘尼作是念：「是誰？欲恐怖我。為是人耶？為非人耶？姦狡人耶？」

[0326a04] 心即念言：「此必惡魔欲亂我耳。」覺知已，而說偈言：

「世間有出要，　　我自知所得，
　鄙下之惡魔，　　汝不知其道。
　譬如利刀害，　　五欲亦如是，
　譬如斬肉形，　　苦受陰亦然。
　如汝向所說，　　服樂五欲者，
　是則不可樂，　　大恐怖之處。
　離一切喜樂，　　捨諸大闇冥，
　以滅盡作證，　　安住離諸漏。
　覺知汝惡魔，　　尋即自滅去。」

[0326a15] 時，魔波旬作是念：「彼阿臈毘比丘尼已知我心。」愁憂不樂，即沒不現。

（一一九九）

[0326a17] 如是我聞：

[0326a17] 一時，佛住舍衛國祇樹給孤獨園。

[0326a18] 時，有蘇摩比丘尼，住舍衛國王園精舍比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著右肩上，至安陀林坐禪。

[0326a21] 時，魔波旬作是念：「今沙門瞿曇住舍衛國祇樹給孤獨園。有蘇摩比丘尼，住舍衛國王園精舍比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師檀，著右肩上，入安陀林坐禪。我今當往，為作留難。」即化作年少，容貌端正，往至蘇摩比丘尼所，問言：「阿姨！欲至何所？」

[0326a28] 答言：「賢者！欲至遠離處去。」

[0326a29] 時，魔波旬即說偈言：

「仙人所住處，　　是處甚難得，
　非彼二指智，　　能得到彼處。」

[0326b03] 時，蘇摩比丘尼作是念：「此是何等？欲恐怖我。為人？為非人？為姦狡人？」作此思惟已，決定智生，知是惡魔來欲嬈亂，即說偈言：

「心入於正受，　　女形復何為，
　智或若生已，　　逮得無上法。
　若於男女想，　　心不得俱離，
　彼即隨魔說，　　汝應往語彼。
　離於一切苦，　　捨一切闇冥，
　逮得滅盡證，　　安住諸漏盡。
　覺知汝惡魔，　　即自磨滅去。」

[0326b13] 時，魔波旬作是念：「蘇摩比丘尼已知我心。」內懷憂悔，即沒不現。

（一二〇〇）

[0326b15] 如是我聞：

[0326b15] 一時，佛住舍衛國祇樹給孤獨園。

[0326b16] 時，有吉離舍瞿曇彌比丘尼，住舍衛國王園精舍比丘尼眾中，晨朝著衣持鉢，至舍衛城乞食。食已，還精舍，舉衣鉢，洗足畢，持尼師壇，著肩上，入安陀林，於一樹下結跏趺坐，入晝正受。

[0326b20] 時，魔波旬作是念：「今沙門瞿曇住舍衛國祇樹給孤獨園。時，吉離舍瞿曇彌比丘尼住舍衛國王園精舍比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，於一樹下結跏趺坐，入晝正受。我今當往，為作留難。」即化作年少，容貌端正，往至吉離舍瞿曇彌比丘尼所，而說偈言：

「汝何喪其子，　　涕泣憂愁貌，
　獨坐於樹下，　　何求於男子？」

[0326c02] 時，吉離舍瞿曇彌比丘尼作是念：「為誰恐怖我？為人？為非人？為姦狡者？」如是思惟，生決定智：「惡魔波旬來嬈我耳。」即說偈言：

「無邊際諸子，　　一切皆亡失，
　此則男子邊，　　已度男子表。
　不惱不憂愁，　　佛教作已作，
　一切離愛苦，　　捨一切闇冥。
　已滅盡作證，　　安隱盡諸漏，
　已知汝弊魔，　　於此自滅去。」

[0326c11] 時，魔波旬作是念：「吉離舍瞿曇彌比丘尼已知我心。」愁憂苦惱，即沒不現。

（一二〇一）

[0326c13] 如是我聞：

[0326c13] 一時，佛住舍衛國祇樹給孤獨園。

[0326c14] 時，有優鉢羅色比丘尼，住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。

[0326c18] 時，魔波旬作是念：「今沙門瞿曇住舍衛國祇樹給孤獨園。優鉢羅色比丘尼住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。我今當往，為作留難。」即化作年少，容貌端正，至優鉢羅色比丘尼所，而說偈言：

「妙華堅固樹，　　依止其樹下，
　獨一無等侶，　　不畏惡人耶？」

[0326c28] 時，優鉢羅色比丘尼作是念：「為何等人？欲恐怖我？為是人？為非人？為姦狡人？」如是思惟，即得覺知：「必是惡魔波旬欲亂我耳。」即說偈言：

「設使有百千，　　皆是姦狡人，
　如汝等惡魔，　　來至我所者，
　不能動毛髮，　　不畏汝惡魔。」

[0327a06] 魔復說偈言：

「我今入汝腹，　　住於內藏中，
　或住兩眉間，　　汝不能見我。」

[0327a09] 時，優鉢羅色比丘尼復說偈言：

「我心有大力，　　善修習神通，
　大縛已解脫，　　不畏汝惡魔。
　我已吐三垢，　　恐怖之根本，
　住於不恐地，　　不畏於魔軍。
　於一切愛喜，　　離一切闇冥，
　已證於寂滅，　　安住諸漏盡。
　覺知汝惡魔，　　自當消滅去。」

[0327a17] 時，魔波旬作是念：「優鉢羅色比丘尼已知我心。」內懷憂愁，即沒不現。

（一二〇二）

[0327a19] 如是我聞：

[0327a19] 一時，佛住舍衛國祇樹給孤獨園。

[0327a20] 時，尸羅比丘尼住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。

[0327a23] 時，魔波旬作是念：「今沙門瞿曇住舍衛國祇樹給孤獨園。尸羅比丘尼住舍衛國王園精舍比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。我今當往，為作留難。」即化作年少，容貌端正，往到尸羅比丘尼前而說偈言：

「眾生云何生？　　誰為其作者？
　眾生何處起，　　去復至何所？」

[0327b04] 尸羅比丘尼作是念：「此是何人？欲恐怖我。為人？為非人？為姦狡人？」作是思惟已，即生知覺：「此是惡魔欲作留難。」即說偈言：

「汝謂有眾生，　　此則惡魔見，
　唯有空陰聚，　　無是眾生者。
　如和合眾材，　　世名之為車，
　諸陰因緣合，　　假名為眾生。
　其生則苦生，　　住亦即苦住，
　無餘法生苦，　　苦生苦自滅。
　捨一切愛苦，　　離一切闇冥，
　已證於寂滅，　　安住諸漏盡。
　已知汝惡魔，　　則自消滅去。」

[0327b16] 時，魔波旬作是念：「尸羅比丘尼已知我心。」內懷憂慼，即沒不現。

（一二〇三）

[0327b18] 如是我聞：

[0327b18] 一時，佛住舍衛國祇樹給孤獨園。

[0327b19] 時，毘羅比丘尼住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。

[0327b22] 時，魔波旬作是念：「今沙門瞿曇住舍衛國祇樹給孤獨園。毘羅比丘尼住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。我當往彼，為作留難。」即化作年少，容貌端正，至毘羅比丘尼所而說偈言：

「云何作此形？　　誰為其作者？
　此形何處起？　　形去至何所？」

[0327c03] 毘羅比丘尼作是念：「是何人來恐怖我？為人？為非人？為姦狡人？」如是思惟，即得知覺：「惡魔波旬欲作嬈亂。」即說偈言：

「此形不自造，　　亦非他所作，
　因緣會而生，　　緣散即磨滅。
　如世諸種子，　　因大地而生，
　因地水火風，　　陰界入亦然。
　因緣和合生，　　緣離則磨滅，
　捨一切愛苦，　　離一切闇冥。
　已證於寂滅，　　安住諸漏盡，
　惡魔以知汝，　　即自磨滅去。」

[0327c14] 時，魔波旬作是念：「毘羅比丘尼已知我心。」生大憂慼，即沒不現。

（一二〇四）

[0327c16] 如是我聞：

[0327c16] 一時，佛住舍衛國祇樹給孤獨園。

[0327c17] 時，有毘闍耶比丘尼，住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。

[0327c21] 時，魔波旬作是念：「此沙門瞿曇住舍衛國祇樹給孤獨園。弟子毘闍耶比丘尼住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。我今當往，為作留難。」即化作年少，容貌端正，往至其前而說偈言：

「汝今年幼少，　　我亦是年少，
　當共於此處，　　作五種音樂。
　而共相娛樂，　　用是禪思為。」

[0328a02] 時，毘闍耶比丘尼作是念：「此何等人？欲恐怖我。為是人耶？為非人耶？為姦狡人耶？」如是思惟已，即得知覺：「是魔波旬欲作嬈亂。」即說偈言：

「歌舞作眾伎，　　種種相娛樂，
　今悉已惠汝，　　非我之所須。
　若寂滅正受，　　及天人五欲，
　一切持相與，　　亦非我所須。
　捨一切喜歡，　　離一切闇冥，
　寂滅以作證，　　安住諸漏盡。
　已知汝惡魔，　　當自消滅去。」

[0328a13] 時，魔波旬作是念：「是毘闍耶比丘尼已知我心。」內懷憂慼，即沒不現。

（一二〇五）

[0328a15] 如是我聞：

[0328a15] 一時，佛住舍衛國祇樹給孤獨園。

[0328a16] 時，遮羅比丘尼住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，至安陀林，坐一樹下，入晝正受。

[0328a19] 時，魔波旬作是念：「今沙門瞿曇在舍衛國祇樹給孤獨園。遮羅比丘尼亦住舍衛國王園比丘尼眾中，晨朝著衣持鉢，入舍衛城乞食。食已，還精舍，洗足畢，舉衣鉢，持尼師壇，著肩上，入安陀林，坐一樹下，入晝正受。我今當往，為作留難。」化作年少，容貌端正，至遮羅比丘尼前而說偈言：

「覺受生為樂，　　生服受五欲，
　為誰教受汝，　　令厭離於生。」

[0328a29] 時，遮羅比丘尼作是念：「此是何人？欲作恐怖？為人？為非人？為姦狡人？而來至此，欲作嬈亂。」即說偈言：

「生者必有死，　　生則受諸苦，
　鞭打諸惱苦，　　一切緣生有。
　當斷一切苦，　　超越一切生，
　慧眼觀聖諦，　　牟尼所說法。
　苦苦及苦集，　　滅盡離諸苦，
　修習八正道，　　安隱趣涅槃。
　大師平等法，　　我欣樂彼法，
　我知彼法故，　　不復樂受生。
　一切離愛喜，　　捨一切闇冥，
　寂滅以作證，　　安住諸漏盡。
　覺知汝惡魔，　　自當消滅去。」

[0328b14] 時，魔波旬作是念：「遮羅比丘尼已知我心。」內懷憂慼，即沒不現。

（一二〇六）

[0328b16] 如是我聞：

[0328b16] 一時，佛住舍衛國祇樹給孤獨園。

[0328b17] 時，優波遮羅比丘尼亦住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。

[0328b21] 時，魔波旬作是念：「今沙門瞿曇住舍衛國祇樹給孤獨園。優波遮羅比丘尼亦住舍衛國王園比丘尼眾中，晨朝著衣持鉢，入舍衛城乞食，食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。我今當往，為作留難。」即化作年少，容貌端正，至優波遮羅比丘尼所而說偈言：

「三十三天上，　　炎魔兜率陀，
　化樂他自在，　　發願得往生。」

[0328c02] 優波遮羅比丘尼作是念：「此何等人？欲恐怖我？為人？為非人？為是姦狡人？」自思覺悟：「必是惡魔欲作嬈亂。」而說偈言：

「三十三天上，　　炎魔兜率陀，
　化樂他自在，　　斯等諸天上。
　不離有為行，　　故隨魔自在，
　一切諸世間，　　悉是眾行聚。
　一切諸世間，　　悉皆動搖法，
　一切諸世間，　　苦火常熾然。
　一切諸世間，　　悉皆烟塵起，
　不動亦不搖，　　不習近凡夫。
　不隨於魔趣，　　於是處娛樂，
　離一切愛苦，　　捨一切闇冥。
　寂滅以作證，　　安住諸漏盡，
　已覺汝惡魔，　　則自磨滅去。」

[0328c17] 時，魔波旬作是念：「優波遮羅比丘尼已知我心。」內懷憂慼，即沒不現。

（一二〇七）

[0328c19] 如是我聞：

[0328c19] 一時，佛住舍衛國祇樹給孤獨園。

[0328c20] 時，尸利沙遮羅比丘尼亦住舍衛國王園比丘尼眾中，晨朝著衣持鉢，入舍衛城乞食。食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。

[0328c24] 時，魔波旬作是念：「今沙門瞿曇住舍衛國祇樹給孤獨園。時，尸利沙遮羅比丘尼亦住舍衛國王園比丘尼眾中，晨朝著衣持鉢，入舍衛城乞食，食已，還精舍，舉衣鉢，洗足畢，持尼師壇，著肩上，入安陀林，坐一樹下，入晝正受。我當往彼，為作留難。」化作年少，容貌端正，往到尸利沙遮羅比丘尼所而作是言：「阿姨！汝樂何等諸道？」

[0329a02] 比丘尼答言：「我都無所樂！」

[0329a03] 時，魔波旬即說偈言：

「汝何所諮受，　　剃頭作沙門？
　身著袈裟衣，　　而作出家相，
　不樂於諸道，　　而守愚癡住。」

[0329a07] 時，尸利沙遮羅比丘尼作是念：「此何等人？欲恐怖我。為人？為非人？為姦狡人？」如是思惟已，即自知覺：「惡魔波旬欲作嬈亂。」即說偈言：

「此法外諸道，　　諸見所纏縛，
　縛於諸見已，　　常隨魔自在。
　若生釋種家，　　稟無比大師，
　能伏諸魔怨，　　不為彼所伏。
　清淨一切脫，　　道眼普觀察，
　一切智悉知，　　最勝離諸漏。
　彼則我大師，　　我唯樂彼法，
　我入彼法已，　　得遠離寂滅。
　離一切愛喜，　　捨一切闇冥，
　寂滅以作證，　　安住諸漏盡。
　已知汝惡魔，　　如是自滅去。」

[0329a21] 時，魔波旬作是念：「尸利沙遮羅比丘尼已知我心。」內懷憂慼，即沒不現。

（一二〇八）

[0329a23] 如是我聞：

[0329a23] 一時，佛住瞻婆國揭伽池側。

[0329a24] 爾時，世尊月十五日布薩時，於大眾前坐。月初出時。時，有尊者婆耆舍於大眾中，作是念：「我今欲於佛前歎月譬偈。」作是念已，即從坐起，整衣服，為佛作禮，合掌白佛言：「世尊！欲有所說。善逝！欲有所說。」

[0329a28] 佛告婆耆舍：「欲說者便說！」

[0329a29] 時，尊者婆耆舍即於佛前而說偈言：

「如月停虛空，　　明淨無雲翳，
　光炎明暉曜，　　普照於十方。
　如來亦如是，　　慧光照世間，
　功德善名稱，　　周遍滿十方。」

[0329b06] 尊者婆耆舍說是偈時，諸比丘聞其所說，皆大歡喜。

（一二〇九）

[0329b08] 如是我聞：

[0329b08] 一時，佛住瞻婆國揭伽池側。

[0329b09] 爾時，尊者阿若憍陳如久住空閑阿練若處，來詣佛所，稽首佛足，以面掩佛足上，而說是言：「久不見世尊！久不見善逝！」

[0329b11] 爾時，尊者婆耆舍在於會中，作是念：「我今當於尊者阿若憍陳如面前，以上座譬而讚歎之。」作此念已，即從坐起，整衣服，為佛作禮，合掌白佛：「世尊！欲有所說。善逝！欲有所說。」

[0329b16] 佛告婆耆舍：「欲說時便說！」

[0329b16] 時，尊者婆耆舍即說偈言：

「上座之上座，　　尊者憍陳如，
　已度已超越，　　得安樂正受。
　於阿練若處，　　常樂於遠離，
　聲聞之所應，　　大師正法教。
　一切悉皆陳，　　正受不放逸，
　大德力三明，　　他心智明了。
　上座憍陳如，　　護持佛法財，
　增上恭敬心，　　頭面禮佛足。」

[0329b26] 尊者婆耆舍說是語時，諸比丘聞其所說，皆大歡喜。

（一二一〇）

[0329b28] 如是我聞：

[0329b28] 一時，佛住瞻婆國揭伽池側。

[0329b29] 時，尊者舍利弗在供養堂，有眾多比丘集會而為說法，句味滿足，辯才簡淨，易解樂聞，不閡不斷，深義顯現。彼諸比丘專至樂聽，尊重憶念，一心側聽。

[0329c03] 時，尊者婆耆舍在於會中，作是念：「我當於尊者舍利弗面前說偈讚歎。」作是念已，即起，合掌白尊者舍利弗：「我欲有所說。」

[0329c06] 舍利弗告言：「隨所樂說！」

[0329c06] 尊者婆耆舍即說偈言：

「善能略說法，　　令眾廣開解，
　賢優婆提舍，　　於大眾宣暢。
　當所說法時，　　咽喉出美聲，
　悅樂愛念聲，　　調和漸進聲。
　聞聲皆欣樂，　　專念不移轉。」

[0329c13] 尊者婆耆舍說此語時，諸比丘聞其所說，皆大歡喜。

（一二一一）

[0329c15] 如是我聞：

[0329c15] 一時，佛住王舍城那伽山側，五百比丘俱，皆是阿羅漢，諸漏已盡，所作已作，離諸重擔，逮得己利，斷諸有結，正智心善解脫。

[0329c18] 尊者大目揵連觀大眾心，一切皆悉解脫貪欲。時，尊者婆耆舍於大眾中，作是念：「我今當於世尊及比丘僧面前說偈讚歎。」作是念已，即從座起，整衣服，合掌白佛言：「世尊！欲有所說。善逝！欲有所說。」

[0329c23] 佛告婆耆舍：「隨所樂說！」

[0329c23] 時，尊者婆耆舍即說偈言：

「導師無上士，　　住那伽山側，
　五百比丘眾，　　親奉於大師。
　尊者大目連，　　神通諦明了，
　觀彼大眾心，　　悉皆離貪欲。
　如是具足度，　　牟尼度彼岸，
　持此最後身，　　我今稽首禮。」

[0330a02] 尊者婆耆舍說是語時，諸比丘聞其所說，皆大歡喜。

（一二一二）

[0330a04] 如是我聞：

[0330a04] 一時，佛住王舍城迦蘭陀竹園夏安居，與大比丘眾五百人俱，皆是阿羅漢，諸漏已盡，所作已作，離諸重擔，斷除有結，正智心善解脫，除一比丘，謂尊者阿難，世尊記說彼現法當得無知證。

[0330a08] 爾時，世尊臨十五日月食受時，於大眾前敷座而坐，坐已，告諸比丘：「我為婆羅門，得般涅槃，持後邊身，為大醫師，拔諸劍刺。我為婆羅門，得般涅槃，持此後邊身，無上醫師，能拔劍刺。汝等為子，從我口生，從法化生，得法餘財，當懷受我，莫令我若身、若口、若心有可嫌責事。」

[0330a15] 爾時，尊者舍利弗在眾會中，從座起，整衣服，為佛作禮，合掌白佛：「世尊向者作如是言：『我為婆羅門，得般涅槃，持最後身，無上大醫，能拔劍刺。汝為我子，從佛口生，從法化生，得法餘財。諸比丘！當懷受我，莫令我身、口、心有可嫌責。』我等不見世尊身、口、心有可嫌責事。所以者何？世尊不調伏者能令調伏，不寂靜者能令寂靜，不穌息者能令穌息，不般涅槃者能令般涅槃。如來知道，如來說道，如來向道，然後聲聞成就，隨道、宗道，奉受師教，如其教授，正向欣樂真如善法。

[0330a26] 「我於世尊都不見有可嫌責身、口、心行。我今於世尊所，乞願懷受見聞疑罪，若身、口、心有嫌責事。」

[0330a28] 佛告舍利弗：「我不見汝有見聞疑身、口、心可嫌責事。所以者何？汝舍利弗持戒多聞，少欲知足，修行遠離，精勤方便，正念正受，捷疾智慧、明利智慧、出要智慧、厭離智慧、大智慧、廣智慧、深智慧、無比智慧，智寶成就，示、教、照、喜，亦常讚歎示、教、照、喜，為眾說法，未曾疲倦。

[0330b06] 「譬如轉輪聖王，第一長子應受灌頂而未灌頂，已住灌頂儀法，如父之法，所可轉者亦當隨轉。汝今如是，為我長子，隣受灌頂而未灌頂，住於儀法，我所應轉法輪，汝亦隨轉，得無所起，盡諸有漏，心善解脫。如是，舍利弗！我於汝所，都無見聞疑身、口、心可嫌責事。」

[0330b12] 舍利弗白佛言：「世尊！若我無有見聞疑身、口、心可嫌責事，此諸五百諸比丘得無有見聞疑身、口、心可嫌責事耶？」

[0330b15] 佛告舍利弗：「我於此五百比丘亦不見有見聞疑身、口、心可嫌責事。所以者何？此五百比丘皆是阿羅漢，諸漏已盡，所作已作，已捨重擔，斷諸有結，正智心善解脫，除一比丘，謂尊者阿難，我記說彼於現法中得無知證。是故，諸五百比丘我不見其有身、口、心見聞疑罪可嫌責者。」

[0330b21] 舍利弗白佛言：「世尊！此五百比丘既無有見聞疑身、口、心可嫌責事，然此中幾比丘得三明？幾比丘俱解脫？幾比丘慧解脫？」

[0330b24] 佛告舍利弗：「此五百比丘中，九十比丘得三明，九十比丘得俱解脫，餘者慧解脫。舍利弗！此諸比丘離諸飄轉，無有皮膚，真實堅固。」

[0330b27] 時，尊者婆耆舍在眾會中，作是念：「我今當於世尊及大眾面前歎說懷受偈。」作是念已，即從座起，整衣服，為佛作禮，右膝著地，合掌白佛：「世尊！欲有所說。善逝！欲有所說。」

[0330c02] 佛告婆耆舍：「隨所樂說！」

[0330c03] 時，婆耆舍即說偈言：

「十五清淨日，　　其眾五百人，
　斷除一切結，　　有盡大仙人。
　清淨相習近，　　清淨廣解脫，
　不更受諸有，　　生死已永絕。
　所作者已作，　　得一切漏盡，
　五蓋已雲除，　　拔刺根本愛。
　師子無所畏，　　離一切有餘，
　害諸有怨結，　　超越有餘境。
　諸有漏怨敵，　　皆悉已潛伏，
　猶如轉輪王，　　懷受諸眷屬。
　慈心廣宣化，　　海內悉奉用，
　能伏魔怨敵，　　為無上導師。
　信敬心奉事，　　三明老死滅，
　為法之真子，　　無有飄轉患。
　拔諸煩惱刺，　　敬禮日種胤。」

[0330c19] 佛說是經已，諸比丘聞佛所說，歡喜奉行。

（一二一三）

[0330c20] 如是我聞：

[0330c20] 一時，佛住王舍城迦蘭陀竹園。

[0330c21] 爾時，尊者尼拘律相住於曠野禽獸住處。尊者婆耆舍出家未久，有如是威儀，依聚落城邑住，晨朝著衣持鉢，於彼聚落城邑乞食，善護其身，守諸根門，攝心繫念。食已，還住處，舉衣鉢，洗足畢，入室坐禪。速從禪覺，不著乞食，而彼無有隨時教授、無有教誡者，心不安樂，周圓隱覆。如是深住。

[0330c28] 時，尊者婆耆舍作是念：「我不得利，難得非易得。我不隨時得教授、教誡，不得欣樂周圓隱覆心住。我今當讚歎自厭之偈。」即說偈言：

「當捨樂不樂，　　及一切貪覺，
　於隣無所作，　　離染名比丘。
　於六覺心想，　　馳騁於世間，
　惡不善隱覆，　　不能去皮膚。
　穢污樂於心，　　是不名比丘，
　有餘縛所縛，　　見聞覺識俱。
　於欲覺悟者，　　彼處不復染，
　如是不染者，　　是則為牟尼。
　大地及虛空，　　世間諸色像，
　斯皆磨滅法，　　寂然自決定。
　法器久修習，　　而得三摩提，
　不觸不諂偽，　　其心極專至。
　彼聖久涅槃，　　繫念待時滅。」

[0331a16] 時，尊者婆耆舍說自厭離偈，心自開覺，於不樂等開覺已，欣樂心住。

（一二一四）

[0331a18] 如是我聞：

[0331a18] 一時，佛住舍衛國祇樹給孤獨園。

[0331a19] 爾時，尊者阿難陀晨朝著衣持鉢，入舍衛城乞食，以尊者婆耆舍為伴。時，尊者婆耆舍見女人有上妙色，見已，貪欲心起。

[0331a22] 時，尊者婆耆舍作是念：「我今得不利，得苦非得樂，我今見年少女人有妙絕之色，貪欲心生。今為生厭離故，而說偈言：

「貪欲所覆故，　　熾然燒我心，
　今尊者阿難，　　為我滅貪火。
　慈心哀愍故，　　方便為我說。」

[0331a28] 尊者阿難說偈答言：

「以彼顛倒想，　　熾然燒其心，
　遠離於淨想，　　長養貪欲者。
　當修不淨觀，　　常一心正受，
　速滅貪欲火，　　莫令燒其心。
　諦觀察諸行，　　苦空非有我，
　繫念正觀身，　　多修習厭離。
　修習於無相，　　滅除憍慢使，
　得慢無間等，　　究竟於苦邊。」

[0331b08] 尊者阿難說是語時，尊者婆耆舍聞其所說，歡喜奉行。

（一二一五）

[0331b10] 如是我聞：

[0331b10] 一時，佛住舍衛國祇樹給孤獨園。

[0331b11] 時，有一長者請佛及僧就其舍食。入其舍已，尊者婆耆舍直日住守，請其食分。

[0331b13] 時，有眾多長者婦女從聚落出，往詣精舍。時，尊者婆耆舍見年少女人容色端正，貪欲心起。

[0331b15] 時，尊者婆耆舍作是念：「我今不利，不得利，得苦不得樂，見他女人容色端正，貪欲心生。我今當說厭離偈。」念已，而說偈言：

「我已得出離，　　非家而出家，
　貪欲隨逐我，　　如牛念他苗。
　當如大將子，　　大力執強弓，
　能破彼重陣，　　一人摧伏千。
　今於日種胤，　　面前聞所說，
　正趣涅槃道，　　決定心樂住。
　如是不放逸，　　寂滅正受住，
　無能於我心，　　幻惑欺誑者。
　決定善觀察，　　安住於正法，
　正使無量數，　　欲來欺惑我。
　如是等惡魔，　　莫能見於我。」

[0331c01] 時，尊者婆耆舍說是偈已，心得安住。

（一二一六）

[0331c02] 如是我聞：

[0331c02] 一時，佛住舍衛國祇樹給孤獨園。

[0331c03] 時，尊者婆耆舍自以智慧堪能善說，於法聰明梵行所生憍慢心，即自心念：「我不利，不得利，得苦不得樂，我自以智慧輕慢於彼聰明梵行者，我今當說能生厭離偈。」即說偈言：

「瞿曇莫生慢，　　斷慢令無餘，
　莫起慢覺想，　　莫退生變悔。
　莫隱覆於他，　　埿犁殺慢墮，
　正受能除憂，　　見道住正道。
　其心得喜樂，　　見道自攝持，
　是故無礙辯，　　清淨離諸蓋。
　斷一切諸慢，　　起一切明處，
　正念於三明，　　神足他心智。」

[0331c16] 時，尊者婆耆舍說此生厭離偈已，心得清淨。

（一二一七）

[0331c18] 如是我聞：

[0331c18] 一時，佛住舍衛國祇樹給孤獨園。

[0331c19] 時，尊者婆耆舍住舍衛國東園鹿子母講堂，獨一思惟，不放逸住，專修自業，逮得三明，身作證。

[0331c21] 時，尊者婆耆舍作是念：「我獨一靜處思惟，不放逸住，專修自業，起於三明，身作證，今當說偈讚歎三明。」即說偈言：

「本欲心狂惑，　　聚落及家家，
　遊行遇見佛，　　授我殊勝法。
　瞿曇哀愍故，　　為我說正法，
　聞法得淨信，　　捨非家出家。
　聞彼說法已，　　正住於法教，
　勤方便繫念，　　堅固常堪能。
　逮得於三明，　　於佛教已作，
　世尊善顯示，　　日種苗胤說。
　為生盲眾生，　　開其出要門，
　苦苦及苦因，　　苦滅盡作證。
　八聖離苦道，　　安樂趣涅槃，
　善義善句味，　　梵行無過上。
　世尊善顯示，　　涅槃濟眾生。」

（一二一八）

[0332a08] 如是我聞：

[0332a08] 一時，佛住舍衛國祇樹給孤獨園。

[0332a09] 爾時，世尊告諸比丘：「我今當說四法句。諦聽，善思，當為汝說。何等為四？

「賢聖善說法，　　是則為最上。
　愛說非不愛，　　是則為第二。
　諦說非虛妄，　　是則第三說。
　法說不異言，　　是則為第四。

[0332a15] 「諸比丘！是名說四法句。」

[0332a15] 爾時，尊者婆耆舍於眾會中，作是念：「世尊於四眾中說四法句，我當以四種讚歎稱譽隨喜。」即從座起，整衣服，為佛作禮，合掌白佛言：「世尊！欲有所說。善逝！欲有所說。」

[0332a19] 佛告婆耆舍：「隨所樂說！」

[0332a20] 時，尊者婆耆舍即說偈言：

「若善說法者，　　於己不惱迫，
　亦不恐怖他，　　是則為善說。
　所說愛說者，　　說令彼歡喜，
　不令彼為惡，　　是則為愛說。
　諦說知甘露，　　諦說知無上，
　諦義說法說，　　正士建立處。
　如佛所說法，　　安隱涅槃道，
　滅除一切苦，　　是名善說法。」

[0332a29] 佛說此經已，諸比丘聞佛所說，歡喜奉行。

（一二一九）

[0332b01] 如是我聞：

[0332b01] 一時，佛住王舍城那伽山側，與千比丘俱，皆是阿羅漢，盡諸有漏，所作已作，離諸重擔，逮得己利，盡諸有結，正智心善解脫。

[0332b04] 爾時，尊者婆耆舍住王舍城寒林中丘塜間，作是念：「今世尊住王舍城那伽山側，與千比丘俱，皆是阿羅漢，諸漏已盡，所作已作，離諸重擔，逮得己利，盡諸有結，正智心善解脫。我今當往，各別讚歎世尊及比丘僧。」作是念已，即往詣佛所，稽首禮足，退住一面。而說偈言：

「無上之導師，　　住那伽山側，
　千比丘眷屬，　　奉事於如來。
　大師廣說法，　　清涼涅槃道，
　專聽清白法，　　正覺之所說。
　正覺尊所敬，　　處於大眾中，
　德陰之大龍，　　仙人之上首。
　興功德密雲，　　普雨聲聞眾，
　起於晝正受，　　來奉覲大師。
　弟子婆耆舍，　　稽首而頂禮。

[0332b20] 「世尊！欲有所說。唯然，善逝！欲有所說。」

[0332b20] 佛告婆耆舍：「隨汝所說，莫先思惟。」

[0332b21] 時，婆耆舍即說偈言：

「波旬起微惡，　　潛制令速滅，
　能掩障諸魔，　　令自覺知過。
　觀察解結縛，　　分別清白法，
　明照如日月，　　為諸異道王。
　超出智作證，　　演說第一法，
　出煩惱諸流，　　說道無量種。
　建立於甘露，　　見諦真實法，
　如是隨順道，　　如是師難得。
　建立甘露道，　　見諦崇遠離，
　世尊善說法，　　能除人陰蓋。
　明見於諸法，　　為調伏隨學。」

[0332c05] 尊者婆耆舍說是偈已，諸比丘聞其所說，皆大歡喜。

（一二二〇）

[0332c07] 如是我聞：

[0332c07] 一時，佛住波羅㮈國仙人住處鹿野苑中。爾時，世尊為比丘眾說四聖諦相應法，謂此苦聖諦、此苦集聖諦、此苦滅聖諦、此苦滅道跡聖諦。

[0332c10] 時，尊者婆耆舍在會中，作是念：「我今當於世尊面前讚歎拔箭之譬。」如是念已，即從座起，整衣服，合掌白佛言：「唯然，世尊！欲有所說。唯然，善逝！欲有所說。」

[0332c14] 佛告婆耆舍：「隨所樂說！」

[0332c14] 時，尊者婆耆舍即說偈言：

「我今敬禮佛，　　哀愍諸眾生，
　第一拔利箭，　　善解治眾病。
　迦露醫投藥，　　波睺羅治藥，
　及彼瞻婆耆，　　耆婆醫療病。
　或有病小差，　　名為善治病，
　後時病還發，　　抱病遂至死。
　正覺大醫王，　　善投眾生藥，
　究竟除眾苦，　　不復受諸有。
　乃至百千種，　　那由他病數，
　佛悉為療治，　　究竟於苦邊。
　諸醫來會者，　　我今悉告汝，
　得甘露法藥，　　隨所樂而服。
　第一拔利箭，　　善覺知眾病，
　治中之最上，　　故稽首瞿曇。」

[0333a01] 尊者婆耆舍說是語時，諸比丘聞其所說，皆大歡喜。

（一二二一）

[0333a03] 如是我聞：

[0333a03] 一時，佛住王舍城迦蘭陀竹園。

[0333a04] 時，有尊者尼拘律想住於曠野禽獸之處，疾病委篤，尊者婆耆舍為看病人，瞻視供養。

[0333a06] 彼尊者尼拘律想以疾病故，遂般涅槃。

[0333a07] 時，尊者婆耆舍作是念：「我和上為有餘涅槃？無餘涅槃？我今當求其相。」

[0333a08] 爾時，尊者婆耆舍供養尊者尼拘律想舍利已，持衣鉢，向王舍城。次第到王舍城，舉衣鉢，洗足已，詣佛所，稽首禮足，退住一面。而說偈言：

「我今禮大師，　　等正覺無滅，
　於此現法中，　　一切疑網斷。
　曠野住比丘，　　命終般涅槃，
　威儀攝諸根，　　大德稱於世。
　世尊為制名，　　名尼拘律想，
　我今問世尊，　　彼不動解脫。
　精進勤方便，　　功德為我說，
　我為釋迦種，　　世尊法弟子。
　及餘皆欲知，　　圓道眼所說，
　我等住於此，　　一切皆欲聞。
　世尊為大師，　　無上救世間，
　斷疑大牟尼，　　智慧已具備。
　圓照神道眼，　　光明顯四眾，
　猶如天帝釋，　　曜三十三天。
　諸貪欲疑惑，　　皆從無明起，
　若得遇如來，　　斷滅悉無餘。
　世尊神道眼，　　世間為最上，
　滅除眾生愚，　　如風飄遊塵。
　一切諸世間，　　煩惱覆隱沒，
　設餘悉無有，　　明目如佛者。
　慧光照一切，　　令同大精進，
　唯願大智尊，　　當為眾記說。
　言出微妙聲，　　我等專心聽，
　柔軟音演說，　　諸世間普聞。
　猶如熱渴逼，　　求索清涼水，
　如佛無減知，　　我等亦求知。」

[0333b09] 尊者婆耆舍復說偈言：

「今聞無上士，　　記說其功德，
　不空修梵行，　　我聞大歡喜。
　如說隨說得，　　順牟尼弟子，
　滅生死長縻，　　虛偽幻化縛。
　以見世尊故，　　能斷除諸愛，
　度生死彼岸，　　不復受諸有。」

[0333b16] 佛說此經已，尊者婆耆舍聞佛所說，歡喜隨喜，作禮而去。

雜阿含經卷第四十五

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA