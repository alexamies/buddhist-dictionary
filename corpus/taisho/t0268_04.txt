佛說廣博嚴淨不退轉輪經卷第四

宋涼州沙門智嚴譯

[0270c24] 爾時阿難白佛言：「世尊！一切世間必生疑惑不能解了，如來等正覺，以何緣故說堅信、堅法乃至辟支佛耶？」

[0270c26] 爾時世尊告阿難言：「阿難當知！若有眾生於先佛所造眾善行，能解如來密語不生疑惑。所以者何？能知如來密語，如幻、如熱時炎、如夢所見、如影、如響。阿難！若如是知密語者不生疑惑。是故阿難！菩薩摩訶薩，於如來等正覺密語應如是知。若有勤行精進不得精進，勤修智慧不得智慧者，不生疑惑。」

[0271a04] 爾時世尊，欲重宣此義，而說偈言：

「諸佛導世者，　　微密語難知；
　為發大莊嚴，　　無異菩薩說。
　懈怠無智者，　　不能解密語；
　應當勤精進，　　為解密語故。
　如幻炎夢見，　　如電亦如響；
　以言說顯現，　　如是等諸法。
　如是知諸佛，　　所說微密語；
　能以如是慧，　　照淨微密智。
　不應如是知，　　菩提可宣說；
　應如是覺知，　　無言說故空。
　空不能知空，　　空不分別空；
　斷一切分別，　　顯示如是空。
　虛空無所歸，　　亦無有取捨；
　以無取捨故，　　是故知法空。」

[0271a19] 佛告阿難：「若如是知有為法皆悉如夢，而不放逸者，不生疑惑。」

[0271a20] 說是法時，五億比丘生堅信想者，即從坐起整其衣服，偏袒右肩右膝著地，一心合掌皆共和合，住於佛前，而說偈言：

「今日牟尼尊，　　除我等疑心；
　得解微密義，　　以信求菩提。」

[0271a26] 復有五億比丘生堅法想者，從諸比丘聞此偈已，即從坐起，乃至合掌，住於佛前，而說偈言：

「今蒙菩提照，　　除我等疑冥；
　得解微密義，　　堅法求菩提。」

[0271b02] 復有十億比丘生八人想者，從諸比丘聞此偈已，即從坐起，乃至和合，住於佛前，而說偈言：

「先住八地心，　　今日皆除捨；
　得解微密義，　　八人求菩提。」

[0271b07] 復有十一億比丘生須陀洹想者，從諸比丘聞此偈已，即從坐起，乃至和合，住於佛前，而說偈言：

「今於佛法中，　　得斷諸疑網；
　解佛微密語，　　宣說須陀洹。」

[0271b12] 復有二萬五千比丘生斯陀含想者，從諸比丘聞此偈已，即從坐起，乃至和合，住於佛前，而說偈言：

「我等本深著，　　志樂斯陀含；
　今皆得離著，　　寂滅無戲論。」

[0271b17] 復有五百億比丘生阿那含想者，從諸比丘聞此偈已，即從坐起，乃至和合，住於佛前，而說偈言：

「今遭救世尊，　　遠離諸戲論；
　得菩提光照，　　永拔諸果想。」

[0271b22] 復有三萬五千億得四禪比丘生阿羅漢想者，從諸比丘聞此偈已，即從坐起，乃至和合，住於佛前，而說偈言：

「我已離煩惱，　　通達無異法；
　知諸乘平等，　　皆悉如幻法。」

[0271b27] 復有二萬比丘生聲聞想者，從諸比丘聞說偈已，即從坐起，乃至和合，住於佛前，而說偈言：

「離縛牟尼尊，　　止我等虛說；
　密說聲聞義，　　我今皆通達。」

[0271c03] 復有五千比丘生辟支佛想者，從諸比丘聞此偈已，即從坐起，乃至和合，住於佛前，而說偈言：

「我等今現見，　　辟支佛所行；
　解佛微密義，　　難思辟支佛。」

[0271c08] 復有一萬比丘尼生須陀洹果想，斯陀含果想，阿那含果想，阿羅漢果想者，從諸比丘聞說偈已，即從坐起，乃至和合，住於佛前，而說偈言：

「今知平等法，　　永斷女身分；
　佛無有異言，　　必成人中尊。」

[0271c14] 復有八萬八千優婆塞，生須陀洹果想，斯陀含果想，阿那含果想者，從諸比丘聞此偈已，即從坐起，乃至和合，住於佛前，而說偈言：

「我等心無垢，　　如淨毘琉璃；
　為修佛法故，　　今日當出家。」

[0271c19] 爾時虛空中，有六十億那由他諸天，以天曼陀羅華而散佛上，散已住立，而說偈言：

「本有諸乘想，　　亦有諸果想；
　今日悉除捨，　　必當成菩提。」

◎
[0271c23] 爾時有百千阿羅漢，舍利弗，大目揵連，須菩提，阿泥盧頭，離婆多，劫賓那等，即從坐起整衣服，偏袒右肩，右膝著地，一心合掌，皆共和合，住於佛前而白佛言：「世尊！我等今日志願滿足，能降伏魔摧諸怨敵，具足成就五無間業，我等今日滿足成就五欲功德，我等今日邪見具足遠離正見，我等今日害多百千眾生之命，我等今日已逮菩提，即於今日無餘涅槃而般涅槃。」爾時世尊默無所說。

[0272a03] 爾時會中有百千眾生皆生疑惑：「我等今者如在闇中，云何諸大羅漢作如是語？何況凡夫，以疑惑故不能從此至彼從彼至此，坐不能立立不能坐。」

[0272a06] 爾時尊者阿難，知此百千眾生心之所疑，亦以佛神力故，問文殊師利法王子言：「今此大眾百千眾生，聞諸大德比丘作如是語皆生疑惑，世尊默然而無所說，願文殊師利說其因緣，此諸大德比丘，以何因緣說此密語？」

[0272a11] 爾時文殊師利法王子，語尊者阿難言：「阿難當知！此是不退轉菩薩地事，唯有不退轉菩薩，乃能證知此諸大德比丘密語。」

[0272a14] 尊者阿難問文殊師利言：「此諸大德比丘，皆是不退轉菩薩耶？」

[0272a15] 文殊師利言：「如是，如是！此諸大德比丘皆是菩薩，已於菩提得不退轉。」

[0272a17] 阿難請文殊師利言：「願說諸大德比丘微密語義。」

[0272a19] 文殊師利言：「無明能生生死，是故名母，斷無明故名為害母。父名不正思惟及以喜愛，彼以永斷名為害父。以諸法不可壞，方便壞眾多想，亦壞諸行名為壞僧。應壞凡夫法名阿羅漢，以不滅方便滅羅漢想名殺羅漢，以不滅方便滅如來想名出佛身血，如是等想已斷已害畢竟無餘。阿難！以是事故，諸大德比丘作如是語：『我等今日具足成就五無間業。』所以者何？於此法中不聚、不散、不減、不滿，是故名為五無間業滿足成就。阿難當知！彼作是說：『我等今日滿足成就五欲功德』者，彼諸比丘於此五欲，了知如夢、如幻、如熱時炎、如影、如響，彼於此智滿足成就，而於五欲無增無減。所以者何？能知此法畢竟而無所有。以無所有故能如實知，而於彼法得如是忍，故名滿足成就五欲功德。阿難！以是事故，彼諸比丘作如是說：『我等今日滿足成就五欲功德。』阿難當知！彼作是說：『我等今日滿足成就邪見遠離正見』者，彼諸比丘知諸法邪、見諸法邪。阿難！邪名有為諸法皆是虛妄，此虛妄法猶若虛空不增不減，亦不住方亦無所屬。所以者何？離自性故。彼知是法皆悉平等，以平等故正見亦等，彼已遠離如是等想。所以者何？若有等想有不等想，彼諸比丘無有等想及不等想。所以者何？諸佛之法離一切想，彼於佛法通達無生，不得無生法。是故阿難！彼諸大德比丘作如是語：『我等今日具足成就邪見遠離正見。』阿難當知！彼作是說：『我等今日害多百千眾生命』者，阿難！彼諸比丘令此時會百千眾生諸天及人，知有為法皆悉如幻、如影、如響，知此法故，離眾生想、離壽想、人想，離一切法想，以一切法不可種方便種菩提善根。諸比丘、比丘尼、優婆塞、優婆夷，從諸比丘聞此密語，亦得離眾生想、壽想、人想，不數數死。所以者何？若著眾生想、壽想、人想則數數死，彼已遠離如是法故畢竟不生。是故阿難！彼諸比丘作如是說：『我等今日害多百千眾生命根。』阿難當知！彼作是說：『我等今日已逮菩提，於無餘涅槃而般涅槃』者，阿難！彼諸比丘，令此大眾百千萬億那由他諸天及人，即於今日得離煩惱得逮菩提。所以者何？此諸大眾皆發阿耨多羅三藐三菩提心，而於今日聞說金剛句法，皆得無生法忍得見菩提，以是事故而作是說：『我等今日逮得菩提，我等今日於無餘涅槃而般涅槃』者，彼不斷煩惱不修佛法無餘煩惱。是故阿難！彼諸比丘作如是說：『我等今日已逮菩提，於無餘涅槃界而般涅槃。』言今日者，阿難當知！即於此日不生亦無所生，故名今日。(天竺正音不生與今日音同也)是故阿難！求菩薩乘若善男子、善女人發阿耨多羅三藐三菩提心者，於一切法應當漸損，以不可得法發菩提心，於一切法是名為出離菩提想，於一切法是名為入無餘涅槃而般涅槃。阿難！求菩薩乘族姓子，不應深著日想，不應以日而生晝想。阿難！愚小之人以日為晝想，無黠慧故。所以者何？若令此晝是真實、是堅牢、是常住者，應有積聚不應過去，唯應有晝不應有夜。阿難當知！有晝夜想者此是凡小。是故阿難！求菩薩乘族姓子有深心者，為善知識所護，不應生晝夜想。所以者何？求離一切想是菩提道故。」

[0272c22] 爾時文殊師利法王子，欲重宣此義，而說偈言：

「無明名為母，　　能生生死故；
　已拔其根本，　　是故名為害。
　不正觀思惟，　　喜愛名為父；
　彼皆如實知，　　畢竟無所有。
　以知無所有，　　而害其根本；
　不緣無所有，　　是故名為害。
　所說羅漢法，　　及與凡夫法；
　彼已以智壞，　　是故名為害。
　所有眾多相，　　已知其性相；
　以不可壞法，　　壞相名壞僧。
　本來所分別，　　如來諸法想；
　彼已斷遠離，　　知其不生滅。
　此想次第起，　　思量知是空；
　如所說平等，　　彼已能證知。
　所說欲功德，　　其名有五種；
　遠離此諸想，　　知想皆如幻。
　是諸比丘等，　　於欲無增減；
　於導世師前，　　而作如是說。
　知欲性皆空，　　猶如夢所見；
　畢竟無所生，　　於此智得滿。
　以邪智知法，　　虛偽不牢固；
　邪名為虛妄，　　於此智得滿。
　有為法虛妄，　　而無有遠近；
　無知無近遠，　　如五指摩空。
　彼說諸正見，　　皆見是平等；
　如諸法平等，　　知見等亦然。
　凡小多分別，　　眾生想故死；
　若不得眾生，　　亦無有死想。
　有緣諸眾生，　　除其計壽想；
　知計壽過患，　　除其如是想。
　遠離眾生想，　　及與計壽想；
　彼作如是說，　　害多眾生命。
　已遠離死想，　　達無分別法；
　知不壞菩提，　　不增無果報。
　死生不可聚，　　覺了清淨法；
　一切法無諍，　　不生常寂滅。
　不應分別晝，　　亦不分別夜；
　於不來去法，　　而求於菩提。
　凡小恒分別，　　以日用為晝；
　欲求菩提者，　　莫作是分別。
　彼以是密語，　　宣說如是法；
　以知此法故，　　能作如是說。」

[0273b08] 文殊師利法王子說此偈已，爾時會中百千眾生已拔疑箭，無復疑惑逮大照明，於諸法中得無生法忍，各自脫身所著上服，以奉文殊師利法王子，皆作是言：「願使我等於未來世，說是妙法覺悟眾生，如今文殊師利法王子覺悟眾生。」

[0273b13] 爾時世尊告文殊師利言：「善哉，善哉！文殊師利！除眾生疑照明佛法，法應如是。」

[0273b15] 爾時阿難白佛言：「世尊！今此百千眾生所有疑箭，非是世尊所拔斷耶？」

[0273b16] 佛告阿難：「今此百千眾生，皆是文殊師利本所教化成就菩提，聞彼說法皆能信解。」

[0273b18] 阿難白佛言：「是諸眾生皆於菩提不退轉耶？」

[0273b19] 佛告阿難：「如是，如是！是諸眾生已於菩提而不退轉。所以者何？為文殊師利善知識所護念故。」

[0273b22] 爾時阿難白佛言：「世尊！此諸比丘，生堅信想，生堅法想，生八人想，生須陀洹想，生斯陀含想，生阿那含想，生阿羅漢想，生聲聞想，生辟支佛想者，皆於菩提不退轉耶？」

[0273b25] 佛告阿難：「是處難信，樂小法者，懶惰、懈怠、不勤精進、貪著飲食、貪著欲染，親近樂行欲染法者，好喜談說無益之語，亂心失念不具威儀，心意躁擾不攝諸根，輕躁嬉戲愚佷多語，如是眾生信是法難。阿難！著增上慢不能護身貪著身命，遠閑居處捨多聞法，破戒憍慢毀法竊法，不尊重法毀滅正法，貧窮法財喜樂非法，誹謗正法樂行非法，不知恩報恩，不敬佛法僧。阿難！如是眾生信是法難。慳心堅著惡戒瞋心，不解佛法，成就惡慧貧窮智慧，惡友所護遠離善友，不為般若波羅蜜所護，不為諸陀羅尼經王所護，起有得見，深重利養貪著衣鉢，於衣鉢物極生重心，不尊重和上、阿闍梨，於初夜後夜不勤行方便。阿難！如是眾生信是法難。殺生、偷盜、邪婬、妄語、兩舌、惡口、說非時語，貪、瞋、邪見、親近邪見，修行廣布邪方便法，無慚無悔朋黨交遊，獨行無伴離沙門法，行非沙門法，不信空無相無作無為不生不滅一切諸法非破壞相。阿難當知！如是眾生信是法難。」爾時世尊說是語已，即便默然。

[0273c17] 爾時阿難承佛威神問文殊師利法王子言：「文殊師利！世尊何故默無所說？」

[0273c18] 文殊師利言：「將來惡世眾生，成就如是惡不善法，不能信解如是深法，以是事故世尊默然。」

[0273c20] 尊者阿難問文殊師利言：「來世眾生少有信解如是法不？」

[0273c22] 文殊師利言：「來世眾生信此法者甚少，猶如眾生不識珍寶者多、識者甚少。所以者何？非其智力所及。阿難！眾生亦爾，聞說此法信解者少；設有信解如是法者，不為國土城村人民所敬，國土人民咸共輕賤而遠離之。所以者何？此人先世作法留難業因緣故，今受此報。」

[0273c28] 阿難請文殊師利言：「惟願為此少信解眾生敷演此義。」

[0273c29] 文殊師利言：「此事問佛，佛當演說。」爾時阿難，即便問佛。

[0274a02] 爾時世尊，四面顧視，即出舌相，遍覆三千大千世界，於其舌相復放光明，遍照十方恒河沙世界，皆令周遍。時四部眾，佛神力故，皆見十方恒河沙諸佛世界諸佛世尊，皆說是法悉得聞知，聞是法已皆共和合勸請世尊：「唯願如來宣說此法莫令斷絕。世尊！今十方諸世界中，無量無邊不可限量諸佛世尊宣說是法，我等悉得見聞，其所說法無有增減，如今世尊等無有異。」

[0274a10] 爾時世尊還攝舌相告阿難言：「汝頗曾見不實語人有是廣長舌相不耶？」

[0274a12] 阿難白佛言：「無也。世尊！此是世尊誠實說于戒定忍辱，憐愍饒益慈悲喜捨，一切智果所得舌相。是故世尊！唯願為此少信眾生族姓男女敷演此義，因是事故，諸不信者以此證知，皆令得信。」

[0274a17] 爾時世尊告阿難言：「今此四眾諸來會者，比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞說此法者，皆於阿耨多羅三藐三菩提不退轉，漸次修行，當得阿耨多羅三藐三菩提，即於此處宣說是法無有增減，如我今日等無有異。」

[0274a23] 爾時四眾比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆大歡喜踊躍無量；其中或有以衣散佛者，或以華者，或以諸鬘，所謂須曼那鬘，金鬘銀鬘，毘琉璃鬘，頗梨鬘，車璩鬘，馬瑙鬘，象瑙鬘，日光寶鬘，雜七寶鬘，以如是等鬘，而散佛上。諸天以曼陀羅華，摩訶曼陀羅華，波流沙華，摩訶波流沙華，曼殊沙華，摩訶曼殊沙華，迦迦勒羇華，摩訶迦迦勒羇華，盧遮摩禰華，摩訶盧遮摩禰華，輸娑摩禰華，摩訶輸娑摩禰華，如是等諸華而散佛上。復以天優鉢羅華，波頭摩華，拘物頭華，分陀利華，而散佛上。於虛空中作天伎樂，種種歌頌讚歎佛德。諸龍王等皆雨真珠散於佛上。一切女人即脫身上妙好瓔珞以散佛上，脫身上服以用奉佛，即整衣服右膝著地，一心合掌住於佛前，皆共和合而作是言：「諸佛如來，言無有二智無障礙，記說我等必當作佛。」

[0274b13] 爾時世尊告阿難言：「如是阿難！是諸女人必於阿耨多羅三藐三菩提不退轉。所以者何？諸佛世尊，永斷愚癡、貪欲、瞋恚及諸憍慢塵垢黑闇一切染著，燒燃煩惱永盡無餘，成就精進成就諸力，威德尊嚴神足自在光明照曜，眷屬成就尊貴威勢，色族姓處皆悉具足，相好具足光明具足到安隱處，如釋如梵如欲界中尊，威儀具足、戒行具足、觀察具足。天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆共尊重恭敬讚歎不染世法，永捨一切諸有為法，成就解脫諸佛之法見聞不虛。」

[0274b24] 阿難白佛言：「世尊！云何諸佛世尊聞不虛耶？」

[0274b26] 佛告阿難：「汝不知耶？」

[0274b26] 阿難白佛言：「世尊！實所未知，唯願說之，云何如來聞不虛耶？」

[0274b28] 佛告阿難：「一心善聽，吾今解說。阿難當知！若有眾生，已聞、今聞、當聞釋迦牟尼佛名者，是諸眾生，皆於阿耨多羅三藐三菩提不退轉。所以者何？諸佛菩提無虛妄故，亦無貪欲及以瞋恚。阿難！何況今日現於我前能以一華散我上者；若有眾生，我泥洹後形像舍利，能持一華以供養者，如是眾生亦於阿耨多羅三藐三菩提不退轉。」

[0274c06] 阿難白佛：「若有畜生聞釋迦牟尼佛名者，皆於阿耨多羅三藐三菩提不退轉耶？」

[0274c08] 佛告阿難：「若有畜生聞釋迦牟尼佛名者，是諸眾生皆種阿耨多羅三藐三菩提種子因緣。所以者何？諸佛如來，其有聞者聞必不虛，是故諸佛如來言無有二。阿難！譬如尼拘陀樹枝葉茂盛，能蔭百人至五百人。阿難！於意云何？其樹種子為大小耶？」

[0274c13] 阿難白佛言：「世尊！其子甚小。」

[0274c14] 佛告阿難：「是尼拘陀樹種子雖小，得地、水、火、風、虛空眾緣故，而得生長漸次廣大。如是阿難！彼諸眾生種菩提種子漸次增長，當成阿耨多羅三藐三菩提，而不可腐敗不可敗壞。所以者何？以不住一切法作種子故，而不腐敗亦無毀壞。」

[0274c20] 爾時阿難白佛言：「世尊！為是諸佛本願之力？為是諸佛法應爾耶？」

[0274c21] 佛告阿難：「是我本願，若有聞我名者，必不退轉阿耨多羅三藐三菩提，亦是諸佛法應如是。所以者何？一切諸佛法皆等故。」

[0274c24] 阿難白佛：「若諸佛法等，以何緣故立誓願耶？」

[0274c25] 佛告阿難：「諸佛世尊宣說法時，會中諸菩薩摩訶薩，聞佛說法即立誓願：『使我將來成佛說法，見聞不虛亦復如是。』」

[0274c27] 爾時阿難白佛言：「甚奇世尊！成就如此希有之法，復以此法利益眾生。」

[0274c29] 佛告阿難：「如是，如是！如汝所說。我為利益諸眾生故，遍諸佛土供養諸佛不惜身命，捨一切物無有慳悋，勤修精進積集難得，無所依倚菩提之道，於一切法而無所取，以攝眾生。」

◎
廣博嚴淨經卷第四

【經文資訊】大正藏第 09 冊 No. 0268 佛說廣博嚴淨不退轉輪經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，范振業大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA