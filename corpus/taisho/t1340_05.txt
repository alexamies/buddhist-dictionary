大法炬陀羅尼經卷第五
隋天竺三藏法師闍那崛多等譯

  * 四聖諦品第九 
  * 忍校量品第十 
  * 三乘教品第十一 

四聖諦品第九

[0679c09]  佛告阿難。爾時放光如來復告眉間白毫梵  天言。梵天。汝今將非自以具足辯才問斯義  耶。汝豈不知此菩提門順諸聖諦乎。梵天言。
世尊。云何名為順於聖諦。佛告梵天。可不用  此諸助道法與彼聖諦和合相應耶。梵天復  言。世尊。如來所說四聖諦者。即是諸佛隨順
次第而說。無異一切菩提覺法。佛如是說已。  佛復告梵天言。汝知佛說四聖諦不。梵天言。  世尊。我亦少知四聖諦義。佛言。梵天。汝云何
知四聖諦義。梵天言。世尊。我所知者。謂苦聖  諦。苦集聖諦。苦滅聖諦。苦滅道聖諦。世尊。  我如是知四聖諦義。佛言。梵天。汝言苦諦。其
義云何。梵天言。世尊。我親從佛聞如是說。非  此五陰名苦諦乎。聖人觀察除斷我見證彼  無我。以證知故。見此五陰如賊如怨。即便捨
離五有生處。世尊。我如是知苦聖諦義。世尊。  若我不聞佛所說者。我終不能作如斯說。何  以故。如是義者唯佛證知。非我境界。所有疑
惑。唯佛能斷。所以者何。唯佛能知一切諸  法無障礙故。如佛所說我如是知。世尊。我今  欲聞四聖諦義。唯願世尊為我解釋。何故名
聖。云何名諦。佛告梵天。所言諦者名之為實。  實名一體。聖名方便。方便證知故名聖諦。梵  天復言。世尊。云何名實。佛言。梵天。所言實
者名順隨義。汝當諦聽善思念之。吾今為汝  分別解說。梵天。汝知諸阿羅漢得漏盡時所  捨事不。梵天言。世尊。我不能知諸阿羅漢得
漏盡時所捨之事。梵天。諦聽吾為汝說。於有  漏法一心厭離不受生死。是名為捨。是名漏  盡。亦名畢竟。畢竟捨故住彼實中。一切捨故
名之為實。梵天。所言聖諦即是五陰當知五  陰是苦因緣。是故五陰名為怨賊。一切聖人  如實觀知。故能捨棄。以是義故名苦聖諦。
是故世尊說此五陰為眾苦本。名為怨家。亦  名欺誑。聖人觀察如實知故名為聖諦。復次  梵天。言集諦者是無知滅。此集滅者。是佛世
尊為諸賢聖方便而說。此若實者無有是處。  何以故。梵天。所言集者即是虛妄。若是虛妄  則不名滅。所言滅者則非虛妄。非虛妄者是
為聖諦。言聖諦者謂阿利耶。阿利耶者名  知五陰。聖人諦知諸陰非實。是故能捨名為  聖諦。以捨著故名殺大怨。所有集者當知非
實。若見集生是為常見。若見集滅是為斷見。  諸佛如來作如是說。非集非滅是為聖諦。此  即名道。道者所謂真實之道。即諸聖人深達
五陰。應如是知。復次梵天。趣求義故名之為  道。梵天當知。譬如有人作是思念。我於過去  作何等身。我於過去作如是身。彼二種念則
是虛妄。更復思惟。我於過去從何所來。我於  過去曾如是來。亦為虛妄。梵天當知。一切諸  法皆是分別。無有真實亦復如是。是則名為  清淨道也。

大法炬陀羅尼經忍校量品第十

[0680b04]  阿難。爾時彼放光佛復告眉間白毫梵天言。  梵天。此陀羅尼法門寬大無邊。今當為汝開  顯初問菩薩行法少分之事。當知如來方便
密教。梵天。譬如商主為求寶故欲入大海。於  先積集種種資裝。所謂船櫂帆桅生熟糇  糧。凡是海中供用諸物。咸悉備之置於海岸。
唱如是言。誰於今日欲入大海求諸所須以  除貧乏。若有能者宜同此行。時眾多人為求  利故。若十二十乃至百千俱願入海。時大商
主見眾已多。即自思念。是大眾中。其有身羸  力少怯弱小心。不堪經險難與終事。我應遣  還。如是思已遂宣告曰。諸人當知。今此大海
深闊無邊。不可期以時月歲數而尅迴還。方  復海中有八大難。何等為八。一者惡波。二者  旋流。三者摩竭。四者錯魚。五者諸餘大魚。
六者夜叉羅剎。七者惡風。八者惡龍。如是八  難難可過度。脫當逢遇船壞命終。誰能堪忍  無怖畏者。宜於今日共處此船。若疑不堪荷
負險阻。各隨意還。眾人聞已多即退散。如  是梵天。今此眾中有無量人。聞此陀羅尼甚  深法門寬大無邊。心生驚恐。作如是念。此陀
羅尼但說一句。無量歲數尚不能盡。若具說  者誰堪聽受。如是無量無邊眾生。或生退心。  或起種種愚癡惡邪煩惱障礙。輪轉生死。如
是梵天。如來世尊為欲增長彼等眾生諸根  欲力。亦令成就不退轉心故。如彼商主見諸  商人怯弱不堪慮其敗壞。明說海難乃至命
終諸恐怖事遣還本所。梵天當知。彼大商主。  能有如是密謀深智大方便力。如來亦爾。以  大方便為此億數諸菩薩眾。欲開發彼無量
無邊億那由他不可思議大智慧忍。而諸世  尊所有不思議大智慧忍之所行處。但為阿  毘跋致菩薩摩訶薩說。令得成就不退轉忍。
如是甚深大功德忍。一切眾生無能知者。唯  除深樂大乘法者。彼當能住如是忍中。

[0680c10]  爾時眉間白毫梵天復白放光佛言。世尊。彼  忍何故名為無量無邊也。佛告梵天。是忍功  德不可算數故言無量。不可窮盡故言無邊。
諦聽梵天。譬如此閻浮提周遍充滿無價眾  寶。於彼須彌山頂。復有一摩尼珠。名曰威花。  以此滿閻浮提無價眾寶。與彼山頂一威花
珠。本非稱量寧可為比。復次梵天。置無價寶。  假使此威華寶滿四天下。彼須彌頂復有一  寶。名釋迦毘楞伽。以四天下滿威華寶。亦不
敵彼一毘楞伽也。復次梵天。置威華寶。假復  聚積彼毘楞伽。上至有頂。猶亦不如補處菩  薩。更有妙寶。名曰寶精。此寶能為補處菩薩
諸莊嚴具。隨彼菩薩凡所受用。欲入胎時而  於母腹先為宮宅。菩薩然後從天降入受最後  身。如是菩薩福德力故。感得此寶生身常用。
菩薩身大寶亦隨大。是寶能成無量福聚。從  初發心乃至十地。諸功德聚是寶所生。梵天  當知。如是勝寶過於一切世間出世間勝功德
力所生之寶。復次梵天。彼出世無價功德大  寶集大善根。開發教化勝出眾寶。云何名為  大功德聚及大善根。如是梵天。彼最勝上功
德善根者。我先為汝說此法門一句之義。無  有價量無有算數。出世勝寶差別說已。復次  梵天。又以無價最勝寶故。今更引喻。梵天。譬
如此閻浮提除去諸山及眾瓦石。其地平正  無有丘墟。自閻浮提地上至三十三天。滿中  諸人皆獲初禪成就一心。名上凡夫。梵天。於
意云何。彼得初禪勝上凡夫。心所念智所知  之處。名為何等。梵天白言。世尊名為世間智  慧境界。佛告梵天。於意云何。一須陀洹人心
所念智所知之處。復名何等。梵言。世尊。名為  出世智慧境界。佛言。梵天。假使滿閻浮提勝  上凡夫。盡其心力。能知一須陀洹人心智境
不。梵言。不也世尊。何以故。凡夫不知出世事  故。如是梵天。一切凡夫尚不得知。云何能得  稱量言說。是故雖滿此閻浮提已得初禪勝
上凡夫。終不可比一須陀洹。梵天白佛。實爾  世尊。何以故。彼諸凡夫唯得初禪。猶尚未得  二禪已上乃至四空世間勝法。云何能知須
陀洹等所知出世法也。梵天當知。是為第一  無價眾寶譬喻差別。復次梵天。置一天下勝  上凡夫。假使滿四天下皆是須陀洹。盡其智
力。亦不能知一斯陀含心之所行智之所證。  乃至不能思惟稱量少分邊際。梵天。是為第  二勝寶譬喻差別。復次梵天。置四天下滿須
陀洹。假使滿四天下皆斯陀含。終不能知一  阿那含心之所緣智之所證。乃至滿四天下  諸阿羅漢。亦不能知一辟支佛心智境行。梵
天。是為第三第四第五寶喻差別。復次梵天。  置阿羅漢。假使滿四天下皆辟支佛。共盡智  力。若欲思量一生菩薩入母胎時心智境界
證入次第大願深忍問答演說及諸威儀。終  不能知。不能思量。不能分別。不能聽說。乃至  不得彼法少分。唯除如來應供正遍覺乃能
知耳。梵天。是為菩薩第六勝寶譬喻差別。復  次梵天。此閻浮提滿中天寶如上喻說。乃至  須彌頂寶。名曰威花。我今為說此寶威光及
以德用。更引諸喻顯其少分。此言難信。唯除  證者。梵天。若取威花勝寶。置於須彌山頂。是  大海水深八萬四千由旬。其下乃有諸龍宮
殿住所及阿修羅迦樓羅等宮殿住處。所有  眾寶及大海中種種寶珠。彼大德龍神通力  故。珍寶瓔珞皆有光明。諸阿修羅雖多諂詐。
神通瓔珞亦有勝光。如是一切光明。若遇威  花。眾寶光明皆滅不現。梵天猶如日輪現時。  悉能映蔽諸螢火光喪沒不現。其事若此。梵
天當知此日輪光繞須彌山。餘方現時。彼山  頂寶。於閻浮提作大照明。

[0681b20]  爾時梵天白佛言。世尊。是威花寶從何而來。  誰德所感。佛告梵天。大海最下有金剛際。於  彼際下有一火聚。名為多日。光明熾盛。此即
大鐵圍山根本出處。彼有金地名曰解脫。是  威花寶從此而生。梵天復言。世尊。彼威花寶  云何無價。佛告梵天。此四天下一切所有小
大諸山樹木叢林及諸藥草皆悉熾然。遍燒  欲界猶如劫盡。彼火盛時。若於梵宮取一威  華寶。投置火內。如一念頃大火即滅。猶如
大雨能滅小火。此寶威神亦復如是。梵天。此  寶現時誰福所致。梵天復言。世尊。我以不知  先問此義。是威華寶威力住處。唯願善說令
我得解。佛告梵天。如劫盡時。三千世界百億  天下。各隨本所一切烔然。當於是時聚威花  寶。置於梵宮。是寶威光。能令欲界諸天宮殿
下及地獄凡所至處猛火即滅。皆得清涼如  秋九月夜後分時。劫火皆滅能作清涼。亦復  如是。梵天。是時眾生以福盡故。諸摩尼寶隱
沒不現。眾生無計能得是寶。彼威華寶不可  得見。如辟支佛出世甚稀。

[0681c11]  復次梵天。從海下至第四風界。彼有風輪名  曰極駃彼風輪上有火輪界。名曰不壞。恒常  熾然猛焰不絕。彼火輪上有一威花。安住在
一摩尼寶上。以彼二寶威光德力。能持火  輪熾然不絕。亦復能制令彼火輪不得燒壞  大地諸方大鐵圍山須彌山王及大海水。如  是一切皆以依彼威華寶珠及勝摩尼光明德
力。乃得安住。

[0681c19]  復次梵天。所言毘楞伽寶者。純真金色善根  所生。自然彫瑩。乃能出過須彌山頂。忉利天  處。夜摩天處。兜率天處。住於梵宮。菩薩從閻
浮提生兜率已。善根力故。此寶自然生於篋  中作降魔事。何以故。梵天。若有諸魔及魔眷  屬。發大惡心趣兜率天。作諸障礙壞亂菩薩。
雖共盡力而不能動。所以者何。由此摩尼寶  莊嚴具在菩薩頸。珠威力故所有魔事自然  壞滅。魔王波旬深生憂惱。又是菩薩初從天
降入母胎時。彼莊嚴具亦常隨逐。乃至初生  出家坐於道場菩提樹下。彼寶恒在。是時魔  王與其軍眾無量億數。現百千種大恐怖事。
奮其威猛諸鬪戰具。菩薩端坐寂然不動。破  魔軍已成等正覺。梵天當知。彼釋迦毘楞伽  勝摩尼寶。有如是力。何況菩薩處兜率時。魔
王獨能為障礙也。假使餘天及兜率天。亦不  能損。以寶常隨菩薩身故。

[0682a07]  時彼梵天復白佛言。世尊。彼釋迦毘楞伽摩  尼寶。唯有是德更有餘力也。佛告梵天。彼  寶威力乃有無量。非唯此也。梵天。此閻浮提
縱闊七千由旬。其地形相北闊南狹。如婆羅  門車。時彼天下有四王治處。何等為四。一者  人王。二者蛇王。三者惡馬王。四者惡龍王。
梵天。此閻浮提毒蛇遍滿。咸有瞋心盡吐毒  火。更相  [口*歔]  螫己及他身皆為灰燼。當於彼時  鳥獸及人。觸此毒火即便喪滅。如是瞋毒諸
惡龍等自相燒滅。況復餘類。梵天。此閻浮提  蛇毒充滿。於意云何。如是蛇眾可謂多不。梵  天言世尊。甚多甚多。佛告梵天。於此三千大
千世界。所有惡龍及諸龍王。有大神通。於虛  空中起大重雲。奮大電光。震大惡雷。放大霹  靂。雨大雹雨。出種種聲現種種威梵天。於意
云何。如是龍眾可謂大不。梵言。世尊。甚大  甚大。佛告梵天。於此三千大千世界。所有惡  人惡馬諸惡毒等。住於邪道。然後遣令觸彼
惡蛇惡龍惡馬。乃至惡人皆起瞋心惡心惡  力惡行惡事。乃至惡道具足。如是諸恐怖時。  如是菩薩於兜率天。開發顯示彼摩尼寶。令
彼惡毒眾生等見。眾生覩已惡事消滅。世界  清淨惡心自息。柔軟和順慈愛歡欣。皆以見  彼摩尼寶故。梵天當知。此釋迦毘楞伽寶。乃
有如是無量無邊大威德力。若具說者終不  可盡。

[0682b03]  時彼梵天復白放光佛言。世尊。如佛先說。菩  薩身寶名寶精者有何功德。唯願開示令我  等聞佛告梵天。汝今不應問斯大事。何以故。
一生菩薩善根深重。凡諸果報。非彼世間所  堪知見。所以者何。如是菩薩欲入胎時。是寶  先導隨菩薩身而作佛事。出時亦爾。是故此
寶寶中最勝。乃有如是無量勢力。汝等梵天。  若知寶處。則往供養恭敬禮拜。不應問我有  何功德。梵天白言。世尊。我於此義無復疑心。
為諸眾生故發斯問。欲令聞者生歡喜心。以  是義故我諮世尊。如此問者。欲於將來具行  佛事增長菩提世尊。是菩薩寶下閻浮提時。
威德力故日月光明尚皆喪滅。而況星宿諸  火光等能不滅乎。是故此寶最為殊特。常依  菩薩摩訶薩所。一切梵天。應將是寶安置梵
宮。尊重恭敬禮拜供養作希有事。世尊此寶  光明能蔽日月星宿火光。令不復現。而彼日  月星火等光無滅沒者。皆是如來神力所為。
不使世間常處暗冥。所以者何。如來世尊有  大慈者。加被一切諸眾生故。若無如來威神  加者。乃至一切梵天光明亦皆失滅。佛告梵
天言。加護者義何謂也。梵言。世尊。加護義  者。以上被下劣依勝故。諸佛世尊一切諸事。  勝出世間諸人天等。譬如日光出時諸螢火
光悉皆失滅。如來威力若不加者。一切人天  光明喪滅亦復如是。世尊。我於如來威神德  力。無復疑心。何以故。我觀如來心無厭足。是
故我今為未來世諸眾生等。敢問斯事。

[0682c02]  佛告梵天。汝今頗知有諸外道五通神仙所  得四禪四空三摩跋提入出心行不。梵天言。  世尊。我今少知外道諸仙所得禪定三摩跋
提。然此眾中有未解者。來世眾生復不能知。  是故我今問如是義。欲令眾生不知者知。亦  令將來未解者解。

[0682c08]  梵天。世間無有語言及義文句名字而能離  此陀羅尼門修多羅者。梵天所有諸修多羅。  或祇夜。或授記。一切他所問者。或有此三十
七助菩提法所攝。乃至顯說行者。皆悉入此  妙陀羅尼深法門中。是以今此陀羅尼門。即  為三世諸佛已說當說。我今現在亦復演說。
若有人能如我所說。憶念受持是陀羅尼者。  此人未來還得如我說如斯法。我於往昔亦  曾供養恭敬尊重無量諸佛。彼諸佛等亦以
此陀羅尼修多羅法門。教化成就無量億數  諸大菩薩摩訶薩眾。

[0682c19]  佛告梵天。我念過去無量億劫。有佛世尊。名  勝三昧如來應供正遍覺。出現於世。彼最後  身所生之處。其父輪王名大精進。七寶具足
統四天下。菩薩即是寶后所生第一太子。常  處深宮。與八萬四千眾美女俱。如是諸女皆  以種種名寶瓔珞摩尼天珠。而為莊飾。前後
圍繞遊觀園林。無量妙音以娛菩薩。猶如帝  釋歡喜之園。然是菩薩有大人相。一切世間  無能及者。梵天。菩薩後時問眾女言。汝等誰
有赤檀箜篌。如其有者今宜前進。時有一女  以檀箜篌奉授菩薩。菩薩彈已作是思惟。如  此聲者。從何所來。為從絃生。為從柱出。為
棍有耶。為檀作乎。如是思已知聲無定。復作  是念。我若不觸即不出聲。如是聲者應從手  出。作是念已。即便以手觸於虛空。聲亦不出。
因此方知手無定聲。知無定已即復思念。今  此聲者虛妄不實。假眾因緣和合而有。彼諸  眾生甚大愚癡。常為無明迷惑所覆。不知見
覺。耽著此聲因為放逸。具造眾惡墮三惡道。  菩薩如是深厭離時。即入三昧。入三昧已。悉  捨世間五欲眾具。凡是所重如棄洟唾身昇
虛空。住虛空已復作是念。我今此身必定成  佛。如是念時。即便獲得大勝三昧三昧力故  足步虛空詣菩提樹。至樹下已。結加端坐身
不動搖。梵天。菩薩如是結加坐時。有一魔王  名拘知舍住菩薩前以偈讚曰。

丈夫速成佛　　為世安樂故  
無憂甘露句　　滅盡諸煩惱

[0683a18]  佛告梵天。我於爾時作婆羅門。名速疾身。覩  彼菩薩坐道樹下將成正覺。內自思念。我今  要當在菩薩前一心合掌恭敬而立。彼成佛
時乃可休息。於是七日七夜住立。諦觀更無  餘念。不念飢渴。不覺疲勞。亦無睡眠。過七日  已。菩薩方證無上菩提轉大法輪。梵天。我於
爾時彼佛法中起增上信捨家出家。願我當  來亦成正覺。如今莫異。梵天。彼佛世尊知我  發心精進勇猛堪能荷負無上菩提。便授我
記。告言。仁者。汝於未來過無量劫。當得作  佛。號曰放光如來應供正遍覺。汝最後身其  所生父。轉輪聖王名祭火光。即於生世捨家
出家。修行未幾成正遍覺。梵天。我於爾時與  菩薩眾十四人俱。我等並於十四年中。專精  讀誦此陀羅尼。彼勝三昧。如來於十四年中。
有所宣說唯一法句。我等聞是法句義已。即  時獲得不退轉忍。以此忍故。無復一切煩惱  怖畏。梵天。時彼如來為十四菩薩。於十四年
中教化成熟。令住不退轉地。不壞不動猶如  金剛。其心牢固眾善熏心。於諸法中得不退  轉。時彼梵天。復白佛言。世尊。我今已知彼諸
菩薩不退轉行。猶未審知此陀羅尼修多羅  說一句門。其義云何。佛告梵天。此修多羅一  句門者。即如來藏。此一句門若具說者。假使
三千大千世界所有諸聲及眾音樂。所謂四  天王聲。忉利天聲。夜摩天聲。兜率天聲。化樂  天聲。他化自在天聲。乃至魔王宮殿一切諸
聲。皆為法音演茲一句猶不能盡。何以故。由  一句門顯示佛藏深寬大故。梵天。此如來藏  寬大無量無際無邊不可窮盡。若宣說者。令
諸眾生身心清淨安隱快樂。昔所未得今悉  得之。斯皆由波如來藏故。

大法炬陀羅尼經三乘教品第十一

[0683b22]  佛告阿難。時放光如來於大眾中。命一婆羅  門子毘舍佉言。汝毘舍佉。若聲聞人凡欲教  化。云何能令他人歡喜。先當自淨身口意業。
發誓精進善學法義。常多思惟成就智慧。然  後教他。令生歡喜增長善法。若不如是。不能  令他於彼義中分別解說。應如是住如是念
如是學。何以故。若無智慧即非善學。尚不自  知況能教他。毘舍佉。譬如世間剪角特牛無  有鬪事。既不自護亦不護他。何以故。無鬪具
故。如是毘舍佉。若沙門婆羅門諸眾生等不  勤學者。不能思義。不如說行。不能為他談說  議論。何以故。無智慧故。但有憍慢增我所
心。自他善法皆悉損減。是故有智慧者不起  憍慢。無我所心我想不生。亦無執著不貪己  身。何以故。見聖諦故不生煩惱。惡毒滅故無
有諍論。離怨敵故無我所心。不自讚故除欲  煩惱。不念餘事唯觀因緣。亦教他觀十二因  緣一切生滅。毘舍佉。是則名為聲聞行人。善
自防護身口意業。亦能教他遠離三過。

[0683c12]  復次毘舍佉。辟支佛人則不如是。無有說想。  但自覺悟不能教他。所以者何。是人斷絕大  願深行。唯樂寂靜不願化生。一向不能宣說
諸法。亦不能說善惡業報。乃至生死過患涅  槃安樂一切不說。唯觀他心知有樂欲。即便  普現神通變化。自在無礙令他信解。為物福
田生大功德。隨其所願即能成滿。勝聲聞人。  以得自在神通力故。毘舍佉。彼亦丈夫以於  過去久遠修習少欲知足。今如是行。如是
業如是願。以本願故於佛法中但取少分唯  現神通隨宜利益。而實不能說法度人令他  歡喜。毘舍佉。是人但以自覺彼法。是故不能
說法教化。而彼亦有如是方便憐慜眾生示  現神通出生善根。世若無佛則住世間。若佛  興世便取滅度。是人出時無有師教。唯以自
力出家修行。內心思惟而自證覺。是故勝彼  聲聞福田。毘舍佉。是為辟支佛所行事業。

[0683c29]  復次毘舍佉。化眾生耶。我今略說菩薩學處  若諸菩薩自所學處。先觀世間所有漏法。即  見有為皆從緣起無暫時住念念自滅本性空
寂。如是知已欲令一切生歡喜故。應先自行  六波羅蜜。亦化眾生令行六波羅蜜。令捨離  慳著。彼若無物菩薩給與。教勸行施令心歡
喜。又以持戒慰喻開示。如是忍辱精進禪定  智慧諸波羅蜜等。菩薩摩訶薩。常應勤行。亦  令眾生如是修學菩薩行已。身心歡喜。亦令
眾生身心歡喜。而彼菩薩乃至命盡。不捨如  是勤精進心。又彼菩薩。以多慈悲精進力故。  無量眾生願從其學。皆自思念。我等何時得
如是行。毘舍佉。上至諸天猶皆樂彼丈夫所  行。何況人也。是故汝等。應當勤學大丈夫行。

大法炬陀羅尼經卷第五

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
