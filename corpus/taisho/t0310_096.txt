大寶積經卷第九十六

大唐三藏法師菩提流志奉　詔譯

勤授長者會第二十八

[0540a26] 如是我聞：

[0540a26] 一時佛在舍衛國祇樹給孤獨園，與大比丘眾千二百五十人俱，皆是阿羅漢，諸漏已盡，無復煩惱得上調伏，猶如大龍，所作已辦，棄諸重擔，逮得己利，盡諸有結。正智解脫心得自在，最上應供，眾所知識。唯有阿難，猶在學地。其名曰：阿若憍陳如、摩訶迦葉、摩訶迦旃延、摩訶阿濕波、舍利弗、大目乾連、摩訶劫賓那、摩訶拘絺羅、摩訶梵頗、羅睺羅、難陀，如是等而為上首。復有菩薩摩訶薩五百人俱，皆得三昧及陀羅尼。

[0540b07] 爾時舍衛大城有一長者名勇猛授，富有財寶倉庫盈溢，金銀琉璃、車璩馬碯、珊瑚虎珀、摩尼真珠、象馬牛羊、奴婢僕使商估等類，一切眾多。時勇猛授與五百長者遊讌聚會，作是議言：「諸仁者！佛出世難，人身難得，時亦難遇，於佛法中以信出家是事亦難，成比丘性亦復甚難，如法修行是亦為難，知恩報恩少恩不忘是人難得，能於佛法生信樂心是人難得，信樂成就是事復難，莊嚴佛法是事亦難，解脫生死倍復為難。我等為於聲聞辟支佛乘而求滅度，為當發趣最上佛乘。」咸復唱言：「我等寧於無上佛道而趣涅槃。」作是議已，前後圍遶出舍衛城向祇陀林，詣如來所頂禮佛足，右遶三匝却坐一面。

[0540b20] 爾時世尊知而故問，告長者言：「汝等何緣今來我所？」

[0540b22] 時勇猛授與五百長者從座而起，偏袒右肩右膝著地，合掌向佛白言：「世尊！我等諸人同時集會作是議言：『佛世難遇，人身難得，乃至解脫生死倍復為難。我等為於聲聞辟支佛乘而求滅度，為當發趣最上佛乘。』咸作是言：『我等寧於無上佛道而趣涅槃。』由此議故，今詣如來、應、正等覺。世尊！菩薩摩訶薩志求阿耨多羅三藐三菩提者，應云何學？應云何住？云何修行？」

[0540c01] 佛言：「善哉善哉！汝等發趣阿耨多羅三藐三菩提，來詣我所。應當諦聽，善思念之。如諸菩薩應學、應住、應所修行，當為汝說。」時諸長者受教而聽。

[0540c05] 佛告長者：「菩薩摩訶薩於阿耨多羅三藐三菩提勝志樂者，當於一切眾生起大悲心，應廣修行，應勤熏習。是故菩薩於身命財及以妻子、倉庫舍宅、飲食衣服、車乘臥具、花鬘塗香、一切樂具，應無所著。何以故？以諸眾生執著於身而生惡業，由惡業故墮地獄中。若於眾生起大悲心，於身命財則不執著，便生善趣。是故菩薩摩訶薩於阿耨多羅三藐三菩提勝志樂者，於諸眾生起慈悲已，應修大捨而不求報，不求報者應住戒律，三戒清淨應具忍辱，能忍諸惡應起精進不惜身命，應修一心安住禪定，應修智慧善巧方便，應於我人眾生壽命皆悉捨離。為眾生故，應行布施護持淨戒。為眾生故，應修忍辱發起精進。為眾生故，應入禪定修習智慧善巧方便。」

[0540c20] 時諸長者復白佛言：「世尊！我等於身及彼妻子一切財寶資生之具，心常愛惜。世尊！菩薩摩訶薩云何觀察，於身命財能無貪悋？」

[0540c23] 爾時世尊告長者言：「善男子！菩薩摩訶薩於阿耨多羅三藐三菩提勝志樂者，應觀此身無量過患，微塵積集生住異滅，念念遷流九漏瘡門，猶如毒蛇所住窟穴，其中無主如空聚落，畢竟破壞如坏瓦瓶，惡露盈溢猶如穢器，受諸不淨猶如圊廁，不可觸動猶如惡瘡，貪美為患如雜毒食，不識恩德如未生怨，欺誤於人如惡知識，癡愛為害如友獼猴，斷智慧命猶如殺者，奪諸善法猶如劫賊，常求人便猶如怨讎，無有慈心猶如魁膾，難可承事如暴惡人，如箭著身觸之則痛，如朽腐舍常務修治，如老弱乘難可駈策，如毒蛇篋不可附近，如逆旅館疲苦所集，如孤獨舍無所攝屬，如獄卒伺害，如王者憂國，如邊城警畏，如惡國多災，如破器難持，如祠火無厭，如陽焰虛誑，如幻化惑人，如析芭蕉中無堅實，如水聚沫不可執持，如水上泡速起速滅，如河岸樹臨危動搖，如駛河流終歸死海。」

[0541a12] 復告長者：「次觀此身前後因緣，初從欲愛和合而生，為長養故咽於摶食，至於生藏痰陰消之。次至黃藏將欲熟時，則變為酢。次至風藏風分汁滓，各別流行成大小便，汁變為血、血變為肉，肉處生脂、脂處為骨、骨中生髓，如是身緣前後不淨。若諸菩薩作是觀時，復應思惟，如此身者三百六十骨聚所成，如朽壞舍。諸節支持，以四細脈周匝彌布，五百分肉猶若泥塗，六脈相繫、五百筋纏、七百細脈以為編絡，十六麁脈鉤帶相連，有二肉繩長三尋半於內纏結，十六腸胃繞生熟藏，二十五氣脈猶如窓隙，一百七關穴如破碎器，八萬毛孔如亂草覆，五根七竅不淨盈滿，七重皮裹六味長養，猶如祠火吞受無厭。如是之身，一切臭穢自性潰爛，誰當於此愛重憍慢？唯應觀察，如借他器、猶車運載、但為養育，至菩提故。」

[0541a28] 爾時世尊而說偈言：

「是身眾穢器，　　猶如貯糞瓶，
　凡夫無智慧，　　恃色生憍慢。
　鼻中洟恒流，　　口氣常臭穢，
　眼眵蟲遍身，　　誰當生淨想？
　如人執持炭，　　磨瑩欲令白，
　假使至盡時，　　體色終無變。
　設欲淨其身，　　傾河以自洗，
　身盡莫能淨，　　其事亦如是。」

[0541b09] 於時世尊說此偈已，復告五百諸長者言：「若諸菩薩發勝志樂趣於阿耨多羅三藐三菩提者，應觀此身四十四種。何等名為四十四種？一者此身可厭性無和合故，二者此身臭穢膿血常流故，三者是身不堅畢竟敗壞故，四者是身羸弱支節相持故，五者是身不淨穢惡流溢故，六者是身如幻誑惑凡愚故，七者是身瘡門九處常流故，八者是身火然欲火盛故，九者是身為火瞋火猛故，十者是身遍然癡火遍故，十一者是身盲冥貪瞋癡故，十二者是身墮網愛網覆故，十三者是身瘡聚瘡遍滿故，十四者是身不安四百四病故，十五者諸蟲住處八萬戶蟲故，十六者是身無常畢竟歸死故，十七者是身頑癡於法無知故，十八者猶如瓦器生住壞故，十九者是身逼迫多憂惱故，二十者無有救護必壞滅故，二十一者是身險惡諂誑難知故，二十二者如無底坑諸欲難滿故，二十三者如火受薪貪色無厭故，二十四者身無厭足貪受五欲故，二十五者如被捶打隨損害故，二十六者是身不定盛衰增減故，二十七者身隨心轉不正思惟故，二十八者身不知恩必棄塚間故，二十九者身為他食狐狼所噉故，三十者身如機關筋骨相持故，三十一者身不可觀膿血糞穢故，三十二者身不自由依飲食生故，三十三者身妄纏裹終敗壞故，三十四者身為惡友多逆害故，三十五者身為殺者自殘害故，三十六者身為苦器苦所逼故，三十七者身為苦聚五蘊生故，三十八者身為無主眾緣生故，三十九者是身無命離男女相故，四十者是身為空應觀蘊界處故，四十一者是身虛妄如夢中故，四十二者是身不實如幻化故，四十三者身為幻惑如陽焰故，四十四者身為欺誑如影像故。是為四十四種。菩薩作是觀時，所有身命愛欲執著，妻子舍宅飲食衣服、車乘香鬘一切樂具，皆悉厭離無所顧戀，速能成就六波羅蜜疾得阿耨多羅三藐三菩提。」

[0541c17] 爾時世尊而說偈言：

「善得人身甚為難，　　莫為此身造眾惡，
　畢竟塚間餧狐狼，　　勿為惡見生貪愛。
　凡愚迷惑癡狂故，　　由愛此身造諸業，
　此身亦復不知恩，　　晝夜唯增眾苦緣。
　機關動轉常疲困，　　洟唾便利恒充滿，
　飢渴寒熱相煎迫，　　何有智者愛此身？
　此身無厭如大坑，　　徒能長養眾怨害，
　由此身故常作惡，　　於無量劫受諸苦。
　應念定死修勝福，　　正信生於佛法中，
　飲食衣服及塗香，　　長養此身來已久。
　誰能執持令不壞，　　應知無益勿耽迷，
　牟尼世尊難可遇，　　無量劫中時出現。
　當於佛法生淨信。　　惡道可畏勿隨行，
　設令壽命千億歲，　　猶懼無常生厭離，
　何況須臾不可保，　　為彼沈淪惡趣中？
　或有惡友來相勸，　　人身難得今已得，
　多求財寶受娛樂，　　及此盛年恣嬉遊。
　何有求財而樂者？　　設得守護猶勤苦。
　如此愚人徒妄言，　　是故智者應觀察。
　財物如幻亦如夢，　　愚癡眾生被誑惑，
　剎那時得剎那失，　　何有智者生愛心？
　譬如幻師幻化事，　　乾闥婆城種種色，
　財寶如是誑凡愚，　　於虛妄中何有實？
　種種苦惱求財利，　　水火王賊常侵奪，
　由此能為眾苦因，　　何有智者生愛樂？
　有諸常懷貪愛者，　　馳逐財利無厭時，
　能於父母無慈心，　　乃至親屬生怨害。
　言語善順心乖違，　　造作種種欺誑緣，
　或學邪論邪呪等，　　誇衒伎藝如婬女。
　或復諂誑現柔和，　　或復剛強示威猛，
　如是無量眾惡業，　　莫不皆由財利生。
　珊瑚金玉摩尼珠，　　是物本來如泡沫，
　不能了知如幻化，　　為此虛誑墜三塗。
　彌勒世尊出現時，　　一生次當補我處，
　國界黃金而布地，　　是等為從何所來？
　劫盡世間悉燒壞，　　須彌河海盡燋枯，
　畢竟磨滅歸虛空，　　而此寶物何從去？
　種種惡業求財物，　　養育妻子謂歡娛，
　臨命終時苦逼身，　　妻子無能相救者。
　於彼三塗怖畏中，　　不見妻子及親識，
　車馬財寶屬他人，　　受苦誰能共分者？
　父母兄弟及妻子，　　朋友僮僕并珍財，
　死去無一來相親，　　唯有黑業常隨逐。
　智人終不為親愛，　　作諸惡業入阿鼻，
　唯除業盡方得出，　　親屬無有能代者。
　閻羅使者唯考業，　　不問親緣及友朋，
　汝得人身不捨惡，　　極苦今應甘忍受。
　閻羅常告彼罪人，　　無有少罪我能加，
　汝自作罪今自來，　　業報自招無代者。
　父母妻子無能救，　　唯當勤修出離因，
　是故應捨枷鏁業，　　善知遠離求安樂，
　於家妻子應生怖，　　恒依佛教正修行，
　在家熾然為苦本，　　猶如炎鑪甚可畏。
　身心燋熱鎮燒燃，　　誰有智者生貪著？
　愛樂修行諸佛教，　　無所營求為快樂。
　愚闇凡夫不覺知，　　家為苦本橫貪愛，
　於彼皮筋骨肉中，　　迷惑妄生夫婦想，
　不能了知如幻化，　　凡夫於此生貪著。
　智者能知此過患，　　世間欲樂皆捐棄，
　樂法當如求藥想，　　應速捨離居家縛。」

[0542b20] 爾時五百長者聞此法已得無生忍，歡喜踊躍而說偈言：

「慶哉獲大利，　　諸利中最上，
　我等於佛法，　　皆生欣樂心。
　發趣於菩提，　　利樂眾生類，
　以善而養命，　　覺慧自安心。
　憐愍諸眾生，　　願當成佛道，
　我等皆已發，　　無上菩提心。
　金色相莊嚴，　　照明於世界，
　樂菩提心者，　　當得如來身。
　大心菩提心，　　諸心中最上，
　解脫一切縛，　　具足諸功德。
　少福諸眾生，　　於此無欣樂，
　不觀生死過，　　不樂菩提心。
　菩提心功德，　　若有色方分，
　周遍虛空界，　　無能容受者？
　恒河沙數等，　　諸佛剎土中，
　假使布珍寶，　　供養於諸佛。
　有能一合掌，　　迴向菩提心，
　其福過於彼，　　邊際不可得。
　非唯供養福，　　餘福亦復然，
　如是菩提心，　　最勝仙所說。
　菩提心最勝，　　如阿伽陀藥，
　能除一切病，　　與一切安樂。
　我見諸眾生，　　三火所熱惱，
　智者無量劫，　　勤苦常修習。
　如醫王勇猛，　　具足菩提行，
　救拔眾生苦，　　永離諸憂惱。
　於一切生處，　　終不捨是心，
　勤修諸行願，　　勇猛求佛法。
　我等得善利，　　我等心欣樂，
　今遇釋師子，　　當得如來身。」

[0542c23] 爾時世尊即便微笑，從其面門放種種光，青黃赤白紅紫頗黎，照於無量無邊世界，乃至梵世日月威光皆悉隱蔽，還遶三匝從佛頂入。爾時尊者阿難即從座起，偏袒右肩右膝著地，合掌向佛白言：「世尊！有何因緣現此微笑？如佛所現，非無因緣。」即於佛前而說偈言：

「諸佛最上之導師，　　不以無因現微笑，
　哀愍世間利益者，　　願說所為之因緣。
　貧乏眾生無法財，　　應說最上大乘施，
　能作世間盲冥眼，　　願說微笑之因緣。」

[0543a05] 於時世尊告阿難曰：「汝見此五百長者今於我所發阿耨多羅三藐三菩提心不？」

[0543a06] 阿難白言：「唯然已見。」

[0543a07] 佛告阿難：「此五百長者，已於往昔百千億那由他諸佛所，承事供養種諸善根，今聞是法得無生忍。此諸長者，從是已後不生惡趣，於人天中常受快樂。復於來世彌勒佛所，供養恭敬尊重讚歎。及賢劫中一切諸佛，悉皆承事恭敬供養，於諸佛所聽聞正法，受持讀誦為他廣說。過二十五劫，各於諸佛剎中成無上菩提，皆同一字號勝蓮花藏如來、應、正等覺。」

[0543a15] 爾時尊者阿難白佛言：「世尊！希有世尊！希有善逝！當何名此廣大法門？云何奉持？」

[0543a17] 佛告阿難：「是法門名『菩薩瑜伽師地』，亦名『勇猛授長者所問』，如是名號汝當受持。」

[0543a19] 佛說此經已，尊者阿難及諸比丘，五百長者、諸菩薩眾，天、人、阿修羅等，聞佛所說，皆大歡喜，信受奉行。

大寶積經卷第九十六

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA