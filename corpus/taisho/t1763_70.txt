大般涅槃經集解卷第七十  (憍陳如品第廿五)
[0605b04]  釋滅無常色獲得常色  破外道論闍提首那第一  婆私咤第二　先尼第三  迦葉第四　富那第五

憍陳如品第二十五

[0605b09]  案。僧亮曰。第四流通分也。陳如是弟子之  長。先受偏悟。今得圓解。委以流通。不亦宜  乎。法瑤曰。說經將訖。外道悟解者眾。諸人
最後受悟者。故付囑最初悟者也。又一夫靡  不有初。尠克有終。有始有卒者。其唯聖人  乎。陳如最初。聞五陰無常。今最後聞常而悟
也。僧宗曰。因果佛性中道。備於前矣。是以故  命陳如。更定因果。說生死五陰無常佛果常  也。寶亮曰。上已三重說竟今此第四。次明付
囑流通。撿付囑之事。不似餘經。既顧問阿難。  并述已之德。而體為流通故。所以命篇。先對  陳如。論於五眾。欲以徒眾儀軌戒律法用付
囑有在也。又以文辭章句。一切經藏。囑累阿  難。以深理付弘廣也。智秀曰。廣明義中。第二  分也。重以說付傳法者。名付囑說也。尋之下
文經來不盡。何以知其然。文為證也。本為付  囑。命覓阿難。阿難至。乃使度須跋。付囑之  言。遂□□。以理而推。義在可知。凡付二事。
一者人。二者法。人者即是所度十外道。緣陳  如年高德尊。堪為師範。所以囑也。由阿難弘  廣。於傳化有緣。所以說種付之。一品之中。有
四意。第一說常無常法。第二明外道無沙門  法。第三列外道來詣佛法。第四正破外道。道  慧記曰。陳如既居上生。又先親是外道。出家
已來。為外道所伏。故命以付囑。

[0605c05]  爾時世尊告憍陳如  (至)  受想行識亦復如是。

[0605c06]  案。僧亮曰。色即是縛者。說有為之過也。智秀  曰。第一意。略說因果常無常也。

[0605c08]  憍陳如若有人能如是知者  (至)  在大眾中作師  子吼。

[0605c09]  案。僧亮曰。沙門婆羅門。二名皆是寂  靜之稱。法理常定。不知則亂。知則常。靜能知  常與無常。則具二法。若離佛法。不偏之人。及
悉皆無也。智秀曰。第二意。

[0605c13]  爾時外道有無量人  (至)  我若勝彼當事我。

[0605c13]  案。  僧亮曰。無有靜法。終無靜人。身口之業皆是  假稱。乃因而集聚。議與諍道也。

[0605c16]  爾時多有無量外道  (至)  佛告王且止我自知時。

[0605c17]  案。僧亮曰。外國法。欲大論義。先白國主  也。智秀曰。第三意。列外道來也。

[0605c19]  爾時眾中有婆羅門  (至)  所得涅槃亦應無常。

[0605c20]  案。僧亮曰。外道說涅槃法異。謂不從因生。所  以難佛。若從因生。不應常也。僧宗曰。難意以  因無常故。果不得獨常也。寶亮曰。此十邪師。
蓋接化有緣。現迹歸降。以示大理源也。凡與  外道。論議往復之法。不得欵懷。要先於事中。  却令其心濡然。後言理也。此一外道。計二十
五諦。言性常者。是已所計世性也。此下正破  外道也。

[0605c28]  瞿曇又說從因故生  (至)  得解。脫者云何言常。

[0605c29]  案。僧亮曰。以二道類之。第二難。

[0606a01]  瞿曇亦說色從緣生  (至)  是常是一遍一切處。

[0606a02]  案。僧亮曰。涅槃是陰。是無常法。離陰是審。  不從因生。無因生涅槃。第三難。

[0606a04]  瞿曇亦說從因生者  (至)  涅槃即是常樂我淨。

[0606a05]  案。僧亮曰。通難四義。第四難也。

[0606a06]  若瞿曇說亦常無常  (至)  佛即我身是也。是義云  何。

[0606a07]  案。僧亮曰。難佛名也。謂言緣從生法。有  常無常。二言非佛自說。是佛義云何耶。第五  難也。

[0606a10]  佛言婆羅門如汝所說  (至)  法之因耶如是瞿曇。

[0606a11]  案。僧亮曰。謂世性。亦名冥初。內眾生。外  非眾生。因常而果無常。

[0606a13]  佛言婆羅門云何作因瞿曇從性生大從大生  慢。

[0606a14]  案。僧亮曰。從性生大。從大生慢者。五大  慢是識也。先說二法。未是諦數明二十四法。  是色非色。大論色慢攝非色。互共相生。皆是
無常。性則不爾。百論云。從冥初生覺。說十一  根義。次其性從此麁說。義雖不以次。大義同  耳。彼覺此慢。互其辭也。僧宗曰。冥者八萬劫
外。冥然不見。此不改言性也。慢即我心。只計  我故。起慢於前人也。寶亮曰。從性生大者。是  覺也。覺萬法故。言大也。從大生慢者。即是從  覺。生我心也。

[0606a24]  從慢生十六法所謂地水  (至)  果是常者有何等  過。

[0606a25]  案。僧亮曰。前云大生慢。此慢之與大。互  生義。次應色香。從麁說耳。從五法生者。次第  說也。色生火。聲生空。香生地。味生水。觸生
風。或說一塵生一。或云五塵共生。一塵偏多。  五知根者。火生眼。空生耳。地生鼻。水生舌。  風生身。身覺觸。此言觸也。或言一大生。或言
五大共生。一大偏多。次五業及意五大共。五  大共生。是多少。亦說意根。是色法二十一法。  色之差別。根本有三。三是慢之差別。皆從性
生者。言小隱。應說二十四法。有何等過者。汝  果無過。我果有何過耶。答初難也。寶亮曰。生  十六法者。謂從我心生五微塵。從微塵生五
大。從五大生十一作根也。此二十五諦。皆因  世性生也。

[0606b10]  婆羅門汝等法中有二因不  (至)  了因者如燈照  物。

[0606b11]  案。僧亮曰。作果是生。不作是了。

[0606b12]  佛言是二種因因性是一  (至)  即同了不不也瞿  曇。

[0606b13]  案。僧亮曰。生親了疏。因相以定。親不可  疏。疏不可親。是因相不者。疏不生果。雖不能  生果。故疏因之義。即用了不。不也瞿曇。因果
相。同與不同。生因則同。了因不同也。寶亮  曰。以此而言。不關論理。直是相折却耳。

[0606b18]  佛言我法雖從無常  (至)  乃至意法亦復如是。

[0606b19]  案。僧亮曰。從因生法。有常無常。所謂二也。  二語無二者。常亦有實。無常亦實。實故無二  也。曾從先舊以下。說諸佛無異語。同名無二。
非謂一佛也。雖名二語。了一語者。為說有無  空。上云有同說有。無同說無。俗諦辨相二語。  真諦三相一語。為了直說俗。俗無定相也。云
何二語了一語者。釋俗有假有。俗無假無二  也。真則非有非無一也。寶亮曰。三世諸佛。亦  說生因所得是無常。了因所得是常。

[0606b28]  婆羅門言瞿曇善能分別  (至)  佛言善哉已解。

[0606b29]  案。僧亮曰。如是語義者。因二果一之義。我今  未解者。解未解所譬。說四真諦訖。亦二亦一。  說諸法因果。因果則無定性。著相則二。三相
一也。寶亮曰。心既欵伏。還請佛說法。佛直說  四諦。亦二亦一已。即領解云。凡夫見有彼此  苦之則。故言二。聖人觀苦即空。無彼此異。知  一不一。心會平等。

[0606c07]  婆羅門言世尊我今聞法  (至)  即於坐處得阿羅  漢果。

[0606c08]  案。僧亮曰。既云理無偏悟。今既常無  常。雙解應成。菩薩何故。猶言得羅漢道。夫座  席未嘗無小乘小德小智。聖教有始終接下
愚之要。故假示小道。使物心稍開。所以十師。  皆悟近悟也。

[0606c13]  復有梵志姓婆私吒  (至)  無煩惱為涅槃耶如是  梵志。

[0606c14]  案。僧亮曰。涅槃名滅。滅有二種。謂性  滅。相續滅。性是滅無。故言如是也。寶亮曰。  亦無所執。直捉常無常。以問佛耳。

[0606c17]  婆私吒言瞿曇世間四種  (至)  云何言有常樂我  淨。

[0606c18]  案。僧亮曰。除煩惱之無。同於已滅之無。  已滅非常。何得獨稱常耶。

[0606c20]  佛言善男子如是涅槃  (至)  是故名為異相互無。

[0606c21]  案。僧亮曰。涅槃之中。畢竟不滅。亦非滅無  也。寶亮曰。非三種之無。乃至有分同互無。涅  槃若有。豈無常耶。

[0606c24]  婆私吒言瞿曇若以異無  (至)  說言涅槃常樂我  淨。

[0606c25]  案。僧亮曰。難意謂。若以無煩惱為無。而  涅槃非無。牛形馬為異。無牛亦無三。無皆無  常也。

[0606c28]  佛言善男子如汝所說  (至)  是故得稱常樂我淨。

[0606c29]  案。僧亮曰。牛馬互無。則無性無常。不對治  無常。不得稱常。涅槃對病為譬也。

[0607a02]  婆私吒言世尊如來為我  (至)  復當勝彼瞿曇沙  門。

[0607a03]  案。僧亮曰。云何無常者。未識無常之法。  不知對治之義。所以請解也。

[0607a05]  爾時眾中復有梵志  (至)  亦如是問佛皆默然。

[0607a06]  案。僧亮曰。假名無定執之問者。常置答也。寶  亮曰。欲令其先立義故。所以默然也。

[0607a08]  先尼言瞿曇若一切眾生  (至)  瞿曇何故默然不  答。

[0607a09]  案。僧亮曰。立義謂定有。不宜答也。是  一。是遍是作者。以三義證有也作者是立義  之本意。遍之與一。證常耳。何者。不遍則有
分。不一則有數。物有分數。是無常也。

[0607a13]  佛言先尼汝說是我  (至)  一切智人亦如是說。

[0607a14]  案。僧亮曰。智同則說有。明說無則非智也。

[0607a15]  佛言善男子若我周遍  (至)  修諸善法為受天身。

[0607a16]  案。僧亮曰。生死因果。心作心受。眾生皆有  五道之業。一心不並起。不一時受。汝謂。我作  我受。我遍五道。應一時受報也。寶亮曰。若五
道有報。何為修善。以滅惡耶。

[0607a20]  先尼言瞿曇我法中我  (至)  修諸善法生於天上。

[0607a21]  案。僧亮曰。後云。未得道時。是作得道。則  常身二故。說我二耳。我不二也。

[0607a23]  佛言善男子如汝所說  (至)  若作身無云何言遍。

[0607a24]  案。僧亮曰。遍者遍三世也。若先無常後常  者。作身則有身。我滅則身無也。

[0607a26]  瞿曇我所立我亦在作中  (至)  是故我我亦遍亦  常。

[0607a27]  案。僧亮曰。謂在作不失遍。在滅不失常。  以舍譬身。以舍主譬我。舍燒主出。主常舍無  常。何咎。寶亮曰。以世喭為證。世人亦言燒
舍。不言燒主也。

[0607b02]  佛言善男子如汝說我  (至)  是則違背世出世法。

[0607b03]  案。僧亮曰。世間虛空是遍。常無常色非色。  皆有空也。若使此我。則應遍常無常色非色。  云何以人舍不遍。為譬耶。

[0607b06]  先尼言我亦不說一切眾生  (至)  乃說一人各有  一我。

[0607b07]  案。僧亮曰。外道計我。有二種。一謂  共。一謂遍。而先尼不計共。而言遍也。以終始  不變。為一耳。寶亮曰。救義意謂。各有一我。
不傷遍也。

[0607b11]  佛言善男子若言一人  (至)  若不遍者是則無常。

[0607b12]  案。僧亮曰。若各有自在之主。見聞應同。如  令遍者。草樹亦應見聞也。

[0607b14]  先尼言瞿曇一切眾生  (至)  佛得聞時天得應聞。

[0607b15]  案。僧亮曰。救義云。我遇法則善。遇非法則  惡。不得等也。

[0607b17]  佛言善男子法與非法  (至)  何以故業平等故。

[0607b18]  案。寶亮曰。將欲為難。先定其法是業非業耶。  答云。是業所作。言若是業作。即是同法。云何  言異耶。

[0607b21]  先尼言瞿曇譬如一室  (至)  其明無差喻眾生我。

[0607b22]  案。僧亮曰。救義云。百燈同室。明遍而炷不  遍。不可以明遍。責炷亦應遍也。百人百我。我  雖遍。而法非法不遍。

[0607b25]  佛言善男子汝說燈明  (至)  何得復以炷明為喻。

[0607b26]  案。僧亮曰。炷是明。離炷無明。汝所言法及  非法。則不如是。云何以一譬異耶。

[0607b28]  善男子汝意若謂炷之與明  (至)  法非法我三事  即一。

[0607b29]  案。僧亮曰。上受異炷之明。今說明不  異炷。於汝非譬。於我是譬。何者。炷是假名。  以色觸為體。色即是明。明不異炷。我是假名。
以二法為體。我不異二法也。寶亮曰。以即事  為難。若謂炷明不相關者。現見炷大明盛。離  炷無明也。

[0607c06]  先尼言瞿曇汝引燈喻  (至)  於我則吉於汝不吉。

[0607c07]  案。僧亮曰。外道謂。法有定性。吉則定吉。  不吉則一切不吉也。佛破之云。我無定執。教  汝離執也。

[0607c10]  先尼言瞿曇汝先責我  (至)  以是推之真是不平  等。

[0607c11]  案。僧亮曰。反難云。若佛以執為非。不報  為是。即不平。

[0607c13]  佛言善男子如我不平  (至)  同諸聖人得平等故。

[0607c14]  案。僧亮曰。生死以執著為累。我以無報為  是。汝以無執為非。今破汝非。即是兩吉。豈不  平乎。

[0607c17]  先尼言瞿曇我常是平  (至)  云何言我是不平耶。

[0607c18]  案。僧亮曰。以己所計遍為平等。

[0607c19]  善男子汝亦說言當受地獄  (至)  何因緣故說我  作耶。

[0607c20]  案。僧亮曰。我以自在為義。云何造惡  不作善耶。

[0607c22]  善男子眾生苦樂實從因緣  (至)  乃至身根亦復  如是。

[0607c23]  案。僧亮曰。作從我而作者。我即無常  也。

[0607c25]  汝意若謂我雖能見  (至)  汝立我見亦復如是。

[0607c26]  案。僧亮曰。火因花燒。非花燒也。識因眼見。  非眼見也。

[0607c28]  先尼言瞿曇如人執鎌  (至)  一切煩惱亦應如是。

[0607c29]  案。僧亮曰。鎌人各異。能有所作。離眼無  我。現事可驗。

[0608a02]  先尼言瞿曇我有二種  (至)  既滅壞已終不更生。

[0608a03]  案。僧亮曰。又立苦樂之我作我。若無知時。  作煩惱受苦也。知時則修道斷結也。

[0608a05]  佛言善男子所言知者  (至)  一切畜生何故不得。

[0608a06]  案。僧亮曰。我則本來清淨。不為苦縛。不應  為樂。而修諸善。而求解脫。若謂不從因緣者。  畜生亦應得。

[0608a09]  先尼言瞿曇若無我者  (至)  及有我所我作我受。

[0608a10]  案。僧亮曰。先尼三事證我。義可立極此也。

[0608a11]  先尼言瞿曇說無我我所何緣復說常樂我淨。

[0608a12]  案。僧亮曰。及諮所疑也。

[0608a13]  佛言善男子我亦不說  (至)  我今宣說常樂我  淨。

[0608a14]  案。僧亮曰。先尼心樂四法。以我為常樂。  若我從倒說。內外皆無。故問云。瞿曇何緣。復  說常耶。今答云。滅內外入。名之為淨。非求無
常也。汝以內外入是常。所以是倒也。

[0608a18]  先尼言世尊唯願大慈  (至)  一切煩惱先當離慢。

[0608a19]  案。僧亮曰。先尼慢重。先令離重。輕者自滅  也。

[0608a21]  先尼言世尊如是如是  (至)  清淨梵行證阿羅漢  果。

[0608a22]  案。僧亮曰。雖離諸見。於諸陰中。愛心未  盡。起眾生想。今觀諸陰。無自性。無他性。法  心滅故。眾生想滅。

[0608a25]  外道眾中復有梵志  (至)  瞿曇何故默然不答。

[0608a26]  案。寶亮曰。迦葉計。身則異命。命則異身。身  雖無常。其命是常。命是常故。中間所以不  斷也。

[0608a29]  善男子我說身命皆從因緣  (至)  一向而說身異  命異。

[0608b01]  案。僧亮曰。一切皆從緣生。是無常法。  所以言即是者。不離身有命。不離命有身也。  身異命異者。身當法體。命談始終如此。

[0608b04]  梵志言世尊唯願為我  (至)  經五日已得阿羅漢  果。

[0608b05]  案。僧亮曰。聞法反迷。悟道證也。

[0608b06]  外道眾中復有梵志名曰富那  (至)  非如去非不  如去。

[0608b07]  案。寶亮曰。富那計六十二見。就五陰  上。計一陰作四句。四五凡二十也。如去不如  去。亦如此。應三法成六十。此妄計。皆以斷常
為本。所以成六十二見。

[0608b11]  佛言富那我不說世間虛實  (至)  不得說有東西  南北。

[0608b12]  案。寶亮曰。若虛懷於萬法。則明識四  諦。離生死繫縛。

[0608b14]  富那言請說一喻唯願聽採  (至)  漏盡證得阿羅  漢果。

[0608b15]  案。寶亮曰。便開悟也。大村譬四諦。娑  羅林喻二十五有生死。夫生死是理外之法  故況之外也。中有一樹。喻佛昔凡夫時也。先
林而生者。喻昔二十五有眾生。後修十地無  漏法也。足一百年者。謂十地行也。是時林主  灌之以水者。過去諸佛。為己外緣。進生己善。
或授之別記也。其樹陳朽。下譬佛斷煩惱障  盡也。唯貞實在者。虛偽生死。五陰既盡。唯餘  神明妙本。無為法性。真實法在也。外道設譬。
領悟如此。況復學者。而不仰信者耶。

大般涅槃經集解卷第七十

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
