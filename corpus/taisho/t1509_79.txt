大智度論釋稱揚品第六十五之  餘  (卷七十九)
聖者龍樹造

後秦龜茲國三藏鳩摩羅什譯

[0613b29]  ◎  【經】  「須菩提！菩薩摩訶薩成就二法，魔不能壞。  何等二？觀一切法空，不捨一切眾生。須菩提！  菩薩成就此二法，魔不能壞。

[0613c02]  「復次，須菩提！菩  薩摩訶薩復有二法成就，魔不能壞。何等二？  所作如所言，亦為諸佛所念。菩薩成就此二
法，魔不能壞。須菩提！菩薩如是行，是諸天  皆來至菩薩所，親近、諮問、勸喻、安慰，作是言：  『善男子！汝疾得阿耨多羅三藐三菩提不久。
善男子！汝常當行是空、無相、無作行。何以故？  善男子！汝行是行，無護眾生汝為作護，無依  眾生為作依，無救眾生為作救，無究竟道眾
生為作究竟道，無歸眾生為作歸，無洲眾生  為作洲，冥者為作明，盲者為作眼。』何以故？  是菩薩摩訶薩行般若波羅蜜，十方現在無
量阿僧祇諸佛在大眾中說法時，自讚歎稱  揚是菩薩摩訶薩名姓，言：『某甲菩薩成就般  若波羅蜜功德。』須菩提！如我今說法時，自
稱揚寶相菩薩、尸棄菩薩。復有諸菩薩摩訶  薩在阿閦佛世界中行般若波羅蜜、淨修梵  行，我亦稱揚是菩薩名姓。須菩提！亦如東
方現在諸佛說法時，是中有菩薩摩訶薩淨  修梵行，佛亦歡喜，自稱揚讚歎是菩薩；南  西北方、四維、上下，亦如是。復有菩薩從初發
意欲具足佛道，乃至得一切種智；諸佛說法  時，亦歡喜自稱揚讚歎是菩薩。何以故？是諸  菩薩摩訶薩所行甚難，不斷佛種行。」

[0613c25]  須菩提  白佛言：「世尊！何等菩薩摩訶薩，諸佛說法  時，自讚歎稱揚？」

[0613c27]  佛告須菩提：「阿鞞跋致菩薩，  諸佛說法時，自讚歎稱揚。」

[0613c28]  須菩提言：「何等  阿鞞跋致菩薩為佛所讚？」

[0613c29]  佛言：「如阿閦佛  為菩薩時所行所學，諸菩薩亦如是學；是諸  阿鞞跋致菩薩，諸佛說法時，歡喜讚歎。

[0614a02]  「復次，  須菩提！有菩薩行般若波羅蜜，信解一切法  無生，未得無生忍法；信解一切法空，未得無
生忍法；信解一切法虛誑、不實、不堅固，未得  無生忍法。須菩提！如是等諸菩薩摩訶薩，佛  說法時，歡喜自讚歎稱揚名姓。須菩提！若諸
菩薩摩訶薩，諸佛說法時，歡喜自讚歎者，是  菩薩滅聲聞、辟支佛地，當得阿耨多羅三藐  三菩提記。須菩提！若菩薩摩訶薩，諸佛說法
時，歡喜自讚歎者，是菩薩當住阿鞞跋致地；  住是地已，當得薩婆若。

[0614a12]  「復次，須菩提！若菩  薩摩訶薩聞是深般若波羅蜜，其心明利、不  疑不悔，作是念：『是事如佛所說。』是菩薩亦當
於阿閦佛及諸菩薩所廣聞是般若波羅蜜，  亦信解；信解已，如佛所說，當住阿鞞跋致地。  如是，須菩提！但聞般若波羅蜜，得大利益，何
況信解！信解已，如說住、如說行；如說住、行  已，住一切種智中。」

[0614a19]  須菩提白佛言：「世尊！若佛  說菩薩摩訶薩如所說住、如所說行，住薩婆  若；若菩薩摩訶薩無所得法，云何住薩婆  若？」

[0614a22]  佛告須菩提：「菩薩摩訶薩住諸法如中，住  薩婆若。」

[0614a23]  須菩提言：「世尊！除如更無法可得，  誰住如中？住如中已，當得阿耨多羅三藐三  菩提？誰住如中當說法？如尚不可得，何況住
如得阿耨多羅三藐三菩提！誰住如中而說  法？無有是處！」

[0614a27]  佛告須菩提：「如汝所言：『除如，  更無法，誰住如中？住如中已，當得阿耨多羅  三藐三菩提？誰住如中當說法？如尚不可得，
何況住如得阿耨多羅三藐三菩提！誰住如  中而說法？無有是處！』」

[0614b02]  佛言：「如是！如是！須菩  提！除如，更無有法可得，誰住如中？住如中  已，當得阿耨多羅三藐三菩提？誰住如中當
說法？如尚不可得，何況住如中得阿耨多羅  三藐三菩提！誰住如中而說法？何以故？是  如生不可得、滅不可得、住異不可得；若法生、
滅、住異不可得，是中誰當住如？誰當住如已，  得阿耨多羅三藐三菩提？誰當住如而說法？  無有是處！」

[0614b10]  釋提桓因白佛言：「世尊！諸菩薩  摩訶薩所為甚難，深般若波羅蜜中欲得阿  耨多羅三藐三菩提。何以故？世尊！無有如中
住者，亦無當得阿耨多羅三藐三菩提者，亦  無說法者。菩薩摩訶薩於是處心不驚、不沒，  不怖、不畏，不疑、不悔。」

[0614b16]  爾時，須菩提語釋提桓因：「如憍尸迦說：『菩薩  摩訶薩所為甚難，是甚深法中心不驚、不沒，
不怖、不畏，不疑、不悔。』憍尸迦！諸法空中誰  驚、誰沒？誰怖、誰畏？誰疑、誰悔？」

[0614b19]  是時，釋提桓因  語須菩提：「須菩提所說，但為空事，無所罣  礙。譬如仰射空中，箭去無礙；須菩提說法無  礙亦如是。」

[0614b22]  【論】

[0614b22]  釋曰：

[0614b22]  眾會疑：「菩薩何因緣  故得如是力，魔不能壞？」

[0614b23]  佛答：「有二因緣  故，魔不能壞：一者、觀諸法空，二者、不捨一  切眾生。」

[0614b25]  以日月因緣故，萬物潤生。但有月  而無日，則萬物濕壞；但有日而無月，則萬物  燋爛。日、月和合故，萬物成熟。菩薩亦如是，
有二道：一者、悲，二者、空。悲心憐愍眾生，誓  願欲度；空心來則滅憐愍心。若但有憐愍  心、無智慧，則心沒在無眾生而有眾生顛
倒中；若但有空心，捨憐愍度眾生心，則墮  斷滅中。

[0614c03]  是故佛說二事兼用，雖觀一切空  而不捨眾生，雖憐愍眾生不捨一切空。  觀一切法空，空亦空故不著空，是故不妨
憐愍眾生；觀憐愍眾生，亦不著眾生、不  取眾生相，但憐愍眾生，引導入空，是故雖  行憐愍而不妨空。雖行空，亦不取空相  故，不妨憐愍心，如日月相須。

[0614c09]  諸神天輕賤  妄語人，若菩薩不如所說行，則五種執金  剛神捨離、不復守護，惡鬼得便。是人喜生惡
心，惡心故則生惡業，生惡業故則墮惡道。  菩薩不為諸佛所念者，則善根朽壞；如魚  子不為母念，則爛壞不生。是故言：「所作如
所言，亦為諸佛所念。得此二法故，不可  破壞。」

[0614c16]  若菩薩能如是真行般若波羅蜜，魔不  能壞，功德智慧增益，諸天則來親近、諮問、  安慰、勸喻，作是言：「善男子！汝疾得阿耨多羅
三藐三菩提不久。以是因緣故，常行空行。」

[0614c20]  問曰：

[0614c20]  諸天未得一切智，云何能與菩薩授  記？

[0614c21]  答曰：

[0614c21]  諸天長壽，從過去諸佛聞如是行  得記，今見菩薩有如是行故說，見因知  有果故。諸天見是菩薩行三解脫門印，亦
兼行慈悲心於眾生，是故說言「不久作佛」。

[0614c24]  「無  守護眾生汝為作守護，無歸與作歸」等義，如  先說。

[0614c26]  若菩薩能如是行甚深般若波羅蜜，  十方現在無量諸佛說法時，稱揚讚歎是名  字者，如我今稱揚寶相菩薩、尸棄菩薩及阿
閦佛世界中菩薩。又如十方佛說法時，稱  揚諸妙行菩薩。菩薩能如所說應諸法實  相者，十方諸佛說法時，亦以是菩薩為譬
喻，作是言：「某方某世界菩薩雖未作佛，能  如是行甚深般若波羅蜜，功德希有故。」

[0615a04]  如大  國王有大將，不惜身命，有方便能破怨  敵，常為國王所稱譽；菩薩亦如是，觀畢竟  空，不惜我身，破煩惱賊，有方便而不作
證，教化眾生，諸佛所稱譽。

[0615a08]  諸佛雖無著心，  無分別善不善法，視諸阿羅漢、外道亦無  憎愛，為利益眾生故，讚歎善人，稱揚善  法，毀訾不善。所以者何？欲使眾生依附
好人，心隨善法，令出世間故。

[0615a12]  問曰：

[0615a12]  何經中  說二菩薩佛所讚歎？

[0615a13]  答曰：

[0615a13]  佛經無量。佛涅  槃後，諸惡邪見王出，焚燒經法，破壞塔寺，  害諸沙門。五百歲後，像法不淨，諸阿羅漢、神
通菩薩難可得見故，諸深經不盡在閻浮  提，行者、受者少故，諸天龍神持去。

[0615a17]  問曰：

[0615a17]  如  遍吉菩薩、觀世音菩薩、大力勢菩薩、文殊尸  利、彌勒菩薩等何以故不讚歎，而但稱譽  二菩薩？

[0615a20]  答曰：

[0615a20]  是二菩薩未得無生忍法而  能似無生忍法行。必有此事，一切魔民所  不能壞，是故佛歎希有。

[0615a22]  復次，是二菩薩清  淨大願行、深大慈悲心，不期疾作佛，為度  眾生故；有如是等功德，故佛稱讚。

[0615a24]  復次，遍  吉、觀世音菩薩等功德極大，人皆知；是二菩  薩，人未知，故稱揚。

[0615a26]  阿閦佛世界菩薩皆效  阿閦佛，初發心來，行清淨、不雜行；生彼菩  薩皆效其行，是故說阿閦佛世界菩薩，稱
譽其德。又如十方諸佛亦稱揚諸世界上  妙菩薩，亦如釋迦文尼佛稱揚二菩薩。

[0615b01]  何  等是？菩薩從初發意乃至十地，佛讚歎  是菩薩所為甚難，能不斷佛種。

[0615b03]  此中須菩提  問：「何等菩薩，佛說法時，稱揚讚歎說其名字？」

[0615b05]  問曰：

[0615b05]  佛已先說，須菩提何以更問？

[0615b05]  答曰：

[0615b05]  佛初  說「大菩薩」，後稱說「一切菩薩，從初發意乃  至十地」；是故須菩提疑問佛：「佛讚歎何等  菩薩，稱其名字？」

[0615b08]  佛答：「佛雖皆愛念一切菩  薩，其中有德行勝者，稱揚其名字。」

[0615b09]  何等菩  薩佛所稱歎？如阿閦佛初發心時，行清淨  行，不休不息，乃至阿耨多羅三藐三菩提，  如是等菩薩，佛所讚歎。

[0615b12]  復次，有菩薩未  得無生法忍、未入菩薩位，行般若波羅  蜜力故，常思惟籌量，求諸法實相，能信解、
忍，通一切法無生相、空、虛誑、不堅固。有如是  等相諸菩薩摩訶薩，佛稱名讚歎。虛誑、不實、  不堅固者，皆是無常、苦、無我門。一切法空
者，即是空門。一切法無生者，即是諸法實相，  滅諸觀。

[0615b19]  復次，虛誑、不實、不堅固，即是無作解  脫門；一切法空，即是空解脫門；一切法無生，  即是無相解脫門。

[0615b21]  如是等三種差別。

[0615b21]  是人出  柔順法忍、未得無生法忍，出凡夫法、未入  聖法，而能信受聖法，似得聖法人，是故希  有。如佛所稱譽阿鞞跋致菩薩，能斷二地、
得受記；是人為佛所稱譽，亦如是。如是  相人，雖未得無生法忍，智慧力故，為諸佛  稱名讚歎。

[0615b27]  今以信根力勝故，佛亦稱名讚  歎。何者是？所謂：「復次，須菩提！若菩薩摩訶薩  聞是深般若，其心明利、不疑不悔，作是念：
『是事如佛所說。』」

[0615c01]  問曰：

[0615c01]  是菩薩已信解般若波  羅蜜，何以更從阿閦佛及諸菩薩邊聞？

[0615c02]  答  曰：

[0615c03]  是人聞阿閦佛作菩薩時所行清淨；是  人聞已，欲效阿閦佛所行。是故佛說：「此人於  是得信力、於彼得智慧力故，當住阿鞞跋
致地。」是人未得無生忍法，以智慧力故，得  如阿鞞跋致，為諸佛所讚；有信力故，得  如阿鞞跋致，為諸佛所讚。

[0615c08]  若但聞般若，  得如是利益，何況信受、如所說行，漸住一  切種智中！

[0615c10]  須菩提問佛：「一切法空相無所得，  云何菩薩住薩婆若？」

[0615c11]  佛言：「如中住。」如者即  是空。菩薩住是畢竟空中，名為住薩婆若。

[0615c13]  此中須菩提問佛：「除如，更無法可得，誰住  如中？」乃至「無有是處」，如經廣說。

[0615c14]  佛可須菩  提所語，說如亦空因緣，所謂：「是如，生、滅、住異  不可得，若法無三相，即是畢竟空，云何可
住？若住此中得阿耨多羅三藐三菩提而  說法，無有是處！」

[0615c18]  釋提桓因欲取般若一定  相，聞佛共須菩提說無相亦不可得，是故  白佛言：「希有！世尊！是般若甚深，是菩薩所
為甚難，欲得阿耨多羅三藐三菩提。何以  故？是如畢竟空，除如，更無菩薩住是如中  得阿耨多羅三藐三菩提，亦無定法名為  佛，說法者所度眾生亦不離如，亦無拔出
處涅槃，諸法常住如相故。菩薩聞是事，心  不疑悔，是事為難！雖信一切法畢竟空，而  欲求阿耨多羅三藐三菩提，精進、不休不  息，是為難。」

[0615c28]  須菩提語帝釋：「若諸法畢竟空、  無所有，疑從何生？何有難事？」

[0615c29]  帝釋心歡喜，  作是念：「須菩提實是樂說空法；須菩提有  所解說，皆說空事。雖說色等餘事，其義皆
趣向空；若有難問，不能作礙，空亦空故。」

[0616a03]  若  人難空，須菩提先已破空，於有無中都無  所礙；譬如仰射空中。虛空即是畢竟空，箭  是須菩提智慧。所說，如箭於空無礙，勢盡
自墮，非為空盡；須菩提說法因緣事辦故便  止，非為法盡。若有人雖有利箭，射壁不  能過；人雖有利智慧，邪見著有，則礙而不  能通。是故須菩提說無障無礙法。

◎

◎大智度論釋囑累品第六十六

[0616a12]  【經】

[0616a12]  爾時，釋提桓因白佛言：「世尊！我如是說、  如是答，為隨順法不？為正答不？」

[0616a13]  佛告釋提桓  因言：「憍尸迦！汝所說、所答，實皆隨順。」

[0616a14]  釋提桓  因言：「希有！世尊！須菩提所樂說皆為空、為  無相、無作，為四念處乃至為阿耨多羅三藐  三菩提。」

[0616a17]  佛告釋提桓因：「須菩提比丘行空時，  檀波羅蜜不可得，何況行檀波羅蜜者！乃至  般若波羅蜜不可得，何況行般若波羅蜜者！
四念處不可得，何況修四念處者！乃至八聖  道分不可得，何況修八聖道分者！禪、解脫、三  昧、定不可得，何況修禪、解脫、三昧、定者！佛
十力不可得，何況修佛十力者！四無所畏不  可得，何況能生四無所畏者！四無礙智不可  得，何況能生四無礙智者！大慈、大悲不可得，
何況行大慈、大悲者！十八不共法不可得，何  況生十八不共法者！阿耨多羅三藐三菩提  不可得，何況得阿耨多羅三藐三菩提者！一
切智不可得，何況得一切智者！如來不可得，  何況當作如來者！無生法不可得，何況無  生法作證者！三十二相不可得，何況得三十
二相者！八十隨形好不可得，何況得八十隨  形好者！何以故？憍尸迦！須菩提比丘一切  法離行、一切法無所得行、一切法空行、一切
法無相行、一切法無作行。憍尸迦！是為須菩  提比丘所行，欲比菩薩摩訶薩般若波羅蜜  行，百分不及一，千分、千萬億分乃至算數
譬喻所不能及。何以故？除佛行，是菩薩摩訶  薩行般若波羅蜜，於聲聞、辟支佛諸行中  最尊、最妙、最上。以是故，菩薩摩訶薩欲得於
一切眾生中最上，當行是般若波羅蜜行。何  以故？憍尸迦！諸菩薩摩訶薩行般若波羅蜜  時，過聲聞、辟支佛地，入菩薩位，能具足佛法，
得一切種智，斷一切煩惱習，作佛。」

[0616b15]  是會中諸  三十三天以天文陀羅花散佛及僧。是時，  八百比丘從坐起，以華散佛，偏袒右肩，合掌，
右膝著地，白佛言：「世尊！我等當行是無上行，  聲聞、辟支佛所不能行！」

[0616b19]  爾時，佛知諸比丘心  行，便微笑。如諸佛法，種種色光：青、黃、赤、白、  紅、縹，從口中出，遍照三千大千世界，遶佛  三匝，還從頂入。

[0616b22]  爾時，阿難偏袒右肩，右膝著  地，白佛言：「世尊！何因緣故笑？諸佛不以  無因緣而笑。」

[0616b24]  佛告阿難：「是八百比丘於星宿  劫中當得阿耨多羅三藐三菩提，佛名散華，  皆同一字，比丘僧、世界、壽命皆等，各各過
十萬歲，出家、作佛，是時，諸世界常雨五色天  花。以是故，阿難！菩薩摩訶薩欲行最上行，  當行般若波羅蜜。」

[0616b29]  佛告阿難：「若有善男子、  善女人能行是深般若波羅蜜，當知是菩薩  人中死、此間生，若兜率天上死、來生此間；若
人中、若兜率天上廣聞是深般若波羅蜜。阿  難！我見是諸菩薩摩訶薩能行是深般若波  羅蜜。阿難！若有善男子、善女人聞是深般
若波羅蜜，受持、讀、誦、親近、正憶念，轉復以般  若波羅蜜教行菩薩道者，當知是菩薩面從  佛聞深般若波羅蜜，乃至親近，亦從諸佛
所種善根。善男子、善女人當作是念：『我等  非聲聞所種善根，亦不從聲聞所聞是深般  若波羅蜜。』阿難！若有善男子、善女人受持
是深般若波羅蜜，讀、誦、親近、隨義隨法行，  當知是善男子、善女人則為面見佛。阿難！若  有善男子、善女人聞是深般若波羅蜜，信心
清淨，不可沮壞，當知是善男子、善女人曾供  養諸佛、種善根、與善知識相得。

[0616c16]  「阿難！於諸  佛福田種善根雖不虛誑，要得聲聞、辟支佛、  佛而得解脫，應當深了了行六波羅蜜乃至
一切種智！阿難！若菩薩深了了行六波羅蜜  乃至一切種智，是人若住聲聞辟支佛道、不  得阿耨多羅三藐三菩提，無有是處！是故，阿
難！我以般若波羅蜜囑累汝！阿難！汝若受  持一切法，除般若波羅蜜，若忘若失，其過小  小，無有大罪。阿難！汝受持深般若波羅蜜，
若忘失一句，其過甚大！阿難！汝若受持深  般若波羅蜜，後還忘失，其罪甚多！以是故，  阿難！囑累汝！是深般若波羅蜜，汝當善受持  讀誦令利！

[0616c28]  「阿難！若有善男子、善女人受持  般若波羅蜜，則為受持過去、未來、現在諸  佛阿耨多羅三藐三菩提。阿難！若善男子、善
女人現在供養我，恭敬、尊重、讚歎，華香、瓔  珞、擣香、澤香、衣服、幡蓋，應當受持般若波羅  蜜，讀、誦、說、親近、供養、恭敬、尊重、讚歎，華香乃至
幢幡。阿難！供養般若波羅蜜，則為供養我，  亦供養過去、未來、現在佛已。若有善男子、善  女人聞說深般若波羅蜜，信心清淨恭敬愛
樂，則為信心清淨恭敬愛樂過去、未來、現在  諸佛已。阿難！汝愛樂佛、不捨離，當愛樂般  若波羅蜜莫捨離！阿難！深般若波羅蜜，乃至
一句，不應令失！阿難！我說囑累因緣甚多，今  但略說：如我為世尊，般若波羅蜜亦是世  尊。以是故，阿難！種種因緣囑累汝般若波
羅蜜。阿難！今我於一切世間人、天、阿修羅  眾中囑累汝。諸欲不捨佛、不捨法、不捨僧、  不捨過去、未來、現在諸佛阿耨多羅三藐三菩
提者，慎莫捨般若波羅蜜。阿難！是我所教  化弟子法。

[0617a18]  「阿難！若善男子、善女人受持深  般若波羅蜜，讀、誦、說、正憶念，復為他人種  種廣說其義，開示、演暢、分別，令易解，是善
男子、善女人疾得阿耨多羅三藐三菩提、疾  近薩婆若。何以故？般若波羅蜜中生諸佛阿  耨多羅三藐三菩提。阿難！過去、未來諸佛阿
耨多羅三藐三菩提，皆從般若波羅蜜中生，  今現在東方南方西方北方、四維、上下諸佛阿  耨多羅三藐三菩提，亦從般若波羅蜜中
生。以是故，阿難！諸菩薩摩訶薩欲得阿耨  多羅三藐三菩提，應當學六波羅蜜！何以  故？阿難！六波羅蜜是菩薩摩訶薩母，生諸
菩薩故。阿難！若有菩薩摩訶薩學是六波  羅蜜，皆當得阿耨多羅三藐三菩提。以是  故，我以六波羅蜜倍復囑累汝。阿難！是六波
羅蜜是諸佛無盡法藏。阿難！十方諸佛現在  說法，皆從六波羅蜜法藏中出。過去諸佛亦  從六波羅蜜中學，得阿耨多羅三藐三菩提；
未來諸佛亦從六波羅蜜中學，得阿耨多羅三  藐三菩提；現在諸佛亦從六波羅蜜中學得  阿耨多羅三藐三菩提，過去、未來、現在諸佛
弟子皆從六波羅蜜中學得滅度，已得、今  得、當得滅度。

[0617b11]  「阿難！汝為諸聲聞人說法，令  三千大千世界中眾生皆得阿羅漢果證，猶  未為我弟子事；汝若以般若波羅蜜相應一
句教菩薩摩訶薩，則為我弟子事，我亦歡喜，  勝教三千大千世界中眾生令得阿羅漢果。  復次，阿難！是三千大千世界中眾生，不前
不後，一時皆得阿羅漢果證；是諸阿羅漢行  布施功德、持戒、禪定功德，是功德多不？」

[0617b18]  阿難  言：「甚多！世尊！」

[0617b19]  佛言：「阿難！不如弟子以般  若波羅蜜相應法為菩薩摩訶薩說，乃至一日，  其福多！置一日，但半日；置半日，但一食頃；
置一食頃，但須臾間說，其福多！何以故？菩薩  摩訶薩善根勝一切聲聞、辟支佛故。菩薩摩  訶薩自欲得阿耨多羅三藐三菩提，亦示、教、
利、喜他人，令得阿耨多羅三藐三菩提。阿難！  如是菩薩行六波羅蜜，行四念處乃至行一  切種智，增益善根，若不得阿耨多羅三藐三  菩提，無有是處！」

[0617b28]  說是〈般若波羅蜜品〉時，佛  在四眾中、天、人、龍、鬼神、甄陀羅、摩睺羅伽等，  於大眾前而現神足變化：一切大眾皆見阿
閦佛，比丘僧圍繞，說法；大眾譬如大海水，  皆是阿羅漢；漏盡無煩惱，皆得自在，得好解  脫——心好解脫，慧好解脫；其心調柔，譬如大
象；所作以辦，逮得己利，盡諸有結，正智得  解脫；一切心、心數法中得自在；及諸菩薩摩  訶薩無量功德成就。

[0617c07]  爾時，佛攝神足，一切大  眾不復見阿閦佛、聲聞人、菩薩摩訶薩及其  世界，不與眼作對。何以故？佛攝神足故。

[0617c09]  爾  時，佛告阿難：「如是，阿難！一切法不與眼作對，  法法不相見、法法不相知。如是，阿難！如阿閦
佛、弟子、菩薩、世界，不與眼作對。如是，阿難！  一切法不與眼作對，法法不相知、法法不相  見。何以故？一切法無知、無見、無作、無動、不可
捉、不可思議，如幻人無受、無覺、無真實。菩薩  摩訶薩如是行，為行般若波羅蜜，亦不著諸  法。阿難！菩薩摩訶薩如是學，名為學般若波
羅蜜。欲得諸波羅蜜，當學般若波羅蜜。何  以故？如是學名為第一學、最上學、微妙學。如  是學，安樂、利益一切世間，無護者為作護，
是諸佛所學。諸佛住是學中，能以右手舉三  千大千世界，還著本處，是中眾生無覺知者。  何以故？阿難！諸佛學是般若波羅蜜，過去、未
來、現在法中得無礙智見。阿難！如般若波  羅蜜於諸學中最尊、第一、微妙、無上。阿難！  若有人欲得般若波羅蜜邊際，為欲得虛空
邊際。何以故？阿難！般若波羅蜜無有量，我初  不說般若波羅蜜量；名眾、句眾、字眾是有量，  般若波羅蜜無有量。」

[0617c29]  阿難白佛言：「世尊！般  若波羅蜜何以故無有量？」

[0618a01]  佛告阿難：「般若波  羅蜜無盡故無有量，般若波羅蜜離故無有  量。阿難！過去諸佛皆學般若波羅蜜得度，
般若波羅蜜故不盡；未來世諸佛亦學是般  若波羅蜜得度，是般若波羅蜜故不盡；現在  十方諸佛皆學是般若波羅蜜得度，般若波
羅蜜故不盡，已不盡、今不盡、當不盡。阿難！欲  盡般若波羅蜜，為欲盡虛空。般若波羅蜜不  可盡，已不盡、今不盡、當不盡；禪波羅蜜乃至
檀波羅蜜不可盡，已不盡、今不盡、當不盡；乃  至一切種智亦如是。何以故？是一切法皆無  生；若法無生，云何有盡？」

[0618a12]  爾時，佛出覆面舌相，  告阿難：「從今日，於四眾中廣演、開示、分別般  若波羅蜜，當令分明易解。何以故？是深般若
波羅蜜中廣說諸法相。是中求聲聞、辟支佛、  求佛者，皆當於中學；學已，各得成就。阿難！是  深般若波羅蜜則是一切字門。行是深般若
波羅蜜，能入陀羅尼門；學是陀羅尼門，諸菩  薩得一切樂說辯才。阿難！般若波羅蜜是三  世諸佛妙法。以是故，阿難！我為汝了了說，若
有人受持深般若波羅蜜，讀、誦、親近，是人則  能持三世諸佛阿耨多羅三藐三菩提。阿難！  我說般若波羅蜜是行者足。汝持是般若波
羅蜜陀羅尼故，則能持一切諸法。」

[0618a25]  【論】

[0618a25]  問曰：

[0618a25]  釋提桓因何以自疑所說，言：「我為  隨順法、正答不？」

[0618a26]  答曰：

[0618a26]  釋提桓因非一切智  人，雖得初道，三毒未盡，猶有錯謬，而自籌  量：「我雖福德因緣為諸天主，雖得聖道味
而未有一切智，一切漏未盡故，所說或能錯  謬，不自覺知。」是故問。

[0618b01]  復次，眾中大有阿鞞跋  致菩薩、漏盡阿羅漢及離欲諸天，是諸人見  釋提桓因與佛、須菩提共問難，心不怯弱，
作是念：「是釋提桓因漏尚未盡，何能問難，盡  諸法邊？」釋提桓因以是事故問佛。

[0618b05]  復次，釋提  桓因自知所說諸法相無違錯，求佛印可，  使聽者信受，故佛即可之。

[0618b07]  問曰：

[0618b07]  佛何以可  釋提桓因說？

[0618b08]  答曰：

[0618b08]  釋提桓因雖非一切智  人，常從佛聞，誦讀力強，是故所說有理，佛便  印可。佛說有三種慧：聞慧、思慧、修慧。有人聞
慧、思慧明了故，能與修慧人問難。譬如乘  船隨流，不自用力而疾於陸行；如阿難  雖未離欲，未得甚深禪定，而能與佛、漏盡  阿羅漢等論議，隨法無違。

[0618b14]  釋提桓因白佛  言：「世尊！須菩提好樂說空、善巧說空，於諸  弟子中最為第一。有所言說，皆趣向空、無
相、無作，所謂四念處乃至阿耨多羅三藐三  菩提，是法中皆和合畢竟空說。」

[0618b18]  佛語釋提  桓因：「須菩提是行畢竟空人，世世修集，  非但今世。是人以空解脫門入道，亦以此  門教化眾生。是人若入深空法，尚不得法，
何況行是法者！」如經說：「檀波羅蜜不可得，  何況行檀者！乃至八十隨形好不可得，何況  得八十種隨形好者！」

[0618b24]  須菩提所行空行，欲  比菩薩空行，百分不及一。

[0618b25]  問曰：

[0618b25]  法空、眾生  空，復有何不盡，而言「百分不及一」？

[0618b26]  答曰：

[0618b26]  佛  此中自說「除佛，諸聲聞、辟支佛無有及菩  薩」者，諸法實相有種種名字：或說空，或說  畢竟空，或說般若波羅蜜，或名阿耨多羅三
藐三菩提。此中說諸法實相名為空行。如  一切聲聞弟子中，須菩提空行最勝；如是，  除佛，諸菩薩空行勝於二乘。何以故？智慧
分別利鈍，入有深淺故，皆名得諸法實相，  但利根者得之了了。譬如破闇故然燈，更  有大燈，明則轉勝。當知先燈雖炤，微闇不
盡；若盡，後燈則無用。行空者亦如是，雖  俱得道，智慧有利鈍故，無明有盡、不盡；惟  有佛智，能盡諸無明。

[0618c09]  復次，聲聞、辟支佛無  慈悲心，無度眾生心，無淨佛世界，無無  量佛法願，無轉法輪度眾生，亦無入無餘
涅槃乃至遺法度眾生願，無有三世度  眾生心，所謂菩薩時、作佛時、滅度時，非但  以空行故與菩薩等。

[0618c14]  復次，二乘得空，有分  有量；諸佛、菩薩，無分無量。如渴者飲河，不  過自足，何得言俱行空不應有異？又如
毛孔之空欲比十方空，無有是理！是故比  佛、菩薩，千萬億分不及一。

[0618c18]  佛分別是空行  已，告釋提桓因：「若欲於一切眾生最上，當  行般若波羅蜜。」

[0618c20]  此中佛自說因緣：「菩薩學  是般若波羅蜜空行，不取空相故，過於二  地，得無生忍法，入菩薩位；入菩薩位故，具
足佛法。」佛法是菩薩道，菩薩道具足故，當  得一切種智；得一切種智故名為佛，斷  一切煩惱習人。是諸事，空行為根本。

[0618c25]  問曰：

[0618c26]  涅槃是無量，何以言「二乘所得有量」？

[0618c26]  答曰：

[0618c27]  言「智慧有分有量」，不說「諸法法性有量」。不  聞說大水喻耶？器有量，非水有量。

[0618c28]  復次，  量、無量，相待法。於凡人是無量，佛皆能量。  爾所分是須陀洹，乃至爾所分是阿羅漢、辟
支佛、菩薩，餘殘究盡法性是佛。爾時，會中  諸天以天曼陀羅華散佛等，如經中說。

[0619a03]  問  曰：

[0619a04]  華供養佛及僧，是八百比丘何以獨取供  養佛？

[0619a05]  答曰：

[0619a05]  諸天所散華，諸比丘當分所得  墮衣上者，見其色香甚妙，因以發心供養  於佛，白言：「我從今日，當行是無上行，所謂
畢竟空、無相、無作等，為度一切眾生故，如  佛所說，二乘所不及。」

[0619a09]  爾時，佛微笑。笑義，如  〈恒伽提婆品〉中說。

[0619a10]  是八百比丘皆是善知  識，行同心等，世世共修集功德故，一時作  佛，皆同一字。五色天華供養佛故，世界中  常雨五色天曼陀羅華。

[0619a13]  佛因是事讚般若，  作是言：「阿難！欲行最上菩薩道，當行般若  波羅蜜。」

[0619a15]  「阿難！若有善男子能行是深般若波  羅蜜，當知是人人道中來，或兜率天上來。」所  以者何？三惡道中罪苦多，故不得行深般
若；欲界天著淨妙五欲，心則狂惑，不能行；  色界天深著禪定味，故不能行；無色界無  形，故不能行；鬼神道眼根等利，諸煩惱覆  心，故不能專行深般若。

[0619a21]  人道中，苦差三惡  道，樂不如諸天，眼等諸根濁重，身多地種，  故能制苦樂意而行般若。兜率天上，常有
一生補處菩薩，彼中諸天常聞說般若，五  欲雖多，法力勝。是故說二處來。

[0619a25]  若從他方  佛世界來，若此間有般若波羅蜜處來。

[0619a26]  復  次，「阿難！若有求佛道者，能問、能信、受持乃至  正憶念，當知是人，佛常以佛眼見是諸人等；
應當作是念：『我等便是面從佛受，從佛發  心、種善根，不從二乘發。』阿難！若有人信心  清淨、不可破壞者，當知是人先世供養無
量諸佛、為善知識守護，故能受持。」

[0619b03]  問曰：

[0619b03]  佛  亦名為寶，亦名為無上福田；若人從佛種  善根，必以三乘法入涅槃不虛。如《法華》中  說：「有人或以一華，或以少香供養於佛，乃
至一稱南無佛，如是等人皆當作佛。」若爾  者，有人作是念：「但行五波羅蜜，欲作佛  時乃觀空，何用常行般若波羅蜜，難知難  得空行？」

[0619b10]  答曰：

[0619b10]  以是事故，佛自答阿難：「於佛  福田中雖不虛誑，要得三乘入涅槃，應  當了了行六波羅蜜，乃至一切種智了了行
故，疾得佛道，不久受生死苦。般若有如是  等利益功德故，應當行。」

[0619b14]  「阿難！般若有如是  功德利益故，我囑累汝。」

[0619b15]  問曰：

[0619b15]  佛無所貪，  乃至一切種智、佛無礙解脫——清淨微妙諸  佛法猶尚不貪，何以故以般若波羅蜜慇懃  囑累阿難，似如貪惜？

[0619b18]  答曰：

[0619b18]  諸佛為利益眾  生故出世，現三十二相、八十種隨形好、無  量光明、神足變化，皆為眾生故。第一利益眾
生無過般若波羅蜜，能盡諸苦故。是般若  波羅蜜因語言、文字、章句可得其義，是故  佛以般若經卷慇懃囑累阿難。

[0619b23]  復次，有人  見佛慇懃囑累，故言：「佛大事辦，猶尚尊重般  若，是法必尊、必妙！」譬如大富長者命欲終
時，以眾寶與兒，偏以如意寶珠慇懃囑累：  「汝勿以此寶自無定色、質如虛空、微妙  難識故而不守護！若失餘寶為可，此寶不
可失也！」大富長者是佛，以般若波羅蜜囑  累阿難：「汝好受持守護，無令忘失！」

[0619c01]  除般若，  雖有十二部經，盡皆忘失，其過尚少；若失  般若一句，其過太多！何以故？是深般若法  藏是十方三世諸佛母，能令人疾至佛道。
如經中說「三世諸佛皆從般若得」，乃至「為  聲聞人說法」，其中皆是讚般若事。

[0619c06]  問曰：

[0619c06]  說  法令三千大千世界眾生盡得阿羅漢，云  何不如以般若一句教菩薩？

[0619c08]  答曰：

[0619c08]  是事先  雖答，今當更略說：是三千大千世界中眾生  雖皆得阿羅漢，自度其身，不中作佛；若  說般若一句，聞者得作佛故。如人種眾果
樹，不如一人種一如意樹，能隨人所願，如  意皆得。

[0619c13]  復次，為聲聞說法中，無大慈悲心；  大乘法中，一句雖少，有大慈悲。聲聞法中皆  自為身；大乘法中廣為眾生。聲聞法中無
欲廣知諸法心，但欲疾離老、病、死；大乘法  中欲了了知一切法。聲聞法功德有限量；  大乘法中欲盡諸功德，無有遺餘。如是等
大小乘差別。譬如金剛雖小，能勝一切寶，  不得言少故不如多。三千大千世界中阿  羅漢福德，比般若一句教菩薩，一日乃至  須臾，其福甚多！

[0619c22]  此中佛自說因緣：「是人自欲  得阿耨多羅三藐三菩提，亦教人令得；自  行六波羅蜜諸功德，亦為人說。菩薩集二
處功德，不得佛道，無有是處。」

[0619c25]  爾時，佛欲  明了是事故引證，亦欲證一切法空，不  著是空法，但憐愍眾生故囑累。

[0619c27]  如阿閦佛、  大眾、莊嚴不與眼作對，一切法不與眼作  對亦如是。肉眼、天眼所見，皆是作法，虛誑
不實。慧眼、法眼、佛眼，皆是無相無為法，故不  可見；若不可見，亦不可知。無作等亦如是。  所見阿閦佛會，如幻、如夢；能如是觀諸法，
是名菩薩行般若，名無所著。

[0620a04]  佛所囑累亦  無所著，但以大慈悲故讚是般若。一切法  雖是不可思議相，而以利益眾生故讚歎，
作是言：「阿難！如是學，為學般若；若欲得一  切諸波羅蜜，當學般若波羅蜜。」如是等，如  經廣說。

[0620a09]  佛以無量讚般若：若佛智慧不可  盡，般若功德亦不可盡。何以故？般若波羅  蜜無量相故。名眾等言語章句、卷數有量，
如《小品》、《放光》、《光讚》等般若波羅蜜經卷章句，  有限有量；般若波羅蜜義無量。

[0620a13]  阿難問：「般若  波羅蜜云何無量？」

[0620a14]  佛答：「般若波羅蜜相自離。」  離故，從本已來不生不集，不生不集故不盡  不滅。

[0620a16]  此中佛自說因緣：「過去無量阿僧祇  諸佛及弟子，用是般若波羅蜜照明十方，  度無量眾生，皆共入無餘涅槃，般若波羅蜜
故不盡；未來、現在亦如是。譬如有人欲  盡虛空，虛空不可盡；般若波羅蜜等諸功  德乃至一切種智亦如是，今不盡、已不盡、
當不盡。」有人知過去不盡，謂未來、現在有  盡，是故說「三世不可盡」。何以故？諸法本無  生，云何當盡？

[0620a24]  佛知般若是真無盡，為名字  語言句眾有盡故囑累。如人以香油瓶囑  累子弟，雖不惜瓶，為受持香油故；語言
能持義亦如是，若失語言，則義不可得。

[0620a27]  爾  時，佛為人信受般若故，出舌相覆面，告阿  難：「我今於四眾中囑累汝般若，汝當為  眾生解說、顯示、分別，令易解。」所以現舌相
者，世間相法，舌能覆鼻，是不妄語相，何況覆  面！

[0620b03]  是故佛示眾生——我從父母生身，有此舌  相，欲以般若波羅蜜令汝信解；以汝等未  得一切智，不能遍知，欲令汝等信故，非
以神通力所現。佛於甚深妙法、智慧、禪定  中猶尚不著，何況世間八法、供養利故而  作虛誑！於一切法中，如鳥飛虛空，無所
觸礙，但以本願誓度眾生、大悲心憐愍一  切故，以第一利般若波羅蜜慇懃囑累汝。

[0620b11]  復次，「阿難！是行深般若波羅蜜者，能入一切  文字陀羅尼。」因一字即入畢竟空，是名文  字陀羅尼。如先陀羅尼中說。諸文字法皆因
般若波羅蜜得；餘聞持等諸陀羅尼亦皆從  學般若波羅蜜得。菩薩得諸陀羅尼已，得  種種樂說辯才，無量阿僧祇劫，說一句義不  可盡。是名三世諸佛真法，更無異法。

[0620b17]  又復，  阿難！般若是十方三世諸佛妙法。如一門  城，四方來者，無異門入。

[0620b19]  「阿難！我今為汝了了  說：『若有人受持般若，非但受持我法，是人  受持三世諸佛阿耨多羅三藐三菩提。』」

[0620b21]  「阿難！  是般若波羅蜜，我處處說，是行者足。」所以  者何？菩薩得是般若，能行菩薩道。「阿難！汝
得是般若波羅蜜陀羅尼故，能持一切佛  所說法。」

[0620b25]  問曰：

[0620b25]  以聞持陀羅尼力故能持，何  以言「得般若故，能持一切諸佛法」？

[0620b26]  答曰：

[0620b26]  聞  持陀羅尼，能持有數有量法，世間亦有，如  須尸摩外道亦得聞持陀羅尼；是人雖少時  得，久則忘失。從般若得陀羅尼，廣受持諸
法，終不忘失。以是為差別。

[0620c01]  問曰：

[0620c01]  般若便是  波羅蜜，何以名為陀羅尼？

[0620c02]  答曰：

[0620c02]  諸法實相是  般若，能種種利益，眾生愛念故，作種種名。  如佛有十號等文字；般若波羅蜜亦如是：
能到一切諸智慧邊，是名為般若波羅蜜；菩  薩行般若作佛已，變名為阿耨多羅三藐三  菩提；若在小乘心中，但名為三十七品、三
解脫門；若人欲得聞而不忘，在是人心  中名為陀羅尼。是故佛說如意珠譬喻，隨  前物色變為名。

[0620c10]  佛如是種種說般若大功  德。

◎

大智度論卷第七十九

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
