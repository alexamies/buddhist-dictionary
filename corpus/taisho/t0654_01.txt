佛說入無分別法門經


西天譯經三藏朝奉大夫試光祿卿  傳法大師賜紫臣施護奉　詔譯

[0805b18]  如是我聞：

[0805b18]  一時，佛與無數百千大眾俱。是諸  大眾恭敬圍繞聽佛說法，其所演說，謂以大  乘無分別法而為發起。

[0805b21]  爾時，世尊普觀大會諸菩薩眾。即時會中有一  菩薩名無分別光，從座而起，偏袒右肩，右膝  著地，合掌向佛而白佛言：「唯願世尊，演說入
無分別法門，令諸菩薩聞是法已，如理修學。」

[0805b25]  佛言：「善男子，汝等諦聽，我當宣說入無分別  法門。」

[0805b26]  時無分別光菩薩復白佛言：「善哉，世尊！  願樂欲聞。」時諸菩薩受教而聽。

[0805b28]  佛言：「善男子！若諸菩薩得聞增上無分別法，  住無分別心，即一切分別相離。此言無分別  者，應先了知，從初自性有分別相。分別相者，
謂取捨二法，即此取捨是自性分別相。由此  即起有漏事相；以有漏相故，即有五取蘊。五  取蘊者，謂色取蘊、受取蘊、想取蘊、行取蘊、  識取蘊。

[0805c05]  「善男子！云何得離自性分別相？謂  不現前別異作意，如是即離自性分別相。若  異自性取相是有所行，此不能得無礙相
應。是故應知，布施無色、無分別相，持戒、忍  辱、精進、禪定、智慧無色無分別相。何以故？謂  自性無色、功用無色、真實無色。若起別異作
意，欲離分別相者，即後有無色、無分別相可  離；如是即有所行，而不能得無礙相應。是  故應知空、無色、無分別相。

[0805c13]  「真如實際勝義諦  法界無色、無分別相。何以故？謂自性無色、功  用無色、真實無色，是故應於無色、無分別相，
不異性觀、不作意離。若別異作意離者，即於  無色、無分別相後有所得。如是乃為有所行，  即不能得現前無礙相應。何以故？謂初地
所得法，無色、無分別相；乃至十地所得法，  亦無色、無分別相；得無生法忍，亦無色、無  分別相；得授記別，亦無色、無分別相；得
嚴淨佛土成熟有情，亦無色無分別相；乃  至得一切相智，亦無色、無分別相。如是所  說，謂以自性無色、功用無色、真實無色。

[0805c24]  「若  菩薩於是諸所得法，起異所得、分別相別、異  作意者，即於一切無分別相，悉起別異作  意，如是即與無分別理而不相應，彼不能入
無分別界。若菩薩住三摩地，心入無分別  界，而於所入起無所得想，彼正相應，是正  所行，是正所修、正所作事，是正作意，住無作
行而無發悟，是名真入無分別界所行清淨。

[0806a02]  「善男子，所言無分別界者，以何義故，名無分  別界？謂於一切色過諸分別，於一切根過諸  分別，過一切分別境界，過一切表了，一切煩
惱、隨煩惱障無所攝藏，是故說名無分別界。  於是無分別界中，無色、無見、無住、無礙、無表  了、無種種相，若菩薩如是了知，已如是安住
無分別界，是即入無分別智，與虛空等，於一  切法無所觀而觀，得大樂行，增長大心，得大  智慧，大說無礙。於一切時、一切相，普為一切
眾生作大利益，得勇力增長，於無發悟佛事  得大輕安。

[0806a12]  「善男子，譬如一處有一大石山，  於其山下，有大寶藏眾寶充滿，所謂銀寶、金  寶及種種異寶，復有大摩尼寶出大光明。是
時，有求寶人，來詣此山，欲求珍寶。彼有一  人，先知其寶所藏伏處，見來求者即謂彼言：  『汝求寶人，當知此處，大石山下，有大寶藏眾
寶充滿，復有大摩尼寶出現光明。』時求寶人  聞其言已，即時勤力堅固作意，開鑿彼山，取  大摩尼寶。開已，乃見銀寶現光、石無光現。是
人見已，不作大珍寶想。時先知寶人亦如前  人，開鑿彼山而取其寶，開已，乃見金寶現光、  石無光現，是人亦復不作大珍寶想。時知寶
人，乃作是言：『汝求寶人，不應勤力堅固作意  而求大寶。若不作意者，應得見彼廣大珍寶；  以作意故，寶不能得。若有得彼大珍寶者，即
得大富，如意自在，自他俱利，普遍施作，悉得  圓滿。』」

[0806a28]  佛言：「善男子，如是等事以喻說故，若  有菩薩知是義者，即見是義如先所言。一  大石山者，即煩惱一法，二處作行增語。山
下有寶藏，即無無分別界增語。彼求寶人  者，即是菩薩增語。彼知寶人者，即是如來  增語。石自性者，即是有分別自性增語。開鑿
取寶者，即不作意增語。石下有銀光者，是自  性分別增語。石下有金光者，是空等分別相  增語。石下有種種寶光者，是有所得分別相
增語。念求大寶者，即是樂入無分別界。

[0806b08]  「善男  子，是義云何？若菩薩如所說能如實觀者，即  入無分別界。  又  善男子！諸菩薩當於無分別
界，如虛空界住。何以故？若色自性，若分別自  性，如是觀時相不現前。若行我有色，是行分  別相；若行他有色，是行分別相；若行色有生
有滅有染有淨，是行分別相；若於色自性、若  因若果、若業若行，取有、取無者，自為行色  行；若如是行，是行分別相；若於色中見所表
者，是行分別相。是故當知，色法於一切處，  若對礙、若有表、若無表，畢竟無少法可得；即  此色法，一切無表、無性可觀；異此色法，一切
無表、無性可觀。彼色對礙表了悉無性可觀，  於有表中，非一性可觀、非異性可觀，即彼表  了而亦無性。此無性、非無性，若如是觀，即平
等觀。如是觀時，一切分別悉無分別，是為無  分別界。

[0806b24]  「諸菩薩應如是觀、如是入，入是無分  別界者，於有分別、於無分別，悉無分別。如是  平等觀，是為真入無分別界，是名菩薩得安
住無分別界。受、想、行、識，及布施、持戒、忍辱、精  進、禪定、智慧諸波羅蜜多空，真如實際勝義  諦法界，十地所證法，乃至一切相智出世間
行，亦復如是。於受想行識，乃至一切相智，若  自性、若因、若果、若業、若行，取有、取無者，即於  一切相智等，乃為對礙。若如是行，是行分別
相。而彼一切相智等無表了性，若有所表了，  即行一切相智等，是行分別相。彼一切相智  等，若於表了中有相可行者，是行分別相。若
信無相可行者，亦行一切相智等，是行分  別相，是故當知此表了法非一性可觀、非異  性可觀。此表了法無性，亦非無性。若如是於
一切相智等，若表、若無表悉無分別，即此無  分別、不取相者，是無分別界。諸菩薩應如是  觀、如是入，如是入者，是為真入無分別界，是
名菩薩，得安住無分別界。」

[0806c13]  爾時世尊復說伽  陀曰：

「無分別心若安住，　　彼從諸佛正法生，  
一切分別悉遠離，　　所行即得無分別。  
是法寂靜無垢勝，　　名稱功德而普集，  
無分別法最上樂，　　菩薩得已成菩提。」

佛說入無分別法門經

* * *

【經文資訊】大正藏第 15 冊 No. 0654 佛說入無分別法門經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，如佛提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
