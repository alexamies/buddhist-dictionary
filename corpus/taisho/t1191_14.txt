大方廣菩薩藏文殊師利根本儀  軌經卷第十四
西天譯經三藏朝散大夫試鴻臚少卿  明教大師臣天息災奉　詔譯

陰陽善惡徵應品第十八

[0883c25]  爾時世尊釋迦牟尼佛。告一切世界所有一  切十方住者一切大力最上諸宿曜天言。聖  者汝當諦聽。我今演說一切真言法義。有諸
求成就者。兼承汝等宿曜之力當獲成就。諸  宿曜天今此妙吉祥大儀軌王教勅及諸儀  軌。汝等當住亦當依行。

[0884a02]  爾時世尊釋迦牟尼佛。為利益一切眾生說  彼宿曜運行合於善惡。彼持誦行人於真言  義。及一切智求成就者。或得成就及不成就
事。星宿天若彼羊宮奎宿婁宿胃宿此三宿  直。又合火星直日。彼持誦人於上中下三品  之事。一切所求皆不成就。何以故緣彼惡星
所障礙故。若復昴宿畢宿嘴宿參宿。井宿鬼  宿柳宿星宿。張宿翼宿軫宿角宿。亢宿氐宿  房宿心宿。尾宿箕宿斗宿牛宿女宿。如上眾
宿悉皆吉善。於持誦人而有利益。若危宿室  宿壁宿此三宿直日。若為惡事當得成就。又  復奎宿直日人若生者具大福德。有大勇猛及
多所知。又若虛宿直日福德正行皆得成就。  餘有最上星宿。末法之時不為災福。所謂帝  灑野  (二合)  烏波波捺星。迦儞瑟吒  (二合)  星。儞  瑟吒
(二合)  星。阿路迦星。部誐捺星。輸婆捺  星。阿儞嚕馱星。夜輸星。帝惹囉吒星。囉  惹星及路迦星。如是眾多星等數有六萬四
千。此星等於末法時彼無有力。我今所說大  儀軌王。當有大力利益眾生。而彼世間劫初  成時。一切眾生於虛空中自在行住。而於彼
時無老無死。又彼之時無宿曜無日月。亦無  時節亦無陰陽。亦無天人阿修羅等。又彼之  時雖有眾生未有族姓。人皆清淨無善無惡。
亦無所食亦無食者。亦無持齋亦無呪法。彼  多眾生但有世間之想。以過去業牽因墮於  地不能飛空。是時便有所食便有貪悋。身既
重濁大力乃失。是時便有日月星宿。遂分晝  夜乃有時節及與陰陽。乃說天上人間勝劣  有異。故有天人阿修羅等。我於爾時身為菩
薩。見彼眾生有如是已。心悲愍故而現異身。  所謂現作仙人之身。或現梵王之身大自在  天身。那羅延身迦樓羅身。乃至夜叉羅剎毘
舍左等種種之身。於生生中為一切眾生。恒  常解說菩提行義。又復我於過去為菩薩時。  世間一切眾生。愚癡黑闇無智無慧。我為此
等說於世間一切工巧技藝。陰陽算數圍陀  典籍。正法邪法戒律本行。乃至聲明論等。我  雖如是過去之世。為於世間說如此事。我亦
無有所得所知。但為菩提及解脫等。如是雖  在輪迴中行。而彼輪迴不能繫縛。於是久久  之間。樂求寂靜涅盤無著無滅真正之句。常
依於法修其因行。乃得自生之智。成解脫業  得佛菩提。

[0884b17]  又復過去為於菩提。由如饑饉於外道處。求  脫輪迴而不能得。於菩提道倍復甚難。我以  樂行善業得自生智。復得涅盤依此修行。而
恒說於諸論。誘喻眾生得解脫成就。彼不知  法人。被此輪迴業緣長繩所縛。以此業力不  能解脫善惡因果。我故說此一法陰陽星宿
分於善惡。及說四護世等地水火風。而此四  大和合所作。發生眾生種種集因。而為彼時  修真言行令得成就。彼持誦人專心護持修
善破惡。於諸世間最尊最上。於末法時得真  言成就。又令帝釋及自在天等之所出現。於  如是時。佛亦現汝大智妙吉祥童子相。行於
世間悲愍一切眾生。為令眾生於時時中得  法成就。妙吉祥有陰陽宿曜法二十八宿十  二宮分各各分別。彼宿曜等與宮相合。隨諸  有情各各生處宮分之位彼宿曜等或行或
住。或逆或順生善惡果。若有眾生生於羊宮  合於婁宿胃宿。此等諸宿有力。最宜貨易財  寶豐溢。若彼具足遇者得富貴自在。若生時
或值日沒。彼人得惡事多歷險難。受身瘦薄  又好綺語。若生時見日作紅色。及大地紅色  剎那瞬息之間。彼有重德。若復生背宿曜無
所見者。是彼種種眾生。叢雜生處雜行所生。  亦得叢雜快樂富盛。又如是時生處。說三十  種善惡果報。若火星直日是惡生處。然彼人
大腹姿容潤澤。長眼愛語又足心力。若木星  直日卯時生者。及得日月星宿於晝夜分合  其本位。乃是賢聖生處。若復生時宿曜逆倒。
果感不實事多邪惡。若復生時得其正順必  感善果。於彼生地而得安住。若復身相白色  是其上人。若有眾生生於牛宮合於昴宿畢
宿。此為上宮吉星所照。須臾之間而彼眾生  生者。得富貴吉祥忍辱具足。長壽多子豐饒  財寶。復得為君主。此之生人作成就法。於
須臾間而知善惡。若遇參宿有法知解。為世  間人之所愛見。若遇昴宿者於三海中為主。  若生時宿曜分明。得為一小國之主。若生時
宿曜具足重重臨照。得為大地主。或五年或  十年處彼大位。

[0884c27]  若於陰陽宮生合於婆里誐嚩星直日。又與  嘴宿參宿井宿合日生者。此人癡愚善惡不  分。好樂女人復多邪染。受身黑色或復紫色。
然不慳悋好大捨財。若土星直日於此宮中  生者。於彼日中或復夜中。隨彼時分乃至須  臾得值遇者。大富自在有大心力。其餘善惡  稱量說之。

[0885a05]  若於蟹宮合鬼宿柳宿生者。此所生人而有  尊重是第一生處若得夜半時生是最上人。  此人受身金色或紫色。清淨吉祥殊妙有異
兼有大智。若依法為因得一切義成就。至於  大財大位皆不難得。

[0885a10]  若於師子宮合於星宿張宿。及得太陽值日  生者。此人有大勇猛復貪肉食亦復於深山  險難之處。得為其王亦獲自在。若具如上之
事。及於彼處為王者。此決定是日出時生。

[0885a14]  若於雙女宮生合於翼宿及軫宿者。此人有  勇猛好為盜心。常散亂樂行邪染。亦得為王  或得為軍主。若依此宮生者。或得木星合者。
及得木為本命者此為最上。常得護持遇惡  皆吉。若於秤宮合於角宿亢宿氐宿生者。此  之生人注短仁義。此宮非善若得月照及得
金土。同此宿分生者。又在夜初分生者。或得  為王或有富貴。若人生時不定或不貴者。為  性貪愛亦多瞋怒。若於禁呪好於飲博。亦得  大人愛樂見重。

[0885a24]  若人生於蠍宮。合房宿心宿尾宿生者又得  火。星為本命。此人主慈。心學業成就。復多  勇猛不怖危難能忍勞苦。若得於日中時生
者。或得為王於大戰陣決定得勝。若彼火  星如童子形。一剎那間臨照此宮。彼地彼時  所有人主。而誕異子宜應護持。必具大智聰
明多記孝順有力。復好朋友壽命延長。若火  星逆倒事即差異。

[0885b03]  若人生於人馬宮。合箕宿斗宿生者。及得木  為本命。若人於午後及夜分生者。或求王位  必破自族然後得成。當在中年而得富貴。雖
得富貴須在小處。譬如人過中年如日過午。  而於大位大財稍更難得。若是宿曜逆倒而  見生之人。事宜種種差異。

[0885b09]  若生於摩竭宮。合於牛宿女宿生者。及得土  為本命。又或得在初夜及中夜早晨生者。又  更別有大吉星曜。同照臨者當得王位。又此
人生處不擇一切貴賤之族稟性柔和法主眼  赤。受身紫色或黑色。有勇猛不怖畏。或得  王位合在多水之國而為其主。然長壽能忍
勞苦。若或星曜逆倒。所有之事而必差忒。

[0885b16]  若人於寶瓶宮生。合於虛宿危宿生者。又得  土為本命。此人若得生於夜分及早晨時。又  得月或金星臨照者。是人得惡業清淨有大
智慧。富貴自在受用快樂。如是星曜逆倒所  臨照人。得貧病苦惱。

[0885b21]  若人生雙魚宮。合於室宿畢宿奎宿生者。又  得金為本命。又在夜半及日中時。或過中少  分已來生者。及得金星及別吉曜同照臨者。
法合梵行清淨有大智慧。具最上善知法吉  祥。此之生人身黃白色顏貌殊妙。稟性仁孝  眷屬和睦。凡所為事精進堅固。長壽大福一
切稱意。合於東小國為主。彼地少寒及地多  卑濕。多居水中以宮分所主之故。若得土木  臨照此為最上。或得為大國主。若如是者此
乃決定知其生時。宮中多有最上吉祥種種  之星。

[0885c03]  又復更說年月日時壽命之量。初一日至十  五日為白月。十六日至三十日為黑月。二半  月成一月。十二月為一年。於此一年分六時
或分三時。末法之時人正壽命百歲於此壽  量之數。亦或短或長中天不定。又復人間多  有非人侵害壽命。行諸惡事而作驚怖。又彼
天人阿修羅等。若行不善相鬪戰時。此時人  間現諸惡相。所謂非時地動。忽作風雹閃電  異常。天火黑煙處處皆起。是彼計都星作日
月蝕。若有如是種種諸惡相現。所現之國  必定眾生感有重重疾病。饑饉夭柱國王崩  喪。一切人民皆大憂惶。諸出家人亦大怖畏。

[0885c15]  又復分別說諸地動。若復婁宿井宿星宿。此  等宿日及宮分之地方所地動者。彼之國內  盜賊惡人。處處皆起而為侵害。南方國王注
有大災。又復胃宿昂宿畢宿參宿。此等宿日  及彼宮分有地動者。人民大怖及彼邊方。一  切惡人競為賊盜。國外四境諸小王等。互相
侵害而為冤家。病疾流行死者非數。又主西  方國王崩喪。又復觜宿鬼宿柳宿張宿及彼  翼宿。此等宿日及彼宮分若地動者。國內大
亂人民不安。因彼饑饉互相侵奪。還被繫縛  受大苦惱。又復軫宿角宿亢宿氐宿房宿心  宿。此等宿日及彼宿分有地動者。雪山周迴
遍有惡人。及儞波羅國境內邊地一切小王。  決定互相侵奪相殺。又復尾宿箕宿。此等宿  日及彼宮分有地動者。於彼東方滿城國烏
吒國。迦摩嚕國鑁誐羅國。如是諸國王等  崩喪不疑。又矯拏國主侵犯他國。自致其病  或復崩喪。又海岸及恒河岸住者。一切人民  注有漂汎。及一切疾疫。

[0886a05]  若斗宿牛宿女宿危宿室宿壁宿奎宿。此等  宿日及宮分之地。若日中時有地動者。分野  之地所有眾山一切崩壞。彼北印土西印土
南印土周迴四境住者。互相侵奪有大災起  處處饑饉以至國破。若早晨動者國內災息  人民安樂。若上時有惡地動者。彼摩竭陀國
中內外上人。皆受苦惱國王有難。若過午後  或晚際若有動者。國境之內一切出家之人  有病疾起。或瘧病或瘡癤等苦惱之事。七晝
夜後災沴乃退。若日過時地動者。四姓修行  上人受苦惱事。或王及重臣知法者有災。又  或婆羅門剎帝利毘舍首陀。乃至最上工巧
之人。於第一義善能分別了解及修行。乃至  多聞多記之者皆得病苦。若晚後日沒之時  地動者。雜類畜生等疫死。若初夜分時地動
者。及彼初夜前後動者。兼現不祥有大風雨  及降大雹者。必有他兵侵擾逼奪大位。若初  夜第二分時地動者。他兵入境自患腹病。及
陽毒陰毒諸疾疫病乃至致死。自境人民逃  亡異地。若夜第二分中間時地動及有大風  者。帝宮之內樓閣臺謝皆悉傾壞。及彼樹木
亦皆摧折。乃至城壁及寺舍殿堂。及以山間  傍生住處皆悉破壞。若夜半時地動者。東方  國主有子大災兼彼國內人民饑饉。若過半
夜後地動者。大地災息一切安樂。若半夜後  分地動者。中國王必病至崩後有苦惱惡事  互相侵害。若夜第三分時動者凡是微賤之  人而得快樂。唯蚊  虻
蛺蝶之類一切皆死唯  得時熟。若早晨地動者國中有大火災。若一  切州日出時地動者。中國一切處賊起互有  侵奪。乃至國中七日後有王崩喪若是過七
日不定。若地動時或兼霹靂電光白色者。亦  大不祥。若無地動恒常霹靂。電光白者吉善。  若地動時電光赤色。有火及有黑煙者王當
崩喪。若地動時霹靂。電光作黃色及黃赤雜  間色者有大災難。彼持誦人若於國中行時。  聞美妙音有所魔難若聞鼓聲美善者即善。
若聲惡者即惡。而彼地處有極惡事。將來必  定有穀貴饑饉之事。若持誦之人行於人間。  遇斯徵祥及宿曜之者。宜以成就之法而為
利益。若作法者。須求。吉善宿曜直日方可作  法。吉善星者婁宿胃宿鬼宿室宿壁宿奎宿  房宿。如上宿曜直日為最上吉善。若得此日
修成就法有成就義。或結壇亦得。此宿曜中  黃白色星直日最為上吉。若十五日及月盡  日。或出往他處所為不成。亦不得作一切真
言曼拏羅儀軌。必不得成就此日於真言必  有魔難。若月一日三日五日及十三日十七  日結壇吉。若作護摩求法成就者。若得吉日
吉星當獲成就。若得木星金星月星水星者  吉。合此等吉星宜為一切事。常四日臨照世  間。所有大地作成就法處障難不成。諸惡解
脫翻惡為善。今說時分之量。自一彈指至一  百彈指為一初分時。四初分時為一中分時。  四中分時為一移分時。四移分時為一日。倍
此為一晝夜分。我今復說時分之量。入滅眴  息最為疾速。以十入息為一滅分。十滅為一  剎那分。十剎那為一須臾分。一百須臾為一
晝夜分。彼知法者當須了知此時分之量。又  復以一日分為三時。若作念誦護摩求成就  者。所有坐臥洗浴及彼食飲。如是時分當須
了知。又一晝一夜名為一日。十五日為半月。  兩半月為一月。陰陽者當了知。如是六月為  羅睺障時。十二月為一年。十二年為大年。如
是一切星曜及阿修羅。於此大年之中或順  或逆作諸善惡。又白月分十五日月滿之時。  羅睺阿修羅王現全蝕日月者。大地中有大
刀兵會。當須了知如是之事。若現如是大惡  相時。有無數障難。至末法後世間之人不修  福事。是令日月全被障蝕。若於尾宿之分或
日沒之際。或月沒之際或日月中時。如是之  時蝕者。乃是羅睺阿修羅王影之所障。東方  之王決定崩喪。必有東方邊地之主而來侵
害。若婁宿畢宿胃宿。此等星宿之分日月蝕  者。彼烏姹國主及一切人生種種病。所謂陰  病陽病風病及發眾病。若星宿張宿翼宿軫
宿亢宿氐宿。此等宿分若日月蝕者。亦決定  羅睺為障。此東方羅拏國主鑁誐吒國及摩  竭陀國等。王患眼病王子有大災。仍有惡心
怨家來集極甚怖畏。若參宿觜宿井宿鬼宿  柳宿。如是星宿之分。若見日月蝕者。彼摩竭  陀國王而被侵害。及忠臣乃至人民等。合有
病苦怖畏之事。若房宿心宿之分若見蝕者。  一切人民合有役病。一切上人有種種苦惱。  及禁縛侵害之事。若箕宿斗宿女宿。如是之
分有日蝕者。及月有赤暈者。彼地分定有饑  饉。若斗宿牛宿室宿危宿。如是之分若有蝕  者。是羅睺障蝕。一切人民有王所逼迫及賊
盜之怖。及國界之內處處饑饉人民憂苦。若  奎宿壁宿之分若有蝕者。若先月蝕後有日  蝕者。於半月中摩竭陀國王位損失。今此所
說大地動處。兼羅睺所現禎祥。星宿之分日  月之蝕。於彼彼處國界之內。生起禎應作大  災難顯其善惡。若地動處有煙起及大陰雨。
若如是者五日。中部嚩國有大災難。彼恒河  北邊一切人民疫病亡歿。乃至人王亦有崩  喪。乃至雪山四周深山之內。彼有國土君主
及大臣等。有種種憂苦崩喪。乃至王子妃后  亦主亡歿。若星宿之分有地動。彼處有煙現  無雨。過五日不晴。或多日人互不相見。及
不見人所住處。彼人互相各大驚怖者。彼國  及王俱說崩喪。若地動時或有霹靂驚怖一  切。或有所說二三大惡。夜中或現白虹。若於
白月時現白色烏。或見怪異飛禽。及不吉時  節現飛禽怪異。彼之所在有大怖畏。復有二  足四足無足多足。飛禽傍生之類而為怪者。
令人大怖必有大禍。如是眾多無數怪異。所  現之時起諸災難。所有如是善惡禎祥感應  之事。無不皆因眾生過去之時。所作所修之  業。

大方廣菩薩藏文殊師利根本儀軌經卷第十  四

* * *

【經文資訊】大正藏第 20 冊 No. 1191 大方廣菩薩藏文殊師利根本儀軌經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
