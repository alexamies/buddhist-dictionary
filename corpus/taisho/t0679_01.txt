相續解脫如來所作隨順處了義經

[0718a27] 如《相續解脫經》說：

[0718a27] 文殊師利白佛言：「世尊！世尊所說如來法身，如來法身有何相？」

[0718a28] 佛告文殊師利：「地波羅蜜，善修習乘身轉集成，文殊師利！是如來法身相。當知復有不可思議相，有二因緣，謂彼離虛偽、無行；眾生計著虛偽行。」

[0718b03] 文殊師利白佛言：「世尊！聲聞、緣覺身轉，亦是法身耶？」

[0718b04] 佛告文殊師利：「不名法身。」

[0718b04] 文殊師利白佛言：「世尊！名何等身？」

[0718b05] 佛告文殊師利：「名解脫身(五分法身名解脫，梵音云毘尼木叉，涅槃解脫梵音云木叉也)。文殊師利！解脫身者，聲聞、緣覺；諸如來等，唯法身差別。法身差別者，謂無量功德殊勝奇特，不可為譬。」

[0718b09] 文殊師利白佛言：「世尊！如來因起有何相？」

[0718b10] 佛告文殊師利：「化身相如世界起一切種如來功德，及清淨莊嚴住相。當知化身相起，法身無起。」

[0718b12] 文殊師利白佛言：「世尊！以何等巧方便示現化身？」

[0718b13] 佛告文殊師利：「一切三千大千諸佛世界，增上主家生，福田家生，入胎出胎生，長受五欲，出家苦行，往詣道場，菩提樹下降魔成佛，轉法輪已，現般涅槃，當知是示現化身巧方便。」

[0718b18] 文殊師利白佛言：「世尊！如來化身幾種語為眾生說法，諸未熟者調伏令熟，已熟者令於緣解脫？」

[0718b21] 佛告文殊師利：「如來語者，說修多羅語、毘尼語、摩德勒伽語。」

[0718b22] 文殊師利白佛言：「世尊！云何修多羅？云何毘尼？云何摩德勒伽？」

[0718b24] 佛告文殊師利：「若我說諸法，攝事分齊，名修多羅，謂因四事、九事、二十九事，如是四十二事。何等四事？謂聞事、歸依事、戒事、菩薩事。何等九事？謂施設眾生事、受用事、彼因起事、起已住事、彼滅事、彼種種事、說事、所說事、徒眾事。何等二十九事？謂從染污分行攝事，彼主漸次隨起事，彼作如是人想已未來生因事，作法想已未來生因事，從清淨分緣中繫念事，於彼決定事，心住事，現法樂住事，起一切苦緣方便事，彼斷知事——彼亦三種，謂顛倒處斷知、從眾生想外眾生邪向處斷知、內離增上慢處斷知——修處事，作證事，修事，彼所作堅固事，彼行事，彼緣事，斷不斷觀察巧便事，彼散亂事，彼不散亂事，不散亂處事，修習無厭方便不捨所作事，修福利事，彼堅固修事，真實覺知事，到涅槃事，善說法律世俗正見得一切內外正見頂事，彼修退事。文殊師利！彼善說法律不修習退非見過。

[0718c13] 「文殊師利！若我為弟子——聲聞、菩薩——說波羅提木叉，波羅提木叉相應學，是名毘尼事。」

[0718c14] 文殊師利白佛言：「菩薩有幾種波羅提木叉？」

[0718c15] 佛告文殊師利：「有七種：一者說受威儀、二者說波羅夷處事、三者說犯自性、四者說不犯自性、五者說出犯、六者說受律儀、七者說捨律儀。

[0718c19] 「文殊師利！有十一種相，宣通分別廣說顯示，是名摩德勒伽。云何十一種相？一者等相、二者第一義相、三者菩提分法攀緣相、四者行相、五者果相、六者神力顯示相、七者自性相、八者彼持相、九者彼順法相、十者彼患相、十一者彼利相。

[0718c24] 「文殊師利！等相者，說人、說妄想自性、說諸法動作業事。第一義相者，說七種。如緣相者，說一切種爾焰事。行相者，說八行觀察。何等八行觀察？一者諦、二者立、三者過、四者德、五者通、六者生、七者成、八者略廣。諦者如。立者建立眾生等，若建立妄想自性，若建立一向分別詰問置答，若建立隱覆顯現記說。過者我於煩惱法無量因緣說過患。德者我於清淨無量因緣說福利。通者有六種：一者真實義通、二者得通、三者說通、四者離二邊通、五者不可思議通、六者意通。生者謂三禪、三有為相及四緣。成者有四種：一者以有成、二者所作事成、三者助成、四者法成。若因若緣諸行起及隨說，是名以有成。若因若緣，諸法若得若成，若已起者作所作，是名所作事成。若因若緣，或宗或說或授或義，而成之覺之，彼復略說二種：一者淨，二者不淨。淨有五種相，不淨有七種相。何等為五淨相？一者彼現前得相，二者彼依現前得相，三者自種比相，四者成相，五者快淨語說相，一切行無常，一切行苦，一切法無我，若世間現前得如是等，名現前得相。一切行剎那，故有他世及淨不淨業不壞，若依現見麁無常故得，若依現見種種眾生及種種業故得，若依現見苦樂眾生淨不淨業故得，以此比類得不現前，如是等名彼依現前得相。若復內外諸行，一切世間緣起沒生得，如是比苦等得，如是比不自在得，如是比外世間緣起成敗得，如是比如是等，名自種比相。彼現前得相，彼依現前得相，自種比相，作一向成相已，當知是相若廣演說，一切智所說，謂涅槃寂靜，如是等名快淨語說相。文殊師利！是故此五相成清淨觀，以清淨故應當修習。」

[0719a28] 文殊師利白佛言：「世尊！一切智相有幾種？」

[0719a28] 佛告文殊師利：「有五種：一者若一切智名聞出于世間，二者成就三十二大人相，三者十力決斷一切眾生疑網，四者四無畏說法，一切外論不能難問、不能屈伏，五者若彼法律知，有八聖道、四沙門果。當知此五行，是一切智相。若此助成如是現前量、比量、信言量，是名五種快淨相。云何七種相？一者彼異相似得相，二者彼異不相似得相，三者一切相似得相，四者一切不相似得相，五者異生比相，六者不成相，七者不淨語說相。若彼一切法意識識，是名一切相似得相。若復形自性業法因果異相，名各各異相，決定各各異相，是名一切不相似得相。文殊師利！彼有比異一切相似得相，有一切不相似相，以彼不一向成故，是名不成相；又復彼有比異不相似得相，有一切相似相，以彼不一向成故，是名不成相；不成故不成清淨觀，不淨故不應習近不淨語說相者，當知是性不清淨。若如來出世、若不出世，如是法住住法界，是名法成。

[0719b18] 「彼略廣者總說一句法漸增廣句，分別解說乃至究竟，若有行有攀緣決定菩提分法，我說念處等，是名自性相。世間出世間道共，斷諸煩惱，招引世間出世間功德果，是名彼得果相。若彼解脫智知，廣為眾生演說顯示，是名神力顯示相。如是修菩提分法，彼違道處染污，是名障法相；彼多利益，是名順法相。若障過，是名過患相；若隨順功德，是名利相。」

[0719b27] 爾時文殊師利白佛言：「世尊！唯願更為諸菩薩眾，說修多羅、毘尼、摩德勒伽略受持義，不與一切諸外道共，令諸菩薩，於如來所說甚深之法，次第隨順入。」

[0719c01] 佛告文殊師利：「汝今諦聽！我當為說略受持義，令諸菩薩善入如來不了義說。文殊師利！若染污法、若清淨法，我說一切法無作無人，一切無所取，非染污法先染污後清淨，非清淨法後清淨先染污。彼愚癡凡夫於罪過身，若法若人計著先自性，妄見因緣，言此是我此是我，所見聞嗅甞及觸識相，妄作淨穢而起邪行。若有如實知者，捨離過身，一切煩惱所不能染，得畢竟快淨離諸虛偽，得無為身永離諸行。文殊師利！當知此是略說受持義。」

[0719c11] 爾時世尊欲重宣此義，而說偈言：

「染污清淨法，　　無作亦無人，
　我說無所取，　　淨穢無先後。
　愚於過患身，　　計我及我所，
　緣彼起見著，　　我食我所作。
　此是我煩惱，　　此是我清淨，
　如是如實知，　　永捨過惡身。
　煩惱不染著，　　畢竟快清淨，
　永離諸虛偽，　　無為常住身。」

[0719c21] 爾時文殊師利白佛言：「世尊！如來心起有何相？」

[0719c22] 佛告文殊師利：「如來無心意識起，然如來無行心起當知如化，若諸如來法身離一切行者，云何無行中間心起？文殊師利，本所修智慧起故。譬如非無心眠作覺行，然有覺本作行力故。譬如非入滅受想定作覺行，然有起本作行力故。如眠及滅受想定心起，如來心起亦復如是，本修習慧所起故。」

[0719c28] 文殊師利白佛言：「世尊！如來身為有心、為無心耶？」

[0719c29] 佛告文殊師利：「無心心不自在大自在故。」

[0720a01] 文殊師利復白佛言：「世尊！如來行處、如來境界，有何差別？」

[0720a04] 佛告文殊師利：「如來行處者，乃至一切如來共，謂不思議無量功德嚴淨佛國。文殊師利！如來境界有五種：一切種眾生界、世界、法界、調伏界、調伏方便界，是則差別。」

[0720a07] 文殊師利白佛言：「世尊！如來成正覺及轉法輪乃至大般涅槃，此有何相？」

[0720a09] 佛告文殊師利：「無有二相，不成正覺非不成正覺，非轉法輪非不轉法輪，不大般涅槃非不大般涅槃，法身究竟清淨故，示現化身故。」

[0720a12] 文殊師利白佛言：「世尊！化身者，眾生見聞供養何故生功德？」

[0720a13] 佛告文殊師利：「緣淨心攀緣如來故，化身是如來化故，般涅槃行故。」

[0720a16] 文殊師利白佛言：「世尊！同有無行，何故如來法身為眾生出大智光明，及出無量化像，非聲聞、緣覺解脫身耶？」

[0720a18] 佛告文殊師利：「譬如日月水火頗梨珠寶，彼同無行而出光明普照眾生；善法頗梨，眾生大威德故，眾生增上業故，是淨頗梨現眾色像；如是攀緣無量法界修方便慧，得善治如來法身故，出智光明及化色像，非純解脫身。」

[0720a23] 文殊師利白佛言：「世尊！所說如來神力，令欲界人自身具足，謂剎利婆羅門大姓家，欲界天一切自身具足，色界天一切自身具足，無色界天一切自身具足，有何義？」

[0720a27] 佛告文殊師利：「如來神力建立若道若迹，令一切處得一切自身具足，謂於彼道彼迹隨所說行，彼一切處得一切自身具足，若違背道迹譏訶毀呰，復於我所起恚害心，若命終時彼一切處得一切下劣身。以是故，文殊師利！當知非但由如來神力建立得自身具足，亦有由於如來所起恚害心得下劣身。」

[0720b05] 文殊師利白佛言：「世尊！不淨佛國，何者難得易得耶？清淨佛國，何者難得易得耶？」

[0720b07] 佛告文殊師利：「不淨佛國，八事易得，二事難得，所謂外道，貧窮眾生，生下姓家，具足不具足，壞行諸惡行，犯戒，惡趣，下劣悕望方便行菩薩，是名八事易得；勝悕望方便行，菩薩及如來出世，是名二事難得。文殊師利！清淨佛國與上相違，八事難得二事易得。」

[0720b13] 爾時文殊師利白佛言：「世尊！《相續解脫經》中，此經何名？云何奉持？」

[0720b14] 佛告文殊師利：「此經名『如來所作隨順處了義說』，如是奉持。」

[0720b15] 說是如來所作隨順處了義說經時，七萬五千菩薩得分別滿足法身三昧。

如來所作隨順處了義說經

【經文資訊】大正藏第 16 冊 No. 0679 相續解脫如來所作隨順處了義經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供，CBETA 自行掃瞄辨識，陳伯勳大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA