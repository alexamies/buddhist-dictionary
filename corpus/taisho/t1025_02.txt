佛頂放無垢光明入普門觀察一  切如來心陀羅尼經卷下
西天北印度烏填曩國帝  釋宮寺三藏傳法大師賜  紫沙門臣施護奉　詔譯

[0723c28]  爾時世尊告帝釋天主言。若復有人能書寫  此佛頂放無垢光明入普門觀察一切如來心  陀羅尼。造塔安置或修飾舊塔安置。復以粖
香塗香作眾妓樂而為供養。又復潔淨身心。  於一晝夜六時。念誦此陀羅尼。又復旋遶一  百八遍。能滅一切惡業。能生一切善種天主
若欲安置此心明者。至日初出時面東而坐。  以諸香泥塗曼拏羅。面向於日散種種華。燒  沈水香咄嚕瑟迦香等。歸命頂禮一切如來
一百八遍。書此心明安於塔中。由如以九十  九百千俱胝那餘多殑伽沙等如來。一一如  來全身舍利。置於塔中而無有異。復更書
此佛頂無垢普門三世如來心陀羅尼安於塔  中。陀羅尼曰。

[0724a13]  唵  (引一)  怛賴  (二合引)  地吠  (二合二)  薩哩嚩  (二合三)  怛他  (引)  誐  哆  (四)  紇哩
(二合)  那野  (五)  誐囉鼻  (二合引)  入嚩  (二合)  羅  (六)  達哩摩  (二合)  馱  (引)  覩  (七)  誐囉鼻
(二合引八)  僧賀囉  (九)  阿  (引)  喻  (十)  僧輸  (引)  馱野  (十一)  播  (引)  波  (十二)  薩哩嚩  (二合
十三)  怛他  (引)  誐哆  (十四)  三滿覩  (引十五)  塢瑟抳  (二合)  灑  (十  六)  尾摩羅  (十七)  尾  秫  第
(引十八)  娑嚩  (二合引)  賀  (引十九)

[0724a19]  天主若有於此佛頂無垢普門三世如來心陀  羅尼塔而生恭敬。所有過去短命之業而得  消除。復增壽命諸天護持。此人命終捨此身
時由如蛇蛻。便得往生安樂世界。不墮地獄  傍生焰魔羅界。乃至不墜一切惡趣。亦復不  聞地獄之名。獲如是報得未曾有。

[0724a25]  爾時帝釋天主。於世尊處授此明已。為摩尼  藏無垢天子。而於彼時往自宮中。先依如來  所說儀軌。依法作塔如彼法相。燒香禮拜一
心念誦祈消業報。當作之時彼摩尼藏無垢  天子。所有一切罪業苦惱之報皆悉消除。又  復獲得殊勝之身如彼真金。目青瑩澈髮鬒
光潔。又復獲得一切如來。當於面前虛空中  現。彼諸如來口稱善哉。時摩尼藏無垢天子  得業清淨罪障消除。復見自性生大忻慶。即  說頌曰。

如來不思議　　明力亦難思  
正法復亦然　　獲得見果報

[0724b08]  復說偈言。

頂禮歸命真實際　　釋迦牟尼大導師  
本行悲愍濟眾生　　隨願等同如意寶

[0724b11]  爾時摩尼藏無垢天子說此偈已。歸自宮殿。  與諸眷屬天子天女之眾。各各執持種種天  華華鬘。種種天香粖香塗香。乃至天衣莊嚴
殊妙。并天帝釋亦復嚴持天諸香華妙供養  具。復往覩史多宮詣世尊所。到佛所已作大  供養。復以種種天諸事業而為供養。又復旋
遶多百千匝。伸供養已坐世尊前而欲聞法。

[0724b18]  爾時會中四大天王梵王那羅延天大自在天  金剛手大藥叉主等。向世尊前合掌恭敬。白  世尊言世尊。此摩尼藏無垢天子。宿造何業
獲得如是極惡果報。受大苦惱憂愁無量。佛  言善哉善哉善男子快問斯義。汝當諦聽為  汝宣說。金剛手過去之世。彼南印度有城名
廣圓滿。有婆羅門名曰無垢。而住彼城為說  法師。性識聰敏善能分別諸法之相。色貌端  嚴形儀威肅見者歡喜。有善信者當為說此
心明。而復廣為利益一切眾生故。於此明王  陀羅尼。恒常思惟審諦觀察。是時復有長者  名曰光明。亦住彼城。財富無量得大自在。諸
婆羅門咸所隨順。復次無垢婆羅門。一時為  人解說此心明王陀羅尼。是時光明長者生  不喜心作如是思惟。此婆羅門我當如魚如
龜片片割截。復以糞穢著於口中。時彼長者  作是思惟興惡心已。尋便獲得白癩病報。受  大疼痛極大苦惱直至命終。既命終已。生於
無間大地獄中。住彼一劫受大苦惱。出彼獄  已生魚龜中。亦經一劫而受苦報。然後命終。  又復生大黑繩地獄。受大苦惱亦復一劫。後
出彼獄。却於本住之城生盲種中。生即無目。  以宿緣故得聞苾芻住彼彼寺。心生信重親  自尋覓。而彼苾芻常行悲愍。既見來已慈心
攝取。更與美食。然後復與解說此心明陀羅  尼。既得聞已審諦思惟。乃於此生獲宿命通。  即能思惟本所從來。又復思惟業力甚大。悔
恨無量作是念已。即便命終。承陀羅尼威德  力故。生忉利天處妙宮殿。與諸天女眷屬受  大快樂。餘業熟故此苦現前。

[0724c19]  金剛手爾時彼長者生疑毀謗者。即摩尼藏  無垢天子是金剛手彼摩尼藏無垢。當受如  是諸苦報已。後修善業歸命三寶漸證善果。
乃至當來獲得佛菩提故。

[0724c23]  金剛手爾時無垢婆羅門者。後為苾芻復與  彼生盲。解說此陀羅尼者。即文殊師利童子  是。

[0724c26]  爾時諸天大眾等。得聞說此過去事已。歎言  希有甚奇甚特歡喜無量。乃發大聲即說頌  曰。

不可思議大明力　　解脫三塗乃求得  
同如意寶而平等　　此實如來真三昧

[0725a02]  爾時彼眾會中九十二千天子得不退轉。百  千俱胝天女變女人相而成男子。亦復獲得  住不退轉。爾時金剛手大藥叉主。白佛言世
尊。大不思議而能讚歎此大明王陀羅尼。世  尊願更宣說成就儀軌。當使眾生於後時分  獲得利益安樂。不墮地獄傍生焰魔羅界。

[0725a08]  爾時世尊愍彼請已。告金剛手大藥叉主言。  諦聽諦聽我今為汝宣說此陀羅尼成就儀軌。  於後時後分。若有族姓男族姓女苾芻苾芻
尼鄔播索俱鄔播斯迦。念誦此明王一遍。由  如旋遶二十如來全身之塔。又若念誦此二  如意寶一遍。同彼十殑伽沙等百千俱胝那
餘多如來所。而種善根。獲大福報。五無間業  悉皆滅盡。乃至地獄傍生焰魔羅界。一切罪  障皆得解脫復得長壽。此界命盡由如蛇蛻。
即便往生安樂世界不受胞胎。於蓮華中自  然化生。所生之處得宿命智。又復恒常親近  供養一切如來。一切所求皆悉滿足。若彼依
法清淨澡浴著鮮潔衣。作四方曼拏羅。用好  樺皮書此心明。復作五塔安壇四角及彼中  心。於五塔中安置心明。又於中心安置相輪。
於相輪楟上繫赤色絹以為幖幟。壇上安四  賢瓶四香爐燒四種香。所謂藿香沈香栴檀  及安息等。散諸名華粖香。置閼伽器等旋遶
曼拏羅。念誦此二如意寶一百八遍。若人為  蛇所螫。或疾病纏染壽命將盡或中夭者。至  於兵戈怖畏乃至為求子息。當於曼拏羅前
安五般林樹之葉。以彼樹葉拂於身上。於塔  曼拏羅發諦善心作諸供養。若能一一依此  儀軌者。於前百千劫所有積聚罪業障難獲
得解脫。一切煩惱一切疾病。一切怖畏悉皆  遠離。至於地獄傍生焰魔羅界。一切惡業亦  得解脫。乃至世間一切罪障。毒害苦惱咸皆
破滅。若有專注念誦。短壽之人獲得長壽。若  有久患瘡痍久久不瘥便得痊瘥。身根圓滿  清淨微妙。意所求事皆悉獲得。乃至命終面
前不見一切苦惱。命終之後由如蛇蛻。往生  安樂世界。所生之處蓮華化生。諸所受用悉  皆殊妙得宿命通。若依儀軌日日三時念誦
二十一遍。乃至誦滿一年。獲得普門觀察光  明三摩地。得見十方一切佛剎中一切如來。  又得無垢清淨焰熾極清淨身得心清淨。同
於八十二殑伽沙等百千俱胝那餘多佛所而  種善根。輪迴往返常處清淨。應有佛剎求往  皆至。欲生安樂世界應念即生。死相苦惱皆
不現前。乃至夢中亦復不見。若於八日十四  日十五日。旋遶如來全身之塔。誦此二大如  意寶陀羅尼八百遍。當誦之時塔中有聲。安
慰行人而稱善哉。彼人現世所有一切罪障  及諸煩惱。乃至貪瞋癡無明垢穢皆悉消除。  獲得無垢極清淨身。若復男子女人童男童
女聞念誦聲。所有罪障悉得解脫。若念誦之  聲墮諸傍生。及以飛禽四足二足多足無足  種種蟲蟻含識之類。一切業道悉皆解脫。若
於塚間掘取骸骨。呪其沙土二十一遍散於  骨上。彼之神識隨其方處所墮地獄。悉皆解  脫生善逝天。彼彼天人身雨異花降於塚間。
若復行人在於塚間山間念誦之時。所有飛  禽走獸種種之類。遊行至彼悉得解脫業報  之身生善逝天。若念誦佛頂無垢普門三世
如來心陀羅尼八千遍者。火不能燒。所作惡  業乃至五無間業便得解脫。若誦百千遍。命  終之時被焰魔使以索繫頸。牽入焰魔羅界。
彼界之內一切地獄悉皆破壞返生怖畏。尋  令迴還而得解脫。謂彼行人法王之使。住靜  慮道無有疑惑。欲生安樂世界隨願往生。若
誦百千遍得金色之身相貌圓滿。三世如來  視如一子。若書寫百千本造其百千塔。如法  安置莊嚴熾盛。決定得不退轉安住十地。由
如於彼九十九百千俱胝那餘多殑伽沙等如  來所。而種善根獲得受記。即說頌曰。

彼一塔中安心明　　竪立輪楟著幖幟  
同三世佛全身藏　　滿百千塔此應知

[0725c17]  又若於彼一切故塔重加修飾。獲不退轉當  來證得無上正等正覺。利益人天迨及蠕動。  解脫惡趣得不退轉。功德無量不能稱讚。

[0725c20]  爾時金剛手大藥叉主。四大王天梵天那羅  延天大自在天。在覩史多宮所住天子。乃至  帝釋及忉利天子摩尼藏無垢等。咸皆一心遶
佛三匝。却住佛前合掌恭敬。白佛言世尊。此  如意寶陀羅尼。大不思議甚奇希有難見難  聞。世尊我等同心於後世時。若有眾生恒常
受持此如意寶令久住世。為諸眾生分別解  說者。我等恒常以誠諦心。潛密擁護由如赤  子。佛言善哉善哉汝等如是。我今以此如意
寶明王付囑汝等。汝善護持。佛說是經已。諸  大菩薩及諸天眾。咸皆歡喜作禮而退。

佛頂放無垢光明入普門觀察一切如來心陀  羅尼經卷下

* * *

【經文資訊】大正藏第 19 冊 No. 1025 佛頂放無垢光明入普門觀察一切如來心陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
