央掘魔羅經卷第二

宋天竺三藏求那跋陀羅譯

[0522a12] 爾時，娑婆世界主梵天王，放大光明照舍衛國，一心合掌頂禮佛足，供養如來及央掘魔羅已，而說偈言：

「奇哉我今見大戰，　　如二雄猛師子鬪，
　奇哉調御天人師，　　如來善調央掘魔。
　譬如毒蛇見呪師，　　吹氣放毒不怖畏，
　師即調伏令寂靜，　　三界大師亦如是。
　調伏兇惡央掘魔，　　我今稽首三界醫，
　大神通力不思議，　　我今稽首自在王。
　大天所建甚奇特，　　以法建立央掘魔，
　所為最勝無可譬，　　是故名曰無譬尊。
　央掘魔今為勝業，　　住戒調伏極寂靜，
　身心安隱無所畏，　　猶如自性真金色，
　純淨極妙閻浮金。　　唯願如來哀受施，
　令央掘魔服天衣，　　當令我得大菩提，
　彼服此衣護梵行，　　究竟清淨心不動。」

[0522a28] 爾時，央掘魔羅謂梵王言：「汝是何人多言、兩舌言：『央掘魔羅習近我衣久持梵行。』而見毀辱，汝是惡梵非梵梵像。汝蚊蚋來所言：『梵者。』梵有何義？云何名為世間梵業？我豈服習蚊蚋之衣而修梵行？我亦不作傭作之人，我亦不能隨他所欲，我亦不為負債之人，如申頭羅(申頭羅者外國幻人作飛人戲，令空中來去往返至速)速往速反。汝小蚊蚋亦復如是，往受梵樂還來墮此，不知菩薩受生真實功德，非法為法，如汝等輩不覺生死迷惑輪轉。嗚呼梵天！汝真知善惡？言央掘魔羅大作惡業，汝蚊蚋惡梵為何所知？應當修學菩薩所行。」

[0522b10] 爾時，梵王答央掘魔羅言：「汝現殺人一千少一，今猶見汝強梁不息，乃至鵰鷲不敢近。汝此非強梁者，何處更有真強梁耶？此非惡魔者，何處更有真惡魔耶？央掘魔羅！汝莫放逸，所作惡業方便除滅。善哉如來！真為大悲，乃能度此央掘魔羅等兇暴眾生。」

[0522b17] 爾時，央掘魔羅謂梵王言：「惡梵蚊蚋汝將何去？汝復當於何處迷轉？不知善惡眾生死墮惡道。譬如有人行至叢林，夜見樹上有螢火蟲驚怖而還，語城中人言：『彼林被燒。』時有眾人俱往視之，見是螢火知非林燒。今汝惡梵亦復如是，唱言：『我癡。』而自欺誑及欺餘人，汝及餘人後自當知是幻積聚。譬如癡人行至叢林見無憂樹華，謂呼是火，恐怖而歸，還入城中告眾人言：『彼林被燒。』眾人往見知非是火。汝小蚊蚋亦復如是，汝及餘人後自當知善及不善，亦自當知是幻積聚，莫復更出此不實言，汝當默然勿學妄語。」

[0522b29] 爾時，護世四王來詣佛所，大供養佛及央掘魔。設供養已，即向如來及央掘魔羅，而說偈言：

「奇哉甚希有！　　世雄今大戰，
　問答第一義，　　慧光除癡冥。
　奇哉善調御，　　無上天人師，
　是故無量力，　　號名為如來。
　第一鉢曇摩，　　清淨柔軟足，
　塵水所不污，　　是故稽首禮。
　我今歸依佛，　　一心請所願，
　當令央掘魔，　　受用我等鉢。
　央掘魔今好，　　猶如空中月，
　央掘魔莊嚴，　　淨戒光圓滿。」

[0522c13] 爾時，央掘魔羅謂四天王言：「汝是何等蚊蚋小蟲？護世護世而自貢高，唱言：『我當施汝天鉢。』而見毀辱。汝等且待觀我難事，須臾自見執持瓦器，何用如是放逸鉢為？而以護世高自稱舉，名護世者，謂能調伏諸惡象類，非護世間護真實法，名為護世。譬如有人聞俱耆羅聲，又見其形，尋復見烏而生迷惑，作是說言：『俱耆羅俱耆羅。』汝等如是，非法為法守護非法，如彼見烏謂俱耆羅。汝應護法莫護世間。蚊蚋四王且各默然。」

[0522c23] 爾時，惡魔波旬來詣佛所，供養佛已却住一面，向央掘魔羅而說偈言：

「汝今速出家，　　欺誑入我城，
　我亦不念汝，　　且令出泥犁。」

[0522c27] 爾時，央掘魔羅以偈答曰：

「遠去賊狗魔，　　蚊蚋無畏說，
　及未被五繫，　　波旬宜速去，
　莫令我須臾，　　左脚蹴弊狗。
　若空無我時，　　自恣遊宮殿，
　如金翅鳥王，　　處在須彌頂，
　下觀大海中，　　諸龍共遊戲。
　菩薩金翅王，　　遊戲泥犁上，
　快飲解脫水，　　俯觀苦眾生。
　賊狗魔默然，　　諦聽甘露法，
　然後還天上，　　隨意恣所欲。」

[0523a09] 爾時，摩醯首羅神為如來及央掘魔羅，設大供養已却住一面，欣敬交至以偈歎言：

「我今禮尊足，　　欣敬說伽陀，
　如來妙色身，　　譬如優鉢羅。
　齒白拘牟頭，　　目淨千葉華，
　智慧無染污，　　淨踰分陀利。
　奇哉央掘魔！　　殊勝甚希有，
　住在凡夫地，　　而能降伏魔，
　當速成正覺，　　普救諸世間。」

[0523a18] 爾時，央掘魔羅以偈答言：

「汝是何卑趣？　　妄稱摩醯羅，
　假名為自在，　　非真自在王。
　汝今云何知，　　我住凡夫地？
　長牙毘舍遮，　　宜速答所問。
　形色尚醜陋，　　猶如癩病人，
　而為諸世間，　　廣說治癩方；
　自病不能救，　　安能療他疾？
　今汝小蚊蚋，　　癡惑亦復然。
　不知自趣性，　　云何知他心？
　而言央掘魔，　　住在凡夫地。
　汝不應灌頂，　　副他自在王，
　無知且默然，　　須臾自當見。」

[0523b02] 爾時，如來所依坐樹，其樹有神，見央掘魔羅心生敬信，以偈歎言：

「疾來央掘魔，　　勇慧堅固士，
　今請服法衣，　　供施汝初飯，
　施汝及如來，　　當得第一果。」

[0523b07] 爾時，央掘魔羅以偈答言：

「如來未曾食，　　聲聞亦復然，
　汝今為施誰？　　速說決所疑。」

[0523b10] 爾時，樹神以偈難言：

「如來常飯食，　　聲聞亦復然，
　堅固欲出家，　　不應作妄語，
　應當捨虛偽，　　諂曲非清淨。
　若人越一法，　　是即為妄語，
　不度於他世，　　無惡而不造。」

[0523b16] 爾時，央掘魔羅以偈答言：

「汝是卑下姓，　　今欲何所說？
　汝且自觀察，　　女人佛所毀，
　世間誰妄語？　　誰為真實說？
　誰世間貪食？　　誰世間病死？
　如來悉具足，　　大我實功德，
　眾生不能知，　　是則為妄語。
　不食而言食，　　是則為妄語，
　彼尚無出家，　　況復受具足？
　不知隱覆說，　　是則為妄語，
　彼尚無出家，　　況復受具足？
　我不越一法，　　而汝越無量，
　速向天中天，　　悔除虛妄語。」

[0523b29] 爾時，樹神以偈難言：

「汝以何因緣，　　說我是卑趣？
　未離毘舍遮，　　何能知男女？」

[0523c03] 爾時，央掘魔羅以偈答言：

「譬如轉輪王，　　珍寶莊嚴座，
　臭狗暫臥上，　　還至不淨處。
　汝以卑陋性，　　暫遊方便法，
　還復處女身，　　縱心五欲樂。
　汝今應方便，　　速捨女狗身，
　莫取男女相，　　當修空寂法，
　修習空法已，　　疾得男子性。」

[0523c11] 爾時，尊者舍利弗、大目犍連，猶如鵝王，以神通力乘虛而來，來至佛所頂禮佛足却住一面，見央掘魔羅心生隨喜。時大目連以偈歎言：

「超哉勇慧士，　　善修殊勝業，
　宜速隨佛去，　　出家修淨戒。
　與諸梵行者，　　乘虛至祇園，
　願佛時哀許，　　出家受具足。
　普令諸世間，　　一切共瞻仰，
　陵虛猶鵝王，　　明淨如滿月。」

[0523c21] 爾時，央掘魔羅以偈問曰：

「云何世神通？　　云何神通本？
　神力第一尊，　　速說斷我疑。」

[0523c24] 爾時，大目犍連以偈答言：

「若人修淨捨，　　常施履屣乘，
　比丘持淨戒，　　遠離不習近，
　如是二因緣，　　疾獲神通力。」

[0523c28] 爾時，央掘魔羅復說偈言：

「嗚呼大目連，　　修習蚊蚋行，
　不能分別知，　　第一真實通，
　蚊蚋乘虛來，　　無知宜默然。
　常行自他利，　　願速安眾生，
　如是修方便，　　疾獲上神通。
　安慰說法者，　　或時遭苦難，
　捨身為救護，　　疾獲上神通。
　我今當速行，　　廣度諸群生，
　至于祇陀林，　　當得大神通。
　如是無限量，　　所謂摩訶衍，
　無量復無邊，　　所謂諸如來。」

[0524a11] 爾時，央掘魔羅說此偈已，即復說偈問舍利弗言：

「云何舍利弗，　　世間大智慧，
　智慧從何生？　　速說決所疑。」

[0524a15] 爾時，舍利弗，以偈答言：

「善護持五戒，　　能成大智慧，
　命終更受身，　　智慧常俱生，
　名聞遠流布，　　智慧不傾動。」

[0524a19] 爾時，央掘魔羅復說偈言：

「佛說常不滅，　　從是生大慧，
　佛說大智慧，　　從是說法生。
　嗚呼舍利弗，　　修習蚊蚋行，
　不能分別知，　　真實智慧義，
　陋哉蚊蚋慧，　　無知宜默然。」

[0524a25] 爾時，尊者阿難來詣佛所，頂禮佛足却住一面，見央掘魔羅心生隨喜，以偈歎言：

「善哉央掘魔！　　已修殊勝業，
　我今發隨喜，　　速通九部經。」

[0524a29] 爾時，央掘魔羅以偈問言：

「如來稱歎汝，　　多聞最第一。
　云何世多聞，　　多聞從何生？」

[0524b03] 爾時，阿難以偈答言：

「誦習九部經，　　離慳為人說，
　從是獲多聞，　　總持不思議。」

[0524b06] 爾時，央掘魔羅復說偈言：

「歎說諸如來，　　畢竟常不滅，
　是名為世間，　　第一最多聞。
　嗚呼阿難陀，　　修習蚊蚋行，
　不能分別知，　　多聞所入聞，
　陋哉蚊蚋持，　　無知宜默然。」

[0524b12] 爾時，尊者羅睺羅來詣佛所，頂禮佛足却住一面，見央掘魔羅心生隨喜，以偈歎言：

「善哉央掘魔！　　已修勝功德，
　我今發隨喜，　　敬戒速受持。」

[0524b16] 爾時，央掘魔羅以偈問言：

「如來稱歎汝，　　恭敬戒第一。
　云何為世間，　　恭敬於淨戒？
　汝是佛愛子，　　速說決我疑。」

[0524b20] 爾時，羅睺羅以偈答言：

「一切佛所說，　　專心恭敬持，
　是則為世間，　　第一恭敬戒。」

[0524b23] 爾時，央掘魔羅復說偈言：

「若說諸如來，　　世間第一常，
　是名為世間，　　最上恭敬戒。
　嗚呼羅睺羅！　　修習蚊蚋行，
　不能知第一，　　真實恭敬戒，
　陋哉蚊蚋敬，　　無知宜默然。」

[0524b29] 爾時，尊者阿那律來詣佛所，頂禮佛足却住一面，見央掘魔羅心生隨喜，以偈歎言：

「奇哉央掘魔！　　善修殊勝業，
　我今發隨喜，　　不久得天眼。」

[0524c04] 爾時，央掘魔羅以偈問言：

「如來稱歎汝，　　天眼最第一。
　云何世天眼，　　天眼云何生？
　汝今當速說，　　決斷我所疑。」

[0524c08] 爾時，阿那律以偈答言：

「常好施燈明，　　說法開化人，
　由是獲天眼，　　洞視無障礙。」

[0524c11] 爾時，央掘魔羅復說偈言：

「如來深法藏，　　精勤方便說，
　顯示不隱覆，　　究竟最勝眼。
　嗚呼阿那律，　　修習蚊蚋行，
　不能知出生，　　天眼勝方便，
　陋哉蚊蚋眼，　　無知宜默然。」

[0524c17] 爾時，尊者沙門陀娑來詣佛所，頂禮佛足却住一面，見央掘魔羅心生隨喜，以偈歎言：

「奇哉央掘魔！　　善修殊勝業，
　我今發隨喜，　　宜應修忍辱。」

[0524c21] 爾時，央掘魔羅以偈問言：

「云何為世間，　　成就第一忍？
　云何生忍辱？　　速說決所疑。」

[0524c24] 爾時，沙門陀娑以偈答言：

「栴檀塗右臂，　　利刀斬左手，
　等心不傾動，　　能生最上忍，
　是則名世間，　　堪忍上調伏。」

[0524c28] 爾時，央掘魔羅復說偈言：

「若說如來藏，　　顯示諸世間，
　無知惡邪見，　　捨我須無我，
　言是佛正法，　　聞彼說不怖。
　離慢捨身命，　　廣說如來藏，
　是名為世間，　　堪忍上調伏。
　嗚呼沙門陀！　　修習蚊蚋行，
　不能知出生，　　最上忍方便。
　蚊蚋亦堪耐，　　饑渴寒熱苦，
　陋哉蚊蚋忍，　　無知宜默然。」

[0525a09] 爾時，尊者滿願子來詣佛所，頂禮佛足却住一面，見央掘魔羅心大歡喜，以偈歎言：

「善哉修勝業，　　我今發隨喜，
　為一切眾生，　　安慰演說法。」

[0525a13] 爾時，央掘魔羅以偈問言：

「如來稱歎汝，　　說法中第一。
　云何說法者？　　云何為知義？
　唯願說法上，　　時為決所疑。」

[0525a17] 爾時，滿願子以偈答言：

「諸佛及聲聞，　　聖所不得法，
　正覺善通達，　　廣為眾生說。

[0525a20] 「此說有何義？謂過去一切諸佛，於一切法中極方便求，不得眾生界及我人壽命，現在未來一切諸佛及三世一切聲聞緣覺，於一切法中極方便求亦悉不得，我亦如是為眾生說，離眾生界我人壽命，說無我法說空法，如是說法。」

[0525a26] 爾時，央掘魔羅謂滿願子言：「嗚呼滿願！修蚊蚋行不知說法。哀哉蚊蚋無知默然，不知如來隱覆之說，謂法無我，墮愚癡燈如蛾投火。諸佛如來所不得者，謂過去一切諸佛世尊，於一切眾生所極方便求無如來藏不可得；現在一切諸佛世尊，於一切眾生所極方便求無我性不可得；未來一切諸佛世尊，於一切眾生所極方便求無自性不可得；三世一切聲聞緣覺，於一切眾生所極方便求無如來藏亦不可得。此是如來偈之正義。

[0525b07] 「復次，諸佛如來所不得者，謂過去一切諸佛世尊，於一切法極方便求世間之我，如拇指粳米麻麥芥子，青黃赤白方圓長短，如是等比種種相貌。或言：『在心，或臍上下。』或言：『頭目及諸身分。』或言：『遍身猶如津液。』如是無量種種妄想，如世俗修我，亦言：『常住安樂蘇息。』如是比我一切諸佛及聲聞緣覺，悉皆不得正覺彼法為眾生說，此是如來偈之正義，非如汝向妄想所說。

[0525b15] 「復次，諸佛如來所不得者，謂過去一切諸佛世尊，極方便求如來之藏作不可得，如來性是無作，於一切眾生中無量相好清淨莊嚴；現在一切諸佛世尊，極方便求如來之藏作不可得，如來性是無作，於一切眾生中無量相好清淨莊嚴；未來一切諸佛世尊，極方便求如來之藏作不可得，無作是如來性，於一切眾生中無量相好清淨莊嚴。三世一切聲聞緣覺，有如來藏而眼不見，應說因緣。如羅睺羅敬重戒故，極視淨水見蟲不了，為是蟲、為非蟲、為是微塵耶？久久諦觀漸見細蟲。十地菩薩亦復如是，於自身中觀察自性，起如是如是無量諸性種種異見，如來之藏如是難入，安慰說者亦復甚難，謂於惡世極熾然時，不惜身命而為眾生說如來藏，是故我說諸菩薩摩訶薩人中之雄即是如來。如阿那律天眼第一，真實明見空中鳥跡，與肉眼者俱共遊行，彼肉眼者所不能見，信阿那律知有鳥跡，肉眼愚夫聲聞緣覺，信佛經說有如來藏，云何能見佛境界性？聲聞緣覺尚由他信，云何生盲凡夫而能自知不從他受？

[0525c08] 「我聞先佛稱說此地，於劫初時有四種味，彼時眾生食四味者于今食土，以久習故今猶不捨。曾於過去諸如來所修如來藏者，亦復如是，久修習故，今猶信樂長夜修習報如來恩。又於未來說法者所聞如來藏，聞已信樂，如彼食土，非餘眾生，彼信樂者，是如來子報如來恩。譬如鷍鳥從久遠來無有慚愧不報恩養，以宿習故今猶不捨。彼諸眾生亦復如是，過去世時無有慚愧，已無慚愧，今無慚愧、當無慚愧，聞如來藏不生信樂，已不信樂，今不信樂、當不信樂。譬如猨猴形極醜陋，常多驚怖其心躁動如水涌波，以宿習故今猶不息。彼諸眾生亦復如是，去來現在心常輕躁，聞如來藏不生信樂，如鵄鵂鳥晝盲夜見好闇惡明。彼諸眾生亦復如是，好邪惡正不樂見佛及如來藏，去來現在不生信樂，如彼鵄鵂好闇惡明。如人長夜修習邪見，染諸外道不正之說，以宿習故今猶不捨。彼諸眾生亦復如是，久習無我隱覆之教，如彼凡愚染諸邪說，去來現在不解密教，聞如來藏不生信樂非餘眾生。若人過去曾值諸佛，供養奉事聞如來藏，於彈指頃蹔得聽受，緣是善業諸根純熟，所生殊勝富貴自在，是諸眾生今猶純熟，所生殊勝富貴自在。由彼往昔曾值諸佛蹔得聽聞如來藏故，於未來世聞如來藏，當復信樂如說修行，諸根純熟富貴自在，色力具足智慧明達，梵音清淨莫不愛樂，或作轉輪聖王，或為王子，或為大臣，賢德具足離諸慢恣，降伏睡眠精勤修學無諸放逸，及餘功德悉皆成就；或為釋梵護世四王，斯由曾聞如來之藏功德所致，身常安隱無病無惱，壽命延長人所愛敬，具足聽聞如來常住大般涅槃甘露之法，堅固安隱久住世間，隨順世間而共娛樂。知諸如來不從欲生，廣為世間開示演說，以此智慧功德利益，在所生處子孫眾多父母長壽，常受人天一切快樂，族姓殊勝悉皆具足，斯由聞知一切眾生悉有如來常住藏故。未來現在天上人中，一切快樂常得具足，由聞如來常住藏故。若彼眾生去來現在，於五趣中支節不具，輪轉生死受一切苦，斯由輕慢如來藏故。若諸眾生歷事諸佛親近供養，乃能得聞如來之藏，信樂聽受不起誹謗，若能如實安慰說者，當知是人即是如來。若諸眾生多背諸佛者，聞如來藏則生誹謗，彼諸眾生自燒種子。嗚呼！苦哉！苦哉！不信之人於三世中甚可哀愍。

[0526a24] 「諸說法者，應如是說，稱揚如來常住真實。若說法者不如是說，是則棄捨如來之藏，是人不應處師子座，如旃陀羅不應服乘大王御象。一切諸佛極方便求如來之藏生不可得，不生是佛性，於一切眾生所，無量相好清淨莊嚴。一切諸佛極方便求自性不實不可得，真實性是佛性，於一切眾生所，無量相好清淨莊嚴。一切諸佛極方便求自性無常不可得，常性是佛性，於一切眾生所，無量相好清淨莊嚴。一切諸佛極方便求如來之藏無恒不可得，恒性是佛性，於一切眾生所無量相好清淨莊嚴。一切諸佛極方便求如來之藏變易不可得，不變易性是佛性，於一切眾生所無量相好清淨莊嚴。一切諸佛極方便求如來之藏不寂靜不可得，寂靜性是佛性，於一切眾生所無量相好清淨莊嚴。一切諸佛極方便求如來之藏壞不可得，不壞性是佛性，於一切眾生所無量相好清淨莊嚴。一切諸佛極方便求如來之藏破不可得，不破性是佛性，於一切眾生所無量相好清淨莊嚴。一切諸佛極方便求如來之藏病不可得，無病性是佛性，於一切眾生所無量相好清淨莊嚴。一切諸佛極方便求如來之藏老死不可得，不老死性是佛性，於一切眾生所無量相好清淨莊嚴，一切諸佛極方便求如來之藏垢不可得，無垢性是佛性，於一切眾生所無量相好清淨莊嚴。如油雜水不可得，如是無量煩惱覆如來性，佛性雜煩惱者無有是處，而是佛性煩惱中住。如瓶中燈瓶破則現，瓶者謂煩惱，燈者謂如來藏，說如來藏者，或是如來或是菩薩或是聲聞，能演說者隨其所堪，或有煩惱或無煩惱，滿願當知。我說是人即是正覺，能破受者億煩惱瓶，然後則能自見其性，猶如掌中見阿摩勒果。譬如日月密雲所覆光明不現，雲翳既除光明顯照。如來之藏亦復如是，煩惱所覆性不明顯，出離煩惱大明普照，佛性明淨猶如日月。哀哉滿願，修蚊蚋行不知說法，宜嘿疾去。」

[0526c05] 爾時，孫陀羅難陀來詣佛所，稽首佛足却住一面，見央掘魔羅心生隨喜，以偈歎言：

「善哉央掘魔！　　已修殊勝業，
　宜應方便求，　　如來妙色身。」

[0526c09] 爾時，央掘魔羅以偈問言：

「世尊稱歎汝，　　端政最第一。
　云何為世間，　　端政最殊特？
　何因得端政？　　時說決所疑。」

[0526c13] 爾時，孫陀羅難陀以偈答言：

「澡手合十指，　　頂禮佛舍利，
　常供養病人，　　從是致端政。」

[0526c16] 爾時，央掘魔羅復說偈言：

「佛身無筋骨，　　云何有舍利？
　如來離舍利，　　勝方便法身。
　如來不思議，　　未信令信樂，
　故以巧方便，　　示現有舍利，
　方便留舍利，　　是則諸佛法。
　世間從本來，　　供養梵自在，
　天子及天女，　　種種諸形像，
　以彼非歸依，　　建立舍利塔。
　若有諸眾生，　　解知是方便，
　因此方便智，　　獲致端政色。
　非如汝先說，　　妄想端政因。
　嗚呼孫陀羅，　　不知妙色門，
　蚊蚋色具足，　　無知宜默然。」

[0527a01] 爾時，尊者優波離來詣佛所，稽首佛足却住一面，見央掘魔羅心生隨喜，以偈歎言：

「奇哉央掘魔！　　已修殊勝業，
　我今發隨喜，　　汝當修淨律。」

[0527a05] 爾時，央掘魔羅以偈問言：

「如來稱歎汝，　　持律中第一。
　云何善持律？　　速說決所疑。」

[0527a08] 爾時，優波離，以偈答言：

「一切惡莫作，　　諸善悉奉行，
　方便修淨心，　　是則善持律。」

[0527a11] 爾時，央掘魔羅復說偈言：

「壞法毀禁戒，　　非律惡比丘，
　應當奪六物，　　一切資生具，
　逼迫加罰黜，　　方便令調伏，
　梵行所應用，　　斯非破戒物。
　譬如大國王，　　所寶護身刀，
　若在屠膾舍，　　法應強奪取，
　帝王所珍器，　　不應屬惡人。
　如是梵行者，　　所應受畜物，
　不屬壞法人，　　是故還攝取，
　是則名世間，　　第一善持律。
　不犯突吉羅，　　亦非非威儀，
　如是持律者，　　具足如來教。
　如來視一切，　　猶如羅睺羅，
　嗚呼優波離，　　修習蚊蚋行，
　不解善持律，　　無知宜默然。」

[0527a27] 爾時，文殊師利法王子來詣佛所，稽首佛足却住一面，見央掘魔羅心生隨喜，以偈歎言：

「善哉央掘魔！　　已修殊勝業，
　今當修大空，　　諸法無所有。」

[0527b02] 爾時，央掘魔羅以偈問言：

「文殊法王子！　　汝見空第一。
　云何為世間，　　善見空寂法？
　空空有何義？　　時說決所疑。」

[0527b06] 爾時，文殊師利以偈答言：

「諸佛如虛空，　　虛空無有相，
　諸佛如虛空，　　虛空無生相，
　諸佛如虛空，　　虛空無色相。
　法猶如虛空，　　如來妙法身，
　智慧如虛空，　　如來大智身。
　如來無礙智，　　不執不可觸，
　解脫如虛空，　　虛空無有相。
　解脫則如來，　　空寂無所有。
　汝央掘魔羅，　　云何能了知？」

[0527b16] 爾時，央掘魔羅復說偈言：

「譬如有愚夫，　　見雹生妄想，
　謂是琉璃珠，　　取已執持歸，
　置之瓶器中，　　守護如真寶，
　不久悉融消，　　空想默然住。
　於餘真琉璃，　　亦復作空想，
　文殊亦如是，　　修習極空寂，
　常作空思惟，　　破壞一切法，
　解脫實不空，　　而作極空想。
　猶如見雹消，　　濫壞餘真實，
　汝今亦如是，　　濫起極空想。
　見於空法已，　　不空亦謂空，
　有異法是空，　　有異法不空。
　一切諸煩惱，　　譬如彼雨雹，
　一切不善壞，　　猶如雹融消。
　如真琉璃寶，　　謂如來常住，
　如真琉璃寶，　　謂是佛解脫。
　虛空色是佛，　　非色是二乘，
　解脫色是佛，　　非色是二乘，
　云何極空相，　　而言真解脫？
　文殊宜諦思，　　莫不分別想。
　譬如空聚落，　　川竭瓶無水，
　非無彼諸器，　　中虛故名空。
　如來真解脫，　　不空亦如是，
　出離一切過，　　故說解脫空。
　如來實不空，　　離一切煩惱，
　及諸天人陰，　　是故說名空。
　嗚呼蚊蚋行，　　不知真空義，
　外道亦修空，　　尼乾宜默然。」

[0527c16] 爾時，文殊師利以偈問言：

「汝央掘魔羅！　　以何因緣故？
　恐迫聲聞眾，　　輕蔑諸佛子，
　縱意肄兇暴，　　虓譀如猛虎，
　誰是蚊蚋行，　　出是惡音聲？」

[0527c21] 爾時，央掘魔羅以偈答曰：

「譬如貧怯士，　　遊行曠野中，
　卒聞猛虎氣，　　恐怖急馳走。
　聲聞緣覺人，　　不知摩訶衍，
　趣聞菩薩香，　　恐怖亦如是。
　譬如師子王，　　處在山巖中，
　遊步縱鳴吼，　　餘獸悉恐怖。
　如是人中雄，　　菩薩師子吼，
　一切聲聞眾，　　及諸緣覺獸，
　長夜習無我，　　迷於隱覆教。
　設我野干鳴，　　一切莫能報，
　況復能聽聞，　　無等師子吼？」

[0528a04] 爾時，文殊師利以偈問言：

「汝是小蚊蚋，　　興造諸惡行，
　如汝是菩薩，　　何處更有魔？
　嗚呼世間人，　　不能自覺知，
　不自省己過，　　但見他人惡。
　汝央掘魔羅！　　為作幾許罪？」

[0528a10] 爾時，央掘魔羅以偈答言：

「嗚呼今世人，　　二人壞正法，
　謂說唯極空，　　或復說有我。
　如是二種人，　　傾覆佛正法，
　嗚呼汝文殊，　　不知惡非惡。
　不知菩薩行，　　蚊蚋師子異，
　奇哉我能知，　　無畏諸菩薩。
　文殊今諦聽，　　佛歎菩薩行。
　譬如善幻師，　　造作諸幻業，
　斷截食眾生，　　以示諸大眾。
　諸佛及菩薩，　　所作皆如幻，
　示現變自身，　　若生若涅槃。
　或於疾疫劫，　　施身令服食，
　或見作火劫，　　大地悉洞然，
　眾生有常想，　　示令知無常。
　或於刀兵劫，　　示現加師旅，
　殘賊斷眾命，　　其數不可量，
　而實無惱害，　　猶如幻所作。
　一切三千界，　　令入芥子中，
　而無一眾生，　　惱逼不安隱，
　四海須彌山，　　同入一毛孔，
　一切無惱逼，　　現已還本處。
　或以一足指，　　震動十方界，
　而不惱眾生，　　是則諸佛法。
　或為梵釋主，　　護世四天王，
　無量眾像類，　　安慰諸群生。
　王子若大臣，　　聚落商人主，
　長者及居士，　　和合安眾生，
　或為諸天人，　　轉化眾邪見，
　現生一切生，　　故名為本生。
　譬如造幻師，　　見殺幻眾生，
　曾不起悲歎，　　嗚呼是大惡，
　以彼工幻師，　　解是幻性故。
　我今亦如是，　　現殺化眾生，
　為調諸毀法，　　而實無所傷。
　如彼佛世尊，　　化現刀兵劫，
　我今亦如是，　　善修菩薩行。
　嗚呼汝文殊！　　修習蚊蚋行，
　而不志龍象，　　世雄大智慧。」

[0528b20] 爾時，世尊以一切智一切見，向文殊師利，以偈歎言：

「如央掘魔說，　　菩薩行如是，
　當知彼非凡，　　為度眾生故。
　彼則大菩薩，　　雄猛如汝等，
　善哉汝文殊！　　當知彼功德。」

[0528b26] 佛說是已，以偈歎言：

「善哉巧方便，　　殊勝人中雄，
　安慰眾生故，　　現大精進力。
　我今當演說，　　欲成阿羅漢，
　如是諸功德，　　善業及精進，
　令一切眾生，　　究竟永安樂。」

[0528c03] 爾時，舍利弗白佛言：「世尊！唯願哀愍一切眾生，為我演說，將欲疾成阿羅漢者，以何功德。何業。何精進，饒益安樂一切眾生？」

[0528c05] 爾時，世尊以偈答言：

「父母和合時，　　子來入母胎，
　父母心歡喜，　　得隨順功德。
　異精進光澤，　　世間極豐壤，
　王得極快樂，　　母致殊勝夢。
　子生家巨富，　　怨敵悉慈心，
　七歲入學堂，　　師徒無違諍，
　僕使皆歡喜，　　各勤修家業。
　至年滿二十，　　六畜悉無諍，
　相視如父母，　　香乳皆盈溢。
　大哉賢明子，　　無貪瞋嫉慢，
　諂曲及虛偽，　　過言加惱害。
　小兒不威儀，　　眾惡不善業，
　慈孝供二親，　　諸尊及師保。
　若見諸耆長，　　合掌致恭敬，
　懷納諸中年，　　幼則同遊戲。
　施敬善周急，　　子愛諸苦人，
　誡惡知慚愧，　　常慕修正法。
　不習戲幻術，　　常樂見諸佛，
　務誦諸經律，　　善學諸明處。
　遠酒離博弈，　　恭敬諸最勝，
　眠食知止足，　　不樂諸不淨。
　天人所愛念，　　一切悉欣敬，
　如是大功德，　　無量不可譬。
　是將成正覺，　　功德業精進。
　舍利弗當知，　　是央掘魔羅，
　有如是像類，　　當疾成正覺。
　云何如是人，　　當復有諸惡，
　彼更有無量，　　奇特諸功德。
　雄傑如文殊，　　超絕非常類，
　視一切眾生，　　猶如一子想。
　當知央掘魔！　　菩薩摩訶薩，
　誓度諸未度，　　世間是我有，
　若欲發勝願，　　普濟諸世間，
　而作不善行，　　則無有是處。」

[0529a12] 爾時，世尊復說偈言：

「現作日月天，　　梵王眾生主，
　地水火風空，　　如是無量德，
　菩薩人中雄，　　以此度眾生。」

[0529a16] 爾時，大目犍連以偈歎言：

「奇哉央掘魔！　　如是大功德，
　暫見佛世尊，　　超度一切有。」

[0529a19] 爾時，央掘魔羅以偈答言：

「云何大目連，　　頗有諸眾生，
　不見佛世尊，　　能知正法耶？」

[0529a22] 爾時，大目犍連，以偈答言：

「如佛世尊說，　　病人有三種，
　云何名為三？　　邪正定不定。
　云何為邪定？　　謂佛不能化。
　云何為正定？　　謂大迦葉等。
　如來未出世，　　依佛入實法。」

[0529a28] 爾時，央掘魔羅復說偈言：

「汝莫作是說，　　上座大迦葉，
　如來未出世，　　能入真實法。
　所以然者何？　　如來常住世，
　若人依正法，　　佛常住其舍。
　譬如雨河流，　　無雨亦水流，
　智者巧方便，　　應當善觀察。
　無雨河水流，　　終無有是處，
　當知上有雨，　　是故流不絕。
　如是大目連，　　世間出世間，
　一切諸勝法，　　斯皆從佛流，
　是故大迦葉，　　依佛得出家。」

[0529b11] 爾時，大目連以偈問言：

「若有諸如來，　　常住於世間，
　我及餘眾生，　　何故此不見？」

[0529b14] 爾時，央掘魔羅以偈答言：

「但令迦葉知，　　猶如餘處雨，
　是故世無佛，　　眾生不自度，
　面覩諸如來，　　然後得解脫。
　譬如有士夫，　　入於闇室禪，
　日月光來照，　　而彼不覩見。
　如是大目連，　　莫言世無佛，
　一切諸如來，　　常住於世間，
　濟度諸群生，　　出家受具足。
　是故唯邪正，　　無有不定聚。」

[0529b24] 爾時，大目連以偈問言：

「世間有五戒，　　佛出世亦然。」

[0529b26] 爾時，央掘魔羅以偈答言：

「乃至世間有，　　隨順戒威儀，
　世間出世間，　　當知皆佛說。」

[0529b29] 爾時，大目連以偈問言：

「云何世間病，　　分別說三種？
　或有醫治差，　　或不得醫差，
　或復有病人，　　雖得醫不差，
　是故諸病人，　　分別有三種。」

[0529c05] 爾時，央掘魔羅以偈答言：

「是義則不然，　　不應說三種，
　可治不可治，　　唯二無有三。
　若作三分別，　　亦是聲聞乘，
　若諸聲聞乘，　　佛說蚊蚋乘，
　以彼無知故，　　分別有三種。
　所言邪定者，　　謂彼一闡提，
　正定謂如來，　　菩薩及二乘。
　目連應當知，　　二種甚希有，
　所謂佛世尊，　　及與一闡提。
　如來最上處，　　於上更無餘，
　第一極卑鄙，　　所謂一闡提。
　譬如大菩薩，　　滿十波羅蜜，
　闡提亦如是，　　具足十惡行。
　菩薩捨身施，　　頭目血髓腦，
　積骨踰須彌，　　過是不可數。
　闡提亦如是，　　具足惡行施，
　生於餓鬼趣，　　貪欲極熾然，
　念念貪欲心，　　眾多女人應，
　亦生眾多子，　　長夜不得樂，
　飢渴苦所逼，　　還自食其子。
　復有餘餓鬼，　　變作婆羅門，
　宿世惡業緣，　　來從索子食，
　即施恣所欲，　　或復自食身，
　如是一闡提，　　惡行得滿足。
　是故佛世尊，　　無上處希有，
　極下處希有，　　所謂一闡提。
　邪定是闡提，　　正定是如來，
　住地諸菩薩，　　及聲聞緣覺。」

[0530a05] 爾時，世尊向央掘魔羅，而說偈言：

「汝來央掘魔，　　出家受三歸。」

[0530a07] 爾時，央掘魔羅以偈答言：

「此乘是大乘，　　說名無礙智，
　一乘一歸依，　　佛第一義依。
　佛法是一義，　　如來妙法身，
　僧者說如來，　　如來即是僧。
　法及比丘僧，　　二是方便依，
　如來非方便，　　是第一義依。
　是故我今日，　　歸依於如來，
　於諸歸依中，　　如來真實依。
　如欲食興蕖，　　應當取真實，
　捨真食虛偽，　　自他無利益，
　如是愚癡人，　　千醫莫能救。
　如是捨一依，　　修習方便依，
　是則群癡眾，　　千佛不能救。」

[0530a21] 爾時，世尊告央掘魔羅：「汝當受持童真淨戒。」(童真是沙彌別名；戒，梵本云式叉。式叉，宋言學亦言隨順無違)

[0530a23] 爾時，央掘魔羅以偈問言：

「云何為童真？　　云何具足戒？
　云何真沙門？　　云何為福田？」

[0530a26] 爾時，世尊默然而住。

[0530a27] 央掘魔羅復說偈言：

「若不知一依，　　是第一義依，
　不能知二依，　　方便所建立，
　當知如是人，　　是世間童真。
　未受具足戒，　　云何是沙門？
　不知一歸依，　　云何淨歸依？
　若不知如來，　　是第一義依，
　不清淨歸依，　　云何為沙門？
　不知真實依，　　云何為福田？
　於是二歸依，　　真實及方便，
　不善知差別，　　是則世童真。」

[0530b09] 爾時，世尊告央掘魔羅：「汝當受持不殺生戒。」

[0530b10] 央掘魔羅以偈答言：

「我今定不能，　　受持不殺戒，
　我當常受持，　　斷絕眾生命。
　所言眾生者，　　無量諸煩惱，
　若能常害彼，　　是名持殺戒。」

[0530b15] 爾時，世尊復告之言：「汝當受持不妄語戒。」

[0530b16] 央掘魔羅以偈答言：

「我今定不能，　　受持不妄語，
　常於一切法，　　受持妄說句，
　受持虛妄說，　　是則諸佛法。
　所言為妄者，　　一切諸法空，
　復有虛妄法，　　聲聞及緣覺。
　菩薩之所行，　　隨順世間事。
　復有虛妄法，　　我出於世間，
　受持具足戒，　　得成阿羅漢。
　我受諸飲食，　　建立他施事，
　或往來經行，　　九道流諸漏。
　我受用革屣，　　楊枝及服藥，
　飢渴或睡眠，　　剪爪剃鬚髮。
　身中種種患，　　隨病服諸藥，
　我當般涅槃，　　如薪盡火滅。
　如是等一切，　　諸餘虛偽法，
　乃至我方便，　　周行於世間，
　常於爾所時，　　不淨此妄語。
　今說實及諦，　　目連宜善聽。
　若實若諦者，　　所謂如來藏，
　第一義常身，　　佛不思議身，
　第一不變易，　　恒身亦復然，
　第一義靜身，　　妙法身真實，
　如是不思議，　　彼身云何現？
　是故偽法生，　　則是諸佛教，
　離一切虛偽，　　是故說名佛。
　譬如牧牛人，　　犢子若死時，
　取皮覆餘犢，　　悅母令歡喜。
　如來亦如是，　　隨順世間行。
　若於聾人中，　　示現作聾像，
　而為彼說法，　　如彼牧牛者，
　眾生作是念，　　如來同世間。
　如彼牧牛者，　　無量諸像類，
　種種巧方便，　　引導諸群生。
　若彼牧牛人，　　示餘真犢子，
　彼乳則不下，　　是故設方便。
　如來亦如是，　　若現自性身，
　一切諸世間，　　其誰堪任見？
　故以巧方便，　　示現隨世間，
　普令得解脫，　　是則諸佛法。
　是故我從今，　　常行虛偽事，
　乃至殺眾生，　　一切虛妄際，
　不受離虛妄，　　則我戒清淨。」

[0531a01] 爾時，世尊告央掘魔羅：「汝今當受不飲酒戒。」

[0531a02] 央掘魔羅以偈答言：

「我今亦不能，　　受持不飲酒。
　常受飲酒戒，　　長夜恒縱逸，
　由是大叫呼，　　宛轉遍五道，
　一向極快樂，　　是則名為酒。
　從彼大乘生，　　無上佛藏酒，
　是酒我今飲，　　自足勸眾生。
　常住不變易，　　歡喜歎善哉，
　八聲大宣唱，　　酣醉無終極。」

[0531a11] 爾時，世尊告央掘魔羅：「汝今當受不婬淨戒。」

[0531a12] 央掘魔羅以偈答言：

「我今亦不能，　　受持不婬戒。
　我當常受持，　　貪著他所愛，
　恒遊婬女舍，　　與彼相娛樂。
　三昧樂為妻，　　真諦法為子，
　慈悲心為女，　　以空為舍宅，
　無量波羅蜜，　　以為高廣床，
　侍衛諸煩惱，　　隱覆說為食，
　總持為園苑，　　七覺華莊嚴，
　法語為林樹，　　解脫智為菓，
　是等名世間，　　第一勝娛樂，
　慧者自性法，　　非是愚境界。」

[0531a24] 爾時，世尊告央掘魔羅：「汝今當受離不與取戒。」

[0531a26] 央掘魔羅以偈答言：

「我今亦不能，　　受持不盜戒。
　常受不與取，　　劫盜他財物，
　不與者菩提，　　無有授與者，
　不與而自取，　　故我不與取。
　佛坐菩提樹，　　不得亦不失，
　此是自性法，　　最勝無有上。」

[0531b04] 爾時，佛告央掘魔羅：「汝今當受不歌舞戒。」

[0531b05] 央掘魔羅以偈答言：

「我常習舞樂，　　歌乾闥婆偈，
　宣示如來藏，　　嗟歎稱善哉。
　於彼諸佛所，　　聞如來常住，
　恒以妙音誦，　　大乘修多羅。
　猶如緊那羅，　　乾闥婆伎樂，
　無量眾妙音，　　供養諸經卷。
　若彼諸眾生，　　常興是供養，
　諸佛悉受記，　　未來同一號。」

央掘魔羅經卷第二

【經文資訊】大正藏第 02 冊 No. 0120 央掘魔羅經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA