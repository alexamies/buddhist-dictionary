大方廣十輪經卷第五

失譯人名今附北涼錄

眾善相品第七

[0702a24] 爾時，金剛藏菩薩於大眾中從坐而起，偏袒右肩右膝著地，長跪叉手合掌向佛，以偈問曰：

「毀破禁戒失頭陀，　　以造逆故非我滅；
　如過去佛之所說，　　破淨戒者不入眾。
　諸有一切沙門事，　　猶如燋炷皆棄捨；
　三垢所污離解脫，　　不堪消受國供養。
　四方眾僧資生業，　　悉不聽取微少分；
　若犯四重根本罪，　　為眾棄捨如死尸。
　云何此經說忍辱，　　於惡比丘起悲心，
　遮制一切諸謫罰，　　復令供養惡比丘？
　昔於餘經復說言：　　『汝等皆當信大乘，
　是名質直勝菩提，　　汝等應當離二乘。』
　復於此經說三乘，　　及諸根、力、覺道分，
　禪定解脫三乘法，　　諦聽信受解脫因；
　此有沙門四聖果，　　除此經外無沙門，
　三乘皆同八正道，　　欲求解脫勤精進。
　若有智者諸人天，　　菩薩大士來至此，
　此諸大眾皆已證，　　如是大乘諸人等；
　有能正說開示義，　　若能聽者得何利？
　十種分別聲聞人，　　能如是說誰不利？
　若有人聽得何法？　　云何能聽得增長？
　復有誰聽而損減，　　復有聽者盡老死。
　諸有為法悉厭離，　　晝夜修習於禪定；
　何時當得而濟脫？　　能度四流名救世。」

[0702b20] 爾時，佛告金剛藏菩薩：「善男子！善哉，善哉！利益安樂一切眾生，若人及天無能如是問於如來。善男子！諦聽，諦聽！善思念之！吾當為汝分別解說。」

[0702b23] 「唯然！世尊！我今諦聽願樂欲聞。」

[0702b24] 「善男子！復有十種難得人身。何等為十？不宿殖善根，未修福者心常憒閙，隨惡知識不畏後世，耽著貪欲、瞋恚、愚癡，顛狂失心乃至邪見，是名十法難得人身。復有十法，無依止因緣犯根本罪，以破戒故墜於惡道。何等為十？無依止威儀，有依我法而出家者，內心不壞修道壞，修道不壞內心壞，有內心修道俱壞，有戒壞見不壞，有見壞戒不壞，有戒見俱壞，有內心修道戒見俱不壞。

[0702c05] 「若隨惡知識無依止威儀，雖遇善知識，而復愚癡猶如白羊，聞善法已不能受持，亦不為他分別演說，不識善不善，無依止威儀，眾具無量而不知足。以是因緣心常散亂，是名無有依止威儀。為種種病之所苦惱，以是因緣修諸呪術。

[0702c11] 「若有依止是十無威儀，犯根本重罪，而復戰懼，心懷慚愧而不數數作諸惡行。如來為欲利益如是等故，是名污道。

[0702c14] 「何以故？若作如是惡者應當懺悔，棄捨發露終不覆藏，若能如是令罪消滅則不更作，雖為眾棄，一切眾僧基業敷具、所須之物不得受用，如是等人以成法器故，如來為說聲聞、辟支佛、大乘之法，斯有是處。若二世、三世遇善知識，一切惡業消滅無餘。得聲聞果、辟支佛果，乃至入於甚深大乘正法，如是之人名為破戒，不名破見。若有人內心壞行不壞、見不壞者，如來為是等說四無量心，亦堪任為聲聞器、辟支佛器，若有人行壞體壞，於此二乘悉不成器。為如是眾生故，如來便為說布施法。

[0702c26] 「復有人見壞戒不壞者，為如是眾生故，說十二因緣法，得離壞見已，於一身得入聲聞法，若革身得辟支佛法。若有人戒壞見不壞，於聖法中堪任為器。

[0703a01] 「若有人內心行見戒俱壞者而從善知識，以是因緣，如來為說十善正法。若有愚癡隨惡知識，不知善不善，如來為是等故教令誦習。若有人為邪見所惑欲求解脫，如來即便以聲聞乘為說四諦法。

[0703a06] 「若有人起斷見者，為說十二因緣法。若人起常見者，為說三界生死輪迴。知如是法，死此生彼，為說聲聞法。如來觀察終不妄說，若有成熟眾生及不成者，悉以方便通達無礙一切重罪諸逆罪等。

[0703a11] 「若有眾生作不饒益，乃至破毀清淨法眼，如我為欲利益一切眾生故，隨順一切聲聞乘、辟支佛乘及菩薩乘。若誹謗正法遮障覆藏不顯現者，乃至一偈，如是人等名謗正法。壞八正道，亦壞一切眾生法眼，如是之人則失大利，亦為眾生作不饒益，依愚癡僧誹謗正法。

[0703a18] 「復次，族姓子！有四種僧。何等為四？第一義僧，淨僧，啞羊僧，無慚愧僧。云何名第一義僧？諸佛世尊，大菩薩摩訶薩，辟支佛，於一切法悉得自在；阿羅漢，阿那含，斯陀含，須陀洹；是七種人名為第一義僧。諸有在家無法服者，不能具受波羅提木叉戒，不入布薩自恣而得聖果，得聖果已亦名第一義僧。

[0703a26] 「云何名為淨僧？諸有能持波羅提木叉具足戒者，如律修行威儀不犯是名淨僧。

[0703a28] 「云何名啞羊僧？不知根本罪，不知犯不犯，不知輕重，不知微細罪而可懺悔，愚癡無知不見有罪可畏，亦不依止善知識丈夫，不數親近善知識丈夫故，不能諮問經中深義，何者是善非善？何者犯重何者犯輕？修行何事為善何事為惡？如是等相名啞羊僧。

[0703b05] 「云何名無慚愧僧？若有人為自活命來入佛法，而受波羅提木叉戒悉皆毀犯，破和合僧無有慚愧，不畏後世內懷臭穢，其聲如貝言辭堅[革*卬]，常懷嫉妬、愚癡、憍慢，棄捨三業但為利養，放恣六情貪著五欲、色、聲、香、味、觸，誹謗正法，如是等人，依止我法心無慚愧，是故名為無慚愧僧。

[0703b13] 「云何名為第一義僧？雖有聖道隱而不現，乘八正道能度煩惱三有駛流，是名真道。何以故？諸佛世尊、緣覺、羅漢，斷一切有名為真道。

[0703b17] 「又諸菩薩摩訶薩，自省己過求一切法，得無礙智而不取證，為眾生故示滅結道。

[0703b20] 「若復有人，不成就波羅提木叉戒，名為依止第一義僧乃至淨僧。

[0703b22] 「若有真善凡夫，乃至真善正見及諸凡夫，神通變化示他正道，如是之人皆悉名為能示道者。第二須陀洹，第三斯陀含，第四阿那含，第五菩薩摩訶薩住於初地，乃至住於十地一生補處，如是等者名為示道。

[0703b27] 「若復有人，成就波羅提木叉戒，是名依道而活；菩薩摩訶薩為攝一切成熟眾生，修行六波羅蜜，如是等亦名示道，亦名依道而活，亦名滅結道。如是名為世間福田，除此以外皆名污道，亦名惡福田依止無慚愧僧，於佛法中亦名死尸，是可棄者。於僧大海亦名不成法器，彼非我弟子，我亦非彼師。

[0703c06] 「復有不成法器者，稱佛是我世尊，我滅度後得信向心法僧聖戒，自不起惡見，亦不譏他惡，而廣為人顯說我法。不生誹謗發正誓願，已所作惡數數懺悔，能除無量種種諸罪，作如是信，令使九十五種異學外道，猶悉能度向於涅槃，非轉輪聖王所有功德之所能及。

[0703c13] 「以是義故，如來觀察一切眾生本業，作如是說。以是因緣故，於我法中出家，剃除鬚髮被染衣者不應起惡，一切過去、未來、現在，諸佛大悲皆悉護持如是出家被服染衣。以是故，若於出家一切人邊起惡心者，則同過去、未來、現在諸佛等前為惡無異。

[0703c19] 「若復有人破戒不成法器者，諸如是等，當作惡見亦譏他惡。

[0703c21] 「譬如真善剎利、真善輔相、真善大臣、真善沙門、真善婆羅門、真善居士、真善毘舍首陀，若男、若女，無父、無母，世間阿羅漢，無正道無趣向正見者，亦無修善惡果報，無有得果者，一切法皆無因緣。

[0703c26] 「或有作如是說：『色界是常是不壞法。』或計無色界是常不壞法；或說外道苦行，編椽棘刺，五熱炙身，以為第一；或說純聲聞乘，以為第一，不說辟支佛乘，乃至誹謗大乘摩訶衍法，隱蔽覆藏，不能顯發開示分別；或有一向純信摩訶衍，譏嫌聲聞、辟支佛乘；或有說言：『施為第一，持戒乃至智慧非是第一。』或有說言：『戒為第一，布施乃至智慧非是第一。』或有說言：『忍辱為第一，布施、持戒乃至智慧非是第一。』或有說言：『精進以為第一，布施、持戒、忍辱乃至智慧非是第一。』或有說言：『禪定以為第一，布施、持戒、忍辱、精進乃至智慧非是第一。』或有說言：『智慧最為第一，布施、持戒、忍辱、精進、禪定非是第一。』或有說言：『外道苦行以為第一。』

[0704a12] 「如是，族姓子！破戒惡行諸比丘等，於成法器者邊生種種毀謗，向惡見者說如是言，有顛倒見者，破壞真善剎利。信、戒、聞、捨智慧，皆悉破壞。真善輔相、真善沙門婆羅門、真善居士、真善毘舍首陀，真善男、女，破壞信、戒、聞、捨智慧，如是破壞，名為剎利旃陀羅，乃至居士旃陀羅。破戒比丘自斷善根，亦能令真善剎利亦失善根，乃至墮於地獄。

[0704a20] 「善男子！譬如膿爛死尸，有所近處皆悉臭穢，有所至處自臭亦令他臭。如是真善剎利，親近惡知識破戒比丘，隨所近處悉生惡見臭穢如是，能使剎利斷於善根，趣阿鼻地獄。如是真善輔相乃至真善婦女，親近破戒惡行比丘，皆為旃陀羅，斷於善根趣向地獄。族姓子！汝觀是親近破戒惡行比丘退一切善，是故欲得大涅槃樂，皆應親近、供養滅結修道者，於彼修學具足三乘示道者邊應親近供養，具足內心，具足修道，具足知見。應聽聲聞、辟支佛道，不誹謗賢聖，於摩訶衍亦不誹謗。隨其所欲精進，於三乘中隨其發願修學一乘，不應誹謗大乘經典，乃至一句一偈。若誹謗者，不應共住亦不應親近，若親近共住者，即趣阿鼻地獄。

[0704b07] 「是故，族姓子！於三乘中當隨所樂趣向一乘。欲得遠離一切苦者，應信如來所說聲聞、辟支佛乘，悉應依止摩訶衍所說諸法，不應誹謗隱蔽覆藏，乃至一句一偈應當諦聽發正誓願。若有謗正法者不應共住，亦不應於是人所諮受聽法。若就聽法，以是因緣，常趣阿鼻地獄受大苦惱。何以故？族姓子！我本為菩薩行時求無上道，依聲聞乘為求一偈，乃至捨身、手、足、支節、頭目、髓腦，如是求於辟支佛乘，及求佛乘。我本為菩薩時，為無上道故，亦復如是，為一偈故，捨身、手、足、頭目、髓腦、血肉、皮骨。如是苦行，乃至究竟成無上道。此三乘法皆是三世恒沙諸佛之所演說，神力守護，為欲悲愍諸眾生故，亦為欲紹三寶種故不令斷絕。

[0704b23] 「復於未來世，若有剎利旃陀羅乃至婦女旃陀羅，以愚癡故自謂為智，多惡麁獷不畏後世，作諸殺生乃至邪見嫉妬慳貪隨惡知識。

[0704b27] 「又於三乘不成法器，於聲聞乘得少聞已，於辟支佛乘乃至大乘，一切諸佛之所護持而生誹謗，覆障不令顯現。若於摩訶衍得少聞者，於諸聲聞、辟支佛乘，諸佛神力之所護持，而生誹謗毀訾。不信我大乘及能分別說大乘者，若言我聽大乘不受聲聞、辟支佛乘，以己少智愚闇力故，亦是過去、未來、現在諸佛大悲力故，為欲利益一切眾生，有二種護持。第一為欲紹三寶種令不斷絕，出家修道剃除鬚髮而著袈裟。

[0704c09] 「第二說應四諦法趣向三乘。如是二種如來護持，非聲聞、辟支佛所能持也，乃至百千帝釋、梵天亦不能持，百千那由他轉輪聖王亦不能持。

[0704c13] 「復有剎利旃陀羅，若見有人於我法中而出家者，如是聲聞弟子，閉繫牢獄、鞭杖、謫罰或至奪命；於此甚深一切諸佛菩薩所護持法，悉使壞亂三乘正道誹謗覆藏。如此之人不識大乘，如是剎利旃陀羅，尚不堪任為聲聞器，況復大乘。

[0704c19] 「復有婦女旃陀羅欺誑世人，自言我是行摩訶衍者，以愚闇故，慳貪、嫉妬故，毀壞我法，言我自當速趣涅槃。

[0704c22] 「而於諸佛如來世尊所得生其罪過，一切菩薩摩訶薩，一切諸佛聲聞弟子邊，亦皆犯罪，令壽命短促多諸苦惱，諸根缺壞支節不具，恒多疾病。

[0704c26] 「剎利旃陀羅乃至婦女旃陀羅，作諸惡業皆生倒見，斷一切善根。雖多布施，於畜生中受種種身而得果報，於未來世身壞死時，終不能生色界善根成無礙智，亦不能趣一切種智；而多疾病舌不能語，向阿鼻地獄。是故如來，為欲利益真善剎利使得安樂，亦令真善婦女得其利益，以是因緣，不聽惱亂於我法中而出家者。

[0705a05] 「又復於我所說法中起諸誹謗，以如是事獲大罪報，如前所說。何以故？披著袈裟是一切諸佛解脫之相。

[0705a08] 「是故一切諸佛，護持聲聞解脫等味大正法幢，亦是辟支佛第一大乘解脫味幢。是故求解脫者，應先讀誦聲聞乘等諦聽其法，遠離一切諸惡知識，親近一切諸善知識，供養、恭敬，然後讀誦方等大乘六波羅蜜。一切所作諸惡不善，皆悉發露如法懺悔，發大誓願；身壞命終於後世中，悉能成就聲聞法器，斯有是處，亦是辟支佛種子，乃至大乘阿鞞跋致無上種子。何以故？善男子！復有十種依止輪，若成就是輪已，真善剎利乃至真善婦女，則能速疾成聲聞器種、辟支佛種、大乘阿鞞跋致種。何等為十？

[0705a20] 「如是真善剎利乃至真善婦女，信有業報具足慚愧，遠離邪見及惡知識，持戒不殺乃至不飲酒；慈心一切離瞋惱害，具足悲心，救濟憂苦羸劣眾生，得於喜心；遠離兩舌、妄言、綺語，得無諍心離慳貪嫉、妬，終不依止諸邪異道，離一切疑網及眾吉相，發大精進於一切法而得堅固，疾證寂靜得法歡悅。

[0705a28] 「族姓子！是十種依止輪，真善剎利乃至真善婦女，成就十輪，則便速得聲聞法器、辟支佛種、大乘阿鞞跋致種子，是名依止輪也。如是輪者，悉與聲聞、辟支佛共。」

[0705b02] 爾時世尊欲重宣此義而說偈言：

「於眾中第一，　　剃頭著袈裟；
　云何惡比丘，　　破戒得供養？
　毀禁失頭陀，　　詭語邪見持，
　非器毀於道，　　不應使謫罰。
　若從彼聽法，　　信寂滅涅槃，
　若得解脫者，　　為彼之良藥。
　於諸餘經中，　　但說一乘道，
　言無有二乘，　　第一之解脫。
　利益諸眾生，　　盡業報煩惱；
　恒有悲愍心，　　剎利樂正法。
　婆羅門、毘舍，　　首陀等染罪；
　欲惱於比丘，　　必趣向惡道。
　如是一切佛，　　護持染袈裟；
　諸佛解脫道，　　是說名第一。
　著於解脫服，　　速疾捨惡見；
　趣向於涅槃，　　猶如藥治病。
　雖破於禁戒，　　亦能滅他苦；
　我終不聽彼，　　在眾而布薩。
　若為他說法，　　彼此俱得福，
　稱我為世尊，　　歸依於三寶，
　遮斷諸惡業，　　猶勝於外道。
　譬如羅剎王，　　商人入怖畏，
　捉攬馬一毛，　　必度大海難；
　破戒捨惡邪，　　離煩惱羅剎，
　是故護解脫，　　諸佛之所持。
　不惱破戒者，　　必捨諸罪惡，
　是故有福者，　　欲求於解脫；
　能護器非器，　　解脫亦不難。
　於此無勢力，　　愚闇於聲聞；
　非彼緣覺等，　　而能說大乘。
　不覺於緣覺，　　而讚於大乘；
　彼已破於信，　　讀誦大乘經。
　不護於餘乘，　　身、口、意所犯；
　唯說於斷見，　　破壞於正法，
　後當得成人，　　還墮阿鼻獄。
　是以觀眾生，　　勿有非器者，
　若犯毀禁戒，　　無愍矜諂曲；
　亦應知是因，　　惡口而斷見。
　非聲聞、緣覺，　　亦復非大乘；
　毀謗三世佛，　　必趣阿鼻獄。
　諂曲而持戒，　　散心慳惜法；
　厭惡諍、貪、嫉，　　是名為聲聞。
　有智樂行施，　　能起生滅相；
　執心常獨處，　　是名為緣覺。
　持戒不惜身，　　猶如猛師子；
　志求寂滅道，　　是名為大乘。
　守護於正法，　　善說而顯示；
　得深諸法忍，　　是名為大乘。
　法器、非法器，　　心常行平等；
　不染於世法，　　是名為大乘。
　是故於三乘，　　智者如法說；
　守護我聲聞，　　速成最正覺。

大方廣十輪經卷第五

【經文資訊】大正藏第 13 冊 No. 0410 大方廣十輪經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA