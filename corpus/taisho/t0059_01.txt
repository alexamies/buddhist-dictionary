佛說諸法本經(出《中阿含》別翻)

吳月支國居士支謙譯

[0855c09] 聞如是：

[0855c09] 一時，佛在舍衛國祇樹給孤獨園。佛告諸比丘：「聽吾說諸法本。」對曰：「唯然。」

[0855c10] 世尊曰：「若有外道異學有來問者：『何謂法本？』當答言：『欲為諸法本。何謂習？更為習。何謂同趣？痛為同趣。何謂致有？念為致有。何謂明道？思惟為明道。何謂第一？三昧為第一。何謂最上？智慧為最上。何謂牢固？解脫為牢固。何謂畢竟？泥洹為畢竟。』

[0855c17] 「如是，諸比丘！欲為諸法本，更為諸法習，痛為諸法同趣，念為諸法致有，思惟為諸法明道，三昧為諸法第一，智慧為諸法最上，解脫為諸法牢固，泥洹為諸法畢竟。

[0855c21] 「諸比丘！當學是，常當有去家之想念，非常想念，非常苦想念，苦非身想念，穢食想念，不淨想念，死亡想念，一切世間無樂想念，知世間邪正想念，別世間有無想念。世間所習所取歡樂變失及其歸趣，當如事以正見知之。諸比丘！念是為斷愛棄欲，入正慧得苦際。」佛說經已，皆歡喜奉行。

佛說諸法本經

【經文資訊】大正藏第 01 冊 No. 0059 諸法本經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA