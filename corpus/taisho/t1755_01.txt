阿彌陀經義記
天台智者大師記

[0306a06]  夫至聖垂慈照機應迹，開導六道普濟十方，  逐境昇沈隨緣淨穢，斯則善權攝誘引趣菩  提。是故，大覺彌陀昔弘誓力應形極樂現處
道場，三輩願生皆入定聚，色像殊勝壽量難  思，寶樹天華咸能演法，清風流水俱說妙音，  聞唱苦空證無生忍。釋迦聖主本願弘深，不
捨慈悲，化茲穢境五痛燒然八苦煎逼，廣明  誡勸遍洽群品，示其妙術十念往生，四眾  奉行依教修觀，說有廣略時處不同，靈鷲  宣揚三種淨業，舍衛敷演六方護念。

[0306a15]  「阿彌  陀」，天竺梵音，震旦譯言為無量壽，化主極號  以立嘉名。「經」者訓常，由聖人口，此即釋尊所
說，語西方事，故言經也。即斯一教，在文雖約、  明義實繁，總語西方安養國界。第一釋名，從  人標稱，依教修習往生彼國。第二辨體，法性
真如諦心觀察證常樂果。第三宗致，淨土機  緣妙樂莊嚴化像迎攝。第四力用，破除愛見  五住塵勞正習俱盡。第五教相，帶別挾通生  熟醍醐總為教相也。

[0306a24]  分文三段，序、正、流通。略  無別序，通中具六。第一「如是」者，決定之辭，大  聖觀機，為多瞋者略說深妙，為多貪人廣開
祕密，為多無明者處中而說，言不虛發應物  逗緣。「我聞」者，如來正法無量無邊，我所得  聞猶如微渧；所不聞者，喻大海水。「一時」者，
有感斯應，機悟之辰即於會革凡成聖。「佛」  者，正標化主，應供遍知，四辯、六通、三明、八解，  一音演說隨類聞曉。「在舍衛國」者，名聞物，
多有名賢，又饒珍寶，覺徒商侶諸國共臻，復  名為無物不有。「祇樹給孤獨園」者，祇陀捨樹  創起門坊，須達賑貧金布地共立精舍也。
「與大比丘僧」者，大義三種，天王大人所敬故  言為大，遍知內外經教是故言多，超九十  五上故名為勝。比丘者此言除饉，在因三
義：乞士、怖魔、破惡，果地三德：應供、殺賊、不生。  僧者，四人已上和合羯磨，事理無隔匡維正  教。「千二百五十人俱」者，三迦葉眾共有一千，
舍利、目連二百五十，常隨聖尊為證信眾，長  老舍利弗智慧上首，翻鶖鷺子；大目揵連神  力標名，此翻讀誦；摩訶迦葉亦言鉢羅，此
翻龜氏，又曰光波；摩訶迦旃延善能清論，此  翻扇繩；摩訶俱絺羅辯才無滯，此翻大膝；離  波多翻為室宿，亦曰常作聲；周梨槃陀伽此
土翻譯曰小路邊生。難陀尊者此翻欣樂，阿  難陀者翻善欣悅，羅睺羅者此言障持，憍梵  波提譯曰牛跡，賓頭盧頗羅墮翻走閉門，迦
留陀夷翻大麁黑，劫賓那翻為房宿，薄拘羅  者翻曰善容，阿  [少/兔]  樓馱翻為如意。文殊師利  此翻妙德，阿逸多者翻無三毒，乾陀訶提翻
為香意，常精進者此土方言。如是等者，結菩  薩眾。釋提桓因翻能天主。等諸天眾，總結同  聞，列眾序竟。

[0306b28]  正說為二：初明彼佛依正二果，次勸物往生。  初復為二：前標、次釋。前標國界，後明化主。此  經命章對舍利弗，餘經皆有諸主，此經無問
自說，十二部中亦不具足無兩種偈，其餘諸  部亦不全有。不對菩薩者，適化無方，欲令凡  夫小乘厭此欣彼也。標依果中前明近遠。「從
是西方過十萬億佛土有國名極樂」，望賢首  猶是下品，但比娑婆故言極樂。彼有三名：極  樂對苦，安養從用，無量壽者逐人名國。次
出正果號阿彌陀，其實有量，以餘人不能稱  數，既云觀音補處，下地不知，說無量耳。「彼土  何故」下，解釋前明依果。有三：初總、次別、後結。
初總如文。「七重行樹」下，別釋。有四：一明寶樹  池樓閣奇麗；二明天華天樂映顯莊飾；三明為  宣道品；四樹奏樂音。其樹七重皆是四寶金
銀瑠璃玻瓈等寶，七重羅網七重行樹，微風  徐動暢發和音，聞此聲時即入正位。八功德  水充滿盈溢，輕清冷軟美而不臭，飲時調適
飲已無患。底布金沙，四面階道四寶合成。池  中蓮華大如車輪，光色炫燿微妙香潔。上有  樓閣，亦以四寶而嚴飾之。二明天樂不撫而
韻，絃出無量法化之聲，聽發慈心，聞便悟道。  晝夜六時雨曼陀羅，天華至妙名曼陀羅，色  妙無比香氣芬馥。常以清旦衣裓盛華，供養
他方十萬億佛，即以食時還到本國。衣裓是  盛華器，形如函而有一足，手擎供養。三雜  色鳥，白鶴孔雀鸚鵡鴝鵒，亦如此聞水禽之
類。迦陵頻伽，妙音清高，可譬佛聲。共命，兩  頭而同一體，生死齊等，故曰共命。此等眾鳥  晝夜六時演暢五根五力七覺八道，妙音和
雅，即道品中法門名義。初五根者，信、進、念、定、  慧。次明五力，名不異前，根生有力別更號。七  菩提分，念、擇、進、喜、捨、定等。八正道分，正見、正
思、正語、正業、正命、正進、正念、正定。善修道品  即得見諦至於無學。勿謂此鳥罪報所生，皆  是彼佛欲令法音宣流變化所作。四明七重
行樹及寶羅網，妙音譬如百千種樂同時俱  作。自然皆生念佛念法念僧之心，悟無生  忍，怡然快樂。

[0307a09]  次辯正果。文復有二：前明化主、次辨徒眾。化  主又二：初辨光明無量、次述壽命無限。《大品》  云，欲得光明無量壽命無極，當學般若。就
此徒眾，前辨聲聞、次明菩薩。前問：前云有無  數聲聞，後何得云眾生生彼國者皆是阿鞞  跋致？解云：彼土二乘亦皆不退，二乘不退為  凡夫，菩薩不退為小乘也。

[0307a15]  從「眾生聞者」下，第  二勸物往生。有三：初正勸往生；次引證勸；三  結勸又二，初正勸、次示往生方法。就初又二：
初正勸、次釋勸意。「舍利弗以少善」下，次示方  法。問：前云不可以少善，後那云一日七日心  不散亂皆得生？答：今不以時日多少，特由
用心厚薄耳。若能七日一心不亂，其人命終，  阿彌陀佛以宿願力化佛迎接，心不顛倒即  得往生。何以故？臨終一念用心懇切即當得
去也。「我見是利」即是釋意，應當發願一心修  行，發願莊嚴，行願相扶，必當得往生也。「如我  今者」下，引證勸。非我獨歎彼佛，正勸物往生，
六方諸佛皆悉勸發稱揚讚歎恒河沙數各於  其土往生彼國。若男女聞是經名，皆為諸  佛共所護念，皆得不退無上菩提心。故汝等
當信我語及諸佛說，發願欲生皆不退轉往  生彼國。彼諸佛等亦稱釋迦能為難事，於娑  婆雜惡五濁境界，為諸眾生說難信之法，當
得菩提。穢國障深五濁垢重，貪瞋是煩惱濁，  五見為見濁，二為本，攬此作因，得有連持之  命，於五陰假立眾生，此四經時名為劫濁。
穢國苦多其濁極重，同居淨土其濁即輕，因  順餘方有其名字，無此迫惱號極樂耳。

[0307b09]  「佛說經已」下，即流通段。說經既竟，四眾天人  修羅等類歡喜信受。聖主難遇若優曇華慶  今得見，正法難聞而今聞，昔所未悟而今得
悟，具此三喜是故欣悅，得之於懷踊躍無量  也。

阿彌陀經義記一卷

* * *

【經文資訊】大正藏第 37 冊 No. 1755 阿彌陀經義記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，Jasmine 大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
