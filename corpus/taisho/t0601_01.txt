佛為娑伽羅龍王所說大乘經


西天譯經三藏朝散大夫試鴻臚少卿  傳法大師臣施護奉　詔譯

[0159b11]  如是我聞：

[0159b11]  一時，佛在大海中娑伽羅龍王宮  莊嚴道場，與大比丘眾七千五百人俱，并諸  得大智慧菩薩摩訶薩，自十方世界皆來集
會；復有百千俱胝那由他梵王、帝釋及護世  等，天龍、夜叉、乾闥婆、阿修羅、誐嚕拏、緊那羅、  摩睺羅伽等亦來集會。

[0159b17]  爾時，世尊見彼一切大眾來集會已，告娑伽  羅龍王言：「龍主！觀此世間，種種行業皆從妄  起；種種心法當感種種果報，若彼不了當生
種種之趣。

[0159b21]  「龍主！汝當觀此大海之眾，見作種種士夫色  相。龍主！而彼一切色相，由於一切善惡身、口、  意業，各各之心，種種變化；然此心法，雖云色
相，由如幻化，無可取故。

[0159b25]  「龍主！此之色相，一切諸法本無所生，亦無主  宰；復無有我，亦無礙故。如是種種所作之業，  諸法自性，皆幻化相，不可思議。

[0159b28]  「龍主！若有菩薩，知一切法無生、無滅、無色、無  相，如實知已，所作所修一切善業而無修作；
所有色相及蘊、處、界，一切生法悉無所見；彼  若如實得是見已，當復觀察殊妙色相。龍主！  殊妙色相，云何觀察？當觀如來身相。如來身
者，皆從百千俱胝那由他福德之所生故。又  如是之相，云何嚴持？云何恭信？當得如是之  相，復得人間、天上無老無死？復得十百千他
化自在天身，乃至大梵天身？此由心不散亂，  專注觀想、瞻仰如來最妙之身；實知此身，一  切色相殊妙莊嚴，皆從善業所集而得。

[0159c10]  「龍主！如汝住宮，一切莊嚴亦福所生。至於梵  王、帝釋及護世等，乃至天龍、夜叉、乾闥婆、阿
修羅、迦樓羅、緊曩羅、摩睺羅伽、人非人等，所有  一切莊嚴皆福所生。

[0159c14]  「龍主！又此大海之中，所有眾生種種，或有  廣大，或復微細多住醜陋；彼一切身，皆由種  種心之所化。龍主！是故說言『隨身、口、意業
之所得』。龍主！如是之報，以業為因，業為主  宰。汝當令諸眾生起智慧心，所作所修，隨學  善業；於諸邪見，不作不住；知彼邪見，非為究
竟。如是知已，一切眾生，當求為師咸來供養，  并得天上、人間歸信供養。

[0159c21]  「龍主！而有一法，  能令眾生斷於一切惡趣之業。云何一法？所  謂觀察善法。而彼善法，云何觀察？當觀自身。
我於日夜行、住、坐、臥，所興心意，無不是過。如  是覺察，令四威儀中諸不善法，不得發生。如  是斷盡諸不善法，當令善法而得具足。復使
一切同善眾生，悉皆當得聲聞、辟支及菩薩  等，乃至無上正等正覺之位。

[0159c29]  「龍主！云何善法？我今說之。所謂十善之業，  是為一切根本安住；是生天上、人間根本安  住；世間、出世間殊勝善法根本安住；聲聞、辟
支佛、菩薩根本安住；無上正等正覺根本安  住。云何為彼根本安住？所謂十善業道。若  能遠離殺生、偷盜、邪婬、妄語、綺語、惡口、兩舌，乃
至貪、瞋、邪見等，若能如是遠離，是為十善業  道；乃是世間、出世間根本安住。

[0160a08]  「龍主！士夫、補特伽羅遠離殺生，獲得十種善  法。云何十法？所謂得無畏施；他一切眾生得  住慈心；得正行，得不起一切眾生過失之念；
得少病；樂得壽命長；得種種非人而作擁護；  於眠睡、覺寤，皆悉安隱；又得賢聖守護，心不  厭捨；於睡夢中，不見惡業苦惱之事；自得不
怖一切惡趣；命終之後得生天上。龍主！士夫、  補特伽羅，獲得如是十種善法，行菩薩道，得  善心住；善根成熟，當得無上正等菩提。

[0160a17]  「龍主！士夫、補特伽羅遠離偷盜，獲得十依止  法。云何為十？所謂得大富自在，得免王難，  得免水火、賊盜、冤家之難；得多眷屬善順和
睦；得多人愛樂，不相苦惱，凡所言說，一切諦  信；得無量財寶皆悉集聚；得此方、他方一切  稱讚；於一切行處無怖、無畏；得他稱善名、讚
於智慧；又得色力、壽命、辭辯相應；於親非親，  心無分別，不生惱害；命終之後，得生天界。

[0160a25]  「龍主！士夫、補特伽羅遠離偷盜，獲得如是十  依止法。以彼善根，於諸佛法自能證知，當得  無上正等正覺。

[0160a28]  「龍主！士夫、補特伽羅遠離邪婬，獲得四智善  法。云何為四？所謂降伏諸根；離於散亂；得  世間一切稱讚；復得無量營從。

[0160b02]  「龍主！士夫、補特伽羅遠離邪婬，獲得如是四  智善法；以此善根，當得無上正等正覺；復證  大丈夫陰藏隱密之相。

[0160b04]  「龍主！士夫、補特伽羅  遠離妄語，獲得天上、人間八種善法。云何為  八？所謂得口處清淨，常如青蓮華香；又得世
間一切正見；得天上、人間一切愛樂；得身、口、  意清淨，化彼一切有情，令住三業清淨之行；  得清淨已，咸皆歡喜；得真實語，言必誠信；得
過人辯，所出言辭，咸有方便；於天上、人間離  諸過失。龍主！士夫、補特伽羅遠離妄語，獲  得如是天上、人間八種善法；而彼善根獲得
口業清淨、誠實正行，當得無上正等正覺。

[0160b14]  「龍主！士夫、補特伽羅遠離綺語，當得三種  一向之法。云何三種？所謂得知法者，一向愛  樂；得一向真實，復生智慧，得一向為人天
師；天上、人間，一切信樂。龍主！士夫、補特伽羅  遠離綺語，獲得如是三種一向之法；以此  善根，迴向菩提，得一切如來授記，當證無上  正等正覺。

[0160b20]  「龍主！士夫、補特伽羅遠離惡口，  獲得八種口過清淨，而得八種善法。云何為  八？所謂實語、愛語、依義語、軟語、離取語、多人
愛樂語、善語、有義利語。龍主！士夫、補特伽羅  遠離惡口，獲得如是八種清淨口業；以此善  根，迴向菩提，當來證得無上正等正覺，復得  最上清淨梵音。

[0160b27]  「龍主！士夫、補特伽羅遠離兩舌，當得五種堅  固。云何五種堅固？所謂得身堅固，當得遠  離一切怖畏之難故；得眷屬堅固，不為他人
之所貪故；得信堅固，獲得信業果報故；得  法堅固，獲得果證堅牢故；得善友堅固，常  得愛語攝受故。龍主！士夫、補特伽羅遠離
兩舌，獲得如是五種堅固；以彼善根，迴向菩  提，當證無上正等正覺；使彼一切外道、魔王  等，咸不能破壞故。

[0160c07]  「龍主！士夫、補特伽羅遠離貪毒，獲得八種  善法。云何為八？所謂得貪心消除、得殺心  不生、得嫉妬心不生、得樂生聖族，心為聖人
尊重；得慈心，以善業利益一切眾生；得身端  正；得多人尊重；得生於梵世。龍主！士夫、補  特伽羅遠離貪毒，獲得如是八種善法；以
此善法，迴向菩提，心不退轉，當證無上正等  正覺。

[0160c15]  「龍主！士夫、補特伽羅遠離瞋毒，當得五種  勝願圓滿。云何為五？所謂修身、口、意不退，諸  根不亂，當得一切廣大富貴圓滿；得冤家降
伏，得一切廣大福德圓滿；得受人天最上供  養，得一切廣大功德圓滿；於最上受用、心所  欲者，皆得圓滿；如為富貴，發百千最上勝願，
如願圓滿。龍主！士夫、補特伽羅遠離瞋毒，  獲得如是五種圓滿；以此善根，迴向菩提，證  得無上正等正覺，而為三界之所尊故。

[0160c24]  「龍主！士夫、補特伽羅遠離邪見，獲得十種功  德之法。云何為十？所謂得自心安善及同行  善友；深信因果，得不為身命作於罪業；不久
獲得賢聖之位；得不迷善法，修人天行；不墮  傍生及焰魔界；行於聖道，得最上福；得離一  切邪法；得離身見；得見一切罪性皆空；得天
上、人間，正行不闕。龍主！士夫、補特伽羅遠離  邪見，獲得如是十種功德；以此善根，迴向菩  提，速能證了一切佛法，當得無上正等正覺。

[0161a04]  「龍主！復次，觀於十不善法微細之行，多墮地  獄、餓鬼、畜生之趣。

[0161a05]  「龍主！觀彼眾生，若復殺生，  當墮地獄、畜生、焰魔等界，後生人間，以餘業  故，得二種報：一者短命，二者苦惱。

[0161a07]  「若復偷  盜，當墮地獄、畜生、焰魔等界，後生人間，以餘  業故，得二種報：一者自居貧賤，二者不得他  人財寶。

[0161a10]  「若復邪染，當墮地獄、畜生及焰魔界，  後生人間以餘業故，得二種報：一者愚癡，二  者妻不貞正。

[0161a12]  「若復妄語，當墮地獄、畜生及焰  魔界，後生人間，以餘業故，得二種報：一者言  不誠實，二者人不信奉。

[0161a14]  「若復綺語，當墮地獄、  畜生及焰魔界，後生人間，以餘業故，得二種  報：一者言不真正，二者所言無定。

[0161a16]  「若復惡  口，當墮地獄、畜生及焰魔界，後生人間，以餘  業故，得二種報：一者言多鬪諍，二者人聞  不重。

[0161a19]  「若復兩舌，當墮地獄、畜生及焰魔界，  後生人間，以餘業故，得二種報：一者得下劣  眷屬，二者感親屬分離。

[0161a21]  「若復多貪，當墮地  獄、畜生及焰魔界，後生人間，以餘業故，得二  種報：一者不能利益他人，二者常被他人侵  害。

[0161a24]  「若復多瞋，當墮地獄、畜生及焰魔界，後  生人間，以餘業故，得二種報：一者心常不喜，  二者多不稱意。

[0161a26]  「若復邪見，當墮地獄、畜生及  焰魔界，後生人間，以餘業故，得二種報：一者  邪見，二者懈怠。

[0161a28]  「龍主！若有行於如是十不善  法，決定獲得如是果報，復更別得無邊諸大  苦蘊。

[0161b02]  「龍主！若復菩薩遠離殺生，修菩薩道，行於布  施，得大富、長壽及無量福，得離一切他侵之  怖。

[0161b05]  「龍主！若復菩薩遠離偷盜，修菩薩道，行於布  施，得大富貴及無量福；而於一切心無悋惜，  證得深智諸佛所說無上法義。

[0161b08]  「龍主！若復菩薩遠離邪染，修菩薩道，行於布  施，得大富貴、獲無量福；感善眷屬、父母、妻男，  悉無惡見。

[0161b11]  「龍主！若復菩薩遠離妄語，修菩薩道，行於布  施，得大富貴、獲無量福；當感所有語言一切  善軟；凡起誠願，堅固不退。

[0161b14]  「龍主！若復菩薩遠離綺語，修菩薩道，行於布  施。得大富貴、獲無量福；所言真實，聞者信受；  凡有所說，斷一切疑。

[0161b16]  「龍主！若復菩薩遠離惡  口，修菩薩道，行於布施，得大富貴、獲無量福；  所言可取，聞無背捨；於諸眾中，無有其過。

[0161b18]  「龍  主，若復菩薩遠離兩舌，修菩薩道，行於布  施，得大富貴、獲無量福；於諸眷屬，心住平等，  愛之如一，無有離散。

[0161b21]  「龍主！若復菩薩遠離貪  毒，修菩薩道，行於布施，得大富貴、獲無量福；  得端正身，諸根具足；見者愛樂，心無厭捨。

[0161b23]  「龍  主，若復菩薩遠離瞋毒，修菩薩道，行於布施，  得大富貴、獲無量福；得於仇讎，心無所起；聞  佛法要，能生深信。

[0161b26]  「龍主！若復菩薩遠離邪  見，修菩薩道，行於布施。得大富貴、獲無量福；  於三寶所而具正見；常近於佛，得聞妙法；供
養眾僧，常無懈退；教化眾生，令發菩提之心。

[0161c01]  「龍主！若能修此十善之業，行菩薩道，初以布  施而為莊嚴，果報圓滿，得大富貴。

[0161c02]  「若以持戒  而為莊嚴，果報圓滿，得一切佛法，願滿具足。

[0161c04]  「若以忍辱而為莊嚴，果報圓滿，得佛菩提三  十二相、八十種好，復得梵音具足。

[0161c05]  「若以精進  而為莊嚴，果報圓滿，當能降伏天魔、外道，以  諸佛法而救度之。

[0161c07]  「若以禪定而為莊嚴，果報  圓滿，當得正念、清淨、法行具足。

[0161c08]  「若以智慧而  為莊嚴，果報圓滿，當得永斷一切邪見。

[0161c09]  「若  以大慈而為莊嚴，果報圓滿，能令一切眾生，  降伏一切微細煩惱。

[0161c11]  「若以大悲而為莊嚴，果  報圓滿，當得一切眾，生心不厭捨。

[0161c12]  「若以大喜  而為莊嚴，果報圓滿，當得一心而無散亂。

[0161c14]  「若以大捨而為莊嚴，果報圓滿，當得微細煩  惱皆悉除滅。

[0161c16]  「龍主！乃至以四攝法而為莊嚴，果報圓滿，當  得一切眾生，隨順化導。

[0161c17]  「若以四念處而為莊  嚴，於身受心法悉能解了。

[0161c18]  「若以四正斷而為  莊嚴，能使一切不善之法皆悉斷滅，得一切  善法圓滿。

[0161c20]  「若以四神足而為莊嚴，能得身心  皆獲輕利。

[0161c21]  「若以五根而為莊嚴，當得信進不  退、心無迷惑，了諸業因，永滅煩惱。

[0161c22]  「若以五力  而為莊嚴，當得不愚、不癡，及得永斷貧窮過  失。

[0161c24]  「若以七覺支而為莊嚴，當得覺悟一切如  實之法。

[0161c25]  「若以八正道而為莊嚴，當能證得正  智。

[0161c26]  「若以奢摩他而為莊嚴，當得斷於一切煩  惱。

[0161c27]  「若以尾鉢舍曩莊嚴，當得了悟一切法之  智慧。

[0161c28]  「若以正道而為莊嚴，當於有為、無為、一  切方便，悉能了知。

[0162a01]  「龍主！我今略說十善之法而有莊嚴，至於十  力、四智，及十八不共之法，乃至如來一切法  分，皆得圓滿。

[0162a04]  「龍主！乃至廣大解說此十善業道莊嚴之事，  當令修學。龍主！譬如大地，能與人界一切  國城、聚落，乃至林樹及藥草等而為安住；又
復諸業皆有種子，種子既有四大而成；由  如種穀初生芽莖，乃至成熟，皆依於地。龍主！  此十善業道，能為天上、人間一切有情，勝妙
安住；能令一切有為、無為，得智果報；一切  聲聞及辟支佛，乃至菩薩、無上正等正覺而  為安住；亦復為一切佛法根本安住。

[0162a12]  「龍主！我  此所說，汝等一切，當以正心而生信解。」

[0162a14]  爾時，娑伽羅龍王并在會諸菩薩摩訶薩，一  切聲聞及天、人、阿修羅、乾闥婆等一切大眾，聞  佛所說，歡喜奉行。

佛為娑伽羅龍王所說大乘法經

* * *

【經文資訊】大正藏第 15 冊 No. 0601 佛為娑伽羅龍王所說大乘經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，吉格艾諾提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
