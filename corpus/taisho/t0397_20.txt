大方等大集經卷第二十

北涼天竺三藏曇無讖譯

◎寶幢分第九三昧神足品第四

[0137b20] 是時，如來四大弟子與諸魔子，遊王舍城歌舞頌偈。爾時，大地六返震動，無量天人悲感啼泣：「苦哉！苦哉！今者如來猶在於世，而四弟子為諸魔眾之所戲弄。」即共和集往至佛所，而作是言：「世尊！唯願如來放捨捨心。何以故？一切諸魔欲壞佛法。」

[0137b25] 佛言：「我今當入王舍大城，教化眾生欲破壞魔業，示大神通施作佛事。」

[0137b27] 爾時，佛欲入王舍城。時諸天眾悲[口*睪]向佛而作是言：「今佛入城實非時也。何以故？無量惡鬼彌滿虛空，無量魔眾持刀大石，若佛入城，如來法燈將滅不久。」爾時如來默然不許。

[0137c02] 復有天言：「世尊！王舍城中，五百魔子執持刀戟欲害如來。」

[0137c03] 復有一天啼泣而言：「今者釋種，不久當壞。」

[0137c04] 復有天言：「無上法船今當散滅，三界眾生誰當濟渡令至彼岸。」

[0137c06] 復有天言：「一切眾生常為煩惱之所纏遶，無上大師如其滅者，誰當令彼得解脫耶？」

[0137c08] 復有天言：「世尊！不見空中無量魔眾，欲雨刀劍、大石、猛火。唯願如來，愍眾生故且莫入城。」

[0137c10] 復有天言：「世尊！王舍城中有二萬魔，各各示作婆羅門像，執持刀劍欲害如來。復有二萬持矟待佛，復有二萬執持弓箭，復有二萬持大炬火。唯願如來，受我等語勿復入城。」如來爾時默然不許。

[0137c14] 爾時，世尊入王舍城門，其守城天啼泣向佛，作如是言：「唯願如來勿復入城。何以故？今此城中惡眾彌滿。若使如來於此滅者，我當云何見諸天眾？魔眾今者欲雨刀劍、猛火、大石，如來若滅，眾生闇行，滅大法炬、壞大法山，生老病死歡喜受樂。」佛於爾時，雖聞是語亦不許可。

[0137c20] 時天復言：「世尊！若不惜身命必欲放捨，有六大城何必於此？如來若於此間滅者，則令我於無量世中得大惡名。」

[0137c23] 爾時，復有無量諸天俱至佛所，作如是言：「世尊！我已曾見無量諸佛說法教化無量眾生，實未曾見如是魔眾，世間眾生常為無量諸惡煩惱之所圍遶，值遇良醫通達無量醫方方便。如來何故，放捨大慈大悲之心？」

[0137c28] 復有天言：「如來往昔無量劫中為諸眾生修集苦行，今者云何欲捨眾生放棄身命？唯願憐愍演說正法，調伏一切闇昧眾生。願施眾生光明，迷行之人示以正路，永斷一切三惡道苦，唯願久住，莫捨身命。」

[0138a03] 爾時，復有淨居諸天，告諸天言：「且勿[口*睪]哭放捨愁惱，如來具足十力無畏，今欲摧滅一切魔眾。假使無量無邊魔眾，乃至不能動佛一毛。」

[0138a06] 爾時，梵王釋提桓因，往至佛所白佛言：「世尊！一切魔眾今者定欲毀害如來，唯願勿往。如來當滅一切眾生無明闇行。世尊往昔請諸眾生許以甘露，斯事未果，云何便欲放捨身命？莫猗往昔菩提樹下壞一魔已輕蔑餘者。如來若入王舍城中，即便滅沒無復疑也。」

[0138a13] 爾時，世尊出大梵音聲，遍三千大千世界已，而作是言：「諦聽！諦聽！假使諸魔悉皆遍滿十方世界，盡其力勢乃至不能動我一毛。我昔已請無量眾生許以甘露，今當演說第一義諦增長善法，說於正道以稱我願。我於往昔無量世中，為諸眾生多受苦惱，放捨一切金銀、琉璃、頗梨、寶貨、國城、妻子、衣服、飲食及以身命，以妙香華幡蓋燈明供養諸佛，受持淨戒修行忍辱。誰能以惡加於我身？我於眾生常修慈悲，誰能令我而滅沒耶？如我先已摧魔眷屬，當知今者亦能破壞。汝等於此勿懷怖畏。」

[0138a24] 時無量天聞是語已，心生喜樂各各而言：「南無大士如來、世尊，壞大魔眾破諸煩惱，永斷習氣摧憍慢山，拔生死樹，滅死日月除無明闇，勸化一切邪見眾生，焦涸四流然大法炬，示菩提道擊大法鼓。施諸眾生善法之樂，復令覺悟四真諦相，度生死海入無畏處。」說是語已，以妙香華幡蓋伎樂供養於佛。復以種種微妙好華散王舍城，所謂曼陀羅華、摩訶曼陀羅華、波樓沙華、摩訶波樓沙華、迦迦羅華、摩訶迦迦羅華、曼殊沙華、摩訶曼殊沙華、瞻婆羅華、摩訶瞻婆羅華、歡喜華、大歡喜華、愛樂華、大愛樂華、波利質多華、俱毘遮羅華、憂婆鉢羅華、俱物頭華、波頭摩華、分陀利華，如是等華，莊嚴遍覆如來行處，於路二邊七寶行樹高一多羅樹，間有八味清泉。上虛空中多有諸天，手持上妙七寶幡蓋，雨諸雜華金銀、頗梨、琉璃等寶。牛頭栴檀及白栴檀，堅[革*卬]沈水種種華香，遍雨如來所行之處。復有種種微妙伎樂，一切人民悉共嚴治王舍城外如來行處，諸魔眷屬莊嚴城內。

[0138b15] 時，佛、世尊入王舍城。爾時心遊首楞嚴定，示現微妙八十種好。若事象者即現象像，事師子者現師子像，有事牛者即現牛像，事命命鳥現命命像，有事兔者即現兔像，有事魚龍龜鼈、梵天自在建陀八臂，帝釋、阿修羅、迦樓羅、虎狼猪鹿、水火風神、日月星宿、國王大臣男女大小、沙門婆羅門、四王夜叉、菩薩如來，各隨所事而得見之，見已皆稱南無、南無無上世尊，合掌恭敬禮拜供養。

[0138b24] 爾時，雪山光味仙人，與其弟子在西門下，側立待佛。光味仙人覩見佛身，是仙人像，為無量眾生之所供養，即作是言：「如是人者真是大仙，堪受世間人天供養。何以故？福德相故。我云何知彼大、我大？我今當問生姓經書、出家久近？」

[0138b29] 光味仙人即趣佛所，告其弟子摩納：「彼仙人者德相成就了了可知，聰明叡哲能解深義，汝等應當至心生信，如我所見相書所載，是人必能說無上道，彼定能令我度生死。」五百弟子同聲歎言：「善哉！善哉！如和上言。」

[0138c05] 爾時，光味與五百弟子前後圍遶即至佛所，作如是言：「汝是誰耶？」

[0138c06] 佛言：「是婆羅門。」

[0138c07] 光味復言：「姓何等耶？」

[0138c07] 答言：「我姓瞿曇。」

[0138c08] 又問：「受何戒耶？」

[0138c08] 答言：「吾受三戒。」

[0138c08] 又問：「修集何行？」

[0138c09] 答言：「吾修三空行。」

[0138c09] 又問：「出家已來為久近乎？」

[0138c10] 答言：「具大智時。」

[0138c10] 又問：「汝頗讀誦星宿書不？」

[0138c11] 答言：「汝今讀誦得何利益？」

[0138c12] 光味復言：「我以此法教諸眾生，受我語者多獻供養。」

[0138c13] 佛言：「汝知此書，頗能得過生老死不？」

[0138c14] 光味復問：「瞿曇！生老病死云何可斷？」

[0138c14] 佛言：「汝若不能斷生老死，何用讀誦如是星書？」

[0138c16] 光味復言：「瞿曇！汝若不知星宿書者，身上何故有星行處？如我知者，定謂瞿曇通達如是星宿彼岸。」

[0138c18] 佛言：「云何名星宿道？」

[0138c18] 光味答言：「謂二十八宿日月隨行，一切眾生日月年歲皆悉繫屬。瞿曇！一切星宿跡有四分。

[0138c21] 「瞿曇！東方七宿，謂角、亢、氐、房、心、尾、箕。若人生日，屬角星者，口闊四指額廣亦爾。其身右邊多生黑子，上皆有毛，當知是人多財富貴。廣額似像，聰明多智眷屬熾盛，其項短促，脚兩指長，左有刀創，多有妻子，惡性輕躁，壽命八十。四十年時一受衰苦，長子不壽，心樂法事，衰患在火。瞿曇！屬角星者有如是相。

[0138c29] 「屬亢星者，心樂法事，受性多巧，聰明富貴。多懷慚愧，怨不能害，樂欲出家，受性柔軟，輕躁确盡無所隱藏，壽六十年。三十五時身遇篤病，遶頸四指當有瘡瘢，不宜子息。瞿曇！屬亢星者，有如是相。

[0139a05] 「屬氐星者，生人受身勇健，巨富豪貴，壽二十五。左有黑子，於父母所悔(丹本云恒)生惡心。敬出家人，於己眷屬不能增長。瞿曇！屬氐星者，有如是相。

[0139a09] 「屬房星人受性弊惡，愚騃無智，巨富豪貴。右有黑子，壽三十五當被兵死，宜於兄弟。瞿曇！屬房星人有如是相。

[0139a11] 「屬心星人富貴多財，愚癡風病，壽三十五。頭有瘡瘢，有大名聲，毒不能中，妻子不樂。瞿曇！屬心星人，有如是相。

[0139a14] 「屬尾星人具諸相好，雄壯富貴得大自在，兩乳輪相，有大名聲，身諸光明勝於日月。聰明大智無能勝者，貪樂出家能調煩惱，增長眷屬多有慚愧，壽命百年。四十五時，暫一受苦，胸有德相眾生樂見，不宜父母。瞿曇！屬尾星人，有如是相。

[0139a20] 「屬箕星人樂喜諍訟，多犯禁戒，受性弊惡人不喜見，貪欲熾盛，壽六十年。貧窮困苦，常樂遊行，牙齒疏小，胸臆确瘦。瞿曇！屬東方宿有如是相。

[0139a24] 「屬井星人多饒財寶人所恭敬，心樂於法，臍有瘡瘢，壽八十年。慈孝供養父母師長，先父母喪，心無慳悋多有慚愧，衰禍在水。瞿曇！屬井星者有如是相。

[0139a28] 「屬鬼星人慳悋短壽，臍下四指當有黑子，不宜父母，喜樂諍訟。瞿曇！屬鬼星者有如是相。

[0139b01] 「屬柳星者富貴持戒，慕樂法事，壽七十五。增長眷屬，死已生天，腰有赤子，敬受法者人所信伏。瞿曇！屬柳星者，有如是相。

[0139b05] 「屬七星者樂為劫賊，盜物為業，姦偽諂曲，薄福短壽，舉動麁獷，愚癡狂騃必被兵死。瞿曇！七星生者，有如是相。

[0139b07] 「屬張星者，壽命八十，善於音樂，首髮稀少，衰二十七及三十三。富貴勇健有大名稱，聰明無悋，樂法慚愧，不宜父母及以兄弟，頂(丹本云項)有瘡瘢，過三十五乃有子息，陰有黑子，髀有黃子。瞿曇！屬張星者，有如是相。

[0139b13] 「屬翼星人善知算數，慳悋惡性鈍根邪見，右有黑子，壽命三十三，絕無子息。瞿曇！屬翼星者，有如是相。

[0139b16] 「屬軫星人巨富豪貴，多饒眷屬奴婢僕使，聰明勇健，樂法愛法。敬受法者，壽命百年，死已生天。瞿曇！屬南方星者，有如是相。

[0139b19] 「屬奎星者，其人兩頰當有黑子，持戒樂法。敬受法者，富貴樂施，身有火瘡，壽五十年。瞿曇！屬奎星者有如是相。

[0139b21] 「屬婁星者壽命短促，貧窮困苦，樂見毀戒，其心慳悋，膝下瘡瘢，壽三十年，不宜於兄。瞿曇！屬婁星者有如是相。

[0139b24] 「屬胃星者不宜父母，多失財寶、田業舍宅，膝有黑子，過二十二得大富貴，不慳樂施。瞿曇！屬胃星者有如是相。

[0139b27] 「屬昴星者樂於正法，辯口利辭，聰明富貴，多有名稱，護持禁戒。人所敬信，死已生天，膝有青子，壽五十年。瞿曇！屬昴星者有如是相。

[0139c01] 「屬畢星者人所信伏，惡性喜鬪，於己姊妹生於貪心，富貴多怨，常患胸痛，不宜錢財，左有黑子，壽七十年。瞿曇！屬畢星者有如是相。

[0139c05] 「屬觜星者富貴樂施，慚愧無貪，無有病苦，眾生樂見，死已生天，衰在七十，壽滿八十。瞿曇！屬觜星者有如是相。

[0139c07] 「屬參星者受性弊惡，多造惡業，作守獄卒，貪欲偏多，聰明貧苦，壽六十五，多有黑子。瞿曇！屬西方星有如是相。

[0139c10] 「屬斗星者受性愚癡，貪不知足，貧窮惡性，壽命短促，當病食死，黑色羸瘦。瞿曇！屬斗星者有如是相。

[0139c13] 「屬牛星者性癡貧窮，樂為偷竊，心多嫉妬，壽七十年，無有妻子。瞿曇！屬牛星者有如是相。

[0139c15] 「屬女星者持戒樂施，其人足下多有黑子，增長眷屬，壽八十年。有大名聲，無有病痛，宜於父母及以兄弟。瞿曇！屬女星者有如是相。

[0139c18] 「屬虛星者福德富貴，眷屬愛樂，慳悋不施，壽六十五，其人足下當有黑子。瞿曇！屬虛星者有如是相。

[0139c21] 「屬危星者身無病苦，聰明持戒，通達世事，富貴多財，壽八十年，宜諸眷屬。瞿曇！屬危星者有如是相。

[0139c24] 「屬室星者受性弊惡，多犯禁戒，為人富貴，壽命百年，死墮惡道，不宜父母及以兄弟。瞿曇！屬室星者有如是相。

[0139c26] 「屬壁星者雄猛多力，尊榮富貴，有大名稱，眷屬增長，不宜父母，壽命千年，名聞無量，樂法出家。敬受法者，聰明多智，善解世事。瞿曇！屬北方星有如是相，若有通達如是相者，到於彼岸得大智慧。」

[0140a03] 佛言：「眾生闇行，著於顛倒煩惱繫縛，隨逐如是星宿書籍。仙人！星宿雖好，亦復生於牛馬狗猪，亦有同屬一星生者，而有貧賤富貴參差。是故我知是不定法。仙人！汝雖得禪，我是一切大智之人。何故不問解脫因緣乃問是事？」

[0140a08] 光味又言：「汝今現身如世無異，而尊其事與仙無別，我今真實不知汝是天耶？仙耶？龍耶？鬼耶？聲如梵音、色如古仙，我從昔來未曾見聞如是色相如是事業，是故今問：汝為是誰繫？屬於誰？姓氏何等？宣說何事？唯願廣說，我當聽受。」

[0140a13] 爾時，世尊即說偈言：

「若有學習著相書，　　是人不能知此彼，
　若有煩惱所縛者，　　不得解脫常受苦。
　我今具足六神通，　　是故名大婆羅門，
　六波羅蜜是我性，　　以六和敬調諸根，
　我以受持三種戒，　　行空無相三脫門，
　我往初發菩提心，　　爾時得名大出家。
　我都不覺一法相，　　是故不說星宿書；
　法無眾生無壽命，　　是故演說無我淨。
　已度三受三行岸，　　斷諸根故無有相，
　我已真實知諸法，　　是故獲得大寂靜。
　若無罣礙如虛空，　　雖行菩提不覺法，
　修集禁戒大忍辱，　　即得無想大智慧。
　若不覺業求果報，　　如法不轉得菩提，
　心不貪著一切陰，　　亦復不觀於此彼，
　又不覺知菩提道，　　是能速得菩提道。
　無有相貌無想念，　　於一切法無覺觀，
　亦不貪著於諸法，　　即能獲得一切覺。
　若有修集淨梵行，　　是人得名婆羅門，
　觀察諸法如虛空，　　是人即得名大覺。」

[0140b04] 於是世尊說是偈已，光味仙人及諸眷屬，一切皆見如來本身。見本身已，往善所追，即各獲得寶幢三昧。得是三昧，能遍觀察一切三昧，故名為幢。於諸三昧而得自在，遊入一切三昧境界，是故名為寶幢三昧。

[0140b08] 爾時，光味合掌恭敬，持微妙華滿其手掬，說偈讚佛：

「如來成就無量德，　　猶如大海水彌滿，
　功德光明甚微妙，　　悉照三千大千界。
　勇猛精進大智慧，　　出勝一切諸眾生，
　具足大慈大悲心，　　是故我禮無上尊。
　如來永斷諸煩惱，　　故我稽首大仙師，
　清淨金色戒光明，　　我今禮敬於佛日。
　能乾眾生諸煩惱，　　能說真實菩提行，
　能壞一切煩惱山，　　轉於無上正法輪。
　今我修於菩提道，　　為得無上大智慧，
　如來具足一切相，　　願記我等菩提時。
　我當云何斷煩惱，　　度脫一切苦眾生，
　演於真實正真道，　　平等猶如十方佛？
　眾生三世造惡業，　　我當云何令其斷？
　若我身口意善業，　　願此因緣斷彼結。
　永斷一切煩惱病，　　身受妙樂如先佛，
　令眾妙色諸根具，　　遠離諸惡修善法。
　斷除眾生諸邪見，　　修習具足於正見，
　得識宿命樂善行，　　度生死河至彼岸。
　六波羅蜜得具足，　　知佛深法常住世，
　樂降無上大法雨，　　令諸眾生離貧渴。
　若我身口意惡業，　　今於佛前悉懺悔，
　我今所有福德力，　　施與眾生早成佛。
　我請一切諸眾生，　　勸之令種菩提子，
　我為眾生受苦時，　　願不生悔及退轉。
　淨於世界及眾生，　　得無礙智淨法界，
　若我真實得佛道，　　願此所散成華蓋。」

[0140c08] 爾時，光味即以華散。是時，三千大千世界六種震動，無量眾生生敬喜心。

[0140c09] 有諸眾生奉事象者，見佛是象，作如是言：「云何此象有大福德，令是仙人敬意供養？」乃至若有敬事佛者，見彼仙人敬心供養，見已生信禮拜讚歎。爾時，世尊出首楞嚴定，從定起已一切眾生悉見佛身。見已心生供養歡喜，各任己力而作供養。

[0140c15] 爾時，世尊告光味言：「善男子！一切諸天見汝決定發阿耨多羅三藐三菩提心歡喜踊躍故，令是地六種震動。善男子！汝當成就無量智慧，然後獲得無上佛道，乃當復於無量世界然大法炬。

[0140c19] 「善男子！汝於來世過三阿僧祇劫，當於此土北方世界名曰香華，其界莊嚴如阿彌陀，當於彼中得成為佛名光功德如來、應、正遍知、明行足、善逝、世間解、無上士、調御丈夫、天人師、佛、世尊。於無量世宣說大乘，終不說於聲聞緣覺。」

[0140c24] 爾時，大眾耳聞目見光味仙人得受記莂，悉共歡喜供養恭敬。五百弟子、無量眾生發阿耨多羅三藐三菩提心，其意堅固無有退轉。

◎
◎大方等大集經寶幢分中相品第五

[0140c29] 爾時，佛知諸魔心已即入三昧，三昧力故令王舍城有十二門，一一門中有一如來。爾時諸魔見十二佛，自現其身為五通像，乃至示現梵天王像，以妙香華幡蓋伎樂供養於佛。佛入城時足指案地，令此三千大千世界六種震動。其中天人、阿修羅等，帝釋、梵天，及四天王、一切眾生，悉皆得見十方世界十方眾生，皆悉來集王舍大城，齎持香華供養於佛。

[0141a08] 佛神力故，令香華中說如是偈：

「若欲永斷三惡道，　　應當發起菩提心；
　若於生死獨覺者，　　是能度脫諸眾生；
　若欲離於惡怱務，　　應當修集於正道；
　若有值遇諸如來，　　是人即得受道記。
　如來大士利眾生，　　今來入此王舍城，
　欲摧一切諸魔眾，　　欲轉無上正法輪，
　佛為五滓諸眾生，　　宣說三乘首楞嚴，
　如來今欲大授記，　　欲聽實義應往彼。」

[0141a17] 是偈音聲周遍而聞。

[0141a17] 迦蘭陀竹林精舍有諸菩薩阿羅漢等，悉往集會王舍大城中，乃至十方無量世界、淨土、穢土有佛之處，及無佛處，一切眾生悉來聚集。

[0141a20] 爾時，世尊入佛莊嚴瓔珞三昧，入三昧已，令此娑婆世界清淨莊嚴，猶如未來遍見如來所有國土。

[0141a22] 爾時，世尊光明淨妙，眾生樂見，十方無量微塵世界淨穢等土、有無佛處，一切眾生亦復如是，樂見如來淨妙光明，亦復樂聞如來音聲。

[0141a25] 爾時十方一一方面，無量佛土無量菩薩，悉來至此娑婆世界王舍大城。

[0141a27] 爾時，此界具足多有無量菩薩，如是菩薩悉共供養如來世尊。或有菩薩於娑婆世界雨諸雜香以供養佛，或有菩薩於此世界雨真珠寶以供養佛，或有菩薩於此世界雨妙瓔珞，或雨金、銀、琉璃、頗梨、車璩、馬瑙，或雨栴檀沈水諸香，或復有雨牛頭栴檀，或雨諸華須曼那華以供養佛。或有菩薩以真實法讚歎於佛，或有現作天帝釋像、梵天王像、四天王像、魔王形像、自在天像、違陀天像、八臂天像、轉輪王像、寶像山像、樹林等像，大臣、長者、男女、師宗、牛羊、象馬、水牛等像，作如是像，趣王舍城大蓮華所，以手觸華華即為動。

[0141b10] 是時，一切魔眾男女大小及諸眷屬，皆悉動搖生大恐怖，即作是言：「何因緣故我之宮殿如是傾動？我等所尊將不退沒，失我天耶？我等復不欲滅墮乎？我往常見如是世界有五滓濁，今者何緣寂然清淨？」

[0141b15] 爾時，諸魔悉見十方清淨菩薩皆來集會娑婆世界，見是事已復作是言：「以佛、世尊光明嚴麗，眾生樂見之因緣故，乃至不見己之眷屬有一人在。」復作是念：「我今何故不往佛所親近供養？」

[0141b19] 時魔波旬即至佛所，合掌恭敬而說偈言：

「我今歸依於如來，　　已得歡喜至心樂，
　願見放捨還本處，　　還已乃當聽正法。」

[0141b23] 爾時世尊說偈答言：

「我不勸汝以去來，　　諸法性相亦如是，
　汝今若有大神通，　　隨意自在無遮者。」

[0141b26] 是時，波旬復說偈言：

「如佛世尊真實語，　　今者實無遮我者，
　我適欲還本處時，　　尋即見身被五縛。」

[0141b29] 佛言：「我已永斷一切繫縛，欲解一切眾生繫縛，我亦不念眾生諸惡，是故得名解脫繫縛。」

[0141c02] 爾時，世尊見十方眾生悉來集會，即說偈言：

「一切大眾至心聽，　　遠離一切疑網心，
　我今所說不思議，　　應當諦觀業因緣。
　無上世尊甚難有，　　法僧二寶亦復然，
　人身難得信亦爾，　　施心福田亦復難；
　無上世尊難得見，　　見已聞法亦復難；
　難得遠離於八難，　　得如法忍亦復難；
　其心難得而調伏，　　修空三昧亦復難；
　修善思惟如法住，　　如是二事亦復難；
　一切煩惱難遠離，　　獲得菩提亦復難。
　我今說趣菩提事，　　猶如世人說變化。
　我之所說遠離愛，　　能壞闇冥修善法，
　所示無上正真道，　　應當至心勤修行。
　若欲遠離三惡垢，　　及餘一切諸魔業，
　不為煩惱之所害，　　應當從佛聽正法。
　若欲具足三種戒，　　應學具足三脫門，
　即能破壞三界結，　　亦能過於三惡道。
　若不斷絕三寶性，　　為於正法喪身命，
　即能具足無量通，　　是人名為如法住。
　若於三世無覺觀，　　亦復不著三世法，
　是人能過於三界，　　亦復獲得如法忍。
　一切凡夫無明覆，　　常為四倒所圍繞，
　於無法中作法想，　　於無物中作物想，
　以是因緣名顛倒，　　如是之人行邪道。
　若有說言眼見色，　　乃至意能知諸法，
　如是之人行顛倒，　　流轉生死無量劫。
　若有修集四禪定，　　是則名為世間慧，
　能度一切諸顛倒，　　亦於生死得解脫。
　若能調伏諸眾生，　　亦復遠離於四流，
　如是之人乾生死，　　亦復能到於彼岸。
　若能具足四如意，　　是名菩薩無所畏，
　亦能永斷於生死，　　令諸眾生脫恐怖。
　若能了了知五陰，　　是人能到無漏邊，
　了知不生亦不滅，　　能令眾生到彼岸。
　若能於佛世尊前，　　懺悔發露一切罪，
　是人遠離於邪見，　　能到生死之彼岸。
　若觀生死多受苦，　　行業因緣逕三惡，
　以近惡友因緣故，　　造作無量之惡業。
　若能遠離惡知識，　　亦能遠離諸邪見，
　是人能觀生死過，　　亦能諮問第一義。
　若有能觀第一空，　　是人能服甘露味，
　我常說於第一義，　　至心聽者無有相。
　我說六入真實空，　　無有造作無受者，
　眾生顛倒謂有相，　　法性真實無所有。
　若有眾生六受愛，　　是能生於六觸因，
　如是六觸真實空，　　一切諸法亦復然。
　如一法性諸法爾，　　如一切法一法然，
　一切諸法無生滅，　　亦無相貌無有物。
　我所宣說無勝道，　　一切諸法如一法，
　若見諸法無性相，　　是人獲得真實義。
　若有修行十三忍，　　即能度於生死岸，
　真知法性眾生性，　　得無上道如先佛。」

[0142a25] 於是，世尊說是偈時，十方如恒河沙等五滓世界一切眾生悉得聞之。一一世界無量眾生聞已即得不退轉心，或有獲得陀羅尼者，或復有得三昧定者，或有成就得諸忍者。此佛世界無量眾生聞已亦得不退轉心，教化眾生於三乘中。

[0142b01] 爾時，光味菩薩於蓮華邊造七寶梯具種種華，合掌恭敬而白佛言：「如來佛日大慈悲光，無量眾生多受苦惱，唯願降注無上法雨，除滅眾生煩惱疾病。有諸眾生任為法器，堪受如來無上法味，願說八道淨於法眼，上昇蓮華摧伏眾魔。十方世界無量菩薩悉為證人，了了能見諸法空寂，無有相貌猶如虛空，知法無我，唯願如來憶念往昔初發菩提心時所立誓願。如來爾時自言：『我若具足十力四無所畏，當施眾生甘露法味，悉令得度生死大海。』今已果之。唯願演說清淨之法，度諸眾生於生死海，化無量人於菩提道。」

[0142b13] 爾時，世尊即蹬寶梯坐蓮華上，遍觀十方告波旬言：「波旬！汝亦當生歡樂之心。何以故？以汝因緣有是大集，亦因於汝令我說法，說法因緣斷諸生死度於四流，令諸眾生獲得正道得虛空相。如是等事皆因於汝，汝當請我，我當說法。」

[0142b18] 魔波旬言：「瞿曇！若無瞋心憍慢嫉妬，何故惱我而宣說法？若有瞋恚憍慢嫉妬，云何自言我得解脫？」

[0142b20] 佛言：「波旬！我住母胎經歷十月，汝於爾時欲來殺我，我心於汝亦無瞋恚。我初生時地六種動，汝於爾時復降石雨。我飲乳時，汝持毒藥置之乳中。我昔初乘香象之時，汝動此地令六種震欲令我墮。我在林野修世禪時，汝將婇女欲來亂我。我乞食時，汝以臭豆持來施我，我時雖受竟不食之。我初出城，汝自變身為黑毒蛇，又作惡賊圍城四邊。我行虛空復放風雨，我下馬時雨大猛火，我苦行時復作惡聲，故令五人恐怖捨我，我身羸瘦復放冷風，及其洗浴放大暴水。我度河已復欲危害，化作無量師子惡獸。受牧牛女所奉乳糜，汝復持毒置之而去。我趣菩提道樹之時，復於中路降金剛雨。我坐樹下金剛座上，復遣四女來嬈亂我。汝雖如是欲來害我，然我於汝都無惡心，如是等事終不能令我心擾亂。復將無量百千萬眾，造作種種無量惡事，欲令我身不得菩提，我既獲得阿耨多羅三藐三菩提已，復來請我令捨壽命。因於汝欲令我於彼娑羅大村乞食不得，又因汝故令阿闍世放大醉象欲令害我，又因汝故提婆達多放下大石，又因汝故令我受彼婆羅門請，三月之中食噉馬麥。又因汝故令我為彼孫陀利女之所詐謗，又因汝故尸利毱多火坑毒食以請於我。

[0142c16] 「汝於爾時作如是等無量惡事不能害我，今復聚合如是魔眾欲來害我，然我於汝都無瞋心，我今當度無量億魔，我為眾生常勤修集慈悲喜捨。汝若不信，十方諸佛諸大菩薩可為明證，唯為汝故使我於此惡世之中施作佛事。汝雖於我作無量惡，然我猶故隨逐於汝。我今實無瞋妬憍慢，我於汝所修集慈心，汝於我所生大惡心。

[0142c24] 「善哉！波旬！應離惡心啟請於我說無上法，我欲與汝受菩提記，既受記已當廣為汝宣說法要。汝聞法已，當得遠離一切惡業。我常思念種種方便令汝解脫，而汝於我常生惡心。我常於汝生憐愍想，汝今當捨惡見惡意，我當授汝阿耨多羅三藐三菩提記。」

[0142c29] 爾時，波旬聞是語已，生瞋惡心欲還所止，復還見身被五繫縛，欲出大聲而不能出，即吐惡氣欲歔殺佛。爾時，如來變其惡氣成須曼華，佛神力故，令是化華遍至十方恒河沙等諸如來所而以供養，於諸佛上一一化作須曼華蓋。

[0143a05] 爾時，無量諸佛世尊無量菩薩，各各自問其土如來：「如是變化誰之神力？」無量諸佛各各說言：「娑婆世界釋迦如來，欲為具足五滓眾生演說法要，所謂法印句門入陀羅尼能壞一切魔境界力，開顯一切佛功德力，竪大法幢不斷佛種。能令一切善法增長，能壞一切邪見眾生，能壞一切惡夢不祥，能斷疾病刀兵飢饉鬪訟等事，復能調伏一切天龍乾闥婆人，熾然慧炬示導一切平等之道。能令一切遠離惡見，能斷一切諸惡種性，能令一切同於一性，能護一切城邑聚落沙門婆羅門，能知一切星宿運度，能學一切世間諸事，能令一切遠離惡口獲無礙辯，觀一切法通達其性如法而住。能說大乘安慰菩薩，悉令能得不退轉心，能施無上甘露法味，能令獲得無生法忍，轉正法輪利益調伏無量眾生，悉令得住六波羅蜜。能令眾生見無上道，能降法雨示諸佛事過四魔界，入大涅槃金剛法心因緣自在陀羅尼。持欲演說如是等法，如過去佛未來諸佛之所宣說，現在十方諸佛世尊住世說法教化眾生，皆是金剛法心因緣自在陀羅尼也；過去未來諸佛、世尊亦復如是。」

[0143a28] 爾時，諸方無量菩薩各白佛言：「世尊！我初未曾聞金剛法心因緣自在陀羅尼，云何名為金剛法心因緣自在陀羅尼？唯願如來分別解說，乃至為令入大涅槃，利益無量人天雜類。」

[0143b03] 爾時，十方諸佛、世尊各各告其諸菩薩言：「善男子！我亦欲見釋迦如來聽受是法，為欲利益一切眾生，為壞一切眾生惡業，乃至為欲入大涅槃。」爾時，十方諸佛世尊告諸菩薩言：「善男子！若欲供養一佛世界無量諸佛，各欲聽受無上正法所未聞法，見大集會，宜當往詣娑婆世界釋迦如來所住之處。」

[0143b10] 爾時，無量諸菩薩等，默然而受佛之教勅，各作是言：「我欲於彼一佛世界供養恭敬無量諸佛，亦欲於彼無量佛所聽受種種無量法義，亦欲覩見無量神通及以無量不思議事，不知彼土有座處不？若有座處則得供養聽受正法。」

[0143b15] 爾時，諸佛告諸菩薩言：「善男子！汝等不應於如來所生疑慮心。何以故？諸佛境界不可思議，智慧方便不可思議。為欲調伏一切眾生，善男子！娑婆世界釋迦如來智慧方便不可限量。善男子！釋迦如來，一切眾生陰所攝身，一一皆如須彌山王，能令葶藶容其座處，是名如來智慧方便。亦令眾見葶藶不寬所座不迮，而葶藶子其質如本無增減相。

[0143b23] 「復次，善男子！一切世界所有大地，悉令入於一微塵中，亦令微塵無增減相，是名如來智慧方便。

[0143b25] 「復次，善男子！一切世界所有諸水，悉能令入一微塵中，亦令微塵無增減相，是名如來智慧方便。

[0143b27] 「復次，善男子！一切世界所有諸風，悉能令入一毛孔中，亦令毛孔無增減相，是名如來智慧方便。

[0143b29] 「復次，善男子！一切世界所有諸火，悉令入於一毛孔中，亦令毛孔無增減相，是名如來智慧方便。

[0143c03] 「復次，善男子！十方所有一切眾生，悉能令入一微塵中，亦令微塵無增減相，是名如來智慧方便。

[0143c05] 「復次，善男子！一切眾生三世所有身口意業，三世所受苦受樂受無苦樂受，三世眾生身口意業所受果報，三世所有地水火風，至一切法界。釋迦如來於一念中了了通達，亦不稱言我知我覺，又不役慮然後而知。

[0143c10] 「善男子！釋迦如來具足如是智慧方便住娑婆世界。」

[0143c11] 爾時，十方無量佛土無量菩薩，既得聞佛無量功德，即各具足無量神通。

◎
大方等大集經卷第二十

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA