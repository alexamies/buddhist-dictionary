佛說如來不思議祕密大乘經卷第十

譯經三藏朝散大夫試光祿卿光梵大師賜紫沙門臣惟淨等奉　詔譯

菩薩詣菩提場品第十二

[0726b21] 「爾時菩薩既澡沐已，復受飲食身力充實，即時往詣大菩提場。到已告語善地天子并諸地居天子眾等，說伽陀曰：

「『任持大地不動搖，　　菩薩離愛斷害者，
　　今此樹下證菩提，　　汝等莊嚴於此地。』
　「善哉地居天歡喜，　　普遍清淨三千界，
　　廣散最上妙香花，　　遍灑香水皆清淨。
　　所有堅手及持鬘，　　常憍天等至空居，
　　歡喜瞻仰菩薩尊，　　散眾妙花伸供養。
　　四護世天并眾會，　　乃至一切四大洲，
　　遍三千界金網嚴，　　覆以供養人中勝。
　　三千界中帝釋主，　　供養菩薩大威德，
　　如廣勝殿天妙嚴，　　三千界嚴亦如是。
　　夜摩天眾咸欣悅，　　覆瑠璃網以嚴治，
　　廣三千界寶珍奇，　　為人中仙伸供養。
　　兜率天眾咸欣悅，　　布真珠網作嚴飾，
　　珠瓔其猶半月形，　　復散真珠廣如雨。
　　化樂天王并天眾，　　閻浮檀金為寶網，
　　金網寶鐸出妙聲，　　遍三千界聞皆喜。
　　諸有天中淨妙寶，　　無邊照曜淨光明，
　　他化自在天所嚴，　　供養一切義無畏。
　　所有龍及乾闥婆，　　摩睺羅伽修羅等，
　　各於自宮廣莊嚴，　　及以妙嚴於欲界。

[0726c15] 「復次寂慧！是時大梵天王見是菩薩詣菩提場殊勝相已，即告一切梵眾天子言：『汝諸仁者！知是事不？今此菩薩摩訶薩於大誓願、廣大甲冑而不棄捨，復於堅固甲冑無懈退意，能善成辦諸菩薩行，修諸波羅蜜多善住彼岸，於一切菩薩地中善得自在，一切菩薩意樂悉能清淨，復善通達一切眾生種種根性，深入一切如來祕密分位，諸魔業道已悉超越，於一切善根得不壞信，諸佛威神共所建立，普示一切眾生正解脫道，為大導師摧破一切魔外境界，三千大千界中一勇猛尊，積集法藥為大醫王，覆以解脫繒帛為大法王，放大慧光建大法幢；世間八法皆不能染，真實清淨大蓮花生，於一切法總持無忘，大海出生離諸增損，不動不搖如須彌山，妙善無垢妙善清淨，自淨妙慧大摩尼寶之所出生，一切法中而得無礙，大梵所生心業調暢。具如是等功德菩薩今詣大菩提場，欲證阿耨多羅三藐三菩提果，降諸魔軍，為令圓滿如來十力、四無所畏、十八不共佛法，普為一切轉大法輪、作獅子吼，於諸眾生廣行法施，令諸眾生法眼清淨，以其正法攝伏一切邪異外論，為欲圓滿往昔誓願，為欲親近諸佛世尊，於諸法中得富饒自在。汝諸仁者！當發勤勇之心於菩薩所親近供養。』

[0727a11] 「時大梵天王以清淨心復告一切梵眾天子言：『諸仁者！今此菩薩於多百千劫中精修禁戒，是即最上清淨大士。今詣大菩提場，將成正覺。汝等宜應於一切三千大千世界廣作殊妙莊嚴等事。』

[0727a16] 「爾時大梵天王說伽陀曰：

「『清淨大士戒決定，　　廣為人天作利益，
　　人中天供天中天，　　詣菩提場大寂默。
　　降伏一切魔軍眾，　　一切智智真覺了，
　　一切佛法悉圓明，　　轉正法輪行利樂。
　　大智一振獅子吼，　　一切眾生聞皆喜，
　　令開法眼清淨因，　　人中尊詣菩提樹。
　　邪異外論皆攝伏，　　往昔誓願悉周圓，
　　正覺事業現令成，　　人中尊詣菩提樹。
　　善哉和合皆專志，　　普遍地方作莊嚴，
　　三千大千世界中，　　普見莊嚴於欲界。
　　如其欲界所嚴事，　　色界莊嚴亦復然，
　　善哉梵眾清淨心，　　廣作莊嚴三千界。
　　欲界所現供養事，　　上界亦現諸供養，
　　遍散最上妙香花，　　寶嚴眾樂皆吹擊。
　　三千世界諸天眾，　　見聞欣躍伸敬禮，
　　乃至色究竟天中，　　各各自宮廣嚴飾。
　　上中復上勝中勝，　　普現莊嚴眾天宮，
　　天女六十百俱胝，　　建菩提場金剛座。
　　一切遍灑於香水，　　復散種種殊妙花，
　　遍列眾寶此地方，　　大菩提場廣嚴好。
　　語不能讚諸功德，　　此有無量種莊嚴，
　　大士決定戒精修，　　世間善利大威德，
　　將詣菩提樹王下，　　降伏魔軍諸惡慧，
　　一切和合聖者行，　　廣作三千界嚴飾。
　　天人中尊法自在，　　供養彼得無邊福，
　　梵眾聞彼人中尊，　　殊妙莊嚴三千界，
　　妙花寶幢作嚴事，　　變化世界寶所成。
　　俱胝妙蓋化空中，　　如日月光極嚴麗，
　　娑羅樹花眾最上，　　化現悉如歡喜園。
　　大仙循道歡喜行，　　變化莊嚴七車量，
　　寶成金蓮華密覆，　　七重界道而圍繞。
　　帝釋天主作莊嚴，　　人天希有昔未見，
　　如忉利天廣勝殿，　　四大洲嚴亦復然。
　　夜摩兜率化樂天，　　他化嚴同色究竟，
　　勇發勤力皆迅疾，　　共嚴最上菩提場。
　　如欲界中勝莊嚴，　　天龍等眾亦如是，
　　於剎那間皆化現，　　菩薩於中所行詣。
　　四方天女數俱胝，　　詣菩提樹眾圍繞，
　　塗香末香眾妙花，　　一切處灑妙香水。
　　大菩提樹本妙嚴，　　如忉利天園生樹，
　　所有一切莊嚴事，　　語不能讚諸功德，
　　那庾多數彼諸天，　　彼彼莊嚴皆殊妙。』

[0727c01] 「復次寂慧！菩薩既至菩提場已，始下雙足千輻輪相按彼地時，即有廣大光明出現。是光普照一切地獄、傍生、餓鬼趣中，諸眾生類蒙光照觸，所受諸苦暫得停息。迦梨迦龍王宮中大光普照。

[0727c06] 「爾時迦梨迦龍王見是菩薩光明照已，心生歡喜踴躍慶快，即時為彼自宮眷屬及諸龍眾說伽陀曰：

「『如金色光極晃曜，　　大明照我龍王宮，
　　我蒙光照適其身，　　亦復心生大歡喜。
　　如我於彼先佛所，　　昔曾見此瑞光明，
　　而今所覩定無疑，　　佛大無畏當出世。
　　汝等各持妙香花，　　塗香末香花鬘等，
　　真金及彼摩尼珠，　　以為瓔珞并上服；
　　復持種種妙樂具，　　珠寶所嚴眾幡蓋，
　　及寶所成妙高幢，　　為天人師伸供養。
　　所有龍王妙宮殿，　　廣大莊嚴悉清淨，
　　汝等應生歡喜心，　　皆同親詣於佛所。』

[0727c19] 「爾時迦梨迦龍王與自宮人眷屬并諸龍眾，各持種種上妙香花衣服幢蓋，及眾樂具鼓吹歌音，上踴空中，香水如雲遍灑一切，復雨龍華龍真珠等。如是廣以龍王威神、龍王通力現諸化事，詣菩薩所。到已即時與諸眷屬禮菩薩足，鼓妙音樂虔伸供養。作供養已，是時龍王右繞而住，說妙伽陀伸讚歎曰：

「『人中尊放大光明，　　普照一切佛剎土，
　　剎那惡趣苦皆停，　　我等龍宮俱照曜。
　　龍眾蒙光照觸已，　　咸生歡喜作是言：
　「菩薩成佛定無疑，　　金色光明乃如是。」
　　有那庾多龍女眾，　　恭敬捧持妙香花，
　　及勝衣服眾幡幢，　　詣菩薩所伸供養。
　　今此地方花蓋等，　　一切殊妙廣莊嚴，
　　又復藥草諸樹林，　　低垂悉向菩提樹；
　　江河停流而寂靜，　　風止搖擊悉安然。
　　菩薩今日證菩提，　　世間最勝降魔者，
　　梵王帝釋諸光明，　　日月光等悉映蔽，
　　蒙光照者得清涼，　　佛出世故咸歡喜。
　　復有諸妙吉祥瓶，　　右旋宛轉在空中，
　　仙眾龍眾等居空，　　右旋其狀亦如是，
　　世間若天若人等，　　各各至誠伸供養。
　　菩薩今日證菩提，　　為求慧者開正道，
　　我等今日於佛所，　　增益威光得善利。
　　我昔供養拘留孫，　　及迦諾迦大聖主，
　　迦葉最上人中勝，　　乃至今供釋迦仙，
　　此求菩提大神通，　　最勝希有昔未見，
　　具德最上人中尊，　　出大梵音獅子吼，
　　堅求菩提決定心，　　是心超勝無比等。
　　而彼日月可墮落，　　須彌山王可破壞，
　　今日不圓十力尊，　　世間無復有是處。』

[0728a21] 「復次寂慧！時迦梨迦龍王上首之妃名曰金光，與諸龍女恭敬圍繞，持以種種殊妙寶蓋、種種妙衣及天花鬘、種種巧嚴真珠瓔珞、種種上妙摩尼珠寶，及彼種種眾妙香瓶，奏妙歌音詣菩薩所。到已禮敬，散諸寶花而伸供養，住菩薩前說伽陀曰：

「『心無動亂無恐畏，　　無貪無瞋亦無癡，
　　能調難調無染尊，　　能離諸惡無所著。
　　我今頂禮淨解脫，　　大仙拔除諸疑箭，
　　以大智光破無明，　　能度世間諸苦惱。
　　世間無依無救者，　　菩薩善為作依救，
　　光明普照三界中，　　天人歡喜心清淨。
　　空中遍雨眾妙華，　　及散妙衣廣嚴飾，
　　如是勝相我所知，　　今日大仙成正覺。
　　勝者勇詣菩提樹，　　降伏諸魔無染尊，
　　煩惱黑闇網蠲除，　　證大菩提心寂靜。
　　汝經多俱胝劫中，　　於先佛所求菩提，
　　難行能行為世間，　　今時圓滿勝意樂。』

[0728b10] 「復次寂慧！爾時菩薩將成正覺，有諸賢聖以威神力而為警發。即時有一刈草之人名曰吉祥，自然住立菩薩之右，持以淨草。是草柔軟如孔雀項，復如迦左隣那衣，色香具足一一右旋。時刈草人即持其草，詣菩薩前奉上菩薩，深發最勝阿耨多羅三藐三菩提心。

[0728b16] 「復次寂慧！彼時吉祥刈草人者，以宿願深固昔發願言：『願我悉於賢劫之中諸菩薩眾成正覺所，大菩提場皆布淨草。』何以故？寂慧！我念過去於此賢劫之前九十一劫中，有佛出世，號毘婆尸如來、應供、正等正覺、明行足、善逝、世間解、無上士、調御丈夫、天人師、佛、世尊。彼佛法中，圓滿一千大菩薩眾修持梵行，時彼世尊為賢劫中諸大菩薩授阿耨多羅三藐三菩提記。是時有一長者名曰具慧，在大會中，聞彼世尊授諸菩薩菩提記已，即發阿耨多羅三藐三菩提心。時彼長者發是願言：『願我於此賢劫諸佛如來菩提場中，悉布勝妙師子之座，或施淨草。』寂慧當知，無復疑念，彼時具慧長者豈異人乎？即是釋迦菩薩成正覺時奉淨草者，吉祥刈草之人。以是緣故，汝今應知，彼吉祥刈草之人隨宿願力，於諸佛所，或施淨草、或布妙好師子之座。隨諸眾生信解智力善根成熟，其事如是。

[0728c05] 「復次寂慧！是時菩薩既至菩提樹已，彼菩提樹神及十千天女，皆悉捧持諸上妙花及塗香等，詣菩薩前。各以所持諸妙香花用散供養，各各頭面禮菩薩足，異口同音說伽陀曰：

「『歸命威德大無畏，　　善寂善調破諸惡，
　　離過勇猛大威光，　　清淨導師無染者。
　　能救無依諸苦惱，　　唯一聖尊施諸樂，
　　世間煩惱病能除，　　為大醫王普救療。
　　歸命清淨大名稱，　　天歡喜散花如雨，
　　決定今速證菩提，　　起大慈心攝一切。
　　往詣樹王登勝座，　　摧破一切諸魔闇，
　　覺悟寂靜證菩提，　　亦如先佛所證悟。
　　俱胝劫修清淨行，　　難作能作利世間，
　　大仙意樂今已圓，　　安坐樹王成正覺。』

[0728c19] 「復次寂慧！是時菩薩持以淨草詣菩提場，到已即於金剛座上自布其草，然後乃向菩提樹王恭敬頂禮右繞七匝。菩薩布草之後，是時即有八萬四千天子，持以八萬四千妙好莊嚴師子之座，奉上菩薩。其座高廣嚴好殊麗眾寶莊飾，覆以寶網及真珠網，復垂珠瓔而為交絡，妙巧施設無數百千上妙衣服。菩薩爾時即現其身，各各安處八萬四千師子座上。彼諸天子互不相見，皆謂菩薩在我所施師子座中。菩薩坐已，成證阿耨多羅三藐三菩提果。是諸天子咸生歡喜清淨之心，皆悉不退轉於阿耨多羅三藐三菩提。

佛說如來不思議祕密大乘經卷第十

【經文資訊】大正藏第 11 冊 No. 0312 佛說如來不思議祕密大乘經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA