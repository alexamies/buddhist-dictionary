大智度初品總說如是我聞釋論  第三  (卷第二)
龍樹菩薩造

後秦龜茲國三藏法師鳩摩羅什  奉　詔譯

[0066a27]  「如是我聞：一時」，今當總說。

[0066a27]  問曰：

[0066a27]  若諸佛一  切智人，自然無師，不隨他教，不受他法，不  用他道，不從他聞而說法，何以言「如是  我聞」？

[0066b01]  答曰：

[0066b01]  如汝所言，佛一切智人，自然無  師，不應從他聞法而說。

[0066b02]  佛法非但佛口說  者是，一切世間真實善語、微妙好語，皆出  佛法中。

[0066b04]  如佛毘尼中說：「何者是佛法？佛法  有五種人說：一者、佛自口說，二者、佛弟子  說，三者、仙人說，四者、諸天說，五者、化人說。」

[0066b06]  復  次，如《釋提桓因得道經》，佛告憍尸迦：「世間  真實善語、微妙好語，皆出我法中。」

[0066b08]  如〈讚佛  偈〉中說：

「諸世善語，　　皆出佛法；　　善說無失，  
無過佛語。　　餘處雖有，　　善無過語，  
一切皆是，　　佛法之餘。　　諸外道中，  
設有好語，　　如虫食木，　　偶得成字。  
初中下法，　　自共相破，　　如鐵出金，  
誰當信者？　　如伊蘭中，　　牛頭栴檀；  
如苦種中，　　甘善美果。　　設能信者，  
是人則信，　　外經書中，　　自出好語。  
諸好實語，　　皆從佛出；　　如栴檀香，  
出摩梨山。　　除摩梨山，　　無出栴檀；  
如是除佛，　　無出實語。」

[0066b21]  復次，「如是我聞」，是阿難等佛大弟子輩說，  入佛法相故，名為佛法。

[0066b22]  如佛般涅槃時，於  俱夷那竭國薩羅雙樹間，北首臥，將入涅  槃。爾時，阿難親屬愛未除，未離欲故，心沒
憂海，不能自出。爾時，長老阿泥盧豆語阿  難：「汝守佛法藏人，不應如凡人自沒憂  海！一切有為法，是無常相，汝莫愁憂！又佛
手付汝法，汝今愁悶，失所受事。汝當問佛：  『佛般涅槃後，我曹云何行道？誰當作師？惡  口車匿，云何共住？佛經初作何等語？』如是  種種未來事，應問佛。」

[0066c02]  阿難聞是事，悶心小  醒，得念道力助，於佛末後臥床邊，以此事  問佛。

[0066c04]  佛告阿難：「若今現前，若我過去後，  自依止，法依止，不餘依止。云何比丘自依止、  法依止、不餘依止？於是比丘內觀身，
常當一心智慧，勤修精進，除世間貪憂；  外身、內外身觀，亦如是；受、心、法念處，亦復如  是。是名比丘自依止、法依止、不餘依止。從
今日，解脫戒經即是大師；如解脫戒經說  身業、口業，應如是行。車匿比丘，我涅槃後，如  梵法治；若心濡伏者，應教《刪陀迦旃延
經》，即可得道。復次，我三阿僧祇劫所集  法寶藏，是藏初應作是說：『如是我聞：一  時，佛在某方、某國土、某處樹林中。』何以
故？過去諸佛經初皆稱是語，未來諸佛經  初亦稱是語，現在諸佛末後般涅槃時亦教  稱是語。今我般涅槃後，經初亦應稱『如是  我聞：一時』。」

[0067a03]  是故當知是佛所教，非佛自言「如  是我聞」。佛一切智人，自然無師故，不應言「我  聞」。若佛自說「如是我聞」，有所不知者，可有
此難。阿難問佛，佛教是語，是弟子所言「如  是我聞」，無有咎。

[0067a07]  復次，欲令佛法久住世間  故，長老摩訶迦葉等諸阿羅漢問阿難：「佛初  何處說法？說何等法？」阿難答：「如是我聞：一時，
佛在波羅捺國仙人鹿林中，為五比丘說  是苦聖諦。我本不從他聞，法中正憶念得眼、  智、明、覺。」是經，是中應廣說。

[0067a12]  如《集法經》中  廣說：

[0067a13]  佛入涅槃時，地六種動，諸河反流，疾  風暴發，黑雲四起，惡雷掣電，雹雨驟墮，處處  星流，師子惡獸哮吼喚呼，諸天、世人皆大號
咷。諸天、人等皆發是言：「佛取涅槃，一何疾  哉！世間眼滅！」當是時間，一切草木、藥樹，華  葉一時剖裂；諸須彌山王盡皆傾搖，海水波
揚，地大震動，山崖崩落；諸樹摧折，四面煙起，  甚大可畏。陂池江河盡皆嬈濁，彗星晝出。  諸人啼哭，諸天憂愁，諸天女等郁伊哽咽，涕
淚交流。諸學人等默然不樂，諸無學人念  有為諸法一切無常。如是天、人、夜叉、羅剎、犍  闥婆、甄陀羅、摩睺羅伽及諸龍等，皆大憂愁。

[0067a25]  諸阿羅漢度老病死海，心念言：

「已渡凡夫恩愛河，　　老病死券已裂破；  
見身篋中四大蛇，　　今入無餘滅涅槃！」

[0067a28]  諸大阿羅漢各各隨意，於諸山林流泉谿谷，  處處捨身而般涅槃；更有諸阿羅漢於虛  空中飛騰而去，譬如鴈王現種種神力，令
眾人心信清淨，然後般涅槃。六欲天乃至遍  淨天等，見諸阿羅漢皆取滅度，各心念言：  「佛日既沒，種種禪定解脫智慧弟子光亦滅。
是諸眾生有種種婬怒癡病，是法藥師輩今  疾滅度，誰當治者？無量智慧大海中生弟子  蓮華，今已乾枯；法樹摧折，法雲散滅；大智象
王既逝，象子亦隨去；法商人過去，從誰求法  寶？」如偈說：

「佛已永寂入涅槃，　　諸滅結眾亦過去；  
世界如是空無智，　　癡冥遂增智燈滅！」

[0067b12]  爾時，諸天禮摩訶迦葉足，說偈言：

「耆年欲恚慢已除，　　其形譬如紫金柱，  
上下端嚴妙無比，　　目明清淨如蓮華！」

[0067b15]  如是讚已，白大迦葉言：「大德迦葉！仁者知  不？法船欲破，法城欲頹，法海欲竭，法幢  欲倒，法燈欲滅；說法人欲去，行道人漸少，
惡人力轉盛，當以大慈建立佛法！」

[0067b19]  爾時，大迦葉心如大海，澄靜不動，良久而答：  「汝等善說！實如所言，世間不久，無智盲冥。」  於是大迦葉默然受請。爾時，諸天禮大迦葉
足，忽然不現，各自還去。

[0067b22]  是時，大迦葉思惟：  「我今云何使是三阿僧祇劫難得佛法而得  久住？」如是思惟竟，「我知是法可使久住，應
當結集修妬路、阿毘曇、毘尼，作三法藏。如  是佛法可得久住，未來世人可得受行。所  以者何？佛世世勤苦慈愍眾生故，學得是
法，為人演說；我曹亦應承用佛教，宣揚開  化。」

[0067b29]  是時，大迦葉作是語竟，住須彌山頂，  撾銅揵稚，說此偈言：

「佛諸弟子！　　若念於佛，　　當報佛恩，  
莫入涅槃！」

[0067c04]  是揵稚音、大迦葉語聲，遍至三千大千世界，  皆悉聞知；諸有弟子得神力者，皆來集會  大迦葉所。爾時，大迦葉告諸會者：「佛法欲滅，
佛從三阿僧祇劫種種勤苦，慈愍眾生，學  得是法。佛般涅槃已，諸弟子知法、持法、誦法  者，皆亦隨佛滅度；法今欲滅，未來眾生甚可
憐愍，失智慧眼，愚癡盲冥；佛大慈悲愍傷  眾生，我曹應當承用佛教，須待結集經藏  竟，隨意滅度。」

[0067c12]  諸來眾會，皆受教住。爾時，大  迦葉選得千人，除善阿難，盡皆阿羅漢，得  六神通，得共解脫，無礙解脫；悉得三明，禪
定自在，能逆順行諸三昧，皆悉無礙。誦讀三  藏，知內外經書，諸外道家十八種大經，盡亦  讀知，皆能論議，降伏異學。

[0067c17]  問曰：

[0067c17]  是時，有如  是等無數阿羅漢，何以故正選取千人，  不多取耶？

[0067c19]  答曰：

[0067c19]  頻婆娑羅王得道，八萬四  千官屬亦各得道。是時，王教勅宮中，常設  飯食，供養千人；阿闍貰王不斷是法。爾
時，大迦葉思惟言：「若我等常乞食者，當有外  道強來難問，廢闕法事；今王舍城常設飯  食供給千人，是中可住結集經藏。」以是故，  選取千人，不得多取。

[0067c25]  是時，大迦葉與千  人俱，到王舍城耆闍崛山中，告語阿闍世  王：「給我等食，日日送來，今我曹等結集  經藏，不得他行。」

[0068a03]  是中夏安居三月，初十五日  說戒時，集和合僧。大迦葉入禪定，以天眼  觀，今是眾中，誰有煩惱未盡應逐出者！唯
有阿難一人不盡，餘九百九十九人諸漏  已盡，清淨無垢。大迦葉從禪定起，眾中手  牽阿難出，言：「今清淨眾中結集經藏。汝結  未盡，不應住此！」

[0068a09]  是時，阿難慚恥悲泣，而自  念言：「我二十五年隨侍世尊，供給左右，未  曾得如是苦惱；佛實大德，慈悲含忍。」念已，白
大迦葉言：「我能有力，久可得道；但諸佛法，  阿羅漢者不得供給左右使令；以是故，我  留殘結不盡斷耳。」

[0068a14]  大迦葉言：「汝更有罪！佛  意不欲聽女人出家，汝慇懃勸請，佛聽  為道；以是故，佛之正法五百歲而衰微，是
汝突吉羅罪！」阿難言：「我憐愍瞿曇彌，又三  世諸佛法皆有四部眾，我釋迦文佛云何獨  無？」

[0068a19]  大迦葉復言：「佛欲涅槃時，近俱夷那  竭城，脊痛，四疊漚多羅僧敷臥，語汝言：  『我須水。』汝不供給，是汝突吉羅罪！」阿難答
言：「是時，五百乘車，截流而渡，令水渾濁，以  是故不取。」大迦葉復言：「正使水濁，佛有大  神力，能令大海濁水清淨。汝何以不與？
是汝之罪，汝去作突吉羅懺悔！」

[0068a25]  大迦葉  復言：「佛問汝：『若有人四神足好修，可住壽  一劫，若減一劫；佛四神足好修，欲住壽一劫，
若減一劫。』汝默然不答。問汝至三，汝故默  然。汝若答佛：『佛四神足好修，應住一劫，若  減一劫。』由汝故，令佛世尊早入涅槃，是汝
突吉羅罪！」阿難言：「魔蔽我心，是故無言；我  非惡心而不答佛。」

[0068b03]  大迦葉復言：「汝與佛疊  僧伽梨衣，以足蹈上，是汝突吉羅罪。」阿  難言：「爾時，有大風起，無人助我捉衣，時風
吹來墮我腳下，非不恭敬，故蹈佛衣。」

[0068b06]  大迦  葉復言：「佛陰藏相，般涅槃後以示女人，是  何可恥？是汝突吉羅罪！」阿難言：「爾時，我思
惟：『若諸女人見佛陰藏相者，便自羞恥女  人形，欲得男子身，修行佛相，種福德根。』  以是故，我示女人，不為無恥而故破戒。」

[0068b12]  大迦葉言：「汝有六種突吉羅罪，盡應僧中  悔過！」阿難言：「諾！隨長老大迦葉及僧所教！」  是時，阿難長跪合手，偏袒右肩，脫革屣，六
種突吉羅罪懺悔。大迦葉於僧中，手牽阿  難出，語阿難言：「斷汝漏盡，然後來入；殘結  未盡，汝勿來也！」如是語竟，便自閉門。

[0068b17]  爾時，  諸阿羅漢議言：「誰能結集毘尼法藏者？」  長老阿泥盧豆言：「舍利弗是第二佛，有好  弟子，字憍梵波提  (秦言牛呞)
，柔軟和雅，常處  閑居，住心寂燕，能知毘尼法藏；今在天  上尸利沙樹園中住，遣使請來。」

[0068b22]  大迦葉語  下坐比丘：「汝次應僧使。」下坐比丘言：「僧有  何使？」大迦葉言：「僧使汝至天上尸利沙樹
園中，憍梵波提阿羅漢住處。」是比丘歡喜  踊躍受僧勅命，白大迦葉言：「我到憍梵  波提阿羅漢所，陳說何事？」大迦葉言：「到已，
語憍梵鉢提：大迦葉等漏盡阿羅漢，皆會  閻浮提。僧有大法事，汝可疾來！」

[0068b29]  是下坐比  丘頭面禮僧，右繞三匝；如金翅鳥，飛騰虛  空，往到憍梵波提所，頭面作禮，語憍梵
波提言：「軟善大德！少欲知足，常在禪定！大  迦葉問訊有語：今僧有大法事，可疾下  來，觀眾寶聚。」是時，憍梵波提心覺生疑，
語是比丘言：「僧將無鬪諍事喚我來耶？  無有破僧者不？佛日滅度耶？」是比丘言：「實  如所言，大師佛已滅度。」憍梵波提言：「佛滅
度大疾，世間眼滅！能逐佛轉法輪將，我  和上舍利弗今在何所？」答曰：「先入涅槃。」憍  梵波提言：「大師法將，各自別離，當可奈何！
摩訶目伽連今在何所？」是比丘言：「是亦滅度。」  憍梵波提言：「佛法欲散，大人過去，眾生可  愍。」問：「長老阿難今何所作？」是比丘言：「長
老阿難，佛滅度後，憂愁、啼哭、迷悶，不能自  喻。」憍梵波提言：「阿難懊惱，由有愛結，別  離生苦。羅睺羅復云何？」答言：「羅睺羅得阿
羅漢故，無憂無愁，但觀諸法無常相。」憍梵  波提言：「難斷愛已斷，無憂愁。」憍梵波提言：  「我失離欲大師，於是尸利沙樹園中住，
亦何所為？我和上、大師皆已滅度，我今不  能復下閻浮提，住此般涅槃。」

[0068c22]  說是言已，  入禪定中，踊在虛空，身放光明；又出水火，  手摩日月，現種種神變，自心出火燒身，身
中出水，四道流下，至大迦葉所。水中有聲，  說此偈言：

「憍梵鉢提稽首禮，　　妙眾第一大德僧，  
聞佛滅度我隨去，　　如大象去象子隨！」

[0069a07]  爾時，下坐比丘持衣鉢還僧。

[0069a07]  是時中間，阿  難思惟諸法，求盡殘漏；其夜坐禪經行，慇  懃求道。是阿難智慧多，定力少，是故不即
得道；定智等者，乃可速得。後夜欲過，疲極  偃息，却臥就枕，頭未至枕，廓然得悟；如電  光出，闇者見道。阿難如是入金剛定，破一
切諸煩惱山；得三明、六神通、共解脫，作大  力阿羅漢。

[0069a14]  即夜到僧堂門，敲門而喚。大迦  葉問言：「敲門者誰？」答言：「我是阿難。」大迦葉  言：「汝何以來？」阿難言：「我今夜得盡諸漏。」大
迦葉言：「不與汝開門，汝從門鑰孔中來！」  阿難答言：「可爾！」即以神力從門鑰孔中  入，禮拜僧足懺悔：「大迦葉！莫復見責！」

[0069a19]  大迦  葉手摩阿難頭言：「我故為汝，使汝得道；汝  無嫌恨，我亦如是，以汝自證。譬如手畫虛  空，無所染著；阿羅漢心亦如是，一切法中得
無所著。復汝本坐。」

[0069a23]  是時，僧復議言：「憍梵  波提已取滅度，更有誰能結集法藏？」長  老阿泥盧豆言：「是長老阿難，於佛弟子，常
侍近佛，聞經能持，佛常歎譽；是阿難能結  集經藏。」是時，長老大迦葉摩阿難頭言：「佛囑  累汝，令持法藏，汝應報佛恩！佛在何處
最初說法？佛諸大弟子能守護法藏者，皆以  滅度，唯汝一人在。汝今應隨佛心，憐愍眾  生故，集佛法藏。」是時，阿難禮僧已，坐師子  床。時大迦葉說此偈言：

「佛聖師子王，　　阿難是佛子，  
師子座處坐，　　觀眾無有佛。  
如是大德眾，　　無佛失威神，  
如空無月時，　　有宿而不嚴。  
汝大智人說，　　汝佛子當演，  
何處佛初說，　　今汝當布現！」

[0069b10]  是時，長老阿難一心合手，向佛涅槃方如  是說言：

「佛初說法時，　　爾時我不見，  
如是展轉聞：　　佛在波羅柰，  
佛為五比丘，　　初開甘露門，  
說四真諦法：　　苦集滅道諦。  
阿若憍陳如，　　最初得見道；  
八萬諸天眾，　　皆亦入道迹！」

[0069b18]  是千阿羅漢聞是語已，上昇虛空高七多  羅樹。皆言：「咄！無常力大，如我等眼見佛說  法，今乃言我聞！」便說偈言：

「我見佛身相，　　猶如紫金山，  
妙相眾德滅，　　唯有名獨存。  
是故當方便，　　求出於三界，  
勤集諸善根，　　涅槃最為樂！」

[0069b25]  爾時，長老阿泥盧豆說偈言：

「咄世間無常！　　如水月芭蕉，  
功德滿三界，　　無常風所壞！」

[0069b28]  爾時，大迦葉復說此偈：

「無常力甚大，　　愚智貧富貴，  
得道及未得，　　一切無能免！  
非巧言妙寶，　　非欺誑力諍，  
如火燒萬物，　　無常相法爾。」

[0069c04]  大迦葉語阿難：「從《轉法輪經》至《大般涅槃》，  集作四阿含：《增一阿含》、《中阿含》、《長阿含》、《相應
阿含》。是名修妬路法藏。」

[0069c06]  諸阿羅漢更問：「誰  能明了集毘尼法藏？」皆言：「長老憂婆離，於  五百阿羅漢中持律第一，我等今請。」即請言：
「起，就師子座處坐！說佛在何處初說毘  尼結戒？」憂婆離受僧教，師子座處坐，說：  「如是我聞：一時，佛在毘舍離。爾時，須提那
迦蘭陀長者子初作婬欲，以是因緣故，結  初大罪。二百五十戒義作三部，七法、八法、比  丘尼毘尼、增一、憂婆利問、雜部、善部；如是  等八十部，作毘尼藏。」

[0069c15]  諸阿羅漢復更思惟：  「誰能明了集阿毘曇藏？」念言：「長老阿難，於五  百阿羅漢中，解修妬路義第一，我等今
請。」即請言：「起，就師子座處坐！佛在何處  初說阿毘曇？」阿難受僧教，師子座處坐，  說：「如是我聞：一時，佛在舍婆提城。爾時，佛
告諸比丘：『諸有五怖、五罪、五怨，不除不滅，  是因緣故，此生中身、心受無量苦，復後世墮  惡道中。諸有無此五怖、五罪、五怨，是因緣故，
於今生種種身、心受樂，後世生天上樂處。  何等五怖應遠？一者殺，二者盜，三者邪婬，四  者妄語，五者飲酒。』」如是等名阿毘曇藏。

[0069c26]  三  法藏集竟，諸天、鬼神、諸龍、天女，種種供養，  雨天華香、幡蓋、天衣，供養法故。於是說  偈：

「憐愍世界故，　　集結三藏法；  
十力一切智，　　說智無明燈！」

[0070a06]  問曰：

[0070a06]  《八犍度阿毘曇》、六分阿毘曇等，從何處  出？

[0070a07]  答曰：

[0070a07]  佛在世時，法無違錯；佛滅度後，初  集法時，亦如佛在。後百年，阿輸迦王作  般闍于瑟大會，諸大法師論議異故，有別
部名字。從是以來，展轉至姓迦旃延婆  羅門道人，智慧利根，盡讀三藏內外經書，欲  解佛語故，作《發智經八犍度》，初品是世
間第一法。後諸弟子等，為後人不能盡解  《八犍度》故，作《鞞婆娑》。

[0070a14]  有人言：六分阿毘曇  中，第三分八品之名〈分別世處分〉  (此是《樓炭經》作  六分中第三分)  ，是目犍連作；六分中，初分八品，四品
是婆須蜜菩薩作，四品是罽賓阿羅漢作；餘  五分諸論議師所作。

[0070a18]  有人言：佛在時，舍利弗  解佛語故作阿毘曇；後犢子道人等讀誦，乃  至今名為《舍利弗阿毘曇》。

[0070a20]  摩訶迦旃延，佛在  時，解佛語作蜫勒  (蜫勒秦言篋藏)  ，乃至今行於  南天竺。

[0070a22]  皆是廣解佛語故。如說五戒：幾  有色，幾無色？幾可見，幾不可見？幾有對，幾無  對？幾有漏，幾無漏？幾有為，幾無為？幾有報，幾
無報？幾有善，幾不善？幾有記，幾無記？如  是等，是名阿毘曇。

[0070a26]  復次，七使：欲染使，瞋恚  使，有愛使，憍慢使，無明使，見使，疑使。是七使，  幾欲界繫，幾色界繫，幾無色界繫？幾見諦斷，
幾思惟斷？幾見苦斷，幾見集斷，幾見盡斷，  幾見道斷？幾遍使，幾不遍使？

[0070b01]  十智：法智，比智，  世智，他心智，苦智，集智，滅智，道智，盡智，無生  智。是十智，幾有漏，幾無漏？幾有為，幾無為？
幾有漏緣，幾無漏緣？幾有為緣，幾無為緣？幾  欲界緣，幾色界緣，幾無色界緣？幾不繫緣？幾  無礙道中修，幾解脫道中修？四果得時，幾得、  幾失？

[0070b07]  如是等分別一切法，亦名阿毘曇。

[0070b07]  為  阿毘曇三種：一者、阿毘曇身及義，略說三  十二萬言；二者、六分，略說三十六萬言；三  者、蜫勒，略說三十二萬言。

[0070b10]  蜫勒廣比諸事  以類相從，非阿毘曇。

[0070b11]  略說「如是我聞：一  時」總義竟。

大智度初品中婆伽婆釋論第四

[0070b14]  【經】

[0070b14]  婆伽婆。

[0070b14]  【論】

[0070b14]  今當說。

[0070b14]  釋曰：

[0070b14]  云何名  婆伽婆？

[0070b15]  婆伽婆者，「婆伽」言「德」，「婆」言「有」，  是名有德。

[0070b16]  復次，「婆伽」名「分別」，「婆」名「巧」，巧  分別諸法總相別相，故名「婆伽婆」。

[0070b17]  復次，  「婆伽」名「名聲」，「婆」名「有」，是名「有名聲」，無  有得名聲如佛者。轉輪聖王、釋、梵、護世者，
無有及佛，何況諸餘凡庶！所以者何？轉輪  聖王與結相應，佛已離結；轉輪聖王沒在  生、老、病、死泥中，佛已得渡；轉輪聖王為恩
愛奴僕，佛已永離；轉輪聖王處在世間曠野  災患，佛已得離；轉輪聖王處在無明闇  中，佛處第一明中；轉輪聖王若極多領四天
下，佛領無量諸世界；轉輪聖王財自在，佛  心自在；轉輪聖王貪求天樂，佛乃至有頂  樂亦不貪著；轉輪聖王從他求樂，佛內心
自樂。以是因緣，佛勝轉輪聖王。諸餘釋、梵、  護世者，亦復如是，但於轉輪聖王小勝。

[0070c01]  復  次，「婆伽」名「破」，「婆」名「能」，是人能破婬怒癡  故，稱為「婆伽婆」。

[0070c03]  問曰：

[0070c03]  如阿羅漢、辟支佛亦  破婬怒癡，與佛何異？

[0070c04]  答曰：

[0070c04]  阿羅漢、辟支佛  雖破三毒，氣分不盡；譬如香在器中，香  雖出，餘氣故在。又如草木薪火燒煙出，炭
灰不盡，火力薄故；佛三毒永盡無餘，譬如  劫盡，火燒須彌山，一切地都盡，無煙無炭。  如舍利弗瞋恚氣殘，難陀婬欲氣殘，必
陵伽婆磋慢氣殘；譬如人被鎖，初脫時，  行猶不便。

[0070c11]  時，佛從禪起經行，羅睺羅從佛  經行，佛問羅睺羅：「何以羸瘦？」羅睺羅說偈  答佛：

「若人食油則得力，　　若食酥者得好色，  
食麻滓菜無色力，　　大德世尊自當知！」

[0070c16]  佛問羅睺羅：「是眾中誰為上座？」羅睺羅答：  「和上舍利弗。」佛言：「舍利弗食不淨食。」爾時，  舍利弗轉聞是語，即時吐食，自作誓言：
「從今日不復受人請。」是時，波斯匿王、長者  須達多等，來詣舍利弗所，語舍利弗：「佛不  以無事而受人請，大德舍利弗復不受請，
我等白衣云何當得大信清淨？」舍利弗言：「我  大師佛言：『舍利弗食不淨食。』今不得受  人請。」於是波斯匿等至佛所，白佛言：「佛
不常受人請，舍利弗復不受請，我等云何  心得大信？願佛勅舍利弗還受人請！」佛言：  「此人心堅，不可移轉。」佛爾時引本生因緣：
「昔有一國王為毒蛇所囓，王時欲死，呼  諸良醫令治蛇毒。時諸醫言：『還令蛇嗽，  毒氣乃盡。』是時諸醫各設呪術，所囓王蛇
即來王所。諸醫積薪燃火，勅蛇還嗽汝  毒，若不爾者，當入此火！毒蛇思惟：『我既吐  毒，云何還嗽？此事劇死！』思惟心定，即時入
火。爾時毒蛇，舍利弗是。世世心堅，不可動  也。」

[0071a17]  復次，長老必陵伽婆蹉常患眼痛，是人  乞食，常渡恒水，到恒水邊彈指言：「小婢住！  莫流！」水即兩斷，得過乞食。是恒神到佛所
白佛：「佛弟子必陵伽婆蹉，常罵我言小  婢住！莫流水！」佛告必陵伽婆蹉懺謝  恒神！必陵伽婆蹉即時合手語恒神言：
「小婢莫瞋！今懺謝汝！」是時，大眾笑之：「云何  懺謝而復罵耶？」佛語恒神：「汝見必陵伽婆  蹉合手懺謝不？懺謝無慢而有此言，當
知非惡。此人五百世來，常生婆羅門家，常  自憍貴，輕賤餘人，本來所習，口言而已，心無  憍也。」

[0071a28]  如是諸阿羅漢雖斷結使，猶有殘  氣。如諸佛世尊，若人以刀割一臂，若人  以栴檀香泥一臂，如左右眼，心無憎愛，是  以永無殘氣。

[0071b02]  栴闍婆羅門女木杅謗佛，  於大眾中言：「汝使我有娠，何以不憂？與  我衣食！為爾無羞，誑惑餘人！」是時，五百婆
羅門師等，皆舉手唱言：「是！是！我曹知此事。」  是時，佛無異色，亦無慚色。此事即時彰露，地  為大動，諸天供養，散眾名華，讚歎佛德，佛  無喜色。

[0071b08]  復次，佛食馬麥，亦無憂慼；天王  獻食，百味具足，不以為悅，一心無二。

[0071b09]  如是  等種種飲食、衣被、臥具，讚呵、輕敬等種種事  中，心無異也。譬如真金，燒鍛打磨，都無增  損。

[0071b12]  以是故，阿羅漢雖斷結得道，猶有殘  氣，不得稱婆伽婆。

[0071b13]  問曰：

[0071b13]  婆伽婆正有此  一名？更有餘名？

[0071b14]  答曰：

[0071b14]  佛功德無量，名號亦  無量；此名取其大者，以人多識故。復有  異名，名多陀阿伽陀等。

[0071b16]  云何名多陀阿伽  陀？

[0071b17]  如法相解，如法相說；如諸佛安隱道  來，佛亦如是來，更不去後有中，是故名  多陀阿伽陀。

[0071b19]  復名阿羅呵。云何名阿羅  呵？

[0071b20]  「阿羅」名「賊」，「呵」名「殺」，是名「殺賊」。如偈  說：

「佛以忍為鎧，　　精進為剛甲，  
持戒為大馬，　　禪定為良弓，  
智慧為好箭；　　外破魔王軍，  
內滅煩惱賊，　　是名阿羅呵。」

[0071b26]  復次，「阿」名「不」，「羅呵」名「生」，是名「不生」。佛心種  子，後世田中不生，無明糠脫故。

[0071b27]  復次，「阿羅  呵」名「應受供養」。佛諸結使除盡，得一切智慧  故，應受一切天地眾生供養，以是故，佛名  阿羅呵。

[0071c01]  復名三藐三佛陀。云何名三藐三  佛陀？

[0071c02]  「三藐」名「正」，「三」名「遍」，「佛」名「知」，是名正  遍知一切法。

[0071c03]  問曰：

[0071c03]  云何正遍知？

[0071c03]  答曰：

知苦如苦相，　　知集如集相，  
知滅如滅相，　　知道如道相。

[0071c06]  是名三藐三佛陀。

[0071c06]  復次，知一切諸法實不  壞相，不增不減。云何名不壞相？心行處滅，言  語道斷，過諸法如涅槃相不動。以是故，  名三藐三佛陀。

[0071c09]  復次，一切十方諸世界名  號，六道所攝眾生名號；眾生先世因緣，未來  世生處；一切十方眾生心相，諸結使、諸善根、
諸出要，如是等一切諸法悉知，是名三藐  三佛陀。

[0071c13]  復名鞞侈遮羅那三般那，秦言  明行具足。

[0071c14]  云何名明行具足？

[0071c14]  宿命、天眼、漏  盡，名為三明。

[0071c15]  問曰：

[0071c15]  神通、明有何等異？

[0071c15]  答曰：

[0071c16]  直知過去宿命事，是名通；知過去因緣行  業，是名明。

[0071c17]  直知死此生彼，是名通；知行  因緣，際會不失，是名明。

[0071c18]  直盡結使，不知更  生不生，是名通；若知漏盡，更不復生，是名  明。

[0071c20]  是三明，大阿羅漢、大辟支佛所得。

[0071c20]  問曰：

[0071c21]  若爾者，與佛有何等異？

[0071c21]  答曰：

[0071c21]  彼雖得三明，  明不滿足，佛悉滿足，是為異。

[0071c22]  問曰：

[0071c22]  云何不  滿？云何滿？

[0071c23]  答曰：

[0071c23]  諸阿羅漢、辟支佛宿命  智，知自身及他人，亦不能遍；有阿羅漢知  一世，或二世、三世，十、百、千、萬劫，乃至八萬劫，
過是以往不能復知，是故不滿。天眼明  未來世亦如是。佛一念中生、住、滅時，諸結使  分，生時如是，住時如是，滅時如是。苦法忍、
苦法智中所斷結使悉覺了。知如是結使解  脫，得爾所有為法解脫，得爾所無為法解脫，  乃至道比忍見諦道十五心中。諸聲聞、辟支
佛所不覺知，時少疾故。如是知過去眾  生因緣、漏盡，未來、現在亦如是，是故名佛  明行具足。

[0072a09]  行名身口業，唯佛身、口業具足，  餘皆有失，是名明行具足。

[0072a10]  復名修伽陀：  「修」秦言「好」，「伽陀」或言「去」，或言「說」，是名「好去」、  「好說」。

[0072a12]  好去者，於種種諸深三摩提、無量  諸大智慧中去，如偈說：

「佛一切智為大車，　　八正道行入涅槃。」

[0072a15]  是名好去。

[0072a15]  好說者，如諸法實相說，不著法  愛說。觀弟子智慧力，是人正使一切方便  神通智力化之，亦無如之何。是人可度是
疾、是遲，是人應是處度；是人應說布施，或  說戒，或說涅槃；是人應說五眾、十二因緣、  四諦等諸法能入道。如是等種種知弟子  智力而為說法，是名好說。

[0072a21]  復名路迦憊：  「路迦」秦言「世」，「憊」名「知」，是名知世間。

[0072a22]  問曰：

[0072a23]  云何知世間？

[0072a23]  答曰：

[0072a23]  知二種世間：一、眾生，  二、非眾生。及如實相知世間、世間因、知世  間滅、出世間道。

[0072a25]  復次，知世間，非如世俗  知，亦非外道知；知世間無常故苦，苦故無  我。

[0072a27]  復次，知世間相，非有常非無常，非有  邊非無邊，非去非不去，如是相亦不著，  清淨、常不壞相如虛空，是名知世間。

[0072a29]  復名  阿耨多羅，秦言「無上」。

[0072b01]  云何無上？

[0072b01]  涅槃法無  上。佛自知是涅槃不從他聞，亦將導眾生  令至涅槃。如諸法中涅槃無上，眾生中佛  亦無上。

[0072b04]  復次，持戒、禪定、智慧，教化眾生，一切  無有與等者，何況能過！故言無上。

[0072b05]  復次，「阿」  名「無」，「耨多羅」名「答」。一切外道法，可答可破，  非實非清淨故；佛法不可答、不可破，出
一切語言道，亦實清淨故，以是故名無答。

[0072b09]  復名富樓沙曇藐婆羅提：「富樓沙」秦言「丈  夫」，「曇藐」言「可化」，「婆羅提」言「調御師」，是名「可  化丈夫調御師」。

[0072b11]  佛以大慈大悲大智故，有  時軟美語，有時苦切語，有時雜語，以此調  御令不失道。如偈說：

「佛法為車弟子馬，　　實法寶主佛調御，  
若馬出道失正轍，　　如是當治令調伏。  
若小不調輕法治，　　好善成立為上道，  
若不可治便棄捨，　　以是調御為無上。」

[0072b18]  復次，調御師有五種：初父母兄姊親里，中  官法，下師法——今世三種法治，後世閻羅王治，  佛以今世樂、後世樂及涅槃樂利益，故名
師。上四種法治人不久畢壞，不能常實  成就。佛成人以三種道，常隨道不失，如  火自相不捨乃至滅；佛令人得善法亦如  是，至死不捨。以是故，佛名可化丈夫調御
師。

[0072b25]  問曰：

[0072b25]  女人，佛亦化令得道，何以獨言丈  夫？

[0072b26]  答曰：

[0072b26]  男尊女卑故，女從男故，男為事業  主故。

[0072b27]  復次，女人有五礙：不得作轉輪王、釋  天王、魔天王、梵天王、佛，以是故不說。

[0072b28]  復次，  若言佛為女人調御師，為不尊重。若說  丈夫，一切都攝。譬如王來，不應獨來，必有  侍從。如是說丈夫，二根、無根及女盡攝，以
是故說丈夫。用是因緣故，佛名可化丈  夫調御師。

[0072c04]  復名舍多提婆魔  [少/兔]  舍喃：「舍多」  秦言「教師」，「提婆」言「天」，「魔  [少/兔]  舍喃」言「人」，是名
「天人教師」。

[0072c06]  云何名天人教師？

[0072c06]  佛示導是應作、  是不應作，是善、是不善，是人隨教行、不捨  道法，得煩惱解脫報，是名天人師。

[0072c08]  問曰：

[0072c08]  佛  能度龍、鬼、神等墮餘道中生者，何以獨言  天人師？

[0072c10]  答曰：

[0072c10]  度餘道中生者少，度天、人中  生者多。如白色人，雖有黑黶子，不名黑  人，黑少故。

[0072c12]  復次，人中結使薄，厭心易得；天  中智慧利。以是故，二處易得道，餘道  中不爾。

[0072c14]  復次，言天則攝一切天，言人則攝  一切地上生者。何以故？天上則天大，地上  則人大，是故說天則天上盡攝，說人則地上  盡攝。

[0072c17]  復次，人中得受戒律儀、見諦道、思惟道  及諸道果。或有人言：餘道中不得。或有人  言：多少得。天、人中易得多得，以是故，佛
為天人師。

[0072c20]  復次，人中行樂因多，天中樂報  多；善法是樂因，樂是善法報。餘道中善  因報少，以是故，佛為天人師。

[0073a02]  復名佛陀  (秦言「知者」)  。知何等法？知過去、未來、現在，眾生數、  非眾生數，有常、無常等一切諸法。菩提樹下
了了覺知，故名為佛陀。

[0073a05]  問曰：

[0073a05]  餘人亦知一  切諸法，如摩醯首羅天  (秦言「大自在」)  ，八臂，三眼，  騎白牛。如韋紐天  (秦言「遍悶」)
，四臂，捉貝持輪，  騎金翅鳥。如鳩摩羅天  (秦言「童子」)  ，是天擎雞持  鈴，捉赤幡，騎孔雀，皆是諸天大將。如是
等諸天，各各言大，皆稱一切智。有人作弟  子，學其經書，亦受其法，言是一切智。

[0073a11]  答曰：

[0073a12]  此不應一切智。何以故？瞋恚、憍慢心著故。  如偈說：

「若彩畫像及泥像，　　聞經中天及讚天，  
如是四種諸天等，　　各各手執諸兵杖。  
若力不如畏怖他，　　若心不善恐怖他，  
此天定必若怖他，　　若少力故畏怖他。  
是天一切常怖畏，　　不能除却諸衰苦。  
有人奉事恭敬者，　　現世不免沒憂海；  
有人不敬不供養，　　現世不妨受富樂。  
當知虛誑無實事，　　是故智人不屬天。  
若世間中諸眾生，　　業因緣故如循環，  
福德緣故生天上，　　雜業因緣故人中，  
世間行業屬因緣，　　是故智者不依天！」

[0073a25]  復次，是三天，愛之則欲令得一切願，惡  之則欲令七世滅。佛不爾。菩薩時，若怨  家賊來欲殺，尚自以身肉、頭目、髓腦而供
養之，何況得佛不惜身時！以是故，獨佛  應當受佛名號。應當歸命佛，以佛為師，  不應事天。

[0073b01]  復次，佛有二事：一者大功德神  通力，二者第一淨心，諸結使滅。

[0073b02]  諸天雖有  福德神力，諸結使不滅故，心不清淨；心  不清淨故，神力亦少。

[0073b04]  聲聞、辟支佛雖結使滅，  心清淨，福德薄故力勢少。

[0073b05]  佛二法滿足，故  稱勝一切人；餘人不勝一切人。

[0073b06]  婆伽婆  名有德，先已說。

[0073b07]  復名阿婆磨  (秦言無等)  ，復  名阿婆摩婆摩  (秦言無等等)  ，復名路迦那他  (秦言世尊)  ，復名波羅伽
(秦言度彼岸)  ，復名婆檀陀  (秦言大德)  ，  復名尸梨伽那  (秦言厚德)  ，如是等無量名號。父  母名字悉達陀  (秦言成利)
；得道時，知一切諸法  故，是名為佛，應受諸天世人供養。如是  等得名大德、厚德。如是種種，隨德立名。

[0073b13]  問  曰：

[0073b14]  汝愛剎利種淨飯王子字悉達多，以  是故而大稱讚言一切智，一切智人無也！

[0073b16]  答曰：

[0073b16]  不爾！汝惡邪故妬瞋佛，作妄語，實有  一切智人。何以故？佛一切眾生中，身色顏貌，  端正無比，相、德、明具，勝一切人。小人見
佛身相，亦知是一切智人，何況大人！

[0073b19]  如《放牛  譬喻經》中說：

[0073b20]  摩伽陀國王頻婆娑羅，請佛三  月，及五百弟子。王須新乳酪酥供養佛及  比丘僧，語諸放牛人，來近處住，日日送
新乳酪酥。竟三月，王憐愍此放牛人，語言：  「汝往見佛，還出放牛。」諸放牛人往詣佛所，  於道中自共論言：「我等聞人說佛是一切
智人，我等是下劣小人，何能別知實有一  切智人！」諸婆羅門喜好酥酪故，常來  往諸放牛人所作親厚，放牛人由是聞  婆羅門種種經書名字。故言：「四違陀經
中治病法、鬪戰法、星宿法、祠天法、歌舞、論議  難問法，如是等六十四種世間伎藝，淨飯  王子廣學多聞，若知此事不足為難。其從
生已來不放牛，我等以放牛祕法問之，若  能解者，實是一切智人。」

[0073c05]  作是論已，前入竹  園，見佛光明照於林間。進前覓佛，見坐  樹下，狀似金山，如酥投火，其炎大明，有
似融金，散竹林間上，紫金光色，視之無  厭，心大歡喜，自相謂言：

「今此釋師子，　　一切智有無，  
見之無不喜，　　此事亦已足。  
光明第一照，　　顏貌甚貴重，  
身相威德備，　　與佛名相稱。  
相相皆分明，　　威神亦滿足，  
福德自纏絡，　　見者無不愛；  
圓光身處中，　　觀者無厭足！  
若有一切智，　　必有是功德。  
一切諸彩畫，　　寶飾莊嚴像，  
欲比此妙身，　　不可以為喻！  
能滿諸觀者，　　令得第一樂，  
見之發淨信，　　必是一切智！」

[0074a02]  如是思惟已，禮佛而坐，問佛言：「放牛人有  幾法成就，能令牛群番息？有幾法不成  就，令牛群不增、不得安隱？」

[0074a04]  佛答言：「有十一  法，放牛人能令牛群番息。何等十一？知色，  知相，知刮刷，知覆瘡，知作煙，知好道，知
牛所宜處，知好度濟，知安隱處，知留乳，  知養牛主。若放牛人知此十一法，能令  牛群番息；比丘亦如是，知十一法能增長  善法。

[0074a10]  「云何知色？知黑、白、雜色；比丘亦如是，  知一切色皆是四大，四大造。

[0074a11]  「云何知相？知  牛吉不吉相，與他群合，因相則識；比丘  亦如是，見善業相，知是智人；見惡業相，  知是愚人。

[0074a14]  「云何刮刷？為諸虫飲血則增  長諸瘡，刮刷則除害；比丘亦如是，惡邪  覺觀虫飲善根血，增長心瘡，除則安隱。

[0074a16]  「云  何覆瘡？若衣若草葉以防蚊虻惡刺；比  丘亦如是，念正觀法，覆六情瘡，不令  煩惱貪欲、瞋恚惡虫刺蕀所傷。

[0074a19]  「云何知作煙？  除諸蚊虻，牛遙見煙則來趣向屋舍。比  丘亦如是，如所聞而說，除諸結使蚊虻，  以說法煙引眾生入於無我實相空舍中。

[0074a23]  「云何知道？知牛所行來去好惡道；比丘亦  如是，知八聖道能至涅槃，離斷常惡道。

[0074a24]  「云  何知牛所宜處？能令牛番息少病；比丘亦  如是，說佛法時，得清淨法喜，諸善根增盛。

[0074a27]  「云何知濟？知易入易度無波浪惡虫處；  比丘亦如是，能至多聞比丘所問法。說法  者知前人心利鈍、煩惱輕重，令入好濟，安  隱得度。

[0074b01]  「云何知安隱處？知所住處無虎、狼、  師子、惡虫、毒獸；比丘亦如是，知四念處安  隱，無煩惱、惡魔、毒獸，比丘入此，則安隱無患。

[0074b04]  「云何留乳？犢母愛念犢子故與乳，以留殘  乳故犢母歡喜，則犢子不竭，牛主及放牛  人，日日有益；比丘亦如是，居士白衣給施
衣食，當知節量，不令罄竭，則檀越歡喜，  信心不絕，受者無乏。

[0074b08]  「云何知養牛主？諸大  特牛能守牛群故，應養護，不令羸瘦，飲  以麻油，飾以瓔珞，標以鐵角，摩刷、讚譽稱
等；比丘亦如是，眾僧中有威德大人，護益  佛法，摧伏外道，能令八眾得種諸善根，  隨其所宜恭敬供養等。」

[0074b13]  放牛人聞此語已，  如是思惟：「我等所知不過三四事，放牛  師輩遠不過五六事，今聞此說，歎未曾有！
若知此事，餘亦皆爾，實是一切智人，無復  疑也。」

[0074b17]  是經，此中應廣說。以是故，知有一切  智人。

[0074b18]  問曰：

[0074b18]  世間不應有一切智人。何以故？  無見一切智人者。

[0074b19]  答曰：

[0074b19]  不爾！不見有  二種，不可以不見故便言無。

[0074b20]  一者、事實  有，以因緣覆故不見。譬如人姓族初，及雪  山斤兩、恒河邊沙數，有而不可知。

[0074b22]  二者、實  無，無故不見。譬如第二頭、第三手，無因緣  覆而不見。

[0074b24]  如是一切智人，因緣覆故汝不  見，非無一切智人。何等是覆因緣？未得四  信，心著惡邪；汝以是因緣覆故，不見一  切智人。

[0074b27]  問曰：

[0074b27]  所知處無量故，無一切智人。  諸法無量無邊，多人和合尚不能知，何況一  人！以是故，無一切智人！

[0074b29]  答曰：

[0074b29]  如諸法無  量，智慧亦無量無數無邊；如函大蓋亦大，  函小蓋亦小。

[0074c02]  問曰：

[0074c02]  佛自說佛法，不說餘  經。若藥方、星宿、算經世典，如是等法；若是  一切智人，何以不說？以是故，知非一切智  人。

[0074c05]  答曰：

[0074c05]  雖知一切法，用故說，不用故不  說；有人問故說，不問故不說。

[0074c06]  復次，一切  法略說有三種：一者、有為法，二者、無為法，  三者、不可說法，此已攝一切法。

[0074c08]  問曰：

[0074c08]  十四  難不答故，知非一切智人。何等十四難？

[0074c09]  世  界及我常，世界及我無常，世界及我亦有常  亦無常，世界及我亦非有常亦非無常；世界  及我有邊，無邊，亦有邊亦無邊，亦非有邊亦
非無邊；死後有神去後世，無神去後世，亦  有神去亦無神去，死後亦非有神去亦  非無神去後世；是身、是神，身異、神異。

[0074c15]  若佛  一切智人，此十四難何以不答？

[0074c16]  答曰：

[0074c16]  此事  無實故不答。諸法有常，無此理；諸法斷，  亦無此理；以是故，佛不答。譬如人問搆牛  角得幾升乳，是為非問，不應答。

[0074c19]  復次，世  界無窮，如車輪無初無後。

[0074c20]  復次，答此無  利有失，墮惡邪中。佛知十四難，常覆四諦  諸法實相。如渡處有惡虫水，不應將人  渡；安隱無患處，可示人令渡。

[0075a01]  復次，有人  言：是事非一切智人不能解，以人不能  知，故佛不答。

[0075a04]  復次，若人無言有，有言無，是名非一切智  人；一切智人有言有，無言無。佛有不言無，  無不言有，但說諸法實相，云何不名一切
智人？譬如日不作高下，亦不作平地，等一  而照；佛亦如是，非令有作無，非令無  作有，常說實智慧光照諸法。如一道人問佛
言：「大德！十二因緣佛作耶？他作耶？」佛言：「我  不作十二因緣，餘人亦不作。有佛無佛，生  因緣老死，是法常定住。」佛能說是生因緣
老死，乃至無明因緣諸行。

[0075a13]  復次，十四難中若  答有過罪。若人問：「石女、黃門兒，長短好醜  何類？」此不應答，以無兒故。

[0075a15]  復次，此十四難，  是邪見非真實；佛常以真實，以是故，  置不答。

[0075a17]  復次，置不答，是為答。有四種答：一、  決了答，如佛第一涅槃安隱；二、解義答；三、  反問答；四、置答。此中佛以置答。

[0075a19]  汝言無一  切智人，有是言而無義，是大妄語。實有  一切智人。何以故？得十力故：知處非處  故，知因緣業報故，知諸禪定解脫故，知眾
生根善惡故，知種種欲解故，知種種世間  無量性故，知一切至處道故，先世行處  憶念知故，天眼分明得故，知一切漏盡故；  淨不淨分明知故，說一切世界中上法故，
得甘露味故，得中道故，知一切法若有為、  若無為實相故，永離三界欲故。如是種種  因緣故，佛為一切智人。

[0075a29]  問曰：

[0075a29]  有一切智人，  何等人是？

[0075b01]  答曰：

[0075b01]  是第一大人，三界尊，名曰  佛。如讚佛偈說：

「頂生轉輪王，　　如日月燈明；  
釋迦貴種族，　　淨飯王太子。  
生時動三千，　　須彌山海水；  
為破老病死，　　哀愍故生世。  
生時行七步，　　光明滿十方；  
四觀發大音，　　我生胎分盡。  
成佛說妙法，　　大音振法鼓；  
以此覺眾生，　　世間無明睡。  
如是等種種，　　希有事已現；  
諸天及世人，　　見之皆歡喜！  
佛相莊嚴身，　　大光滿月面；  
一切諸男女，　　視之無厭足！  
生身乳餔力，　　勝萬億香象；  
神足力無上，　　智慧力無量。  
佛身大光明，　　照曜佛身表；  
佛在光明中，　　如月在光裏。  
種種惡毀佛，　　佛亦無惡想；  
種種稱譽佛，　　佛亦無憙想。  
大慈視一切，　　怨親等無異；  
一切有識類，　　咸皆知此事。  
忍辱慈悲力，　　故能勝一切；  
為度眾生故，　　世世受勤苦。  
其心常一定，　　為眾作利益。  
智慧力有十，　　無畏力有四，  
不共有十八，　　無量功德藏。  
如是等無數，　　希有功德力，  
如師子無畏，　　破諸外道法，  
轉無上梵輪，　　度脫諸三界。」

[0075c02]  是名為婆伽婆。

[0075c02]  婆伽婆義無量，若廣說則  廢餘事，以是故略說。

大智度論卷第二

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
