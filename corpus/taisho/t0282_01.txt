諸菩薩求佛本業經一卷

西晉優婆塞聶道真譯

[0451a06] 若那師利菩薩問文殊師利菩薩：「菩薩何因，身有所行不令他人得長短、口所言不令他人得長短、心所念不令他人得長短？何緣身不法他人長短、口不說他人長短、心不念他人長短？

[0451a10] 「持是身所行、口所言、心所念，眾阿羅漢、辟支佛，及諸天、人世間人民，所不能及知。

[0451a12] 「身所行、口所言、心所念無能逮者、無有能動轉者；身所行、口所言、心所念無有能害者；身所行、口所言、心所念皆成就遂意。

[0451a14] 「身所行事淨潔、口所言淨潔、心所念淨潔；身所行無瑕穢、口所言無瑕穢、心所念無瑕穢；身所行智慧在上頭、口所言智慧在上頭、心所念智慧在上頭。

[0451a18] 「生時端正、生時智慧、生時布施、生時種類中好、生時於尊貴家、生時面色好、生時善相與眾異。

[0451a20] 「意所念皆強，多所護持不忘，無所愛惜。高才猛健，猛中尊、猛中貴、猛中勇、猛中勇猛、猛中無有比。

[0451a22] 「所識為無有能斟量者，所議無有央數、所議為不可計，無有邊幅、無有能勝者，慈愛於佛經，皆前世筋力行所致。

[0451a25] 「多所出入語者人皆信用之，無有不敬附者；身所行無有不淨潔者；諸所視經無有不了知者。

[0451a27] 「一心降意，思惟明曉。迴念入禪，出入五音中、入於四事中、入於三事中、入於十二事中、過去當來今現在所出生福祐功德中、入於七覺意中、入於虛空無常無所罣礙中、入於六波羅蜜經中。

[0451b02] 「悉具足念善慈愛愍傷等，心悉無所憎愛。入於十種力慧中，為諸天、梵釋、阿須輪、鬼神、龍所供養。

[0451b04] 「悉愛護十方人——諸有驚怖者皆歸仰得解，諸有恐懼急緣者無不得安隱者——明於十方，如燈火、如炬火、如大火、如日月；過度諸世間人，如船佐、如船中人。

[0451b08] 「有尊師於諸天、世間人民、蜎飛蠕動之類，極善極豪，都於大眾中最獨尊，雄中復重雄，極上無有與等者。

[0451b10] 「如是法當何以致之？」

[0451b11] 文殊師利菩薩謂若那師利菩薩言：「善哉，善哉！佛子所問乃爾，極大慈愛、多所度脫，乃作是發意問。所問者皆有佛子菩薩身所行、有口所言、有心所念。有意所念道，諸所施行功德悉可得，未曾增減。

[0451b15] 「佛經時，過去當來今現在佛悉受得之，皆從是起成、皆使世間人民悉安隱、諸所說經悉諦受、諸所有宿命惡悉消盡、諸經悉受得之、諸所有皆快、諸所有皆好，無有與等者。

[0451b19] 「如是，佛子！行於大道者悉皆得之。

[0451b21] 「菩薩居家法，心念言：『十方天下人皆使莫為愛欲所拘繫，悉入虛空法中。』

[0451b22] 「菩薩孝順供養父母時，心念言：『十方天下人皆使早得佛道，以當度脫十方天下人。』

[0451b24] 「菩薩妻子共居時，心念言：『十方天下人皆使諸有愛欲悉消去。』

[0451b25] 「菩薩居家有所思時，心念言：『十方天下人皆使脫於愛欲中，得道極過度。』

[0451b27] 「菩薩居家相娛樂作音樂時，心念言：『十方天下人皆使聽受諸經，悉得聞如是作音樂時欲聽聞。』

[0451b29] 「菩薩著七寶時，心念言：『十方天下人皆使脫於重擔去，悉得止休息。』

[0451c02] 「菩薩在婇女中相娛樂時，心念言：『十方天下人皆使悉入佛經中，拔棄於婬泆。』

[0451c04] 「菩薩在樓上時，心念言：『十方天下人皆使上佛經講堂上，悉受諸經，無有與等者。』

[0451c06] 「菩薩布施時，心念言：『十方天下人皆使諸所有但欲施與人，無有貪愛者。』

[0451c07] 「菩薩與妻子恩愛時，心念言：『十方天下人皆使早脫去，於婬泆惡露悉棄捐，令覺知入虛空中。』

[0451c09] 「菩薩患厭家中時，心念言：『十方天下人皆使早得脫解，無所復拘著。』

[0451c11] 「菩薩棄家行學道時，心念言：『十方天下人皆使得出去，莫復還入愛欲中，無所復貪。』

[0451c13] 「若菩薩到佛寺時，心念言：『十方天下人皆使但念佛，悉入諸經中，無所復罣礙。』

[0451c15] 「菩薩至師和上所時，心念言：『十方天下人皆使心所念善無有不得者，悉入正經中。』

[0451c17] 「菩薩索作沙門時，心念言：『十方天下人皆使所至到，悉令得成就，莫復中悔止。』

[0451c19] 「菩薩去白衣時，心念言：『十方天下人皆使極照明於功德中，莫令有懈怠。』

[0451c20] 「菩薩受袈裟時，心念言：『十方天下人皆使無所沾污，持心如佛。』

[0451c22] 「菩薩剃頭髮時，心念言：『十方天下人皆使垢濁悉除去，莫復與共會。』

[0451c23] 「菩薩作大沙門時，心念言：『十方天下人皆使還漚和拘舍羅波羅蜜悉得經。』

[0451c25] 「菩薩作沙門時，心念言：『十方天下人皆使作沙門時，令如佛悉度十方天下人。』

[0451c27] 「菩薩持戒時，心念言：『十方天下人皆使護持禁戒，莫令犯如法。』

[0451c28] 「菩薩受和上時，心念言：『十方天下人皆使念所知禪極過度，無所一罣礙。』

[0452a01] 「菩薩受師時，心念言：『十方天下人皆使所作悉為狎習，如所教法持不失。』

[0452a03] 「菩薩自歸於佛時，心念言：『十方天下人皆使無不歡樂於佛法，悉生極好處。』

[0452a04] 「菩薩自歸於經時，心念言：『十方天下人皆使無不得深經藏，所得智慧如大海。』

[0452a06] 「菩薩自歸於僧時，心念言：『十方天下人皆使無不得依度，如比丘僧有所依度，樂於佛道德。』

[0452a08] 「菩薩開戶時，心念言：『十方天下人皆使早開天門、入佛經門，莫復厭還者，及自到佛泥洹道。』

[0452a10] 「菩薩入室中時，心念言：『十方天下人皆使得度脫，所居止處早如佛所止處；早逮得深經，眾阿羅漢、辟支佛所不能及。』

[0452a13] 「菩薩閉戶時，心念言：『十方天下人皆使早閉塞惡道門，諸所有宿命惡悉燒盡。』

[0452a15] 「菩薩敷床時，心念言：『十方天下人皆使早入至深經中，悉視十方人虛空。』

[0452a16] 「菩薩坐時，心念言：『十方天下人皆使坐安，如佛坐於師子座上時，莫令心有所著。』

[0452a18] 「菩薩正坐時，心念言：『十方天下人皆使入正功德中，無令有狐疑增減佛經中。』

[0452a20] 「菩薩喘息時，心念言：『十方天下人皆使喘息定，成止足。』

[0452a21] 「菩薩佪念觀時，心念言：『十方天下人皆使當作是念：「見無常法。」』

[0452a23] 「菩薩起坐時，心念言：『十方天下人皆使所見虛空法無有不了知者。』

[0452a24] 「菩薩足蹈地時，心念言：『十方天下人皆使住安隱，不復動搖。』

[0452a26] 「菩薩著泥洹僧時，心念言：『十方天下人皆使撿持功德，悉愧於世間諸所有，早令得佛道。』

[0452a28] 「菩薩繫帶時，心念言：『十方天下人皆使結諸功德悉令堅。』

[0452a29] 「菩薩被安和時，心念言：『十方天下人皆使重益得諸功德，悉入諸經中，極過度去。』

[0452b02] 「菩薩被震越時，心念言：『十方天下人皆使常樂喜於佛經，未曾有離時。』

[0452b03] 「菩薩持楊枝時，心念言：『十方天下人皆使學諸經，悉淨潔得。』

[0452b05] 「菩薩漱齒洗口時，心念言：『十方天下人皆使諸垢濁悉淨潔，去清淨住。』

[0452b06] 「菩薩左右時，心念言：『十方天下人皆使棄眾惡，斷絕婬泆、瞋恚、愚癡。』

[0452b08] 「菩薩行至水時，心念言：『十方天下人皆使上佛經悉淨潔。』

[0452b09] 「菩薩持水行時，心念言：『十方天下人皆使無不謹勅，軟好心淨潔。』

[0452b11] 「菩薩澡手時，心念言：『十方天下人皆使軟好手取諸經道法。』

[0452b12] 「菩薩洗面時，心念言：『十方天下人皆使入佛經道，面門莫令有瑕穢。』

[0452b14] 「菩薩向出門時，心念言：『十方天下人皆使逮所求索悉疾得，無所復罣礙。』

[0452b15] 「菩薩向道時，心念言：『十方天下人皆使早得佛，莫復令還。』

[0452b17] 「菩薩行道時，心念言：『十方天下人皆使入無底經中，悉深入經，淨潔身體，無所罣礙。』

[0452b18] 「菩薩行道上坂時，心念言：『十方天下人皆使喜樂佛經，無有厭極時。』

[0452b20] 「菩薩行道下坂時，心念言：『十方天下人皆使入佛大道中，悉貫諸智慧。』

[0452b22] 「菩薩行曲道中時，心念言：『十方天下人皆使莫有邪念，無令有惡口。』

[0452b23] 「菩薩行直道中時，心念言：『十方天下人皆使心念正道，無令有諛諂。』

[0452b25] 「菩薩見揚塵滿道時，心念言：『十方天下人皆使諸欲去，常得明經。』

[0452b26] 「菩薩見淹塵滿道時，心念言：『十方天下人皆使常柔軟心，悉得諸慈哀。』

[0452b28] 「菩薩見陰涼樹時，心念言：『十方天下人皆使諸所惡法悉除去，通利入佛經中悉覺知。』

[0452c01] 「菩薩見講堂精舍時，心念言：『十方天下人皆使聽受諸經悉入中。』

[0452c02] 「菩薩見林大樹時，心念言：『十方天下人皆使無不歸仰供養者，天上世間皆悉然。』

[0452c04] 「菩薩見山時，心念言：『十方天下人皆使心念高才，明諸功德法，無有能勝者。』

[0452c06] 「菩薩見棘樹時，心念言：『十方天下人皆使疾遠離於婬泆、瞋怒、愚癡。』

[0452c07] 「菩薩見葉樹時，心念言：『十方天下人皆使道覆蓋得禪，迴入三昧。』

[0452c09] 「菩薩見華樹時，心念言：『十方天下人皆使莊身得三十二相。』

[0452c10] 「菩薩見實樹時，心念言：『十方天下人皆使得華實，悉具足於佛經中。』

[0452c12] 「菩薩見流水時，心念言：『十方天下人皆使入佛經流淵中，悉得佛智。』

[0452c13] 「菩薩見井時，心念言：『十方天下人皆使早開經門，一味無有異。』

[0452c15] 「菩薩見汲水時，心念言：『十方天下人皆使所道智悉具足，開入功德法中。』

[0452c16] 「菩薩見泉水時，心念言：『十方天下人皆使所問慧者多所解，悉會於佛經道中。』

[0452c18] 「菩薩見大水時，心念言：『十方天下人皆使悉重持諸功德法無有盡[歹*斯]，時無有能過者。』

[0452c20] 「菩薩見橋梁時，心念言：『十方天下人皆使得諸經極過度人，如橋梁過人，無有極止時。』

[0452c22] 「菩薩見宅舍時，心念言：『十方天下人皆使遠離於愛欲，十方人心所念者皆悉知。』

[0452c24] 「菩薩見園時，心念言：『十方天下人皆使心無所拘著，不樂於五音樂、五所思。』

[0452c26] 「菩薩見果園時，心念言：『十方天下人皆使心無所愁憂，悉得深智本根。』

[0452c27] 「菩薩見戲園時，心念言：『十方天下人皆使無不精進者，莫令離於佛諸經。』

[0452c29] 「菩薩見莊嚴大眾出時，心念言：『十方天下人皆使莊嚴，於三十二相悉逮得。』

[0453a02] 「菩薩見人愁憂時，心念言：『十方天下人皆使莫復愁憂。』

[0453a03] 「菩薩見人樂時，心念言：『十方天下人皆使樂喜深經。』

[0453a04] 「菩薩見人不樂時，心念言：『十方天下人皆使恩愛無所著。』

[0453a05] 「菩薩見人安隱時，心念言：『十方天下人皆使安隱，逮得如佛安隱。』

[0453a07] 「菩薩見人勤苦時，心念言：『十方天下人皆使滅[歹*斯]諸勤苦，悉見正真道。』

[0453a09] 「菩薩見人強健時，心念言：『十方天下人皆使強健，如佛時身強健。』

[0453a10] 「菩薩見人病時，心念言：『十方天下人皆使念無常，悉入虛空中，盡究竟於佛經莫復還。』

[0453a12] 「菩薩見端正人時，心念言：『十方天下人皆使愛樂於佛經。』

[0453a13] 「菩薩見醜人時，心念言：『十方天下人皆使莫墮醜惡中。』

[0453a15] 「菩薩見報恩時，心念言：『十方天下人皆使報恩於諸菩薩。』

[0453a16] 「菩薩見不報恩人時，心念言：『十方天下人皆使無有慳貪，悉示人於正道。』

[0453a18] 「菩薩見沙門時，心念言：『十方天下人皆使受諸經，悉究竟得。』

[0453a19] 「菩薩見異道人時，心念言：『十方天下人皆使諸惡根本悉消盡儩，究竟諸經。』

[0453a21] 「菩薩見仙人時，心念言：『十方天下人皆使所求願盡悉得，所作為皆成足。』

[0453a22] 「菩薩見被鎧人時，心念言：『十方天下人皆使受鎧，悉具足於佛經。』

[0453a24] 「菩薩見愚鈍時，心念言：『十方天下人皆使黠健，所作為莫墮眾惡中。』

[0453a25] 「菩薩見講經時，心念言：『十方天下人皆使所聞知無不解慧者。』

[0453a27] 「菩薩見帝王時，心念言：『十方天下人皆使自致為經中王，自然轉經，說道無有休絕時。』

[0453a29] 「菩薩見太子時，心念言：『十方天下人皆使作佛子，常化生於經中。』

[0453b01] 「菩薩見公卿時，心念言：『十方天下人皆使明於深經中，所問慧莫不解遣承用者。』

[0453b03] 「菩薩見旁臣長吏時，心念言：『十方天下人皆使念正，莫用有惡，無令遠離於諸菩薩。』

[0453b05] 「菩薩見城時，心念言：『十方天下人皆使身體無有與等者，悉令人善無有能過者。』

[0453b07] 「菩薩見宮闕時，心念言：『十方天下人皆使樂明於心，常念與善功德相值。』

[0453b08] 「菩薩見持錫杖時，心念言：『十方天下人皆使常作善，為人所仰，常欲施與人，教人為善法。』

[0453b10] 「菩薩持鉢時，心念言：『十方天下人皆使多所饋遺，悉受所供養，皆入於無底功德中。』

[0453b12] 「菩薩行分越時，心念言：『十方天下人皆使入佛法處，無有忘誤時。』

[0453b14] 「菩薩至人家門時，心念言：『十方天下人皆使至佛經門。』

[0453b15] 「菩薩入門內時，心念言：『十方天下人皆使入佛智慧內。』

[0453b16] 「菩薩未受飯食時，心念言：『十方天下人皆使無有逆難，悉入般若波羅蜜經中。』

[0453b18] 「菩薩未得飯時，心念言：『十方天下人皆使莫復墮泥犁、禽獸、薜荔、監樓、惡道中。』

[0453b20] 「菩薩見空鉢時，心念言：『十方天下人皆使空於愛欲中。』

[0453b21] 「菩薩見滿鉢時，心念言：『十方天下人皆使滿諸功德中。』

[0453b22] 「菩薩見受飯鉢時，心念言：『十方天下人皆使奉行佛道事。』

[0453b24] 「菩薩見慚愧人時，心念言：『十方天下人皆使無不慚愧於愛欲者。』

[0453b25] 「菩薩見不慚愧人時，心念言：『十方天下人皆使心所念惡悉棄捐，莫不慈哀者。』

[0453b27] 「菩薩得美食時，心念言：『十方天下人皆使所願無不悉得者，心無沾污。』

[0453b29] 「菩薩得麁飯食時，心念言：『十方天下人皆使柔軟心，無不愍傷者。』

[0453c01] 「菩薩飯時，心念言：『十方天下人皆使如禪食足，常飽於經。』

[0453c02] 「菩薩食味時，心念言：『十方天下人皆使飽味，如佛喉咽所化味時，悉令逮得於甘露名經。』

[0453c04] 「菩薩飽已時，心念言：『十方天下人皆使所作為悉成足，入佛經極過去。』

[0453c06] 「菩薩說經呪願時，心念言：『十方天下人皆說所道無有盡時，悉入佛諸深經中。』

[0453c08] 「菩薩說經呪願已出去時，心念言：『十方天下人皆使出於三處色無常空中，悉受得佛智慧。』

[0453c10] 「菩薩入水時，心念言：『十方天下人皆使入佛智慧中，過去當來今現在悉平等。』

[0453c12] 「菩薩浴時，心念言：『十方天下人皆使洗除心垢，悉令去明極照至邊。』

[0453c13] 「菩薩見熱時，心念言：『十方天下人皆使遠離於熱，極過度去。』

[0453c15] 「菩薩見寒時，心念言：『十方天下人皆使作人中將，得極明涼好處。』

[0453c16] 「菩薩見誦經時，心念言：『十方天下人皆使解於諸經處，盡求索智，悉攬持諸慧。』

[0453c18] 「菩薩見佛時，心念言：『十方天下人皆使與諸佛共會，心無所罣礙。』

[0453c19] 「菩薩上向視佛時，心念言：『十方天下人皆使眼所視無所罣礙，見無極處。』

[0453c21] 「菩薩為佛禮拜頭腦著地時，心念言：『十方天下人皆使無有能逮見佛頭上者，天上天下。』

[0453c23] 「菩薩拜起正視佛時，心念言：『十方天下人皆使行經無有與等者。』

[0453c25] 「菩薩繞佛一匝時，心念言：『十方天下人皆使繞極善所作，為皆究竟賜經明。』

[0453c26] 「菩薩繞佛三匝時，心念言：『十方天下人皆使所作為心常勇，未甞遠離於佛道。』

[0453c28] 「菩薩稱譽佛功德威神時，心念言：『十方天下人皆使所作為功德不可計、威神不可計，功中極過度。』

[0454a01] 「菩薩洗足時，心念言：『十方天下人皆使悉得佛神足念飛，無所復罣礙，悉入具。』

[0454a03] 「菩薩稱譽佛相時，心念言：『十方天下人皆使身體悉具足，如佛經身。』

[0454a05] 「菩薩臥坐時，心念言：『十方天下人皆使不復繫於愛欲，勤苦中悉淨潔。』

[0454a06] 「菩薩覺起時，心念言：『十方天下人皆使得佛智慧、得十力。』

[0454a06] 「是為菩薩常所行道。」

[0454a08] 是釋迦文佛剎凡有百億釋提桓因坻，皆忉利天上，悉各思想欲請佛。諸釋提桓因坻皆為佛於紫紺正殿上，施七寶師子座，以天所有名好劫波育雜色、若干種絕殊好，皆敷著座上，皆施絕好交露帳、皆各於適已。

[0454a12] 佛即悉知之。佛便分身威神，悉皆在百億忉利天上釋提桓因坻外門。一一釋提桓因坻皆有一佛，凡有百億佛，皆與諸菩薩等俱。

[0454a15] 諸釋提桓因坻皆大歡喜，悉出迎，為佛作禮，請佛入。

[0454a17] 佛即與諸菩薩等俱入，至紫紺正殿上帳中坐。諸菩薩等悉各於一一七寶蓮華師子座交露帳中坐。

[0454a19] 佛續在是百億小國土與諸菩薩共坐，威神不動。十方諸菩薩大復來會——曇昧摩提菩薩、復有曇昧摩提菩薩、師利摩提菩薩、俱那摩提菩薩、墮夜摩提菩薩、沙頭摩提菩薩、若那摩提菩薩、沙遮摩提菩薩、阿迦摩提菩薩、沙羅摩提菩薩、薩和摩提菩薩。

諸菩薩求佛本業經

【經文資訊】大正藏第 10 冊 No. 0282 諸菩薩求佛本業經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，佩君、廖予安大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA