集一切福德三昧經卷中

姚秦三藏鳩摩羅什譯

[0994a13] 爾時，佛告淨威力士：「善男子！云何菩薩摩訶薩淨戒莊嚴？謂戒淨無缺、不捨學戒，愍於毀禁、極敬持戒，淨身三業、淨口四過、淨意三業，自成十善、教他十善，不自稱譽、不起戒慢、勤進修戒，頭陀德中心不動轉，住於聖種自護己心，不見他過、不作眾惡，不願諸有、亦不喜樂，勸他修善、勤營助他，不悕望樂、勸人布施，不捨阿練若處，為病給使，作已歡喜，如說如作，失利不憂、得利不高，毀譽稱譏及與苦樂心不傾動，斷除愛恚、不懷怨嫌，修行慈心、視怨如親，不以戒自高、不向餘乘、不禮餘天，捨離諸見蓋覆、使纏斷除滅悔，捨財無悔心生歡喜，不生諸有心不願樂，忍於疲苦、善護進心，遠離著心、不驚怖畏、無生法忍。

[0994a26] 「善男子！菩薩摩訶薩為集此戒，乃至失命終不毀犯，不為王位護持禁戒，不為生天、不為帝釋、不為梵王護持禁戒，不為封邑、不為自在、不為妙色護持禁戒，不為端正、不為名稱、不為讚歎、不為利養、不為恭敬、不為活命、不為飲食、不為臥具、不為病藥護持禁戒，不為眼色、不為耳聲、鼻香、舌味、身觸、心法護持禁戒，不依倚色、不依受、想、行、識護持禁戒，不依欲界、色界、無色界護持禁戒，不畏地獄、餓鬼、畜生、不為救護護持禁戒，不畏人道貧窮困苦護持禁戒，不畏天道貧窮苦故護持禁戒，不畏天、龍、夜叉、乾闥婆、阿修羅、緊那羅、迦樓羅、摩睺羅中貧苦惱故護持禁戒。

[0994b10] 「為佛種故護持禁戒，為住聽法如聞而行護持禁戒，為僧種故護持禁戒，為欲出過生、老、病、死、憂悲、苦惱故護持禁戒，為欲解脫諸眾生故護持禁戒，為安樂利益諸眾生故護持禁戒，欲住佛法故護持禁戒，欲轉法輪故護持禁戒，為集聖種故護持禁戒，為不斷佛法僧種故護持禁戒，為妙神通故護持禁戒，為戒、定、慧解脫、解脫知見故護持禁戒，為神足變化應現無方護持禁戒。如是持戒，不毀、不缺、不穿、堅實、無所作為、具足成就、精妙無染、清淨香潔、智者所讚、諸佛所歎，如法修行堅固真實。

[0994b21] 「若菩薩成就如是持戒，不失十法。何等十法？謂不失於轉輪王位，既在是位不生放逸，悕望欲得無上菩提願得見佛；不失帝釋，既得是處不生放逸，悕望欲得無上菩提願得見佛；不失梵王，既在是處不生放逸，悕望欲得無上菩提願得見佛；淨信正真不失聞法；如所聞法善能分別；不失攝取菩薩智慧；不失無斷無礙辯才；不失集聚一切善根；不失一切諸佛聲聞緣覺所讚；不失疾能通達一切諸佛智慧。若菩薩成就如是持戒，不失此十法。

[0994c02] 「菩薩成就如是戒聚，諸天常禮、諸龍宗敬、夜叉常供、諸乾闥婆亦常供養，阿修羅敬侍，諸王、婆羅門、長者、居士皆尊重之；智者常趣、諸佛常念、諸天世人常師事之，常愍眾生。

[0994c06] 「若菩薩如是淨持戒聚，不生四處，除化眾生。何等四？不生邊地、不生無佛國、不生邪見家、不生惡道。菩薩如是淨持戒聚不生四處。

[0994c09] 「復次，善男子！菩薩如是淨持戒聚不失四法。何等四？所謂不失菩提之心、不失念佛、不失聞法、既聞法已乃至無量阿僧祇劫而不忘失，是為菩薩淨持戒聚不失四法。

[0994c13] 「善男子！若菩薩如是淨護戒聚，不值四處——不值法滅、不值刀兵劫、不值飢餓劫、不值劫燒。菩薩如是淨持戒聚不值是四。

[0994c16] 「復次，善男子！菩薩如是淨持戒聚得四勝法。所謂不誑佛、不誑諸天、不誑眾生、不誑自心。菩薩如是淨持戒聚得四勝法。

[0994c18] 「復次，善男子！菩薩成就護持戒聚離十種畏。何等十？離地獄畏，離畜生畏，離餓鬼畏，離貧窮畏，離不稱讚畏，離諸纏畏，離諸聲聞、緣覺位畏，離天、龍、夜叉、乾闥婆、阿修羅、迦樓羅、緊那羅、摩睺羅伽、拘辦茶、羅剎等畏，離魁膾、刀杖、火毒等畏，離諸師子、虎豹、熊羆及多勒叉、狐狼、蟒蛇、猫鼠、百足毒蛇、[虫*旦][虫*賴]、王賊等畏。菩薩如是住淨戒聚離十種畏。

[0994c26] 「善男子！菩薩持戒則能發起一切佛法，乃至起於無上菩提。何以故？若有持戒便有三昧、若有持戒便有智慧、若有持戒便有解脫、若有持戒便有解脫知見。

[0995a01] 「善男子！云何名戒？戒者，名為寂調結使。以何緣故名為結使？以染污三有諸眾生故名為結使。云何名寂？無妄想、無分別、無起著，永不思念一切諸法，是名寂調一切結使。

[0995a05] 「善男子！若菩薩摩訶薩不能如是知寂調結使，是不名為戒聚清淨。何以故？若不能知寂調結使，雖生梵世猶為結染，乃至非想非非想處猶為結使。善男子！是故當知寂三界結名淨戒聚。」

[0995a09] 爾時，淨威力士白佛言：「世尊！若離三界諸結使染名淨戒聚，世尊何故為菩薩時離三界結，還生其中？」

[0995a11] 爾時，世尊告淨威力士：「善男子！菩薩摩訶薩不以自結生於三界，以方便故同在三界無三界結，化眾生故。善男子！假使人天能畫虛空現諸色像，於意云何？為希有不？」

[0995a15] 「如是世尊！如是善逝！是人所作甚為希有。」

[0995a16] 佛言：「善男子！菩薩捨離一切結使，處在三界、現三乘化，是乃希有。」

[0995a17] 淨威力士言：「世尊！是菩薩成就住解脫門，憐愍眾生還住三界。世尊！譬如有人從魁膾所得全身命，既得脫已，復還其所而語之言：『汝今殺我，莫殺餘人。』世尊！是三界者如魁膾舍、一切眾生喻應死者、生死諸行猶如魁膾、從得脫者猶如菩薩脫三界已，為化眾生、為脫眾生還住三界。世尊！是菩薩大悲，諸聲聞、緣覺所不能及。何以故？聲聞、緣覺無是大悲、無善方便、無淨戒莊嚴。」

[0995a26] 世尊復告淨威力士：「善男子！云何菩薩摩訶薩善能修集多聞莊嚴、求學多聞？善男子！菩薩摩訶薩於諸和上阿闍梨所，恭敬、供養、尊重、讚歎，隨教而行，除捨憍慢速受教誨，於正法中生起藥想、於和上阿闍梨所生起佛想、於自身所起病人想、於說法者起明醫想，為集佛法不愛身命，於諸財物衣鉢之餘起惱結想。雖具封祿不生愛著，為重法故一切悉捨、為護正法應捨一切世間珍寶、為得法故應捨一切名譽讚歎、為得法王捨諸王位。為捨一切諸結使故，應當勤修集法相應；為救一切諸眾生故，應當勤修集法相應。菩薩摩訶薩修集諸法者，一切善根自然而得。是故，善男子！菩薩摩訶薩欲成菩提、欲竪立智柱，應修多聞。

[0995b11] 「善男子！如帝釋堂因柱得住，三十三天在中歡樂。如是，善男子！由菩薩智柱，一切諸天世人悉蒙受樂。

[0995b14] 「善男子！若有菩薩發菩提心，菩提所攝言欲作佛，於多聞中而不勤修，諸眾生中最為無智。是故，善男子！菩薩摩訶薩應勤精進修集多聞，諸眾生中為多聞柱。是時，諸天歡喜踊躍。是善丈夫，堅牢精進修集智慧，必能獲得於佛十力；是善丈夫，當以慧力斷諸結網；是善丈夫，當演說法斷於一切眾生結使；是善丈夫，當往至彼菩提樹下諸佛坐處；是善丈夫，當以自力降一切魔；是善丈夫，當轉十二行相法輪。

[0995b23] 「善男子！若有菩薩修多聞時，一切魔宮皆悉闇蔽，三千大千世界魔王皆悉憂惱，作如是言：『是人今者勝過我等。』其餘魔天各作是言：『是人降伏於我等主，我等一切悉屬是人。』

[0995b27] 「何以故？善男子！由是菩薩集多聞慧能寂結使，以無結使魔不得便；已有多聞則能分別，既能分別則能修行，已能修行魔不得便；修多聞者遠離邪見，得住正見，已能正住魔不得便，則能正修；已能正修，能分別義，離諸非義，便能正度義及非義。

[0995c04] 「善男子！以是緣故應如是知。善男子！菩薩修集是多聞時，除四種魔。所謂陰魔、煩惱魔、死魔、天魔。

[0995c06] 「善男子！如本菩薩集多聞時，欲法、利法、善住於法，我今少說。

[0995c07] 「善男子！乃往過世阿僧祇劫無量無邊不可思議。爾時，有大仙人名曰最勝，住山林中具五神通，常行慈心。作如是念：『我今山中修行慈心無所利益，不但慈心能滅眾生無量劫中所集煩惱，非此慈心能起正見。』復作是念：『因於何事能起正見？』作是念言：『有二因緣能起正見。謂從他聞、聞已正思。以是二法能生正見。』是時，便生求多聞心：『當從何處得聞善說，為法因緣集法相應？』

[0995c16] 「爾時，仙人至諸聚落封邑郡縣王城，處處推求多聞，了不能得說法之師。時魔天子來至其所，作如是言：『我今有佛所說一偈。』是最勝仙聞佛偈名，即語之言：『為我演說。』時天報言：『汝今若能剝皮為紙、以血為墨、折骨為筆，書寫此偈，乃當相與佛所說偈。』

[0995c21] 「善男子！時最勝仙作是念言：『今我此身無量生死，在在生處賊兵魁膾，百千劫中常以無事墮在彼手，利刀割截、分解支節，或為欲故、或財利故，殺縛、捶打、繫閉、訶罵，受無量苦都無利益，唐受割截。我今當以此不堅身易得妙法。』歡喜踊躍，我得大利，聞是法語，於此天所生師宗想。即以利刀自剝身皮乾以為紙、復刺出血用以為墨、復折其骨削以為筆，合掌向天而作是言：『天為我說佛所得偈。如先所勅，剝皮為紙、出血為墨、折骨為筆，我悉作已。』

[0996a02] 「善男子！時魔天子見最勝仙恭敬為法，見已愁悴，即便隱去。

[0996a04] 「善男子！時最勝仙見天沒已，作如是念：『我今為法生恭敬心，剝皮為紙、折骨為筆，我今如此恭敬求法，而是善根終不敗亡。若我此言誠實不虛，起慈悲心為諸眾生不惜身命，剝皮為紙、出血為墨、折骨為筆。若我至心誠實不虛，餘方世界大慈大悲能說法者，當現我前。』

[0996a10] 「善男子！最勝大仙作是語時，一念之頃，東方去此佛土三十二佛剎，彼有國土名普無垢，是中有佛號淨名王如來、應供、正遍覺，今者現在，知最勝仙心念所作，亦欲教化是閻浮提諸眾生故，譬如壯士屈伸臂頃，乘空而來到是最勝仙人前住，及五百菩薩。是淨名王如來放大光明遍照彼林，天雨眾花，時彼樹林枝葉、花果皆出法音。爾時，無量百千萬億諸天來集。

[0996a18] 「是時，彼仙得淨名王佛光觸身已，苦痛悉除，還復如故，無有瘡瘢。爾時，彼仙頭面敬禮佛世尊足，右遶三匝，合掌頂上，白淨名王佛而作是言：『世尊是我師！善逝是我師！世尊！我今歸依佛、歸依法、歸依僧，惟願世尊為我說法。我聞法已，不信眾生，行邪見者、壞正見者、行黑闇者，導示正故而為說法。』

[0996a25] 「善男子！爾時，淨名王佛因最勝仙及諸天子諸菩薩等，為其演說此集一切福德三昧法。彼天眾中八千天子本種善根，皆發無上正真道心；最勝大仙得大喜悅，生於大信得無礙辯。

[0996a29] 「彼佛如來復為演說八金剛句。何等八？一切諸法性本淨句，一切諸法離結使故；一切法無漏句，盡諸漏故；一切法離巢窟句，過巢窟故；一切法無門句，無有二故；一切法普遍句，示解脫門故；一切法無去句，無去處故；一切法無來句，斷諸來故；一切法三世等句，去來現在無二相故。彼淨名王佛演說如是八金剛句，是中開解一切法義。

[0996b08] 「復更演說餘八法門，令菩薩摩訶薩疾成就智。何等八？謂一切法名字門，以名分別一切法故；一切法音聲門，以言分別令歡喜故；一切法共要門，一切諸法決定相故；一切法言說門，虛妄自在故；一切法自相門，離他相故；一切法畢竟盡門，無所有故；一切法分別門，從分別有故；一切法平等門，等一味故。最勝！是名八法門疾成就智。

[0996b15] 「最勝！復有八字種子門，能成就於無盡辯才。何等八？一切法阿字種子門，示法無生故；一切法蛇字種子門，示第一義法故；一切法那字種子門，示字名色故；一切法遮字種子門，示現一切法調伏故；一切法婆字種子門，示一切法入平等故；一切法多字種子門，示如不壞故；一切法迦字種子門，滅苦業故；一切法摩字種子門，究竟成就斷一切法故。是名八字種子門，能成就於無盡辯才，是故最勝。

[0996b24] 「是八字種子句門、八法句門、八金剛句門，正念修行，常離憒閙，恒善思惟，觀察修集功德之利。

[0996b26] 「善男子！淨名王如來說是法已，放大光明遍照世界，震動大地，即沒不現，與諸菩薩還至彼土，彼諸眾生都不覺知佛來去時。

[0996b29] 「善男子！爾時，最勝大仙成就聖辯，諸天侍衛、諸天守護為降魔故，至諸聚落諸城國邑，為諸眾生廣敷演說此集一切福德三昧。滿于千歲常演說法，令八萬四千眾生住聲聞乘、八萬四千眾生住緣覺乘、八萬四千眾生住於大乘、八萬四千眾生作轉輪王、八萬四千眾生作釋提桓因、八萬四千眾生得作梵王、八萬四千眾生修行於慈、八萬四千眾生修行於悲、八萬四千眾生修行於喜、八萬四千眾生修行於捨、無量眾生得生天上。

[0996c10] 「是最勝大仙後乃命終，即往生彼淨名王佛普無垢土，及八萬四千天子亦生彼土。

[0996c12] 「善男子！於意云何？爾時，最勝仙者豈異人乎？汝勿有疑，即我身是。我本如是欲法、敬法，說誠實言，便能敬感彼淨名王佛來至我所。是以當知，若有菩薩恭敬求法，則於其人，佛不涅槃、法亦不滅。

[0996c17] 「何以故？淨威！若有菩薩專志成就求正法者，雖在異土，常面覩佛得聞正法。淨威！若菩薩摩訶薩欲法、敬法，令諸山巖樹木林藪出諸法藏陀羅尼門，及諸經卷自來在手。淨威！諸有菩薩敬法、欲法，若有諸天曾見佛者來至其所，從於佛所得聞諸法具為演說。

[0996c22] 「淨威！利法菩薩若其壽盡，諸佛世尊增益其壽，佛力持故，欲住千歲即便能住，二千、三千、四千、五千，乃至一劫若減一劫，隨意得住。

[0996c25] 「淨威！若有菩薩敬法、欲法，不老、不病，得憶念力，進趣智慧，得於辯才。若有菩薩敬法、欲法、得見佛已，捨離諸見，趣入正見。淨威！若有菩薩敬法、欲法，一切眾生無能侵害。

[0996c29] 「是故，淨威！是大眾生應當勤修多聞莊嚴，所獲功德復過於是。

[0997a02] 「淨威！若有菩薩住是三福莊嚴，福柱廣、福增、福無盡、福不思議，無有能得是福邊者。淨威！可以一毛數大海渧，無有能盡是菩薩莊嚴福聚、淨戒多聞慧聚，得其邊者。

[0997a05] 「淨威！能稱三千大千世界草木山林及諸眾生得其輕重，不能稱量如是菩薩莊嚴福戒、多聞慧聚，得其邊者，是名解說智莊嚴已。」

[0997a08] 爾時，淨威力士白佛言：「世尊！布施莊嚴、淨戒莊嚴、多聞莊嚴，是三莊嚴，何者為最？何者為勝？」

[0997a10] 佛言：「淨威！三莊嚴中，多聞莊嚴最可稱歎、最勝尊上、無上、無上上。

[0997a12] 「善男子！如須彌邊著一芥子，而是施福及淨戒聚亦復如是，猶如芥子；多聞莊嚴如須彌山。善男子！如一小鳥所住虛空，施戒莊嚴亦復如是；多聞莊嚴如餘虛空。

[0997a16] 「善男子！布施莊嚴能作二事。何等二？能除貧窮、成大封祿。淨戒莊嚴亦作二事。何等二？一離惡道、二至善處。善男子！多聞莊嚴亦作二事。何等二？謂能除去一切諸見、能集一切智慧莊嚴。善男子！布施莊嚴是有漏報、淨戒莊嚴亦有漏報；善男子！多聞莊嚴無漏無報。是故，善男子！菩薩摩訶薩應勤精進修多聞慧。」

[0997a23] 說是施福淨戒多聞莊嚴法時，三千眾生本種善根，便發無上正真道心；五千天子於諸法中遠離塵垢得法眼淨；淨威力士得無生法忍。

[0997a26] 爾時，淨威力士白佛言：「世尊！菩薩摩訶薩成就幾法，疾能獲得無生法忍？」

[0997a28] 佛言：「善男子！菩薩成就四法，疾能獲得無生法忍。何等四？謂解知身猶如鏡像、解知言說猶如響聲、解心如幻、解諸法無二。淨威！當知菩薩成就是四法者，疾能獲得無生法忍。

[0997b03] 「復次，善男子！菩薩摩訶薩成就四法，疾能獲得無生法忍。何等四？謂慈悲普覆遍一切眾生無眾生想、解諸法空不見所解、觀見佛淨不以肉眼住於慧眼、善分別心而不見心不依猗心。善男子！菩薩成就是四法者，疾能獲得無生法忍。

[0997b08] 「復次，善男子！菩薩成就四法，疾能獲得無生法忍。何等四？所謂不捨一切眾生、捨離諸見、護持淨戒、寂一切結。善男子！菩薩成就是四法者，疾能獲得無生法忍。

[0997b12] 「復次，善男子！菩薩成就四法，疾能獲得無生法忍。何等四？謂有忍力、法轉增勝、勤行精進、解法寂靜。善男子！菩薩成就是四法者，疾能獲得無生法忍。

[0997b15] 「復次，善男子！菩薩成就四法，疾能獲得無生法忍。何等四？所謂得禪而不依禪、以慧分別無有戲論、成就方便攝取眾生、增長諸行善知諸行。善男子！菩薩成就是四法者，疾能獲得無生法忍。

[0997b20] 「復次，善男子！菩薩成就四法，疾能獲得無生法忍。何等四？謂以大慈救諸眾生、謂以大悲不厭生死、謂以大喜欣樂於法、謂以大捨斷一切愛。善男子！菩薩成就是四法者，疾能獲得無生法忍。

[0997b24] 「復次，善男子！菩薩成就四法，疾能獲得無生法忍。何等四？謂得三解脫門、解知三世、超過三界、信法性無生。善男子！菩薩成就是四法者，疾能獲得無生法忍。」

[0997b27] 演說如是諸四法時，淨威力士得無生法忍，歡喜踊躍，上昇虛空，高七多羅樹。爾時，三千大千世界六種震動，人天伎樂同時俱作，天雨花雲，大光普照遍此世界。

[0997c02] 爾時，世尊即便微笑。

[0997c03] 諸佛常法若微笑時，若干百千青、黃、赤、白、紅、紫等光從面門出，遍照無量無邊世界，上過梵世，還遶身三匝從頂相入。

[0997c05] 時大德阿難即從坐起，整衣服，偏袒右肩，右膝著地，合掌向佛白言：「世尊！佛不妄笑，今者世尊何緣而笑？」

[0997c08] 說偈問曰：

「得無上智無垢眼，　　諸根寂靜到彼岸，
　大光須彌金山色，　　導師以何因緣笑？
　善知眾生諸根行，　　淨慧相應知三世，
　得於無想最上智，　　面如滿月說笑緣。
　如過去佛及未來，　　現在諸佛尊亦爾，
　種種真實清淨行，　　善知一切如實義。
　其身普遍諸佛界，　　音聲亦滿諸佛界，
　慈心普遍諸眾生，　　願說誰與智相應？
　自在知法如水月，　　如幻化相亦如夢，
　如空如電清淨法，　　今人師子何緣笑？
　解空無相無願法，　　善知實性常調心，
　如風遊行虛空中，　　惟願演說何緣笑？
　今佛智慧知誰心？　　誰應道樹下降魔？
　誰當坐於金剛座？　　人仙今者何緣笑？
　非是聲聞之境界，　　亦非緣覺之所及，
　是佛大海智境界，　　願說所為之因緣。」

[0997c25] 爾時，佛告阿難：「汝今見是淨威力士住虛空不？阿難！是淨威力士過三百億阿僧祇劫，當得作佛，號多莊嚴王出現於世如來、應供、正遍覺、明行足、善逝、世間解、無上士、調御丈夫、天人師、佛、世尊，於此東方國名嚴淨，劫名梵歎。阿難當知，是多莊嚴王佛嚴淨國中當得成佛，其土豐樂安隱熾盛，是諸人眾所受用物如兜率天。是莊嚴王佛不說餘法，惟菩薩乘；乃無聲聞、緣覺乘名，純菩薩僧皆得法忍；無諸八難、無有魔怨及諸外道。彼佛壽命無有限量，琉璃為地，閻浮那提金花以間錯之。」

[0998a06] 爾時，淨威力士從空而下，頂禮佛足，合掌向佛求索出家，佛即聽許。

[0998a08] 爾時，那羅延菩薩白言：「世尊未曾有也！善逝未曾有也！乃能以是勝妙善法善調眾生，乃至能令如是憍慢競勝眾生，是等當見佛如來時，即得歡喜除捨憍慢，禮如來足。如此淨威大慢力士，除捨慢已，得勝上法，復當調伏無量眾生除捨憍慢。世尊！是淨威力士為曾供養幾佛，世尊！種諸善根，乃能如是速疾開解？」

[0998a15] 爾時，佛告那羅延菩薩：「那羅延！是淨威力士曾於過世供養六十二億諸佛，種諸善根；從今已後，當復值遇無量無邊阿僧祇佛，恭敬、供養、尊重、讚歎，淨修梵行。」

[0998a19] 那羅延言：「世尊！是淨威力士復以何緣懷大憍慢，求佛競勝？」

[0998a20] 佛告那羅延：「菩薩摩訶薩有四法忘菩提心。何等四？謂增上慢、不敬重法、輕善知識、說不實語。那羅延！菩薩有此四法忘菩提心。

[0998a23] 「那羅延！菩薩摩訶薩復有四法忘菩提心。所謂讚歎趣向聲聞緣覺乘者、呵向大乘、毀呰菩薩、悋惜於法。那羅延！菩薩有是四法忘菩提心。

[0998a26] 「那羅延！菩薩復有四法忘菩提心。何等四？於諸眾生行幻惑術、詐偽親近、於善知識合偶言說、為利養故。那羅延！菩薩有是四法忘菩提心。

[0998a29] 「那羅延！菩薩復有四法忘菩提心。何等四？不覺魔事、不除業障、志意羸弱、無方便慧。那羅延！菩薩有是四法忘菩提心。

[0998b03] 「那羅延！是淨威力士本造惡業，忘菩提心。我今當說，汝善聽之。

[0998b04] 「乃往過世，此賢劫中，有佛出世號迦迦孫。是佛法中有大婆羅門，名曰善財，起大憍慢、得增上慢，不往佛所。憍慢、增上，與說王法諸婆羅門而共諍競。是憍慢故，獲得現報，退失多事——謂不見佛、不聞正法、亦不得聞趣向菩薩大乘之法、亦不得聞諸天淨法、亦不得聞功德善根，迴向菩提而不堅固；為此五惡法遮持故離菩提心。

[0998b12] 「那羅延！於意云何？爾時善財婆羅門者，豈異人乎？汝勿有疑，即今淨威力士是也。以憍慢故，忘菩提心；以菩提心本善根故，不墮惡道；雖成大力，猶有憍慢。佛力所持，得聞佛力及菩薩力，捨離傲慢將來見佛。不作眾惡，因本善根，今現發起，速疾得是無生法忍。」

[0998b18] 爾時，那羅延菩薩語淨威力士：「汝住何法得無生忍而受記別？」

[0998b19] 淨威答言：「我以生起諸凡夫法得受記別。」

[0998b20] 那羅延言：「云何而生？」

[0998b21] 淨威答言：「生如不生，如是生；滅如不滅，如是滅；如是而生，亦復不住。」

[0998b22] 那羅延言：「善男子！若其爾者，佛法、凡夫法，有何差別？」

[0998b23] 淨威答言：「以文字故有差別耳，若以其義則無差別。」

[0998b24] 那羅延言：「是凡夫法有何義也？」

[0998b25] 淨威答言：「無妄想、無分別，是凡夫法義。」

[0998b26] 那羅延言：「是義何趣？」

[0998b27] 淨威答言：「而是義者，離凡夫法趣於佛法。」

[0998b28] 那羅延言：「佛法有何義？」

[0998b28] 淨威答言：「不作二是佛法義。」

[0998b29] 那羅延言：「善男子！如佛所說，依法不依人。又復說言，有二因緣起於正見。何等為二？因外言聲、內善思惟，如是之義即是文字。」

[0998c03] 淨威答言：「那羅延！依法菩薩不取文字、不取非文字。若得文字是即為義，而是義者是不得義。是故，不依於義，一切諸法都無有義。何以故？一切諸法不可得故，非方不離方，隨所住處即處自滅。如佛所說，畢竟滅想是名為義。是故，那羅延！依義者，無法可依、無不可依，若依非依是名為義。」

[0998c09] 那羅延言：「善男子！頗有依義即是依於一切法也。」

[0998c10] 淨威言：「有。那羅延！一切法空、一切法寂。一切法空，依亦如是；一切法寂，依亦如是。如是，那羅延！若依是義即依諸法。」

[0998c13] 那羅延言：「淨威！若如是者，一切諸法常自是依。」

[0998c14] 淨威答言：「如是如是！那羅延！一切諸法皆第一義。依第一義者彼得安樂，彼應當求於第一義。若能不起法及非法，不求二、不求不二，是名為聖分別選擇，而是選擇無作、無不作。若無作、無不作，是名為作，所求、求者義不相違。」

[0998c19] 淨威力士說是法時，五百比丘不受諸法，漏盡心得解脫；八千天子遠離塵垢，得法眼淨。

[0998c21] 爾時，那羅延菩薩語淨威力士：「如佛所說，依義不依文，然此眾生不解是義，行於二行，是不解文亦不解義。為是不解，故說依義不依於文。依文、依義，是義出過於諸文字。

[0998c25] 「善男子！如佛所說，有二因緣能生正見。謂彼有人不聞正法，調伏法中，以少緣故，便生歡喜，言我出生死，彼是增上慢。

[0998c28] 「本是增上慢，為勸是人令勤修行，彼聞法已，即便修行趣於正道。是故，佛說：『聞已得知法、聞已不作惡、聞已離無利、聞已得涅槃。』」

[0999a03] 那羅延言：「云何比丘念法相應？」

[0999a03] 淨威答言：「無相應、無不相應，若能如是，念法相應。」

[0999a04] 那羅延言：「彼修行者是語相應。」

[0999a05] 「復次，那羅延！若有比丘與念法相應，則不起瞋、不起憍慢，是名正思惟。

[0999a07] 「若有觀察說法去來現在，若解所說，為斷故說、為解故說、為修故說，不得過去世之所作、不得未來世之所作、不得現在世之所作，是正修行。

[0999a10] 「若正觀一切法性常滅，是名正修思惟所見；若見一切法性常寂，是名修正思惟所見；若正觀一切法性常定，是名修正思惟所見；若正觀諸法畢竟不生，是名修正思惟所見；若正觀一切法實無常，是名修正思惟所見；若正觀一切法無常滅，是名修正思惟所見。

[0999a16] 「若彼見者及以所見，都不可見、如如見、如不見，如是名為說示思惟。」

[0999a18] 是時，世尊讚淨威力士：「善哉，善哉！善男子！汝之所說如是相應。若能如是，則於諸法無有愚癡；如是修行則無有障。正修行者，無縛、無解。何以故？正思惟者，於一切法無斷、無趣。

[0999a22] 「若如是者，名為正見見一切法，如是正見。云何正見？謂不見法。所言見者，是說無生不實之言，語不實者說無生名。

[0999a24] 「如我所說，諸法無生，以慧初見，若至正位名為正見。若如是見名至正位。以何因緣名為正位？我與無我二俱平等，如無我等諸法等起，是名正位。」

集一切福德經卷中

【經文資訊】大正藏第 12 冊 No. 0382 集一切福德三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，毛佩君、廖予安大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA