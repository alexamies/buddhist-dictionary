佛為勝光天子說王法經


大唐沙門釋義淨奉　詔譯

[0125a15]  如是我聞：

[0125a15]  一時薄伽梵在室羅伐城逝多林  給孤獨園，與大苾芻眾百千人俱，皆是大阿  羅漢，諸漏已盡。復與無量菩薩摩訶薩俱，人
中大龍，一生補處。爾時世尊在一樹下，於勝  妙座加趺而坐，於大眾中，普為人、天演說自  證微妙之法，所謂初、中、後善，文義巧妙，純一
圓滿清淨鮮白梵行之相。

[0125a21]  爾時，憍薩羅國王  勝光天子，嚴駕侍從，出室羅伐，往逝多林，欲  禮世尊，恭敬供養，承事親近。既至林所，下車
整衣，詣大師處。遙見如來坐於樹下為眾說  法，顏貌端正，調伏諸根，意樂寂靜住增上  定，人中龍象，如師子王，亦如牛王，如善智馬，
人中最上，如白蓮華，如池湛寂，如妙高山安  處大海，具三十二相、八十種好，如妙金幢形  色充遍，亦如白日千光晃耀，如盛月輪，眾星  圍遶。

[0125b01]  時，王見已，生大歡喜，身毛遍竪，得未曾  有。灌頂大王有五盛事，所謂如意髻珠、白蓋、  白拂、寶履、寶劍，悉皆棄捨，著常人服，從以大
臣，安詳正念，諸根寂靜，偏露右肩，整理衣服，  曲躬合掌，至世尊所，禮佛雙足，布上妙華，燒  眾名香。為供養已，右繞三匝，退坐一面。

[0125b07]  時勝光王從座而起，如常威儀，合掌向佛作  如是言：「惟願大師！開悟於我，善教於我，為  國主法，令於現在恒受安樂，命終之後當生
天上，乃至菩提善心相續。」

[0125b10]  佛告大王：「善哉！  善哉！當一心聽，甚為希有！孰能致問求勝  資糧，當順法行，蠲除惡事。何以故？大王！若
王、大臣捨其善法行惡法者，於現世中人所  輕鄙，不敢親附咸生疑惑，常見惡夢多有怨  家，後生懊悔，命終之後墮地獄中。大王！若
王、大臣遠離惡法修善法者，於現世中人所  欣仰，皆來親附不生疑惑，常見好夢能除  怨敵，無復追悔，命終之後得生天上，乃至菩  提證真常樂。

[0125b19]  「大王！譬如父母，憐愛諸子，常  願安隱，令無惱害，遮其惡行，勸修善業。大王！  為天子者亦復如是，於諸臣佐乃至國人僕
使之類，咸以四攝而恩育之，布施、愛語、利行、  同事。時彼人王能於國界，廣作如是大饒益  已，成就二種利益之事。云何為二？王如父
母，愛念無差；國人如子，並懷忠孝。

[0125b26]  「復次大王！作天子者，情懷恩恕，薄為賦斂，省  其傜役；設官分職，不務繁多；黜罰惡人，賞進
賢善；不忠良者，當速遠離；順古聖王，勿行刑  戮。何以故？生人道者，勝緣所感，若斷其命，  定招惡報。大王！常當一心恭敬三寶，莫生
邪見。我涅槃後，法付國王，大臣、輔相，當為擁  護，勿致衰損；然正法炬，轉正法輪，盡未來際  常令不絕。若能如是依教行者，則令國中龍
王歡喜，風調雨順，諸天慶悅，豐樂安隱，災橫  皆除，率土太平，王身快樂，永保勝位，福力延  長，無復憂惱，增益壽命，現在名稱遍滿十方。
外國諸王咸共讚歎：『某國天子仁讓忠孝，  以法教化，拯恤黔黎，於諸國中最為第一。我  等今者，咸當歸伏此大法王，捨身之後得生  天上，受勝妙樂，乃至菩提！』

[0125c12]  「復次大王！一切諸法體性空虛，無常滅壞。譬  如有人，於夜夢中，見好園圃，山河人眾，茂林  清泉，堂舍樓閣皆可愛樂，及其睡覺，一無所
見。大王當知！所紹王位及以壽命，諸有勝  樂，自在尊貴，五欲歡娛，象馬車步、父母兄弟、  男女妃后、所有國人乃至臣妾，金銀珍寶、衣
服飲食及諸庫藏，命終之際悉皆棄捨。此等  眾事，皆是無常滅壞之法，事難保守，體是動  搖，終歸離散；可怖畏處，能生苦惱，無我、我所，
亦無主宰。常應觀察，勿為放逸。

[0125c22]  「復次，大王！譬如大樹，初生葉華，次當結實，果  既熟已，漸當墮落；青葉次黃，後悉零墜，終至
皆盡，唯有空樹。其樹乾枯，有大火至，熾然猛  焰，不久燒盡。

[0125c26]  「復次，大王！譬如日月，有大威力，具大光明，能  令黑闇悉皆除盡，此亦不久終歸磨滅。大王！  如是當觀無常、無我滅壞之事，應生怖懼。而
作國王當以法化，勿行非法，常修眾善，不隨  惡行。

[0126a02]  「復次，大王！譬如四面各有大山，從四方來，堅  固一段，無有空缺，上陵大虛，下磨地界，於中  所有草木、叢林及諸生類，無一飛走能得免
者，無有壯夫而為拒敵，亦無能以呪、藥、財物  可令迴去。大王！人間四山亦復如是，謂老、病、  死及以失勢。大王！老若來時，令人衰悴；疾病
若至，能生苦惱；死期現前，必當命斷；勢若  失時，滅其威力。

[0126a10]  「復次，大王！如師子王，駿疾多力，爪牙鋒利，入  鹿群中，隨意取食，無能為礙，此諸獸類被他  所愶，無有自在。大王當知！一切眾生被死
箭射，無有豪強，無歸無護；命欲斷時，骨節  離解，血肉乾燥，口不能言，手足撩亂，勢力都  盡；涎唾、便利遍污其身，眼等六根悉皆閉塞，
喉中氣逆，飲食不通；念念之間後識將盡，無  始時來生老病死，苦海流轉隨業而去；即於  此時命根將斷，隨所作業皆悉現前，琰摩
使人甚可怖畏，黑闇長夜無能違逆；出入之  息溘然而盡，獨行無侶，所向慞惶。捨此人間，  趣於後世，將墜大坑，入深闇處；惟涉險道，
無復資糧；業風所吹，不知前路，爾時厄難  無別歸依，於此時中隨業受報。

[0126a23]  「大王！有陀  羅尼，名曰勝幡。若人先時曾受持者，於生死  中能為善伴，共相救護。大王善聽！我今為說。  呪曰：

[0126a27]  「南謨釋迦牟奈曳　怛他揭多也　阿羅  喝  帝  三藐三勃陀也　怛姪他唵　苫謎苫謎  薩婆波跛　鉢羅苫末泥  (去)  莎訶」

[0126b01]  佛告大王：「此陀羅尼諸佛所說，於日日中清  淨澡漱，常誦七遍，有大威神能為救濟——如遭  極寒，遇炎火聚；如大熱時，得清冷水；盛夏尋
路，逢好樹陰；如渴，遇清泉；如飢，得美食；如  病，蒙呪藥，又復遇良醫；如怯怖人，得強壯伴。  大王！如是有福之人臨欲死時，有好瑞相，而
為導引。大王！於此時中唯有善法，共相護  念，為作歸依，惟此陀羅尼善能救濟。是故  大王！常當日日誦此神呪，能得消除一切罪
障，復能生長無量福因，當善觀察，無常滅壞  究竟空無，於死門中生大恐怖，以善化世莫  行惡法，常修福業起大慈悲。何以故？然於
此身常所愛護，供以名厨上妙飲食，隨時偃  息，無憂自在。雖受如是殊勝之樂，終歸不免  臨死之際飢火來逼，乏食而死。

[0126b16]  「復次，大王！所著衣服皆是微妙——迦尸、白疊、錦  綺、綾羅、涼燠。順時任情受樂，終歸不免臨死
之際委臥床席，迴轉隨人，垢膩縈身，衾裳霑  體，能令見者生可惡心。

[0126b20]  「復次，大王！平生之日澡浴嚴身，塗香、末香、種  種莊飾，熏香遍馥，頂繫花鬘。設受如此上妙  樂具，終歸不免漸將變壞，復本形狀，臭穢現
前，澡沐塗香並皆虛設。

[0126b24]  「復次，大王！多處內宮婇女圍繞，管絃代發，歌  舞隨情。以樂送時不聞憂事，終歸不免死苦  來迫，懷怖而終。

[0126b27]  「復次，大王！所居宮殿種種莊嚴，戶牖疎通，寒  溫適節；暢情終日，受樂通宵；室燎明燈，多諸  婇女，疎籠散馥，名花遍布；七寶莊校所臥之
床，氈褥重敷，并安偃枕，恣意而臥，無復憂勞。  及其業盡，終歸不免身亡之後送往寒林，置  之空野；屍骸爛潰，膿血橫流；骨肉分張，人皆
鄙賤；被諸狐狼、鵄梟、鵰鷲之所飡食。悲哉  此身！卒至於此。

[0126c06]  「復次大王！嘉晨令節，嚴駕出城，往詣芳林，縱  情遊賞，象馬車步，前後陪隨，意樂乘騎，無不  遂念，諸臣侍從，雉扇嚴儀，幰帳高懸，復持
金蓋，鼓樂並奏，鈴鐸和鳴，人皆敬奉如天帝  釋。若福命盡，琰摩使來，收錄精神將至王  所，隨分判斷，無能免者！惟有殘骸置之於
地，父母妻子及以國人，咸共悲號，椎胸懊  惱，靈輿送殯，詣彼屍林，或燒、或埋、或沈於水，  飛禽走獸、魚鼈黿鼉，聞其肉氣，爭來飡食，骨
成塵粉，與地無殊。大王當知！一切眾生稟識  之類悉皆如是，終為無常之所滅壞，體難保  信，念念遷移，諸煩惱身無可愛樂。誰有智  者不生厭離？

[0126c19]  「是故大王！當觀如是身為患本，無常所隨，鎮  被死王之所驅逼。知是事已，當為法王，不應  恣情起貪、瞋、癡，行於惡事。何以故？大王！我
不說有愚癡凡夫，於五欲境——色、聲、香、味、觸——恒  多積聚，常樂親近，如是之人能生厭足。大王！  誰於欲境能發厭心？謂賢聖人起勝智慧，現
在前時方生厭足，漸當遠離證妙涅槃。」

[0126c26]  爾時，勝光天子聞佛為說，安隱自身，長保國  位，利益含識，名聞十方，當得生天，受勝妙樂。  深心喜慶，得未曾有，合掌恭敬，一心瞻仰，白
佛言：「世尊！如來大慈，為說如是微妙法義。  我今頂戴，常願流通，舉國諸人皆令誦習。」

[0127a02]  佛言：「善哉，善哉！大王！前世修因，今受勝報，  得為天子，所願隨心。當如說行，勿為放逸！」

[0127a03]  時  勝光天子及諸大眾，皆大歡喜，信受奉行，禮  佛而去。

佛為勝光天子說王法經

* * *

【經文資訊】大正藏第 15 冊 No. 0593 佛為勝光天子說王法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，波羅提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
