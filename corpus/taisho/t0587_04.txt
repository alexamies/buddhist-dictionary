勝思惟梵天所問經卷第四


元魏天竺三藏菩提流支譯

[0079a07]  爾時，網明童子菩薩白佛言：「世尊！若有菩薩，  悕望功德利而發菩提心者，不得名為發大  乘也。何以故？一切諸法無功德利，以無對
治處故。世尊！菩薩摩訶薩不應為功德利故  發菩提心，但為大悲故，為滅眾生諸苦惱故，  生諸善法故，解脫諸邪見故，滅除諸病故，
捨我所貪著故，不觀憎愛故，不沒世法故，厭  患有為故，安住涅槃故，發菩提心。世尊！菩  薩不應於諸眾生求其恩報，亦不應觀作與  不作，又於苦樂心不傾動。

[0079a17]  「世尊！何謂菩薩摩訶薩諸善根清淨？」

[0079a17]  佛言：  「善男子！菩薩善根若生轉輪聖王位處，不得  名為善根清淨；若生帝釋王中，若生梵天王  中，亦不得名善根清淨。在所生處乃至畜生
自不失善根，亦令眾生生諸善根，是名菩薩  善根清淨。

[0079a22]  「復次，網明！云何菩薩善根清淨？  善男子布施善根清淨，以捨一切資生故。  持戒善根清淨，以除熱惱得清涼故。忍辱善
根清淨，以心不分別故。精進善根清淨，以  離懈怠故。禪定善根清淨，以不念餘乘故。  智慧善根清淨，以離諸見故。慈善根清淨，
以平等見故。悲善根清淨，以直心清淨故。  喜善根清淨，以樂諸法不生愛故。捨善根清  淨，以離諸過故。不捨菩提心善根清淨，以  不貪聲聞辟支佛地故。」

[0079b03]  爾時，文殊師利法王子在於大會，默然而住  無所論說。

[0079b04]  爾時，勝思惟梵天白佛言：「世尊！  世尊！此文殊師利法王子在大會坐，云何於  此所說法中，默然而住無所論說？」

[0079b06]  爾時，世尊  告文殊師利法王子言：「文殊師利！汝今於此  所說法中，可少說之。」

[0079b08]  文殊師利白佛言：「世  尊！佛所證法為何等相？」

[0079b09]  佛言：「文殊師利！佛  所證法無有相貌。」

[0079b10]  文殊師利言：「世尊！彼法可  說可演可論不？」

[0079b11]  佛言：「文殊師利！彼法不可說  不可演不可論也。」

[0079b12]  文殊師利言：「世尊！若彼法  不可說不可演不可論者，則不可示。」

[0079b14]  爾時，勝思惟梵天謂文殊師利法王子言：「文  殊師利！汝不為眾生演說法耶？」

[0079b15]  文殊師利問  言：「梵天！於法性中頗有二相耶？」答言：「無也。」

[0079b17]  文殊師利問言：「梵天！一切諸法不入法性  中耶？」答言：「如是。」

[0079b18]  文殊師利言：「若彼法性是  不二相，一切諸法入法性中，云何當為眾生  說法？」

[0079b20]  梵天問言：「頗有說法亦無二耶？」

[0079b20]  答言：「梵  天！若決定得說者聽者，可有說法而無有二。」

[0079b22]  梵天問言：「如來豈可不說法耶？」

[0079b22]  答言：「梵天！  佛雖說法，不以二相。何以故？如來說法無二  說故，雖有所說而無二也。」

[0079b24]  梵天問言：「若一  切法無二，云何諸凡夫無二作二？」

[0079b25]  答言：「梵天！  凡夫之人貪著我故分別為二，若不二者終  不為二，雖復種種分別為二，然其實際無有  二相。」

[0079b28]  梵天問言：「云何而識無二法耶？」

[0079b28]  答言：  「梵天！若無二可識則非無二。何以故？梵天！  無二相者不可識也。梵天！而如來不說二法，
彼法如說無如是也。何以故？以彼法無名字  章句故。」

[0079c03]  梵天問言：「如來說法取何法耶？」答  言：「梵天！如來說法無所取也。」

[0079c04]  梵天問言：「佛  所說法可不取涅槃耶？」問言：「梵天！於涅槃中  涅槃有取捨耶？」答言：「涅槃不去不來。」

[0079c06]  文殊  師利言：「如是，梵天！佛所說法不去不來。」

[0079c07]  梵  天問言：「是法云何聽？」答言：「如所說。」

[0079c08]  梵天問  言：「云何如所說？」答言：「梵天！如不識不聞，如  不識不聞如是說。」

[0079c10]  梵天問言：「誰能聽如來如  是法？」答言：「梵天！不著不漏諸境界者。」

[0079c11]  梵天  問言：「誰能知是法？」答言：「梵天！以何等人不  諍訟無識不隨喜者。」

[0079c14]  梵天問言：「云何比丘名多諍訟？」

[0079c14]  答言：「梵天！  若比丘是好是惡，是相應是不相應，此名諍  訟。是理是非理此名諍訟，是垢是淨此名諍
訟，是善是不善此名諍訟，是法可呵是法不  可呵，是法有漏是法無漏，是法世間是法出  世間，是法有為是法無為，是持戒是破戒，是
可作是不可作，是可得是不可得。梵天！此名  諍訟。

[0079c21]  「梵天！若於法中有高下心貪著取受，  皆是諍訟，佛所說法無有諍訟。梵天！樂戲  論者無不諍訟，樂諍訟者無沙門法，樂沙門
法者無有妄想。」

[0079c24]  梵天問言：「云何比丘隨佛語  隨佛教？」

[0079c25]  答言：「梵天！若比丘稱讚毀辱其心不  動，是名隨佛教。不隨文字語言，是名隨佛語。  又若比丘滅一切法相，是名隨佛教。不違於
義，是名隨佛語。又若比丘守護於法，是名隨  佛教。不違佛語，是名隨佛語。」

[0080a01]  梵天問言：「云何比丘能守護法？」

[0080a01]  答言：「梵天！  若比丘不違平等、不壞法性，是則名為能守  護法。」

[0080a03]  梵天問言：「云何比丘親近於佛？」

[0080a03]  答言：  「梵天！若比丘於諸法中，不見有法若近若遠，  是則名為親近於佛。」

[0080a05]  梵天問言：「云何比丘給  侍於佛？」

[0080a06]  答言：「梵天！若比丘身口意無所作，  是名比丘給侍於佛。」

[0080a07]  梵天問言：「誰能供養佛？」

[0080a08]  答言：「梵天！不起罪業，不起福業，不起無動  業者。」

[0080a09]  梵天問言：「誰能見佛？」

[0080a09]  答言：「梵天！若不  著肉眼，不著天眼，不著慧眼，不著法眼，不  著佛眼者。」

[0080a11]  梵天問言：「誰能見法？」

[0080a11]  答言：「梵天！  不逆諸因緣法者。」

[0080a12]  梵天問言：「誰能順見諸因  緣？」

[0080a13]  答言：「梵天！不起平等，不見平等，不生不  滅者。」

[0080a14]  梵天問言：「誰得真智？」

[0080a14]  答言：「梵天！不生  不滅諸漏法者。」

[0080a15]  梵天問言：「誰能隨學如來戒？」

[0080a16]  答言：「梵天！不起不受不取不捨者。」

[0080a16]  梵天問言：  「誰名正行？」

[0080a17]  答言：「梵天！不隨三界者。」

[0080a17]  梵天問  言：「誰為善人？」

[0080a18]  答言：「梵天！不受後身者。」

[0080a18]  梵天  問言：「誰為樂人？」

[0080a19]  答言：「梵天！無我無我所者。」

[0080a20]  梵天問言：「誰為得脫？」

[0080a20]  答言：「梵天！不壞縛者。」

[0080a21]  梵天問言：「誰為得度？」

[0080a21]  答言：「梵天！不住世間、  不住涅槃者。」

[0080a22]  梵天問言：「漏盡比丘盡何事耶？」

[0080a23]  答言：「梵天！若有所盡不名漏盡，知諸漏空相，  隨如是知名為漏盡。」

[0080a24]  梵天問言：「誰為實語？」

[0080a25]  答言：「梵天！離諸言論道者。」

[0080a25]  梵天問言：「誰為入  道？」

[0080a26]  答言：「梵天！凡夫者有入道，聖行者知一  切有為法，無所從來無所至去，則無入道。」

[0080a27]  梵  天問言：「誰能見聖諦？」

[0080a28]  答言：「梵天！若於諸法  無所見者。何以故？隨所有見皆為虛妄，無  所見者乃名為實。」

[0080b01]  梵天問言：「不見何法名為  見諦？」

[0080b02]  答言：「梵天！不見一切法名為實諦。」

[0080b03]  梵天問言：「如是實法當於何求？」

[0080b03]  答言：「梵天！  當於四顛倒中求。」

[0080b04]  梵天問言：「汝以何意作如  是說？」

[0080b05]  答言：「梵天！求四顛倒，不得常、不得樂、  不得我、不得淨，若不得常以常無故，是即無  常；以何處無樂，是即為苦；以何處無我，是
即無我；以何處無淨，是即不淨。梵天！諸法  無我是為聖諦。若人求實諦，是人不識苦；  若人斷集，是人不識集；若人見滅，是人不
識滅；若人求道，是人不識道。」

[0080b11]  梵天問言：「云  何修道？」

[0080b12]  文殊師利答言：「梵天！若不分別是  法是非法，離於二相，名為修道。以如是道，  求一切法不可得故，是名為道。如是道者，
不住世間不住涅槃。何以故？不離不至乃  名聖道。」

[0080b17]  爾時，平等行梵天婆羅門大婆羅子白文殊師  利法王子言：「文殊師利！云何優婆塞歸依佛、  歸依法、歸依僧？」

[0080b19]  答言：「善男子！若優婆塞不  起二見，云何名為不起二見？謂不起我見  不起他見，不起我見不起佛見，不起我見
不起法見，不起我見不起僧見，是名優婆  塞歸依佛、法、僧。

[0080b23]  「復次，善男子！若優婆塞不  以色見佛，不以受想行識見佛，是名優婆塞  歸依佛。善男子！若優婆塞不分別諸法，不
戲論諸法，是名優婆塞歸依法。善男子！若  優婆塞信無為法僧，而不離有為法信無為  法，是名優婆塞歸依僧。

[0080b28]  「復次，善男子！若優  婆塞不見佛、不見法、不見僧，是名優婆塞歸  依佛、歸依法、歸依僧。」

[0080c02]  爾時，平等行梵天婆羅門大婆羅子白文殊師  利法王子言：「文殊師利！是諸菩薩發菩提心  者，為趣何所？」

[0080c04]  答言：「善男子！趣於虛空。何以  故？阿耨多羅三藐三菩提同虛空故。」

[0080c05]  平等行  言：「文殊師利！云何菩薩名發阿耨多羅三  藐三菩提心？」

[0080c07]  答言：「善男子！若菩薩知一切  發非發，一切法非法，一切眾生非眾生，是  名菩薩發阿耨多羅三藐三菩提心。」

[0080c10]  爾時，平等行梵天婆羅門大婆羅子白佛言：  「世尊！所言菩薩，菩薩者為何謂耶？以何義  故名為菩薩？」

[0080c12]  佛言：「善男子！若菩薩於邪定  眾生起大悲心，於正定眾生不見殊異，故名  菩薩。何以故？善男子！菩薩不為正定眾生、
不為不定眾生故發心，但為度脫邪定眾生  故，而起大悲，發阿耨多羅三藐三菩提心，  故名菩薩。何以故？善男子！菩薩於邪定眾
生起大悲心，願大菩提，故名菩薩。」

[0080c18]  爾時，名  菩提菩薩白佛言：「世尊！我亦樂說，以何義  故名為菩薩。」

[0080c20]  佛言：「便說。」

[0080c20]  菩提菩薩言：「譬如  若男子、女人受一日八戒無毀無缺，若菩薩  如是從初發心乃至成佛，於其中間常修淨
行，故名菩薩。世尊！若菩薩從初發心乃至  道場不動心故，名為菩薩。」

[0080c24]  堅意菩薩言：「若  菩薩成就深固慈心常念眾生，故名菩薩。」

[0080c25]  度  眾生菩薩言：「譬如橋船渡人不惓無有分  別，若菩薩有如是心，度一切眾生，故名菩  薩。」

[0080c28]  斷惡道菩薩言：「若菩薩於諸佛國土足投  地處，即時一切惡道皆滅，故名菩薩。」

[0080c29]  觀世  自在菩薩言：「若菩薩眾生見者，即得必定於  阿耨多羅三藐三菩提，又稱其名得免驚怖，  故名菩薩。」

[0081a03]  得大勢至菩薩言：「若菩薩足投地  處，震動三千大千世界及魔宮殿，故名菩薩。」

[0081a05]  無疲惓菩薩言：「若菩薩劫數猶如恒河沙等  為一日夜，以如是日三十為月，數如是月十  二為歲，以是歲數若過百千萬億數劫，得
值一佛，如是乃於恒河沙等諸如來所，行諸  梵行修集功德，然後乃受阿耨多羅三藐三  菩提記，心不休息無有疲惓，故名菩薩。」

[0081a10]  導師  菩薩言：「若菩薩於墮邪道諸眾生等，生大悲  心令入正道不求恩報，故名菩薩。」

[0081a12]  大彌樓山  菩薩言：「若菩薩於一切法無所分別，如彌樓  山一於眾色，故名菩薩。」

[0081a14]  那羅延菩薩言：「若  菩薩不為一切煩惱所壞，故名菩薩。」

[0081a15]  心力菩  薩言：「若菩薩以心思惟一切諸法，而自身心  不壞不損，故名菩薩。」

[0081a17]  師子遊步自在菩薩言：  「若菩薩於諸論中不怖不畏，得深法忍，能使  諸魔一切外道悉皆驚怖，故名菩薩。」

[0081a19]  不可思  議菩薩言：「若菩薩知心及法不可思議，無所  思惟無所分別，故名菩薩。」

[0081a21]  善寂天子言：「若  菩薩能於一切天宮中生，而無所染亦不得  是無染之法，故名菩薩。」

[0081a23]  實語菩薩言：「若菩  薩有所發言常以真實，乃至夢中亦無妄語，  故名菩薩。」

[0081a25]  喜見菩薩言：「若菩薩能見一切色  皆是佛色，故名菩薩。」

[0081a26]  常悲菩薩言：「若菩薩  見墮生死苦惱眾生，不著自身一切諸樂，唯  除法樂教化眾生，故名菩薩。」

[0081a28]  心無礙菩薩言：  「若菩薩能於一切煩惱眾魔而不瞋礙，故名  菩薩。」

[0081b01]  常喜根菩薩言：「若菩薩常以喜根自滿  其願，亦滿他願所作皆辦，故名菩薩。」

[0081b02]  散疑  女菩薩言：「若菩薩於一切法中不生疑悔，  故名菩薩。」

[0081b04]  師子童子菩薩言：「若菩薩亦無男  法亦無女法，而現一切種種色身，以為成就  諸眾生故，故名菩薩。」

[0081b06]  寶女菩薩言：「若菩薩  於諸寶中不生愛樂但樂三寶，故名菩薩。」

[0081b07]  毘  舍佉達多優婆夷言：「若菩薩有所得者則無  菩提，若不得一切法，不生一切法，不滅一  切法，故名菩薩。」

[0081b10]  跋陀婆羅大賢士言：「若菩  薩有諸眾生聞其名者，即得必定於阿耨多  羅三藐三菩提，故名菩薩。」

[0081b12]  寶月童子言：「若  菩薩常能修行童子梵行，乃至不以心念五  欲，何況身受，故名菩薩。」

[0081b14]  忉利天子曼陀羅  華香菩薩言：「若菩薩持戒熏心常流功德諸  善法香，不流餘香，故名菩薩。」

[0081b16]  作喜菩薩言：  「若菩薩喜樂三法，謂供養佛，守護正法，教  化眾生，故名菩薩。」

[0081b18]  勝思惟梵天言：「若菩薩  見一切法皆是佛法，故名菩薩。」

[0081b19]  彌勒菩薩  言：「若菩薩眾生見者即得入於大慈三昧，故  名菩薩。」

[0081b21]  文殊師利法王子言：「若菩薩雖說諸  法，而不起法想，不起我想，不起他想，故名  菩薩。」

[0081b23]  網明童子菩薩言：「若菩薩光明能滅  一切眾生諸煩惱闇，故名菩薩。」

[0081b24]  普華菩薩言：  「若菩薩見滿十方諸佛世界眾華敷榮，故名  菩薩。」如是諸菩薩隨其樂說辯才，各各說已。

[0081b27]  爾時，佛告平等行梵天婆羅門大婆羅子言：  「善男子！若菩薩能代一切眾生受諸苦惱，亦  復能捨一切福事與諸眾生，故名菩薩。」

[0081c01]  爾時，勝思惟梵天問平等行梵天婆羅門大婆  羅子言：「善男子！仁者今以何行為行？」

[0081c02]  答言：  「梵天！以何等行一切有為法諸眾生行，我如  是行。」

[0081c04]  梵天問言：「一切有為法諸眾生以何為  行？」

[0081c05]  答言：「梵天！諸佛所行，是一切有為法諸  眾生行。」

[0081c06]  梵天問言：「諸佛以何為行？」

[0081c06]  答言：「梵  天！諸佛以第一義空為行。」

[0081c07]  梵天問言：「善男  子！若一切凡夫所行，諸佛亦以是行，佛與眾  生有何差別？」

[0081c09]  平等行梵天婆羅門大婆羅子  言：「梵天！仁者欲令空中有差別耶？」

[0081c10]  答言：「不  也。」

[0081c11]  文殊師利問勝思惟大梵天言：「梵天！如  來可不說一切法空耶？」

[0081c12]  答言：「如是。」

[0081c12]  文殊師利  言：「是故，梵天！一切諸法無有差別，是諸行  相亦復如是無差別相，是故如來不說諸法  有種種相。」

[0081c16]  平等行梵天婆羅門大婆羅子問文殊師利法  王子言：「文殊師利！如諸言語所說行者，何  等名行？」

[0081c18]  答言：「善男子！以何等處有四正行，是  人名為行處。」

[0081c19]  「梵天！善男子以何等人行四  梵行，彼人所行非是梵行？以何等行行四梵  行，彼人名為成就梵行？」

[0081c21]  「善男子！雖於空閑  曠野中行，離於梵行，彼人不名成就梵行，非  是善巧知於梵行。善男子！復有雖於樓殿堂
閣金銀床榻妙好被褥，於此中行成就梵行，  彼人真實成就梵行，真是善巧知於梵行。」

[0081c25]  曰：  「若見我見非智見耶？」

[0081c26]  答言：「善男子！如是，如  是。善男子！若見我見彼非智見。善男子！如  人如實善知金性，則知柔軟不柔軟者。如是  見我能清淨智。」

[0081c29]  曰：「為說何者是我見耶？」

[0081c29]  答言：  「善男子！所謂無我法體常也。善男子！我常  無體本來不成，以彼如是畢竟決定，故說名  我。」

[0082a03]  曰：「如我解文殊師利所說法義，若見我者  即是見佛。何以故？我體佛體無分別故。」

[0082a04]  文  殊師利：「何等人能見如來耶？」

[0082a05]  答言：「善男子！  若能不改我見相者。何以故？我見法見佛見  平等。」

[0082a07]  曰：「頗有無所行名為正行耶？」

[0082a07]  答言：「有。善  男子！若不行一切有為法者，是名正行。」

[0082a08]  曰：「云  何而行名為正行？」

[0082a09]  答言：「善男子！若不為知  故行，不為斷故行，不為證故行，不為修故  行，是名正行。」

[0082a11]  曰：「頗有人不見佛，而彼人慧眼  清淨？」

[0082a12]  答言：「有。善男子！諸佛如來不見二相，  彼人則有聖眼清淨。」

[0082a13]  曰：「慧眼見何等法？」

[0082a13]  答  言：「善男子！若見一法不名慧眼。善男子！慧  眼不見有為諸法，亦復不見無為法也。何以  故？以彼般若無分別故。以是義故，般若不見
有為諸法，彼無為法亦過慧眼，是故不見。」

[0082a18]  曰：「頗有正行比丘不得道果？」

[0082a18]  答言：「有。善男子！  於正行中無果無得亦無正行，彼處亦無修  行一法。善男子！亦於彼處無果可得，以無分
別故。善男子！若不得一法乃名為得。善男子！  若分別言我有所得，彼人我慢，以正行中無  增上慢，以無增上慢則無證無得。」

[0082a23]  曰：「為得何  法說名得道？」

[0082a24]  答言：「善男子！以何等法不生，  本來不生後亦不生，為得彼法故說實法。」

[0082a25]  曰：  「若法不生何等法證？」

[0082a26]  答言：「善男子！若知不生  即說彼知，名為證法。見有為法一切不生，是  即名為得證正定。」

[0082a28]  曰：「以何名為證正定耶？」

[0082a28]  答  言：「善男子！我及涅槃平等無二，無有差別，  故說名為證正定也。以隨正定，是故說名證  正定也。以畢竟得平等法故，說名正定。又
以能令得了義故，說名正定。以不戲論諸三  昧故，說名正定。」

[0082b04]  爾時，世尊讚文殊師利法王  子言：「善哉！善哉！文殊師利！快說此言，誠如  汝說。如是，文殊師利！汝說此法時，七千比
丘不受諸法漏盡心得解脫，三萬二千諸天  遠塵離垢於諸法中得法眼淨，有十千人離  欲得定，有二百人發阿耨多羅三藐三菩提  心，五百菩薩得無生法忍。」

[0082b11]  爾時，勝思惟梵天白佛言：「世尊！是文殊師利  法王子，能作佛事大饒益眾生，令無量眾生  入於涅槃。」

[0082b13]  佛言：「善男子！汝亦饒益無量眾  生令入涅槃。」

[0082b14]  文殊師利問言：「梵天！汝謂眾  生有數量耶？」答言：「不也。」

[0082b15]  問言：「梵天！頗有眾  生如來說不？又頗有眾生有眾生體不？」

[0082b16]  答言：  「無也。」

[0082b17]  問言：「梵天！於汝意云何？汝謂如來有  生有滅耶？」

[0082b18]  答言：「不也。」

[0082b18]  問言：「梵天！若如是者，  何等眾生如來令入於涅槃耶？」

[0082b19]  梵天答言：「以  何等法性，文殊師利法王子如是說法，如  是無世間無涅槃。」

[0082b21]  文殊師利言：「梵天！如是，  如是，如來不見世間，不見涅槃。梵天！如來  所化聲聞弟子，彼人亦不見世間，不見涅槃。
梵天！所言涅槃唯是言說，然無有人行於世  間，亦無有人行於涅槃。」

[0082b25]  梵天問言：「諸有所  說諍訟言語，如此言語說何等法？」

[0082b26]  答言：「梵天！  是戲論耳，不說眾生。梵天！若有戲論，然則  常無我慢。以是義故，於無物中而戲論也。
以知無實有戲論故，不見戲論。若不見戲論，  彼人不行世間，若不行世間則不異見，以  不異見故說涅槃。」

[0082c02]  梵天問言：「文殊師利！所  言入涅槃者，以何等對治而說涅槃？」

[0082c03]  答言：「梵  天！入涅槃者，彼此因緣不相和合，不起無  明，不起世間行。若不起行是則不生，若不
生者即名涅槃，若不起諸行名為寂靜，彼法  名為得證聖道，以常不生，如是名為說四聖  諦。」

[0082c09]  爾時，平等行梵天婆羅門大婆羅子謂文殊師  利法王子言：「文殊師利！如仁所說皆是真實？」

[0082c11]  文殊師利言：「善男子！一切言說皆是真實。」

[0082c12]  曰：「虛妄言說亦真實耶？」

[0082c12]  答言：「如是。何以故？  善男子！是諸言說皆為虛妄，無處無方；若  法虛妄無處無方，即是真實。以是義故，一
切言說皆是真實。善男子！提婆達多所有語  言與如來語無異無別。何以故？諸有言說一  切皆是如來言說，不出如故，諸有言語所
說之事，一切皆以無所說故得有所說，是  以一切言說皆等，文字同故，文字空故。」

[0082c19]  曰：  「如來可不說凡夫語賢聖語耶？」

[0082c20]  文殊師利言：  「如是。善男子！可不如彼文字言語聖人說  法，凡夫亦以文字章句有所說耶？」

[0082c22]  答言：「如是。」

[0082c23]  曰：「頗有文字分別言語，此是凡夫文字言語，  此是聖人文字言語耶？」

[0082c24]  答言：「無也。」

[0082c24]  文殊師  利言：「善男子！如彼言語名字章句，不分別  無分別，如是一切聖人離諸分別。是故聖  人無名字說，聖人所行非言語相，亦非法
相，非眾生相，如鼓  蠡  等眾緣和合而有  音聲，是諸音聲無所分別。如是，善男子！諸  賢聖人善知一切眾因緣故，於諸言說悉皆  平等無所分別。」

[0083a02]  平等行菩薩言：「文殊師利！  如佛所說，大眾集會當行二事，若如實說法，  若聖默然。文殊師利！何者如實說法？何者是  聖默然？」

[0083a05]  答言：「善男子！若說法不違佛、不違  法、不違僧，是名如實說法；若知法即是佛，  離相即是法，無為即是僧，是名聖默然。

[0083a07]  「又，  善男子！若依四念處有所說，是名如實說法；  若於一切法無所憶念，是名聖默然。若依四  正勤有所說，是名如實說法；若於平等不作
平等非不作平等，是名聖默然。若依四如意  足有所說，是名如實說法；若不捨身口意，是  名聖默然。若依五根五力有所說，是名如實
說法；若不隨他語而有所信，為不取不捨故  分別諸法，一心安住無念念中，若信諸法自  性清淨，離一切戲論諸因緣行，是名聖默然。

[0083a17]  「若依七菩提分有所說，是名如實說法；若常  行捨心無所分別，無增無減，是名聖默然。  若依八聖道有所說，是名如實說法；若知諸
法相如彼栰喻，不依法行，不依非法行，是  名聖默然。

[0083a21]  「善男子！於三十七菩提分法，若  能以言語建立開示分別演說，是名如實說  法，如實說故，是名如實說法；若身證是法，
而不離身見法，亦不離法見身，於是觀中不  見二相不見不二相，如是現前見而不見，是  名聖默然。

[0083a27]  「復次，善男子！若不妄想著我，亦不妄想著他，  不妄想著法非法非非法妄想，而有所說，是  名如實說法；若得不可說法想，能離一切名
字言語音聲，得不動處入離行心，是名聖默  然。

[0083b02]  「復次，善男子！若於一切眾生，知諸根力  如是說法，是名如實說法；若常在於定心不  散亂，是名聖默然。」

[0083b05]  爾時，平等行梵天婆羅門大婆羅子白文殊師  利法王子言：「文殊師利！如我解文殊師利所  說法義，諸聲聞人辟支佛等，一切無有如實
說法、無聖默然。何以故？不能了知一切眾  生諸根利鈍，亦復不能常在定故。文殊師利！  世間若有以真實語而問言曰：『誰是世間如
實說法？何者世間聖默然住？』當為說言諸佛  是也。文殊師利！當為正說諸佛是也。何以故？  諸佛如來具諸根力，善知眾生諸根利鈍，常在  定故。」

[0083b14]  佛告文殊師利法王子言：「如是，如是！  如平等行善男子所說，唯諸如來有此二法。」

[0083b16]  爾時，長老須菩提白佛言：「世尊！我親從佛  聞、從佛親受，汝等集會當行二事，若如實說  法、若聖默然。世尊！若聲聞人不能行者，云何
如來勅諸比丘，行如實說法？行聖默然？」

[0083b19]  佛  言：「須菩提！於汝意云何？若聲聞人不從他  聞，能如實說法聖默然不？」

[0083b21]  須菩提言：「不也。  世尊！」

[0083b22]  佛言：「須菩提！是故當知，一切聲聞辟  支佛人，皆悉無有如實說法、無聖默然。」

[0083b23]  爾  時，文殊師利法王子問長老須菩提言：「長老  須菩提！如來如實了知眾生八萬四千心行，  汝知不乎？汝於此中能有智慧，隨其所應為
說法不？」答言：「不能。」

[0083b27]  文殊師利言：「今須菩提  能入觀一切眾生心三昧，通達一切眾生心  心所行，自心他心無所礙不？」答言：「不能。」

[0083b29]  文  殊師利言：「如來如實了知眾生八萬四千心  行，隨其所應為說法藥，又常住定平等相  中心不動搖，而常通達一切眾生心心所行，
而不思惟無障無閡。今須菩提能如是不？」  答言：「不能。」

[0083c05]  文殊師利言：「如來如實了知眾生  八萬四千心行，如實說法藥而常在定，平等  相中心不搖動，亦常通達一切眾生心心所
行，而不思惟無障無礙。須菩提！是故當知，  一切聲聞辟支佛人非其境界。

[0083c09]  「須菩提！或有  眾生多婬欲者，以觀淨故而得解脫，不以不  淨，唯佛能知。或有眾生多瞋恚者，以觀過故
而得解脫，不以慈心，唯佛能知。或有眾生  多愚癡者，以不共語而得解脫，不以說法，  唯佛能知。或有眾生等分行者，不以淨觀，
不以不淨觀，不以觀過，不以慈心，不以不  共語，不以說法，而得解脫者，隨其根性以  諸法平等而為說法令得解脫，唯佛能知。
是故，須菩提！佛於如實說法人中最為第一，  於聖默然中最為第一。」

[0083c20]  爾時，長老須菩提白文殊師利法王子言：「文  殊師利！若諸聲聞辟支佛人，不能如是如實  說法，不能如是聖默然者，諸菩薩摩訶薩，
有能成就如是功德如實說法聖默然不？」答  言：「唯佛當知。」

[0083c24]  於是佛告長老須菩提言：「須  菩提！有三昧名入一切語言心不散亂，諸菩  薩等若能成就此三昧者，一切皆得如是功  德。」

[0083c27]  爾時，文殊師利謂平等行菩薩言：「善男子！  為諸眾生八萬四千行故，說八萬四千法藏，  名為如實說法；常在一切滅受想行定中，名
聖默然。善男子！我若一劫若餘殘劫，說是二  義，如實說法、聖默然相，不可窮盡，然說法辯  才亦不盡也。」

[0084a03]  於是，佛告平等行菩薩言：「善男  子！乃往過去無量無邊，於不可數阿僧祇劫，  時世有佛號曰普光如來乃至佛婆伽婆，劫
名名稱，國名喜見。彼普光如來喜見世界七  寶莊嚴，豐樂安隱無諸怖畏，天人熾盛，其  地皆以眾寶莊嚴。

[0084a08]  「善男子！彼喜見國土，有  四百億諸四天下，一一天下縱廣八萬四千  由旬。其中諸城縱廣正等，各一由旬，皆以眾
寶而為校飾。彼一一城皆有二萬五千聚落，  而圍遶之，一一聚落無量百千萬數人眾，充  滿其中安居止住。人見色像心皆喜悅無可
憎惡，亦皆悉得念佛三昧，是以國土名曰喜  見。若他方世界諸來菩薩，皆得快樂，餘國  不爾。

[0084a16]  「善男子！其普光佛以三乘法為弟子說，  亦多廣說如是法言，若如實說法，若聖默然。

[0084a18]  「善男子！爾時上方藥王佛國，有二菩薩：一  名無盡意；二名益意。詣憙見國普光佛所，  頭面禮足，右遶三匝，恭敬合掌，却住一面。
時普光佛為二菩薩，廣分別說淨明三昧言。

[0084a22]  「善男子！何故名曰淨明三昧？善男子！若有  菩薩入是三昧，即時得離一切煩惱，於諸佛  法得淨光明，是故名曰淨明三昧。又前際一
切法淨，後際一切法淨，現在一切法淨，是  三世法畢竟清淨，以彼清淨常清淨故，是以  說言一切諸法自性清淨常清淨也。

[0084a27]  「何謂諸  法自性清淨？謂一切法自性是空，離一切法  有所得故。一切諸法自性無相，離一切法諸  分別故。一切諸法自性無願，以一切法不取
不捨無求無欲、諸法畢竟自性離故，是名諸  法性常清淨。以何等世間性，涅槃亦爾，同  彼法性；以何等涅槃性，一切諸法，亦同彼
性；以是故說一切諸法自心性清淨。

[0084b05]  「善男子！  譬如虛空若受垢染無有是處，心性亦爾，若  有垢染無有是處。善男子！譬如虛空雖為煙
塵雲霧覆翳不明不淨，而不能染虛空之性。  善男子！虛空之性若染污者，終不得名為清  淨也，以彼虛空實不可染，是故說為虛空，虛  空如是。

[0084b11]  「善男子！雖有為行一切眾生，有不正  念起諸煩惱，然其彼心自性清淨不可染污。  若染污者彼常垢污不可清淨，以不染污，是
故彼心自性清淨心得解脫。善男子！如是名  入淨明三昧門。

[0084b15]  「善男子！彼普光佛，為二菩薩  說如是法，彼二菩薩聞是三昧，於諸法中得  不可思議法之光明。

勝思惟梵天所問經卷第四

* * *

【經文資訊】大正藏第 15 冊 No. 0587 勝思惟梵天所問經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
