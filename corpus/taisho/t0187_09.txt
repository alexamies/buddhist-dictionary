方廣大莊嚴經卷第九

中天竺國沙門地婆訶羅奉　詔譯

降魔品第二十一

[0590b08] 爾時佛告諸比丘言：「比丘當知，菩薩坐菩提座已作是思惟：『我於今者當成正覺，魔王波旬居欲界中最尊最勝，應召來此而降伏之；復有欲界諸天及魔波旬所有眷屬久積善業，當得見我師子遊戲發阿耨多羅三藐三菩提心。』作是念已放眉間白毫相光，其光名為降伏魔怨，遍照三千大千世界傍耀魔宮。魔王波旬於光明中，聞如是偈：

「『世有最勝清淨人，　　經歷多時修行滿，
　　是彼釋種捨王位，　　今現坐於菩提場。
　　汝身稱有大勇猛，　　當往樹下共相挍，
　　其人已達於彼岸，　　既自能度當度他。
　　應滅三惡悉無餘，　　令彼人天轉充滿，
　　若使得證菩提已，　　不久空虛汝境界。
　　愚癡黑暗瞋恚伴，　　悉當銷散盡無餘，
　　彼定廣開甘露門，　　汝等今者為何計？』」

[0590b25] 佛告諸比丘：「時魔波旬聞是偈已，復於夢中見三十二不祥之相：一者見其宮殿悉皆黑暗。二者見其宮中沙礫塵土處處飛揚。三者見其宮殿破壞而生荊棘糞穢盈滿。四者自見驚怖不安東西馳走。五者自見寶冠墮落頭髮解散。六者見其園中樹木無有花果。七者自見頭破腦流於地。八者見其自心熱惱。九者見其園中樹木枝葉枯落。十者見其池井皆竭。十一者見其宮中鸚鵡舍利、迦陵頻伽、共命諸鳥羽翮摧殘。十二者見其宮中鍾鼓琴瑟、簫笛箜篌，種種樂器悉皆斷壞委擲於地。十三者見其親族憂惱舉手拍頭悵然而立。十四者自見其身墜墮床下損傷頭面。十五者見其諸子有威力者詣菩提場頂禮菩薩。十六者見其諸女悲哭懊惱。十七者自見其身衣服垢膩。十八者自見其身羸瘦顦顇頭坌塵土。十九者見其樓閣窓牖悉皆崩摧。二十者見其軍將鬼神夜叉羅剎鳩槃茶等，悉皆刎首狼藉在地。二十一者見其珠寶瓔珞為火所燒。二十二者見欲界四天大王、釋提桓因，乃至他化自在諸天向菩薩前住立瞻仰。二十三者見其自身對敵鬪戰拔刀不出。二十四者見其自身可惡復出惡聲。二十五者見其左右及己眷屬皆悉背逆捨之而去。二十六者見吉祥瓶皆悉破壞。二十七者見那羅天唱不祥音。二十八者見歡喜神稱不歡喜。二十九者見虛空中黑暗煙霧處處彌滿。三十者見護宮神舉聲大哭。三十一者見自在之處咸不自在。三十二者自見其宮震動不安。」

[0590c27] 佛告諸比丘：「魔王波旬從夢寤已，遍體戰慄心懷恐懼，召其大臣而語之曰：『我聞空中聲言：「釋種太子，出家學道苦行六年，坐菩提座當成正覺，其道若成必空我境。」汝等軍眾宜往其所而摧伏之。』即說偈言：

「『汝當率領大兵眾，　　菩提樹下制沙門，
　　諸君如能愛敬我，　　與彼戰鬪速令去。
　　彼志方空我境界，　　使為緣覺及聲聞，
　　若不滅之令永斷，　　世間成佛無休已。』

[0591a07] 「爾時魔王主兵大臣諫於波旬，而說頌曰：

「『大王所領四天主，　　及以八部諸龍神，
　　欲色諸天隨梵釋，　　皆悉頂禮歸依彼。
　　王之諸子勝智者，　　勇力世間無等倫，
　　王軍滿八十由旬，　　夜叉羅剎并諸鬼，
　　雖復近王居左右，　　恒常敬彼無過人，
　　皆悉合掌生尊重，　　私以香花而奉獻。
　　我覩如斯事相已，　　定知菩薩勝王軍。
　　王之兵眾所居處，　　鵂鶹野干為怪響，
　　菩提樹下甚清淨，　　善禽瑞獸送和音。
　　如是吉相彼定強，　　我觀菩薩誰能勝？
　　又王軍眾所住處，　　常雨沙礫及埃塵，
　　菩提樹下聖所居，　　天雨香花悉盈積。
　　王軍所處地高下，　　砂礫瓦石皆充滿，
　　菩提樹下坦然平，　　復以七寶而嚴飾。
　　若見如斯前相已，　　有智之者定須還，
　　如是莊嚴悉周遍，　　菩薩必當成正覺。
　　大王若不從臣諫，　　如夢所見終不虛，
　　大王不可犯仙人，　　宜且收兵還本處。
　　古昔有王觸仙故，　　呪禁一國悉成灰，
　　過去有王名淨德，　　違忤羅闍大仙意，
　　令彼彌年遭亢旱，　　叢林稼穡咸不登。
　　王豈不聞圍陀論，　　三十二相必成佛，
　　眉間光明白毫相，　　普照十方諸佛國，
　　況復如王此軍眾，　　彼豈不能降伏之？
　　無見頂相過極天，　　諸天畢竟無能覩，
　　行當成彼微妙果，　　世間未聞今得聞。
　　須彌及以諸山等，　　皆悉稽首菩提樹，
　　施戒忍進禪定慧，　　歷劫以來修習成，
　　而能獨坐破王軍，　　皆是熏修善根力。』」

[0591b08] 佛告諸比丘：「是時波旬聞彼大臣如是偈已，其心悶亂，復召千子，其五百子清白之部，在魔王右歸依菩薩，其五百子冥黑之部，在魔王左贊助魔王。於是波旬告語諸子：『汝等宜應一心籌量，以何方計能摧伏彼？』右面魔子名曰導師，於波旬前，而說偈言：

「『睡龍醉象師子王，　　三獸暴猛猶難觸，
　　況復有斯禪定力，　　誰能犯彼大牟尼。』

[0591b17] 「左面魔子名曰惡慧，亦向波旬而說偈言：

「『我若視人人必破，　　吾今看樹樹亦摧，
　　怒目所向無全者，　　如值伺命終難活。』

[0591b20] 「右面魔子名曰美音，復向波旬而說偈言：

「『人是不堅何足破，　　樹稱危脆任能摧，
　　縱汝瞋目須彌崩，　　何能舉眼瞻菩薩？
　　設使善浮過大海，　　復能一氣吸滄溟，
　　如是之事自可為，　　無能懷惡觀菩薩。』

[0591b25] 「左面魔子名曰百臂，復向波旬而說偈言：

「『我今一身有百臂，　　一一皆能放百箭，
　　大王但去不假憂，　　如此沙門何足害？』

[0591b28] 「右面魔子名曰妙覺，復向波旬而說偈言：

「『縱汝一毛成一臂，　　一一皆能放百箭，
　　汝自以此為殊勝，　　豈損菩薩之一毛？
　　牟尼定力出世慈，　　毒火兵刃無能害，
　　執持刀杖圖為惡，　　散在空中盡成花。
　　雖復天人阿修羅，　　夜叉羅剎有大力，
　　終為忍辱之所制，　　能令威勢成羸劣。』

[0591c06] 「左面魔子名曰嚴威，復向波旬而說偈言：

「『我今能入比丘身，　　為火焚燒盡令滅，
　　譬如山火焚枯木，　　一切叢林悉無餘。』

[0591c09] 「右面魔子名曰善目，復向波旬而說偈言：

「『世界須彌可燒盡，　　金剛之慧實難焚，
　　山移海竭大地銷，　　日月從空皆墮落，
　　利益眾生坐道樹，　　未證菩提終不移。』

[0591c13] 「左面魔子名曰傲慢，復向波旬而說偈言：

「『我今住此以手摩，　　日月宮殿盡令碎，
　　又能吸彼四大海，　　於中所有皆空竭，
　　當擲沙門於海水，　　大王勿以此為憂。
　　不假兵眾降伏之，　　我獨能令彼銷滅，
　　今當摧折菩提樹，　　并取沙門擲十方。』

[0591c19] 「右面魔子名曰有信，復向波旬而說偈言：

「『假使力碎三千界，　　如是大力滿恒沙，
　　不動菩薩之一毛，　　何足能傷智慧者？』

[0591c22] 「左面魔子名曰可怖，復向波旬而說偈言：

「『如此沙門不足畏，　　彼無朋黨而獨居，
　　今當恐之走十方，　　大王兵強何以怖？』

[0591c25] 「右面魔子名一緣慧，復向波旬而說偈言：

「『日月師子寧有兵，　　輪王威勢不假眾，
　　一切菩薩無軍旅，　　一身一念破魔軍。』

[0591c28] 「左面魔子名曰求惡，復向波旬而說偈言：

「『惟願大王莫愁惱，　　我今不持諸器仗，
　　以鼻卷取彼沙門，　　於是撲之令碎滅。』

[0592a02] 「右面魔子名功德莊嚴，復向波旬而說偈言：

「『其人身力甚堅固，　　如那羅延不可壞，
　　況持忍辱而為鎧，　　勤行精進以為刃，
　　以三解脫為所乘，　　復以智慧為調御，
　　菩薩由斯福德力，　　必能摧伏我魔軍。』

[0592a08] 「左面魔子名曰不退，復向波旬而說偈言：

「『譬如激矢自不歸，　　山火從風定難止，
　　霹靂金剛必無反，　　未摧釋子終不還。』

[0592a11] 「右面魔子名曰樂法，復向波旬而說偈言：

「『激矢中石不復前，　　烈火遇水必銷滅，
　　霹靂至地竟何去，　　若見菩薩當自歸。
　　大王乍可盡虛空，　　或使眾生心作一，
　　或能將繩繫日月，　　如此之事皆可為，
　　唯有菩薩坐菩提，　　大王不可而傾動。』

[0592a17] 「左面魔子名不寂靜，復向波旬而說偈言：

「『我眼有毒若使看，　　須彌崩倒渤澥竭，
　　當知沙門及道樹，　　纔視之時盡成灰。』

[0592a20] 「右面魔子名一切利成，復向波旬而說偈言：

「『假使以彼三千界，　　其中盡成於猛毒，
　　功德之藏若視之，　　能令眾毒為無毒。
　　諸毒豈復過三毒，　　三毒無累其身心，
　　菩薩本自同虛空，　　大王慎勿輕而往。』

[0592a26] 「左面魔子名曰喜著，復向波旬而說偈言：

「『莊飾萬億諸天女，　　鼓奏百千妙絃歌，
　　誘之將入自在宮，　　恣欲令其永貪著，
　　大王由是得自在，　　唯願勿以此為憂。』

[0592b01] 「右面魔子名曰法慧，復向波旬而說偈言：

「『彼所樂者非非法，　　唯有解脫及諸禪，
　　為眾生故樂行慈，　　於爾五欲無貪著。』

[0592b04] 「左面魔子名旃陀羅，復向波旬而說偈言：

「『大王不聞諸子言，　　其聲哮吼皆摧裂，
　　并有勇健迅捷力，　　疾往於彼滅沙門。』

[0592b07] 「右面魔子名師子吼，復向波旬而說偈言：

「『野干群鳴大澤中，　　秪為未聞師子吼，
　　若使一聞師子吼，　　自當奔馳走十方。
　　如是一切無智魔，　　未聞人中師子吼，
　　徒自競辯無休止，　　若使聞已皆銷滅。』

[0592b12] 「左面魔子名曰惡思，復向波旬而說偈言：

「『豈可不見吾軍眾，　　我有惡思能速成，
　　若非世間無智者，　　何不速起而奔走？』

[0592b15] 「右面魔子名曰善思，復向波旬而說偈言：

「『彼非無知乏勢力，　　汝自凡愚闕勝能，
　　汝今未悉彼善權，　　彼當以智降伏汝。
　　我等魔子恒沙眾，　　如是雄勇遍三千，
　　不動菩薩之一毛，　　豈獨惡思能致損？
　　無能於彼生惡念，　　應當尊重起淨心，
　　是即三界為法王，　　汝宜退還勿戰鬪。』」

[0592b22] 佛告諸比丘：「魔王爾時又命諸女作如是言：『汝等諸女！可共往彼菩提樹下，誘此釋子壞其淨行。』於是魔女詣菩提樹，在菩薩前，綺言妖姿三十二種媚惑菩薩：一者揚眉不語。二者褰裳前進。三者低顏含笑。四者更相戲弄。五者如有戀慕。六者互相瞻視。七者掩斂脣口。八者媚眼斜眄。九者嫈嫇細視。十者更相謁拜。十一以衣覆頭。十二遞相拈搯。十三側耳佯聽。十四迎前躞蹀。十五露現髀膝。十六或現胸臆。十七念憶昔時恩愛戲笑眠寢之事而示欲相。十八或如對鏡自矜姿態。十九動轉遺光。二十乍喜乍悲。二十一或起或坐。二十二或時作氣似不可干。二十三塗香芬烈。二十四手執瓔珞。二十五或覆藏項領。二十六示如幽閑。二十七前却而行瞻顧菩薩。二十八開目閉目如有所察。二十九迴步直往佯如不見。三十嗟歎欲事。三十一美目諦視。三十二顧步流眄。有如是等媚惑因緣，復以歌詠言詞嬈鼓菩薩，而說頌曰：

「『初春和暖好時節，　　眾草林木盡敷榮，
　　丈夫為樂宜及時，　　一棄盛年難可再。
　　仁雖端正美顏色，　　世間五欲亦難求，
　　對斯勝境可歡娛，　　何為樂彼菩提法？
　　我等諸女受天報，　　其身微妙咸可觀，
　　如是天身不可求，　　仁今果報宜應受。
　　諸仙見我猶生染，　　況復人能無染心？
　　修彼禪定竟何為？　　菩提之法甚懸遠。』

[0592c21] 「爾時菩薩聞彼妖惑之言，心生哀愍，即以妙偈化其魔女：

「『我觀五欲多過患，　　由是煩惱失神通，
　　譬如火坑及毒匳，　　眾生赴之而不覺，
　　我久已離諸煩惱，　　自心覺已方覺他。
　　世間五欲燒眾生，　　猶如猛火焚乾草，
　　亦如焰幻無有實，　　亦如泡沫不久停，
　　如彼嬰孩戲糞中，　　如彼愚人觸蛇首，
　　一切皆無有實法，　　是身虛妄從業生。
　　四大五蘊假合成，　　筋骨相纏而暫有，
　　智者誰應耽著此？　　凡夫迷故生欲心。
　　如是諸幻我已知，　　是故於中不貪著，
　　欲求畢竟自在樂，　　今當於此證菩提，
　　我已解脫於世間，　　如空中風難可繫。』

[0593a06] 「爾時菩薩身如融金，面如滿月，深心寂定如須彌山安處不動，猶如明珠無有瑕疵，如日初出照於天下，猶如蓮花不染淤泥，心無所著亦無增損。是時魔女復以柔軟言詞白菩薩言：『仁者道德尊重，天人所敬，應有給侍，天遣我來供養仁者，我等年少色如優鉢羅花，願得晨夜興寢親暱左右。』菩薩報言：『汝昔有福今得天身，不念無常造斯幻惑，形體雖好而心不端，譬如畫瓶盛諸穢毒，行當自壞，何足可矜？汝為不善自忘其本，當墮三惡道中，欲脫甚難。汝等故來亂人善事，革囊盛糞非清淨物，而來何為？去！吾不喜。』其諸魔女媚惑菩薩既不能得，即以建尼迦花及詹波花散菩薩上，右遶三匝作禮而去。歸魔王所，告魔王言：『大王！我等昔來未曾見有如是之士，於欲界中覩我姿容而心不動。我為媚惑能竭人意，譬如旱苗見日燋枯，亦如春蘇置於日下自然銷融。今此丈夫何緣乃爾？惟願大王！莫與此人共為嫌隟。』即說偈言：

「『其身猶如蓮花藏，　　其面猶如清淨月，
　　其光猶如猛火焰，　　其色猶如紫金山。
　　百千生中修正行，　　所有誓願皆成就，
　　自度生死能度他，　　救濟眾生無懈倦。
　　善哉願王莫瞋彼，　　天上人間最尊勝，
　　眼目清淨如蓮花，　　熙怡微笑無貪著，
　　須彌崩壞日月落，　　其人不可而傾動。』」

[0593b05] 佛告諸比丘：「是時白部魔子導師啟其父言：『菩薩清淨超過三界，神通道力無有能當，諸天龍神咸共稱讚，必非大王所能摧屈，不煩造惡自招禍患。』於是波旬告其子言：『咄！汝愚小智慧淺劣，未曾見我神通道力。』導師復言：『大王！我實無知智慧淺劣，不願大王與彼釋子共為怨對也。所以者何？若有眾生以惡心來欲害於彼，不以為恨；復有眾生以善心來供養於彼，不以為欣，處此二間，心生平等。大王！假使有人能畫虛空作眾色像未足為難，手捧須彌而以遊行亦未為難，假使有人浮渡大海亦未為難，繫四方風亦未為難，欲令一切眾生同作一心亦未為難，欲害菩薩甚為難也。』

[0593b19] 「是時魔王波旬不受子諫，詣菩提樹告菩薩言：『汝應速起離於此處，必定當得轉輪聖王，王四天下為大地主。汝可不憶往昔諸仙記，汝當作轉輪聖王？汝若起受轉輪王位，作自在主威德無上，如法理國統領一切。今此曠野甚可怖畏，獨無伴侶恐害汝身，速當還宮恣受五欲，菩提難得徒自勞形。』作是語已默然而住。

[0593b27] 「爾時菩薩語波旬言：『汝今不應作如此說。我意不樂五欲之事，故捨四方及以七寶。波旬！譬如有人既吐食已，豈復更能取而食之？我今已捨如是果報，必定證得無上菩提，盡於生老病死之患。波旬！我今已坐金剛之座，當證菩提，汝宜速去。』於是波旬瞋目發憤向菩薩言：『汝今何故獨坐於此？豈不見我夜叉軍眾？』即拔利劍來就菩薩，作如是言：『我當以劍斬截於汝，速疾起去勿復安坐。』

[0593c08] 「爾時菩薩語波旬言：『假使世間一切眾生盡如汝身，悉持刀杖來害於我，我終不起離於此座。波旬！寧以四大海水及此大地移於餘處，日月星辰從空隕墜，須彌山王可令傾倒，而我是身終不可移。』

[0593c13] 「時魔波旬聞是語已，惡心轉熾發憤瞋吼，其聲如雷，語諸夜叉：『汝等速宜擎諸山石，將諸弓弩、刀劍輪矟、干戈斧鉞、矛[矛*贊]鈎戟種種器仗，喚諸毒龍，擬放黑雲雷電霹靂。』是時夜叉大將統率自部夜叉、羅剎、毘舍遮鬼、鳩槃茶等，變化其形作種種像，復嚴四兵象馬車步，或似阿修羅、迦婁羅、摩睺羅伽無量百千萬億種類，一身能現多身，或畜頭人身，或人頭畜身，或復無頭有身，或有半面，或有半身，或有二頭一身，或有一身三頭，或復一身多頭，或復無面有頭，或復有面無頭，或復無面而有三頭，或復多頭而無有面，或復多面而無有頭，或復無眼，或唯一眼二眼三眼乃至多眼，或復無耳，或唯一耳二耳三耳乃至多耳，或復無手，或唯一手二手三手乃至多手，或復無足，或唯一足二足三足，乃至多足，或有全身唯現骸骨，或頭現髑髏身肉肥滿，或唯頭有肉身是骸骨，或身體長大羸瘦無肚，或復纖長其腹橫大，或長脚大膝牙爪鋒利，或大面傍出，或頭在胸前，或脣垂至地，或上褰覆面，或身出黑煙，或口吐猛焰，或血肉枯竭皮骨相連，或身出膿血更相飲吮，或自截支節撩亂委擲，或眼目角睞，或口面喎斜，或舌形廣大，或縮如壃石，或持人頭，或執死人手足骨肉肝膽腸胃而噉食之，或執毒蛇而食，或以蛇纏頸，或手擎髑髏，或著髑髏之鬘，或復面色全赤全白全青全黃，或有半黃半青半白半赤，或作煙熏之色，或作死灰之色，或復身毛如針，或毛出火焰，或張目閉目，或口吐白沫。或於身上現百千面，一一面狀甚可怖畏。或從眼耳鼻口出諸黑蛇而噉食之。或飲融銅，或吞鐵丸，或刖手足肘膝而行，或身出煙焰象頭戴山，或被髮露形，或衣青黃赤白之服，或著師子虎狼蛇豹之皮，或頭上火然瞋目奮怒，交橫衝擊遍滿虛空，及在地上形狀變異，不可勝載。

[0594a22] 「是諸天鬼，或布黑雲雷電霹靂，或雨沙土瓦石，或擎大山，或放猛火，或吐毒蛇，或有努爪，或有揮劍，或有彎弓，或有舞矟，或有揮鉞，或有搖動脣頷，或有張口欲噬，或哭或笑，或飛或走，或隱或顯，哮吼呌呼惡聲震裂。如是兵眾無量無邊百千萬億，畟塞填咽菩提樹邊，煙焰欝蒸狂風衝怒，震動山岳蕩覆河海，天地掩色星辰無光。魔軍集時其夜正半，是時無量淨居天眾作如是言：『菩薩今者證大菩提。』復有天言：『魔眾熾盛，由此或能損害菩薩。』爾時菩薩報彼天言：『我今不久當破魔軍悉令退散，猶如猛風吹微細花。』於是端坐正念不動，觀諸魔軍如童子戲。魔益忿怒轉增戰力。菩薩慈悲令舉石者不能勝舉，其勝舉者又不墮落，揮刀擲劍停在空中，或有墮地悉皆碎折，惡龍吐毒變成香風，沙礫瓦石雨雹亂下，皆悉化為拘物頭華。所有彎弓射菩薩者，其箭著絃皆不得發，或有發者停住空中，於其鏃上皆生蓮花，火勢猛熾化為五色拘物頭花。

[0594b14] 「爾時波旬猶故瞋忿毒心不止，仗劍前趨語菩薩言：『汝釋比丘，若安此坐不速起者，吾自殺汝。』於是東西馳走欲近菩薩不能前進。是時魔王長子前抱其父作如是言：『大王！今者會自不能殺彼沙門，徒生惡念必招罪咎。』魔不受諫向菩薩走。

[0594b20] 「是時淨居天子在虛空中語波旬言：『汝不自量，欲害菩薩終不能得，猶如猛風不能傾動須彌山王。』即向波旬，而說偈言：

「『地水火風性，　　可違堅濕煖，
　　菩薩志牢固，　　終無退轉時。
　　在昔發弘誓，　　永離諸煩惱，
　　於彼生死病，　　當作大醫王。
　　人多墮邪路，　　方開正見眼，
　　眾生處黑暗，　　將然智慧燈。
　　欲濟生死海，　　能為作船筏，
　　此是大聖主，　　方開解脫門。
　　忍辱為柯幹，　　信進為花葉，
　　生諸大法果，　　而汝不應毀。
　　汝今有癡縛，　　彼已得解脫，
　　當破汝煩惱，　　勿為障礙因，
　　莫復於此人，　　而生于惡念。
　　無量劫習法，　　今者皆圓滿，
　　還如昔諸佛，　　於此證菩提。』」

[0594c09] 佛告諸比丘：「爾時菩提樹神，以十六種言詞毀呰魔王，淨居諸天以無量妙音讚歎菩薩。是時魔王瞋猶不解，作如是言：『今此比丘得度彼岸，當教無量無邊眾生遠離我境。』更勵魔眾駈逼菩薩而不能得。

[0594c14] 「爾時菩薩語魔王言：『魔王波旬汝當諦聽！我今於此斷汝怨讎，滅汝惡業，除汝嫉妬，成就阿耨多羅三藐三菩提；汝宜廻心生大歡喜。』復告波旬：『汝以微善今獲天報，我於往昔無量劫來修習聖行，今者當得阿耨多羅三藐三菩提。』時魔波旬語菩薩言：『我昔修善汝所能知，汝之累德誰信汝者？』爾時菩薩徐舉右手以指大地，而說偈言：

「『諸物依何得生長，　　大地能為平等因，
　　此應與我作證明，　　汝今當觀如實說。』

[0594c24] 「爾時地神形體微妙，以種種真珠瓔珞莊嚴其身，於菩薩前從地踊出，曲躬恭敬捧七寶瓶，盛滿香花以用供養，白菩薩言：『我為證明，菩薩往昔於無量劫修習聖道，今得成佛，然我此地金剛之齊，餘方悉轉此地不動。』作是語時三千大千世界六種震動，出大音聲有十八相。

[0595a02] 「爾時魔眾，皆悉退散憒亂失據，顛倒狼藉縱橫而走，先時所變雜類之體不能復形，魔王是時神氣挫恧無復威勢，聞大地聲心生惶怖悶絕頓躃。時有地神，即以冷水灑魔王上而告之言：『汝魔波旬！速疾起去，此處當有種種兵杖欲來害汝。』

[0595a08] 「爾時魔王長子於菩薩前，頭面禮足作如是言：『大聖！願聽我父發露懺悔，凡愚淺劣猶如嬰兒無有智慧，將諸魔眾恐怖大聖，我先諮諫不受我語。今乞大聖恕寬我父，惟願大聖速證阿耨多羅三藐三菩提。』

[0595a13] 「爾時大梵天王、釋提桓因、無數天子畟塞虛空，咸見菩薩破魔軍眾，皆大歡喜作天伎樂，雨天曼陀羅華、摩訶曼陀羅華、曼殊沙花、摩訶曼殊沙華、優鉢羅華、拘物頭華、波頭摩花、芬陀利花，以天栴檀細末之香散菩薩上，各以偈頌稱讚菩薩。是時魔王波旬與其眷屬退散而去，還其自宮。」

成正覺品第二十二

[0595a21] 佛告諸比丘：「爾時菩薩降伏魔怨，滅其毒刺建立法幢，初離欲惡有覺有觀，離生喜樂入初禪，內靜一心滅覺觀，定生喜樂入二禪，離喜受聖人說住於捨，有念有想身受樂入第三禪，離憂喜捨苦樂、念清淨入第四禪。

[0595a27] 「爾時菩薩住於正定，其心清白光明無染，離隨煩惱，柔軟調和無有搖動，至初夜分得智得明，攝持一心獲天眼通。菩薩即以天眼觀察一切眾生，死此生彼好色惡色，勝劣貴賤隨業而往，皆悉了知。是諸眾生緣身語意，造諸惡業誹謗聖人，邪見業故身壞命終便生惡趣。菩薩復觀見諸眾生，緣身語意造諸善業，正見業故身壞命終便生天上。於中夜分攝持一心，證得憶念過去宿命智，通觀過去自他所受生事，皆悉了知一生二生，乃至十生百生、千生萬生、億生，百億生千億生，乃至照過無量百千那由他拘胝數生，乃至成劫壞劫、無量無邊成劫壞劫，皆悉憶知。一一住處若名若姓，若色相若飲食若苦樂若受生若死沒，所有色相住處事業，若自若他，皆悉了知。

[0595b13] 「菩薩作是念言：『一切眾生住於生老病死險惡趣中不能覺悟，云何令彼了知生老病死苦蘊邊際？』作是思惟：『此老病死從何而有？』即時能知因生故有，以有生故老病死有。如是生者復因何有？即時能知因有故有。『如是有者復因何有？』即時能知因取故有。『如是取者復因何有？』即時能知因愛故有。『如是愛者復因何有？』即時能知因受故有。『如是受者復因何有？』即時能知因觸故有。『如是觸者復因何有？』即時能知因六處有。『如是六處復因何有？』即時能知因名色有。『如是名色復因何有？』即時能知因識故有。『如是識者復因何有？』即時能知因行故有。『如是行者復因何有？』即時能知因無明有。

[0595b28] 「爾時菩薩既知無明因行，行因識，識因名色，名色因六處，六處因觸，觸因受，受因愛，愛因取，取因有，有因生，生因老死憂悲苦惱，相因而生。復更思惟：『因何無故老死無？因何滅故老死滅？』即時能知，無明滅故即行滅，行滅故即識滅，識滅故即名色滅，名色滅故即六處滅，六處滅故即觸滅，觸滅故即受滅，受滅故即愛滅，愛滅故即取滅，取滅故即有滅，有滅故即生滅，生滅故即老死滅，老死滅故即憂悲苦惱滅。復更思惟：『此是無明，此是無明因，此是無明滅，此是滅無明道，更無有餘；此是行，此是行因，此是行滅，此是滅行道；此是識，此是識因，此是識滅，此是滅識道；此是名色，此是名色因，此是名色滅，此是滅名色道；此是六處，此是六處因，此是六處滅，此是滅六處道；此是觸，此是觸因，此是觸滅，此是滅觸道；此是受，此是受因，此是受滅，此是滅受道；此是愛，此是愛因，此是愛滅，此是滅愛道；此是取，此是取因，此是取滅，此是滅取道；此是有，此是有因，此是有滅，此是滅有道；此是生，此是生因，此是生滅，此是滅生道；此是老死，此是老死因，此是老死滅，此是滅老死之道，此是憂悲苦惱。如是大苦蘊生乃至滅，如是應知。此是苦，此是集，此是苦集滅，此是滅苦集道，應如是知。』」

[0595c25] 佛告諸比丘：「菩薩於後夜分明星出時，佛、世尊、調御丈夫聖智，所應知，所應得，所應悟，所應見，所應證，彼一切一念相應慧證阿耨多羅三藐三菩提，成等正覺，具足三明。諸比丘！是時諸天眾中無量天子作如是言：『我等應散香花供養如來。』復有天子，曾見先佛成正覺時，即作是言：『汝等未可散花，如來當現瑞相，往昔諸佛成正覺時皆現瑞相。』諸比丘！如來知彼天子思見瑞相，上昇虛空高七多羅樹，如佛所證以偈頌曰：

「『煩惱悉已斷，　　諸漏皆空竭，
　　更不復受生，　　是名盡苦際。』

[0596a09] 「爾時彼諸天子心生歡喜，以微妙天花遍散佛上，當於是時香花彌布積至于膝。如來遠離無明黑暗及愛見網，竭煩惱河、拔除毒刺、解諸纏縛、摧壞魔幢建立勝幡，能善安處諸眾生界記莂眾生，觀察根性知其病本，施甘露藥為大醫王，令諸眾生皆得度脫，安置涅槃寂靜之樂，住如來藏結解脫繒入智慧城，同諸如來清淨法界。」

[0596a17] 佛告諸比丘：「一切如來見我成道皆悉讚言：『善哉，善哉！』咸以寶蓋而覆於我。其諸寶蓋合成一蓋，遍覆十方三千大千世界，於寶蓋中出妙光明，其光明網遍照無量無邊世界。彼世界中，諸菩薩眾讚佛功德而說偈言：

「『如彼波頭摩，　　從地而踊出，
　　開敷甚清淨，　　不為淤泥染。
　　起大慈悲心，　　如雲遍充滿，
　　當雨大法雨，　　潤洽於眾生。
　　能令諸善牙，　　一切皆增長，
　　堪受教法者，　　成就解脫果。』

[0596a29] 「爾時諸天，以偈頌曰：

「『人中師子降眾魔，　　諸定現前證甘露，
　　獲得三明及十力，　　威神震動遍十方。』
　　在昔諸來菩薩眾，　　為愛法故供養佛，
　　即從坐起禮佛足，　　讚歎如來作是言：
　『世尊得無疲勞耶，　　我等親見摧魔眾，
　　善哉丈夫三界尊，　　當雨無邊大法雨。』
　　十方諸佛皆施蓋，　　復出迦陵微妙音：
　『如我所得淨菩提，　　仁者所證亦如是。』」

[0596b09] 佛告諸比丘：「欲界諸天女等，見於如來坐菩提座，獲一切智大願滿足，降伏魔怨建立勝幢，為大醫王善療眾病。如師子王無諸怖畏，清淨離垢得一切智，具足三明超越四流，持一法蓋覆護三界稱婆羅門，遠離諸垢稱為比丘，除無明藏稱為沙門，離諸不善稱知足者，斷煩惱故稱勇猛者，能壞魔幢稱大力者，猶如寶洲，一切法寶充滿其中。時諸天女即說偈言：

「『於此菩提樹王下，　　降伏一切大魔軍，
　　安住不動如須彌，　　身心堅固無驚畏。
　　尊於多劫修布施，　　故得一切皆圓滿，
　　尊於多劫修戒行，　　暎蔽釋梵諸天眾，
　　尊於多劫行忍辱，　　故得身相真金色，
　　尊於多劫勤精進，　　故能降伏諸魔怨，
　　尊於多劫修禪定，　　故獲如斯勝供養，
　　尊於歷劫習多聞，　　速證無上大菩提，
　　尊能降伏於蘊魔，　　死魔煩惱及天魔，
　　一切諸魔皆斷滅，　　是故今者無憂惱。
　　天中之天為最尊，　　三界人天所供養，
　　由是有種福田者，　　所得之福無失壞。
　　眉間毫相極光明，　　普照十方諸國土，
　　掩蔽世間諸日月，　　一切眾生蒙饒益。
　　如來身色甚端嚴，　　相好顏容極清淨，
　　堪為三界應供者，　　普利一切諸群生。
　　目淨遍觀於十方，　　普見眾生身業事，
　　耳淨遍聞於一切，　　天人言音佛法聲。
　　廣長舌相演妙音，　　求解脫者聞甘露，
　　魔軍興害不驚懼，　　天人供養無喜慍。
　　摧壞魔怨不加力，　　但以慈心降伏之，
　　無染無著無諸過，　　身心安隱不傾動。
　　今有無上天人師，　　一切眾生蒙善利，
　　逮聞正法當信受，　　願速如尊成正覺。』」

[0596c13] 佛告諸比丘：「如來於菩提樹下，初成正覺現佛神通，遊戲自在不可勝載，若欲說者窮劫不盡。」

[0596c15] 爾時世尊，略說偈言：

「普變一切地，　　平正猶如掌，
　涌出妙蓮花，　　一一皆千葉。
　無量諸天眾，　　各雨眾妙花，
　復於世尊前，　　合掌而瞻仰。
　世尊初成佛，　　作種種神通，
　須彌諸山王，　　草木叢林等，
　一切皆稽首，　　頂禮菩提座，
　此是佛世尊，　　現神通遊戲。
　身放百千種，　　光明照十方，
　逮三惡眾生，　　息苦獲安樂。
　是時八難處，　　無有一眾生，
　懷貪瞋癡等，　　一切諸煩惱。
　此是師子王，　　大神通遊戲。
　日月摩尼火，　　電等諸光明，
　由佛放光明，　　蔽之皆不現。
　諸天人世間，　　無能見佛頂。
　坐於師子座，　　作遊戲神通，
　佛以指按地，　　即時六種動。
　降伏魔軍眾，　　如制兜羅綿，
　魔王懷憂惱，　　以杖而畵地。
　此是佛世尊，　　遊戲大神通。」

方廣大莊嚴經卷第九

【經文資訊】大正藏第 03 冊 No. 0187 方廣大莊嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA