大方等大集經卷第二十五

北涼天竺三藏曇無讖譯

寶髻菩薩品第十一之一

[0173b29] 爾時，世尊故在欲色二界中間大寶坊中，坐師子座。放大光明猶如日月，得大自在猶如梵釋，功德高顯猶如須彌山，法界甚深猶如大海。於大眾中演說正法，初中後善字義真正，具足清淨班宣梵行，為諸菩薩淨於法印，令諸菩薩聞已修集。

[0173c05] 爾時，東方過九萬二千諸佛世界，彼有世界名曰善華，其土有佛，號曰淨住如來、應、正遍知、明行足、善逝、世間解、無上士、調御丈夫、天人師、佛、世尊，為化眾生宣說正法。

[0173c09] 有一菩薩名曰寶髻，與諸菩薩其數八千，沒彼世界欲來此土，齎妙寶蓋欲奉如來，其蓋周覆一千世界，及諸香華欲供養佛。妙音說偈讚歎如來：

「若諸人天得覩佛，　　則為獲得大利益，
　如來所受苦無量，　　勤精進故得菩提。
　往昔精進修菩提，　　超過一切諸菩薩，
　為令眾生得利益，　　故轉無上正法輪。
　如來如是難得見，　　所說正法亦難聞，
　獲得人身亦復難，　　諸根具足亦如是。
　若諸眾生行不善，　　亦不能作三善業，
　若人欲得大利益，　　應當覲見釋中尊；
　若欲聽受無上法，　　并見十方諸菩薩，
　具足三十二妙相，　　應當速詣大寶坊。
　今若不種諸善根，　　後必不得大涅槃，
　若欲具足人身者，　　應當速詣娑婆界；
　若欲破壞三惡道，　　欲受人天微妙樂；
　獲得無上無比樂，　　應當詣於娑婆界。
　大醫今施甘露味，　　除滅眾生諸煩惱，
　如來商主大法王，　　今日演說無上界。」

[0173c29] 寶髻菩薩說是偈時，其聲遍滿大千世界。

[0173c29] 時舍利弗聞是偈已，即白佛言：「世尊！如是偈音何處演說？」

[0174a02] 佛言：「舍利弗！東方過於九萬二千諸佛世界，彼有世界名曰善華，其土有佛號曰淨住。彼有菩薩名曰寶髻，與八千菩薩俱來至此，是其所說，其聲聞乎大千世界，勸諸眾生令修善法。」

[0174a06] 爾時，寶髻菩薩與八千菩薩及無量人天來至佛所，頭面禮拜，白佛言：「世尊！善華世界淨住如來，致敬問訊：起居輕利，氣力安不？眷屬大眾樂受法不？世尊！我從彼來至此世界，為聽菩薩淨行法印。唯願如來，普為一切，大慈憐愍分別解說，令諸菩薩聞已修集，破壞一切煩惱習氣修菩薩行，了知一切眾生之心，能修菩薩所有行相，能得解了智慧之行，能知一切煩惱等行，能修菩薩所修法行，能深觀察一切罪過，身得無礙見一切佛。」

[0174a16] 佛言：「善哉，善哉！善男子！諦聽，諦聽！我今當說如是淨行十分之一。

[0174a18] 「善男子！菩薩摩訶薩有四行。何等為四？一者、波羅蜜行；二者、助菩提行；三者、神通行；四者、調眾生行。波羅蜜行者，是願方便。助菩提行者，是修道方便。神通行者，是調心方便。調心方便者，是菩提心堅固方便。

[0174a22] 「善男子！云何名檀波羅蜜？檀波羅蜜即是淨行，能壞癡心能修捨心，修捨心已能一切施。若有菩薩能一切施，即得四種無分別心。何等為四？一者、不分別眾生；二者、不分別法；三者、不分別心；四者、不分別願，是名為四。

[0174a27] 「不分別眾生，是可與是不可與，此多與此少與，此上與此下與，此恭敬與此輕慢與，此全與此半與，此持戒此破戒，此福田此非福田，此得大報此不得大報，此是正見此是邪見。此行正聚此行邪聚。善男子！若菩薩摩訶薩得如是心，名不分別心，無憍慢心，無上下心，無罣礙心。是平等心，真正之心，平等施戒，平等慈悲，無有分別猶如虛空，是名不分別眾生。

[0174b07] 「不分別法者，菩薩終不作是分別，受者為說，不受不說；受法者施其所須，不受法者則不供給；終不觀察凡夫之人不可惠施，賢聖之人則應布施，是名不分別法。

[0174b11] 「不分別心者，觀諸眾生心皆平等，不為報施；無內外貪，非為名施，不求果施。所愛之物施已不悔，為攝眾生故行惠施，是名不分別心。

[0174b14] 「不分別願者，施時不為得帝釋身、梵王之身、轉輪王身、魔身、長者大臣之身，亦復不為大自在故，大眷屬故。不為上有，不為聲聞辟支佛乘，乃至不為阿耨多羅三藐三菩提故，而行布施，是名不分別願。

[0174b18] 「善男子！菩薩摩訶薩修惠施時，具足成就如是四事，則得遠離八不正見：一者、我見；二者、眾生見；三者、壽命見；四者、士夫見；五者、常見；六者、斷見；七者、有見；八者、無見，是名為八。復得遠離四種功德：一者、凡夫功德；二者、聲聞功德；三者、緣覺功德；四者、餘習功德。如是施已，不觀四相：一者、常相；二者、樂相；三者、我相；四者、淨相。能淨四法：一者、淨身；二者、淨口；三者、淨心；四者、淨願。遠離三礙：一、果報礙；二、聲聞礙；三、悔心礙。

[0174b28] 「善男子！菩薩修行如是施時，遠離三畏：一者、憍慢畏；二者、上慢畏；三者、魔業畏。菩薩修行如是施時，具四種印：一者、內空印；二者、外空印；三者、眾生空印；四者、菩提空印。如是施時，具四精進：一者、滿眾生故具足精進；二者、護佛法故具足精進；三者、為具三十二相八十種好故具足精進；四者、淨佛土故具足精進。是時復得具足四念：一者、念菩提心；二者、念欲見佛；三者、心常念慈；四者、念離煩惱。如是施時，淨於三事：一者、自身；二者、他身；三者、菩提。如是施時，淨於四智：一者、界智；二者、眾生滿足智；三者、願智；四者、助菩提智。

[0174c11] 「善男子！菩薩若能行如是法，則能淨於檀波羅蜜。

[0174c12] 「善男子！云何菩薩淨於尸波羅蜜行？善男子！有一種淨，所謂菩薩憐愍一切世間眾生，勝於聲聞辟支佛慈，能壞魔業調諸眾生，具足無量功德寶聚，無有放逸。

[0174c16] 「復有二種：一者、於諸眾生；不生惡心。二者、調諸眾生令向菩提。

[0174c18] 「復有三種：一者、淨身，遠離一切身惡業故；二者、淨口，遠離一切口惡業故；三者淨意，遠離一切貪恚邪見故。

[0174c20] 「復有四種：一者、勸諸眾生令持禁戒；二者、勸諸眾生具足淨戒；三者、能調諸毀戒者；四者、見持戒者，供養恭敬尊重讚歎。

[0174c23] 「復有五種：一、持戒已不生憍慢；二、見毀戒不生輕慢；三、見持戒心無嫉妬；四、終不求聲聞之乘；五者、不念辟支佛乘。

[0174c25] 「復有六種：一者、念佛，為過戒故；二者、念法，為過戒已心不生悔；三者、念僧，為能具足如來戒故；四者、念戒，為不求諸有果報故；五者、念施，為能一切悉施與故；六者、念天，為欲具足諸善法故。

[0175a01] 「復有七種：一者、深信一切佛法；二者、勤行精進，為得佛法故；三者、具智，為知一切諸佛法故；四者、聞已能說一切佛法故；五者、供養父母師長和上；六者、畏於現在未來惡業；七者、有慚愧心。

[0175a05] 「復有八種：一者、不為利養顯異惑眾；二者、不說自事，離一切故；三者、不讚供養，心知足故；四者、行聖種性，樂善法故；五者、隨頭陀法，不惜身命故；六者、樂於寂靜，離說世事故；七者、深心樂法，厭三界故；八者、至心護法，不惜身命故。

[0175a11] 「復有九種：一者、離九惡心，過九眾生所居處故；二者、念淨；三者、念修；四者、增長善法；五者、心樂寂靜；六者、離煩惱熱；七者、莊嚴舍摩他；八者、勤行精進；九者、不欺眾生。

[0175a15] 「復有十種：一者、淨身三業；二者、淨口四業；三者、淨意三業；四者、遠離嫉妬；五者、離諂曲心；六者、至心念戒；七者、為持戒故，勤行精進；八者、軟語，為調眾生；九者、受身為眾生使；十者、於諸福田不生輕慢。

[0175a19] 「善男子！菩薩修行尸波羅蜜，有二種淨行：一者、有心有相及以莊嚴，寧捨壽命終不毀戒；二者、無心無相及無莊嚴，於一切法心無所著。復有二種。一者淨於內入。二者不求一切外入。復有二種：一者、常願菩提之心；二者、不觀本向菩提戒相。

[0175a25] 「善男子！云何菩薩淨羼提波羅蜜行？善男子！菩薩摩訶薩受罵不報，口業淨故；受打不報，身業淨故；受瞋不報，意業淨故。善男子！菩薩摩訶薩雖受罵辱所以不酬，護眾生故；受諸楚毒所以不報，護後世故；被截手足慈心不瞋，護菩提故。見有求者，心不生瞋，為四攝故生慈心故，增菩提道故，壞慳貪心破魔業故。

[0175b03] 「善男子！菩薩摩訶薩修念佛已，行於忍辱，受一切苦，為得佛身故。善男子！復有菩薩修於忍辱，為欲具足得十力故。復有菩薩修於忍辱，為欲成大師子吼故。復有修忍，為知三世無罣礙故。復有修忍，為得大慈大悲力故。復有修忍，為得具足一切智故。

[0175b10] 「善男子！菩薩摩訶薩具足二力，能成就忍：一者、智力；二者、修力。以智力故觀於身心，是故為忍。以修力故不著諸法，是故為忍。

[0175b12] 「復次，善男子！淨忍菩薩則能觀察一切法中無有眾生，是故修忍。一切諸法其性解脫，是故菩薩觀一切法無忍無瞋。若於諸法心無所著，是名為忍。

[0175b16] 「善男子！菩薩有二忍：一者、觀如法身；二者、觀如法界。菩薩摩訶薩若能如是觀二法者，是名菩薩淨羼提波羅蜜行。

[0175b19] 「善男子！云何菩薩淨毘梨耶波羅蜜行？若菩薩摩訶薩於諸修行不息不悔，於諸善法心無厭足，亦樂修行五波羅蜜，常求莊嚴一切善法，擁護正法樂宣說之。調伏眾生心無休息，過於聲聞辟支佛乘，擁護一切諸佛正法，修諸苦行其心不悔，終不喪失本昔善根，廣修多聞心無厭惓，為眾走使不生愁悔，是名精進。如是精進，云何名淨？若能觀身猶如影像、口無言說、心畢竟淨，以盡智觀諸滅法，以無生智知諸有盡。如是觀時，則能莊嚴三種精進：一者、體莊嚴；二者、覺莊嚴；三者、分別莊嚴。

[0175c01] 「復有三種不著精進：一、不著眼；二、不著色；三、不著識。乃至法，亦復如是，是名不取不捨精進。具足如是勤精進已，不取惠施不捨慳貪，不取持戒不捨毀戒，不取忍辱不捨瞋恚，不取精進不捨懈怠，不取禪定不捨亂心，不取智慧不捨愚癡，不取善法不捨惡法，不取佛道不捨二乘，是名二種勤精進也，是二精進能具佛法。復有二種：所謂內、外。若菩薩能修如是勤精進者，是名毘梨耶波羅蜜行淨。

[0175c10] 「善男子！云何菩薩淨禪波羅蜜行？若菩薩摩訶薩，取諸禪支觀諸禪支，觀已入定。既入定已，不貪著色受想行識，是名為禪。非著眼禪乃至意禪，是名為禪。非著色禪乃至法禪，是名為禪。非著地水火風空禪，是名為禪。非著日月釋梵自在天禪，是名為禪。非著欲界色無色禪，是名為禪。非著此彼禪，是名為禪。非觀身心禪，是名為禪。非著上下禪，是名為禪。非著四取禪，是名為禪。非著眾生壽命士夫我人相禪，是名為禪。非著常見斷見有無見禪，是名為禪。非畢竟盡漏禪，是名為禪。非入定聚禪，是名為禪。非得沙門果禪，如是禪者非畢竟行禪，名空調伏禪，非真空禪；名無相調伏禪，非真無相禪；名無願調伏禪，非真無願禪。是菩薩具足成就大慈大悲一切空行禪。

[0175c26] 「云何名為具一切空？若能不觀布施、持戒、忍辱、精進、禪定、智慧、方便、慈悲喜捨、四諦、菩提智慧、誓願莊嚴、舍摩他、毘婆舍那、解脫慚愧，是名諸佛方便三昧神通無礙智。攝取十力、四無所畏、十八不共法，不為二乘之所染污，斷諸習氣，具足無量大神通智，為諸眾生之所歸依。莊嚴世法及出世法，能善調伏一切眾生，渡於四流生死大海，能斷一切所有繫縛，淨諸法性，是名性寂靜。非向法寂靜，亦取向法捨性，了了向法盲性，有聞向法聾性，勤調伏向法停住，涼滅寂靜，調伏熾然，是名一切行空。

[0176a08] 「善男子！譬如三千大千世界，所有眾生悉善知畫，其中或有善能泥塗，或能磨彩，或曉畫身不曉手足，或曉手足不曉面目。時有國王，以一張[疊*毛]與是諸人，而告之言：『凡能畫者，悉來聚集於此[疊*毛]上，畫吾身像。』爾時，諸人悉來聚集，隨其所能而共作之。有一畫師，以緣事故竟不得來。諸人畫已持共上王。善男子！可言諸人悉集作不？」

[0176a16] 「不也。世尊！」

[0176a16] 「善男子！我說此喻，其義未顯。善男子！一人不來，故不得言一切集作，亦不得言像已成就。佛法行者亦復如是，若有一行不成就者，不名具足如來正法，是故要當具足諸行，名為成就無上菩提。」說是法時，六萬菩薩於一切行，得具足空。

[0176a22] 「善男子！云何菩薩摩訶薩淨般若波羅蜜？善男子！菩薩摩訶薩具十二慧：一者、知過去無礙；二者、知未來無礙；三者、知現在無礙；四者、知有為無礙；五者、知無為無礙；六者、知一切世作無礙；七者、知出世無礙；八者、知辯才無礙；九者、知實無礙；十者、知世諦無礙；十一者、知第一義諦無礙；十二者、知諸眾生利鈍無礙，是名為慧。難破能破，難觀能觀，難解能解，譬如金剛不可沮壞，是名出世之慧、畢竟慧、一切眾生真解心慧。

[0176b02] 「難行難入難見，甚深難可習學，正見正聚，遠離諸見及以習氣，自知了了知見一切眾生之心，法智義智無所貪著，曠大光明無諍無迮。善知時節過於時節，護正法聚，畢竟覺正覺實覺，遠諸垢穢不為一切之所呵責。一行無行、一切眾生行、無足跡行，雖離一切世間之行，亦不遠離一切世行。雖離世界不離佛土，雖離一切諸行莊嚴，亦不遠離調伏眾生。雖離諸行不離善行，雖離眾生心行因緣，不離知於眾生心行。雖離世行不離世法，雖離諸身亦入眾生心，是名為慧。

[0176b13] 「如是智慧甚為難得，非善根純熟終不能獲，不能常修行善法者，亦不能得如是智慧。菩提樹下乃能得之，真知法性諸佛所護，度至彼岸，知一切法施甘露味，是故名為般若波羅蜜。

[0176b18] 「善男子！如是智慧，畢竟了知一切緣一切相，一切眾生心之所行，以是義故名為智慧。如是智慧有二寂靜：一者、知礙相寂靜；二者、知無礙相寂靜。

[0176b21] 「復有二種：一者、無覺淨；二者、離諸見淨。如是智慧菩薩摩訶薩常遊眾生利鈍根中、眾生心中、一切法中，觀諸煩惱即是智慧。菩薩雖住諸界，多住佛界，能善觀見十方世界，離一切蓋，悉是一切佛法根本，具足一切無上佛法，不學諸法不離諸法，不壞一法不成一法。菩薩成就如是智慧，能作功德，能讀誦說一切佛法，一切福德悉能得之，皆能修成一切善法，是名菩薩淨般若波羅蜜行。」

[0176c01] 說是法時，二萬二千眾生發阿耨多羅三藐三菩提心，八千菩薩得無生忍，五百比丘漏盡意解，十千天人得須陀洹果。

[0176c04] 爾時，一切天與人同聲而言：「世尊！若有人能信是經者，當知是人諸佛所護，何況有能受持讀誦書寫供養！」

[0176c06] 「善男子！云何菩薩摩訶薩淨菩提行？善男子！菩薩摩訶薩觀身念處，有二種行：一者、不淨行；二者、淨行。不淨行者，觀身不淨臭穢充滿，無常無住誑諸凡夫。淨行者，菩薩摩訶薩作是思惟：『我今因是不淨之身，得淨佛身、得淨法身、淨功德身，一切眾生所樂見身。』

[0176c12] 「復次，善男子！菩薩摩訶薩觀身身已，能淨二行：一者、無常；二者、常。菩薩摩訶薩觀身無常畢定當死，如是觀已，不為身故造諸惡業邪命自活，修三堅法：一者、身堅；二者、命堅；三者、財堅。如是觀已，能為眾生而作給使，即得遠離身口意曲。菩薩如是觀身無常，得如是等無量功德。云何為常？菩薩摩訶薩觀無常已則得常身，因無常故得功德身，因無常故不斷佛種法種僧種。善男子！又復常者即是無盡，無盡者即是無為，無為者即是一切智所行處，一切智所行處者是空無相願。又復，常者即是虛空，菩薩摩訶薩觀一切法猶如虛空，是名菩薩摩訶薩常行。

[0176c25] 「善男子！復有菩薩修身念處，觀察一切眾生之身，畢竟當是如來佛身，如如來身法身亦爾，如是二身我身亦爾，是名菩薩觀無漏身。菩薩爾時所得善法，隨其多少悉是無漏。以如是法，發願迴向一切種智，得無漏已終不起漏。所言漏者即是三漏，所謂欲漏、有漏、無明漏。菩薩了了知三漏已，為眾生故生於欲界，亦復不為欲漏所污，色無色界亦復如是。無明漏者已拔其根。何以故？拔無明故則無見漏。菩薩摩訶薩修身念已，於是身中，不見我及我所、不生憍慢，離我我所故，不求不取一切財物。不求取故於物無諍，以無諍故即是寂靜，夫寂靜者即是忍辱。住於忍辱不上不下，不上不下者即如法住。如法住者，不行善法不行惡法，不上下已即得善友。得善友已遇善知識，遇善知識故得聞正法。聞正法故不以漏心向有漏法，是名過於諸漏境界。過漏境已常入禪定，既入定已，乃至一法不生覺觀。無覺觀故，不作一法不變一法，是名如法，是名一切法平等。若得如是諸法平等，是名一切智。

[0177a17] 「善男子！菩薩摩訶薩若能如是觀身念處，是名觀身身念。

[0177a18] 「善男子！菩薩爾時次觀受念處，於有受者生慈悲心，向諸眾生作如是言：『畢竟樂者斷一切受。若人能斷一切受者，即是常樂。』菩薩爾時，隨所受者生慈悲心。若自若他受樂受時，遠離愛心生於慈心。若受苦時，遠離瞋心生於悲心。若受不苦不樂，離無明心生於捨心。是故菩薩受樂受時不生貪著，受苦受時不生瞋恚，受不苦不樂不生無明。

[0177a26] 「菩薩爾時，觀一切受無常苦無我，見受樂者即知是苦。見受苦者，如癰如瘡。見不苦不樂受是不寂靜。觀於樂受即是無常，觀於苦受即是空無，不苦不樂即是無我。菩薩爾時作是觀已，見是諸受即是無受，見一切受即是有為。若是有為，即是生滅散漏無住。如是觀已，不見於我不見受者，是名菩薩大智方便。因是方便，見一切受無常生滅，觀一切法悉是空無，無受無受者、無作無作者，從緣而生從緣而滅，無屬無取，於諸因緣不生覺觀。因無覺觀，作如是言：『諸因緣法皆悉是空。』菩薩摩訶薩如是觀時成受念處，能令身心皆悉寂靜，知一切行，是名一切智，是名受受念處。

[0177b10] 「云何菩薩修心念處？菩薩摩訶薩住菩提心，觀是心性，不見內入心，不見外入心，不見內外入心，不見陰中心，不見界中心。既不見已，作是思惟：『如是心緣為異不異？若心異緣，則一時中應有二心。若心即緣，不應復能觀於自心，猶如指端不能自觸，心亦如是。』作是觀已，見心無住無常變異，所緣處滅，即知是心非從緣生非不緣生，非常非斷非內非外非有非無。觀心如是，不妨如法知心寂靜，是名菩薩修心心念。

[0177b20] 「復次，善男子！菩薩摩訶薩觀心非色不可覩見，非是覺觀，是名菩薩修心念處。如心，心數亦如是；如心數，心行亦如是；如心行，心所求法亦如是；如所求法，菩提亦如是；如菩提，一切善法亦如是。菩薩若觀心，如獼猴、畫水、朝露、蜂王、魚母，如河如焰，如想遠事獨行無身，常轉無停，貪著諸界次第生滅。能攝如是無量之心，令住一處不動不轉，不漏不錯不亂不散，是名舍摩他。菩薩若能作如是觀，是名成就觀心心念處，是名知心境界，是名知心法界，是名知心真實之相，是名知心真實之性。即是廣知即真淨知，了知真知實知如幻，是名知法。名知心性，名知心盡，名無取知無罣礙知。菩薩摩訶薩如是觀已，善知一切眾生心性，知已如應而為說法。如知自心性，知一切眾生心性亦復如是。如自知心相，知一切眾生心相亦復如是。如知自心空，知一切眾生心空亦復如是。如觀自心平等，觀一切眾生心平等亦復如是。作是觀已不動法界，是名菩薩修心心念處。

[0177c11] 「善男子！云何菩薩修法念處？菩薩摩訶薩作如是觀，法出法滅，無我眾生壽命士夫，無生無滅無沒無出，是名法性。若能求法，是名出法；若不求法，是名滅法；若善不善，出者從緣、滅者從緣。如是觀時觀於三行，所謂惡行、善行、不動行。是三行中，我當常行福善之行，為十善法。十善法者，為淨身業，欲求如來三十二相、八十種好，他不能害。淨口業者，凡有所說眾樂聽受。淨心業者，於諸眾生其心平等，常入禪定。淨四無礙智，淨慈心故施眾生常樂，淨悲心故無量世中為眾生受苦其心不悔；淨於十力，為知眾生諸根利鈍；淨四無畏，為知眾生障無障故；淨十八法，為知三世無障礙故；淨一切佛法，為一切眾生無能勝故。菩薩摩訶薩能如是觀，於諸善法及諸功德，不生厭足親近善行，遠離惡行及煩惱習，真實了知於不動行。雖知不貪，心得自在，隨願往生非結業生，生於欲界為眾生故。

[0177c29] 「善男子！菩薩摩訶薩得善方便，觀法念處，修集莊嚴助菩提法，遠離一切障菩提垢。得是功德，不著常見不著斷見，離是二見行於中道。夫中道者有二種法：一者、不善念；二者、無明，是二法中心不放逸，是名中道。復有二法：一、行；二、識。復有二法：一者、名色；二者、六入。復有二法：一、觸；二、受。復有二法：一、愛；二、取。復有二法：一、有；二、生。復有二法：一、老；二、死。是二法中不放逸者，是名中道。如是中道，世間智慧所不能見，不可宣說不可顯示，無有相貌無色無處無取無捨，清淨寂靜。

[0178a11] 「善男子！夫中道者，不可眼見，乃至不可觸觸，亦無至處亦世出世，不可宣說非多非少，故名中道。

[0178a14] 「善男子！我與無我名為二邊。若有說言非常非斷，非命非士，非想非非想，非覺非非覺，非實非虛，非此非彼，非有非無，非有為非無為，非行非非行，非生死非涅槃；不作如是，是名中道。

[0178a18] 「復次，善男子！菩薩摩訶薩觀法法念，不分別法界；如法界，眾生界亦如是。如是二界名虛空界，一切諸法悉入法界。夫法界者即眾生界，眾生界者即無分別，是名觀察一切法。等見一切界即是法界，雖明了見而心不著，以不著故則無分別。菩薩摩訶薩不以肉眼、天眼、慧眼觀法念處。何以故？如是三眼無相貌故。是故觀法則以法眼，雖了了知而心不著，雖復不著不失法界，是名佛智。能知如是甚深法界，亦不失於一切智念，是名菩薩修法法念處。

[0178a28] 「善男子！菩薩摩訶薩何故修集是四念處？為欲遠離四顛倒故。修身念處為離淨倒，修受念處為離樂倒，修心念處為離常倒，修法念處為離我倒。又離四食，修身念處離於摶食，修受念處離於觸食，修心念處離於識食，修法念處離於思食。又復遠離識四住處，修身念處離住色處，修受念處離住受處，修心念處離住想處，修法念處離住行處。復離五陰，修身念處遠離色陰，修受念處遠離受陰，修心念處遠離識陰，修法念處離想行陰。是名菩薩淨四念行。

[0178b10] 「善男子！云何菩薩修四正勤行？菩薩摩訶薩常樂修集一切善法，未生惡法為不生故勤行精進，已生惡法為遠離故勤行精進，未生善法為令生故勤行精進，已生善法為住不失故勤行精進。

[0178b14] 「善男子！菩薩摩訶薩於無量世修集善行，是故性善，不以方便令惡不生。若有菩薩修四正勤，心得自在四正勤者，菩薩爾時心及心數與大慈悲和合共行，故名正勤。

[0178b18] 「菩薩爾時次第修集四如意足：一者、欲；二者、心；三者、進；四者、慧。專念至心念於菩提，是名為欲；修大悲故覺心輕便，是名為心；遠離惡法，是名精進；得方便故，名之為慧。

[0178b22] 「菩薩修四如意足已，得四自在：一者、壽命自在，以自在故，雖生短命自得長壽，為調眾生，與長壽者演說正法，於長壽中能現短壽，隨是菩薩所生之處，若天若人得命自在。二者、身得自在，以自在故，隨心作身隨心作色，示現威儀為眾生故。菩薩若欲與諸眾生其身同等，高大微小悉皆能作。三者、得法自在，以自在故，能知一切世出世法，示諸眾生一切世事，於出世行心亦不退，明知甚深十二因緣，得無礙智，能為眾生說種種法。無量眾生聞是法已，發阿耨多羅三藐三菩提心。四者、願得自在，以自在故，令四大海合作一海，不來不去無有動轉如本不異，亦令三千大千世界諸須彌山合為一山，不來不去無有動轉如本不異，於四天王、三十三天無所妨礙。欲令三千大千世界悉作金寶、七寶、栴檀、華香、瓔珞，虛空水火，皆隨意成，是名菩薩得四自在。

[0178c10] 「善男子！菩薩若得四如意足，則得面見十方諸佛，與共語言進止一處；一切梵天、帝釋、四王、阿修羅、乾闥婆、迦樓羅、緊那羅、摩睺羅伽，亦復如是。

[0178c13] 「云何莊嚴四如意足？善男子！若能供養父母和上師長有德，見諸眾生先意問訊，柔軟與語如語而作，視諸眾生其心平等，善心正心恭敬心慚愧心。遠離貪欲瞋恚愚癡，無欺無貪無姤無慳，營他事業如己所作，無勢力者助其力勢，泥塗之處發治土石，河澗溝渠造作橋梁，或以身負或施船濟，常施眾生所須之物，口不說他衰惱之事，亦不譏刺他所犯罪。有犯罪者能如法除，遮諸煩惱令不生起，所重之物能以施人，既施之後心不生悔，為諸眾生發願迴向。信心以善勸諸眾生，不惜身命少欲知足，於他利養心無悕望，常念出家亦勸眾生，念善知識無心捨離。於怨親中平等無二，以種種乘施行路者，羸乏之人施床臥具，有恐怖者能為救護，視諸眾生如父母想，不輕毀戒施貧財物。有病瘦者給其醫藥，施恩於他不自稱說。終不斷絕三寶種性，常念無為。遠離世事一切諸惡不善之法，不為世法之所污染，不失菩提至心之念。是名莊嚴淨四如意足行。

大方等大集經卷第二十五

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA