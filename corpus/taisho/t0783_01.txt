佛說十二頭陀經


宋于闐國三藏求那跋陀羅譯

[0720b17]  如是我聞：

[0720b17]  一時，佛在舍衛國給孤獨園精舍，  與八千比丘僧、菩薩萬人，皆著衣、持鉢遊行  乞食。食已，至阿蘭若處，加趺而坐。

[0720b20]  爾時，世尊怡然微笑。時，長老摩訶迦葉從座  起整衣服，長跪合掌，而白佛言：「世尊！我從  昔來，未曾見佛無緣而笑。願見哀愍，告示我
等。」

[0720b24]  佛告迦葉：「見阿蘭若處，十方諸佛皆讚歎，  無量功德皆由此生。求聲聞者得聲聞乘，求  緣覺者得緣覺乘，求大乘者速得無上正真
之道，我今住此，是故喜耳！」

[0720b27]  爾時，摩訶迦葉聞  佛所說，歡欣踊躍歎未曾有，重白佛言：「世  尊！此阿蘭若處利益弘深，能令眾生依此修
學成三乘道。唯願，世尊！開示我等阿蘭若  法。」

[0720c03]  佛告迦葉：「諦聽，善思念之！我當為汝略說其  義。」

[0720c04]  迦葉白佛言：「世尊！唯然受教。」

[0720c04]  佛告迦葉：  「阿蘭若比丘，遠離二著，形心清淨，行頭陀法。  行此法者，有十二事：一者、在阿蘭若處；二
者、常行乞食；三者、次第乞食；四者、受一食  法；五者、節量食；六者、中後不得飲漿；七者、  著弊納衣；八者、伹三衣；九者、塚間住；十者、樹
下止；十一者、露地坐；十二者、但坐不臥。

[0720c11]  「一者、阿蘭若比丘行頭陀時，應作是念：『我今  在此空閑之處，為無上道捨身命財，修三堅  法，死當如  [社-土+厭]
死，不生顧戀。』若至病苦須人  之時，當作是念：『我今一身為法出家，法為我  伴，若勤行法者即是救護，是為阿蘭若法。』行
者本以居家多惱，捨父母妻子出家行道，  而師徒、同學還生結著，心復多嬈亂，是故受  阿蘭若法，令身遠離憒閙住於空閑。遠離者，
離眾閙聲，若放牧處，最近三里，能遠益善。若  得身遠離已，亦當令心遠離五欲五蓋。阿蘭  若比丘法當如是。

[0720c22]  「二者、欲入聚落乞食之時，當制六根令不著  色聲香味觸法，又不分別男女等相，得與不  得其心平等，若好若惡不生增減。不得食時
應作是念：『釋迦如來捨轉輪王位出家成道，  入里乞食猶有不得，況我無福薄德之人，而  有得耶？』是為乞食法行者。若受請食、若眾
僧食，起諸漏因緣。所以者何？受請食者若  得食，便作是念：『我是福德好人故得。』若不  得食則嫌恨請者：『彼無所別識，不應請者請，
應請者不請。』或自鄙薄懊惱自責而生憂苦，  是貪愛法則能遮道。僧食者，入眾中當隨  眾法，斷事擯人，料理僧事，處分作使，心則
散亂妨廢行道。有如是等惱亂事故，應受常  乞食法。

[0721a07]  「三者、頭陀比丘不著於色、不輕眾生，等心  憐愍不擇貧富，故受常次第乞食法。

[0721a09]  「四者、應作是念：『我今求一食尚多有所妨，  何況小食、中食、後食？若不自損，則失半日之  功，不能一心行道，為佛法故，為行道故，不
為身命，如養馬養猪。』是故斷數數食，應受  一食法。

[0721a14]  「五者、得一食時，應作是念：『我今若見渴乏眾  生，以一分施之，我為施主、彼為受者。』施已，作
是願言：『令一切眾生興福救之莫墮慳貪。』持  食至空靜處，減一叚著淨石上施諸禽獸，  亦如上願。若欲食時，當敷尼師壇淨手，作是
念言：『身中有八萬戶蟲，蟲得此食皆悉安隱。  我今以食施此諸虫，後得道時當以法施。』汝  是為不捨眾生。若不見困乏者，但食三分之
二，以自支身命。所以者何？行者若貪心極  噉，令腹脹胸塞妨廢行道。若留一分，則身輕  安隱，易消無患，於身無損則行道無廢，是故  應受節量食法。

[0721a26]  「六者、節量食後，過中飲漿則心生樂著，求種  種漿果漿蜜漿等，求欲無厭，不能一心修習  善法；如馬不著勒，左右噉草不肯進路。若
著轡勒，則噉草意斷隨人意去，是故受中後  不飲漿法。

[0721b01]  「七者、應入聚落中，拾故塵棄物浣  之令淨，作弊納衣覆除寒露。有好衣因緣，  則四方追求墮邪命中。若得人好衣，則生親
著；若不親著檀越則恨。若僧中得衣，如上說  僧中之過，有好衣是未得道者生貪著處。好  衣因緣招致賊難，或至奪命。有如是等患故，  應受弊納衣。

[0721b08]  「八者、應少欲知足，衣趣蓋形，不多不少，白  衣為好故畜種種衣，或有外道苦行裸形無  恥。是故佛弟子應捨二邊，處中道受，但三衣  法。

[0721b12]  「九者、若佛在世若滅度後，應修二法，所謂止  觀。無常空觀，是佛法初門，能令厭離三界。塚  間常有悲啼哭聲，死屍狼籍眼見無常。又火
燒鳥獸所食不久滅盡，因是屍觀，一切法中  易得無常想。又塚間住，若見死屍臭爛不淨，  易得九想觀，是離欲初門。是故應受塚間住  法。

[0721b19]  「十者、行人已作不淨無常等觀，得道事辦。若  未得道者心則大厭，是故應捨至樹下思惟  求道。又如佛生時，成道、轉法輪、般涅槃時皆
在樹下，行者隨諸法常處樹下，有如是等  因緣故，應受樹下坐法。

[0721b24]  「十一者、在樹下住，如半舍無異，蔭覆涼樂又  生愛著，我所住者好。彼樹下如是等生漏  故，至露地住，作是思惟：『樹下有種種過：一者、
雨漏濕冷；二者、鳥屎污身、毒蟲所住。有如是  等過，空地則無此患。』露地者著脫衣裳隨意  快樂，月光遍照令心明利，易入空定，是故  應受露地坐法。

[0721c02]  「十二者、身四威儀中坐為第一，食易消化氣  息調和，求道者大事未辦，諸煩惱賊常伺其  便，不宜安臥。若行若立心動難攝，亦不可
久，是故應受常坐法。若欲睡時脇不著席，是  為十二頭陀之法。」

[0721c07]  佛告比丘：「汝等念者繫心一處無令散亂，  禪定功德從是得生。一切凡夫以顛倒故，  繫有我人眾生受命，隨逐假名起諸妄見。
從本以來五陰清淨，空無我所，不生、不滅、不  出、不在；非凡夫、非不凡夫、非聖人、非不聖人，  離諸名數言語道絕；諸佛不能行、不能到。汝
等今者宜各靜緣諦觀身相。」

[0721c13]  時諸比丘聞佛  所說，心生歡欣，即觀此身，皮膚、血肉膿爛  穢惡，筋骨脈髓肪膏腦膜，目淚洟唾肝膽脾
腎，心肺痰癊、生熟二藏，小腸大腸、大小便利，  髮毛爪齒胞垢污等，三十六物九孔不淨，  從外至內從內至外，推求我相了不可得。精
勤不已遂見色心念念生滅，如水流燈焰，  生無所從來，滅無所至，現在不住。知此五  陰從本以來空無所有，滅除諸相證如實智，
成阿羅漢。諸菩薩等，思惟法已，得無生忍，滿  足十地。

[0721c24]  佛告諸大眾：「誰能於後像法之中，護持此經  廣宣流布，使求佛道者識其要妙？」

[0721c25]  時天帝釋  與龍神八部，聞佛宣告從空而下，稽首佛  足，而白佛言：「世尊！若像法之中有三乘人，
在空閑處求佛道者，我等為作衛護，不令諸  惡鬼神得嬈亂之。」

[0721c29]  文殊師利法王子白佛言：  「世尊！我當承佛威神，於未來世護持此經  使不斷絕，有修學者為作開導。」

[0722a02]  爾時，阿難前  白佛言：「世尊！當何名此經？云何奉持？」

[0722a03]  佛告阿  難：「此經名為『頭陀苦行』，亦名『離著集諸善本』，  汝當奉持。」

[0722a05]  爾時，天龍八部、一切大眾，聞佛所  說，歡喜奉行。

佛說十二頭陀經

* * *

【經文資訊】大正藏第 17 冊 No. 0783 佛說十二頭陀經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
