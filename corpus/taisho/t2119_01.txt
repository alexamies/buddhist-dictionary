寺沙門玄奘上表記
進經論等表

[0818a06]  沙門玄奘言。玄奘聞。  羲  畫既陳。肇有書契。籀  文斯闡。爰盛典謩。徒以  誨  義輔德。紀情括性。
猶纏埃累之間。未出寰區之表。豈若龍宮祕  旨。鷲嶺微詞。導群迷於沙界。庇交喪於塵劫。  然則至極無象。演其源者法王。至理無言。詮  其道者　聖帝。伏惟
陛下纂靈出震。撫運  登  樞  。勝茂九瀛。掩  胥  庭而獨步。飛英八極。  [車*闌]  軒昊而高視。分麾紫塞。剪隨寇於幽陵。駐蹕
青丘。蕩妖氛於蟠木。武功既戢。歸馬華山。  文德載宣。受圖宛岫。於是刊書  延  閣。創禮容  臺。鳳篆龜文既  葳蕤  於東觀。銀  鉤  玉字亦洗
污於南宮。猶故屬想真如。緬懷空寂。紹宣妙  法。以為大訓。由是。鹿野之談。應聖期而重譯。  鷄林之士。仰神化以來儀。建香城於中洲。引
玄津於神縣。像教東被。斯為盛矣。玄奘行業  無紀。空符曲成。謬齒緇徒。有慚  先哲  。慨然懷  憤。誓以弘宣。憑恃國威。遠尋靈跡。往在西
域。躬習梵言。覽毘尼之奧旨。窺多羅之密藏。  所獲梵本經論總一千帙。六百五十七部。佛  像七軀。佛肉舍利一百五十粒。并骨舍利等  一函。既而治  裝
金地。旋軔玉門。祗奉  綸  言。載  合翻譯。爰召開士。同證慧義。研思淹  時  。未能  總畢。見絕筆者。凡五十八卷。名曰大菩薩藏
經二十卷。佛地經一卷。六門陀羅尼經一卷。  顯揚聖教論二十卷。大乘  阿毘達磨雜集  論  十六卷。勒成八帙。繕寫如別。及前舍利佛
像梵本經論等。謹詣闕奉進。但聖鑒照明。玄  言沖遠。玄奘學非沈祕。識謝詠通。何以仰稱  天  [矢*見]  。敬弘至教。亦由  熒熒  爝火。對脩景以摛
光。涓涓細流。足巨壑而成大。追慚戰悸。若履  氷谷。謹言。

[0818b08]  貞觀廿年七月十三日沙門玄奘上

進西域記表

[0818b10]  沙門玄奘玄奘言。蟠木幽陵雲官紀軒皇之壤。  流沙滄海。夏載著伊堯之域。西羌白環。薦垂  衣之后。東夷楉夫。賄刑措之君。固已飛英
曩代。式微前典。伏惟　陛下握紀乘時。提衡  範物。刳舟弦木。威天下而濟群生。  鼇  足蘆  灰堙方輿而補圓蓋。曜武經於七德。闡文教
於十倫。渾漏泉源。化霑蕭葦。房芝發秀。井  浪開華。樂囿馴班。巢阿響律。浮紫膏於具  闕。霏白雲於玉撿。遂使苑若木而池濛氾。
霈炎火而照積氷。梯赤坂而承朔。泛蒼津而  委賮。史曠前良。事絕故府。豈如漢關張掖  近接金城。秦戍桂林裁通珠浦而已。玄奘幸
屬天地貞觀華夷靜謐。冥心梵境。敢符好事。  命均朝露。力譬秋螽。徒以上假　皇靈下  資螾命。飄身邁迹。求遐自邇。展轉暯拜之鄉。
流離重譯之外。條支巨雀。方驗前聞。罽賓  孤鸞。還稽曩實。時移歲積。人欲天從。遂得下  雪岫而泛提河。援鶴林而栖鷲嶺。祇園之路
邐迤空存。王舍之基婆陀可陟。尋求歷覽。  時序推遷言返帝京。忽將二紀。所聞所履  百有卅八國。竊以。章亥之所踐藉。空陳廣袤。
夸父之所淩厲。無述風土。班超侯而未遠。  張騫望而非博。至於玄奘所記。微為詳盡。其  迂辭瑋說多從剪棄。綴為大唐西域記一十
二卷。繕寫如別。玄奘稟質愚魯。昧於緝實。望  頒之右筆。飾以左言。截此蕪辭。採其實錄。標  百王之稱首。符九丘於皇代。庶使山經閟
彩汲傳韜華。無任區區至。謹詣闕奉進。輕  塵旒扆。伏深戰灼。謹言。

請  太  宗文皇帝作經序并題經表

[0818c12]  沙門玄奘言。玄奘早預玄門。幸逢昌運。希聞  至道。遊心法  筵  。每恨正覺遺文尚未詳備。遂
慨然懷慕。遍歷殊方。遠賴皇威。所期咸濟。去  年二月奉　詔翻譯。今見成五部。總五十八  卷。繕寫如別。竊見弘福寺尊像初成。聖上
親降鑾輿。開青蓮之目。今經論新翻。敢緣  斯義。伏願陛下。曲垂神翰。表發經題。親紆  玄藻。序明宗極。所望天文祕思與日月齊明。
玉字銀鉤將乾坤等固。庶百代之下歌詠無  窮。千載之外瞻仰無絕。不任慺慺之至。謹  奉表以聞。輕觸天威。伏增悚汗。謹言。

太宗文皇帝報請作經序　勅書

[0818c24]  省書具悉來意。法師夙標高行。早出塵表。泛  寶舟而登彼岸。搜妙道而闢法門。弘闡大猷。  蕩滌眾罪。是故慈雲欲卷舒之蔭四空。慧日
將昏朗之照八極。舒朗之者其惟法師乎。朕  學淺心拙。在物猶迷。況佛教幽微。豈孰  能仰測。請為經題。非己所聞。又云新撰西  域記者。當自披覽。勅奘和尚
(內出與玄奘  法師)  。

謝太宗文皇帝勅書表

[0819a04]  沙門玄奘言。伏奉　墨勅。猥垂獎喻。祗奉綸  言。精守振越。玄奘誠惶誠恐。玄奘業尚空疎。  謬參法侶。幸屬九瀛有截。四表無虞。憑皇靈
以遠征。恃　國威而訪道。窮遐冐險。雖勵  愚誠。慕異懷荒。寔資朝化。所獲經論奉　勅  翻譯。見成卷軸。未有詮序。伏惟　陛下叡思
雲敷。天華景爛。理苞繫象。詞逸咸英。跨千  古以飛聲。掩百王而騰實。竊以神力無方。非  神思不足詮其理。聖教玄遠。非　聖藻
何以序其源。故乃冐犯威嚴。敢希題目　震  睠沖邈。不垂矜許。撫躬累思相顧失圖。玄  奘聞。日月麗天。既分暉於戶牖。江河紀地。亦
流潤於巖涯。雲和廣樂。不祕響於聾昧。金  壁奇珍。豈韜彩於愚瞽。敢緣斯理。重以于祈。  伏乞雲雨曲垂。天文俯照。配兩儀而同久。與
二耀而俱懸。然則鷲嶺微言。假神筆而弘遠。  鷄園奧典。託英詞而宣暢。豈止區區梵眾。獨  荷恩榮。蠢蠢迷生。方超塵累而已。無任誠懇
之至。謹詣闕奉表以聞。輕觸天威。伏深戰慄。  謹言。

謝納袈裟剃刀表

[0819a25]  沙門玄奘言。伏奉　勅旨。施納袈裟一領賓鐵  剃刀一口。雲雨曲垂。謬霑霈澤。光命隆厚。精  守震越。玄奘幸遭文明之化。早預息心之侶。
三業無紀。四恩靡答。皇睠不遺。恩榮俯墜。  忍辱之服彩含流霞。智慧之刀銛逾切玉。謹  當服以降煩惱之魔。佩以斷塵勞之網。起餘
譏於彼已。懼空疎於冒恩。濫叨殊禮。慚恧屏  營。不勝悚荷之至。謹奉表陳謝以聞。塵黷  天鑒。伏深戰慄。謹言。

謝太宗文皇帝製三藏聖教序表

[0819b06]  沙門玄奘言。竊聞六爻探賾。局於生滅之場。  百物正名。未涉真如之境。猶且遠微義冊覩  奧不測神。遐想軒圖歷選並歸其義。伏惟
皇帝陛下玉毫降質。金輪御天。廓先王之  九州。掩百千之日月。斥列代之區域。納恒沙  之法界。遂使給園精舍並入堤封。貝葉靈
文咸歸冊府。玄奘往因振錫聊謁崛山。經途萬  里。怙天威如咫步。匪乘千葉。詣雙林如食  頃。搜揚三藏。盡龍宮之所儲。研究一乘。窮鷲
嶺之遺旨。並已載之素象。還獻紫宸。尋  蒙下詔。賜使翻譯。玄奘識乖龍樹。謬忝傳燈  之榮。才異馬鳴。深愧寫瓶之敏。所譯經論紕
舛尤多。遂荷天恩。留神搆序。文超象繫之  表。若聚日之放千光。理括眾妙之門。同法雲  之濡百草。一音演說億劫罕逢。忽以微生親
承梵響。踊躍歡喜如聞受記。無任欣荷之極。  謹奉表詣闕陳謝以聞。謹言。

太宗文皇帝報玄奘法師謝表　勅書

[0819b24]  朕才謝珪璋。言慚博達。至於內典。尤所未  閑。昨製序文。深為鄙拙。唯恐穢翰墨於金簡。  標瓦礫於珠林。忽得來書。謬承褒讚。脩躬
省慮。彌益厚顏。善不足稱。空勞致謝。

謝述聖記啟

[0819b29]  沙門玄奘啟。竊以。識真者寡。每苦徂東之  路。迷方者眾。共假司南之車。況乎大道玄  遠。妙門虛寂。非乘叡智。孰能詮序者哉。伏
惟。皇太子殿下。體資宸極。仁被春方。照佛  日以重耀。紹法輪於將墜。津梁有屬。傳燈  斯在。玄奘志窮佛道。誓損軀命。粵自東夏。願
至西方。皇靈護持。得經論六百五十七部。尋  蒙恩勅。令玄奘翻譯。爰降慈旨。為製序文。  布慈雲於塵劫。澍惠雨於沙界。殿下遊刃三
藏。仰弘十善。復製述聖之記。光闡大猷。  明實相之門。則有而不有。談空寂之境。則  空亦皆空。猶得神衷。遠超繫表。玄奘未澄
濁水。忽得明珠。謹當頂受奉持。永為心鏡。不  任下  情  悚荷之至。謹奉啟陳謝以聞。謹啟。

皇帝在春宮  日  報玄奘法師謝啟書

[0819c15]  朕素無才學。性不聰敏。內典諸文殊未觀  覽。所作論序鄙拙尤繁。忽見來書。褒揚讚  述。撫躬自省。慚悚交并。又勞師遠臻。深以  為愧
(內出與玄奘法師)  。

太宗文皇帝長命婆羅門與玄奘法師書

[0819c20]  造化陶均。短長異壽。天地覆載。愚智同生。  故知上聖上賢。無代不有。然而前王前帝  罕得相逢。朕自顧德薄行輕。智微力淺。
幸因夙緣有慶得遇真人。自慰藥已來。手脚  漸覺輕損。彌加將慎。冀得全除。撫疲躬而自  歡。荷神方而多愧。唯憑命於後藥。庶遐齡之
可期。必望超促世而長存。駐常顏而不朽。既  白之髮變素成玄。已弊之躬除衰益壯。此心  此願其可遂乎。唯竭深誠。敬佇良術。

[0820a04]  (內出與玄奘法師)  。

玄奘法師請經論流行表

[0820a06]  沙門玄奘言。竊以。玄宗無兆。因名教以垂  訓。法本無為。資言象以成化。是知詮名教  者法王之善權。闡言象者聖帝之能事。非夫
三達遐鑒四弘俯濟。孰能撫金輪之運。弘玉  毫之教者歟。伏惟　皇帝陛下侚齊作聖。欽  明體道。革澆弊之俗。垂邕穆之化。風教被
於三千。疆場掩於百億。臨八政而命駕。馭  五乘而載馳。屈方外之跡。據域中之位。四  海無虞。萬機有暇。儲慧寶於麟閣。引智水
於龍宮。玄奘業謝疎通。學慚稽古。肅承明詔。  詳譯梵文。內顧庸愚。懼乖玄旨。深惟誠欵。  恐蠹大猷。是以夙夜匪懈。身心無怠。皇化
所覃。無謬一音之說。靈貺所祐。有感一人之  心。晈日迴三舍之明。丹誠動九重之聽。爰  紆神衷。序明聖教。詞峯切漢。已振釋主宮。
義海浮天。將動梵王之請。由是牟尼大訓。資  聖藻而照宣。般若微言。憑帝猷而光闡。然而  幽居陋俗。未聞梵響之聲。邊荒遠鄙。詎覩天
文之麗。其見譯訖經論。請冠御製三藏聖教  序。及皇太子述聖記。宣布遠近。咸使聞知。  大郡名州。各施一本。是則道不虛行。法無
留滯。慧雲布於遐邇。法雨澍於中外。皇靈享  法施之福。永永無窮。黎元阜法財之用。生  生無遺。不任誠懇之至。謹奉表陳請以聞。伏  願
天慈賜垂矜允。輕塵聽覽。追增戰汗。謹  言。

謝玄奘法師東宮書述聖記啟

[0820b04]  沙門玄奘啟。中使光臨。伏承明令。親降微  豪。書述聖記。曲垂霈澤。遠洽虛微。恭承寵  命對越惶悸。竊以。日月經天在鑒斯朗。聖賢
闡化遇感方弘。是以真教行於明時。大訓興  於昌運。非乘一人之慶。寧洽幽荒。非燭三明  之智。豈昭冥昧。伏惟　皇太子殿下涵神智
水。澡性玄津。資曜堯雲。繼明增朗。業昭天  縱。學貫三乘之玄。道亞生知。才苞四辨之  敏。至於開圖陳迹。妙窮於八體。離經辨志。義
綜於九疇。筆勢雲浮。詞峯霧洽。含豪變六爻  之象。揮翰煥三辰之光。降甲觀之祕藻。闡祇  園之奧旨。思等風雲。明懸日月。淳化所被。
蒼生荷福。澤及幽顯。慶洽人天。不勝悅豫之  誠。謹奉啟陳謝以聞。謹啟。

請經出流行啟

[0820b19]  沙門玄奘啟。竊以。六爻陳迹。察陰陽之  愆  伏。八卦成象。考日月之悔  吝  。與夫忘言妙  辯至道被於人天。滿字宏規茂實騰於空有。
拯淪胥之滯。鑒弱喪之流。語其取捨功豈同  日。伏惟　皇太子殿下含章育德。基性多才。  仁聲溢於萬邦。惠情留於三寶。深窮權實。妙
達色空。不為而道茂。忘己而功顯。降志紹隆。  留神贊述。如洪鍾之待扣。若空谷之必應。闡  妙象於名言。暢幽筌於聲教。遂乃昭之以慧
燭。濟之以智舟。既朗長夜之昏。爰拯暴流  之溺。三途亨福。四生受賴。玄門慶矣。緇徒幸  矣。然而邊隅民庶未覩聖皇之藻。幽鄙黔黎
詎聞正遍之說。普天之下並蔭堯雲。遐方之  俗未霑法雨。玄奘飡和惠澤。靜恭玄訓。祗  奉綸誥。敬譯梵經。有感　皇靈擒章。序真如
之教。上迴叡思奮藻。述實相之宗。凡厥懷  生。咸欣大賴。況親濡澤。豈勝踊躍。其見譯  訖經論。請付外流布。開慧眼於含識。蔭慈
雲於群有。使夫遺法之徒。俱蒙利喜。迷方之  俗。咸遊學路。不任誠懇之至。謹奉啟陳請  以聞。輕塵省覽。伏增戰慄。謹啟。

皇帝在春宮日所寫六門經及題菩薩藏經  等謝啟

[0820c13]  沙門玄奘啟。中使曲臨。光命隆渥。伏奉神  筆所寫六門陀羅尼經一卷及題大菩薩藏經  等六十六卷。殊私忽降。愓然惟咎。惠澤光
被。欣若登高。竊以。至教希夷。理出窅  冥  之  外。玄章沖邈。道闡言象之間。顯晦從時。行藏  在運。非屬淳和之化。豈弘幽賾之訓者哉。
伏惟皇太子殿下德隆天地。道昭圓光。三靈  宅心。萬邦式望。布慧雲而蔭火宅。擊法皷  而警幽途。霈然蒙潤。超然逈濟歟。夫皮紙
骨筆之誠。曾何足諭。亡身殉隨命之誓。顧  彼多慚。斯乃慶集皇靈。永馭金輪之運。福滋  聖善。速紹玉毫之位。玄奘內省庸菲。觀道慶
辰。生微用淺。空荷榮渥。不勝抃躍之至。謹奉  啟陳謝以聞。輕繁省覽。伏用惶悚。謹啟。

玄奘法師請附訊物及書往西域表

[0820c28]  沙門玄奘言。蓋聞。道隆  覆  載。功玄而化廣。  德綏內外。邇肅而遠安。是以。垂則天之教。成
因地之化。斯固宰物之大統。馭宇之洪範也。  伏惟皇帝陛下。資玄象之盛明。縱厚載之至  德。裁成品類。光闡彝倫。左袵之  鄉  。重譯納貢。
反舌之俗。請吏革音。非夫德通神明仁被幽  顯。何以霧開重阻風卷絕域者哉。玄奘往憑  帝力。問道遐方。祗奉法言。服膺梵學。博考名
相之原。頗問權實之致。聿來宣譯。式符玄  訓。上感皇情。重闡鷲山之道。遠崇佛旨。再演  龍宮之典。靜言教義。功歸近人。探賾大猷。
誠惟明導。無為味法。有荷洪恩。不謝深仁。恐  蕪王化。玄奘爰初歸國。以至于今。凡厥緇徒。  深喜求法。愍其弊服。頗惠僧衣。今者見有
袈裟三領。聖恩所賜紬綾十匹。諸寺訪得繡  像綵幡及諸供養道具之物。并附單書。敬  問師友。請因今使附往天竺。冀斯憑信用謝
厚恩。則光國仁義之風。以申愚陋之志。不任  懷德之誠。謹奉表陳請以聞。伏願聖慈特垂  矜允。謹言。

五言暮各過寺仍以述懷  (皇帝在春宮日過大慈恩  寺玄奘法師房製)

[0821a21]  停軒觀福殿。遊目眺皇幾。法輪含日轉。花蓋  接雲飛。翠烟香綺閣。丹霞光寶衣。幡虹遙含  彩。空水逈分耀。蕭然登十地。自得會三歸。

進經表

[0821a25]  沙門玄奘言。前  件  經及戒本。寔□惟發心樞  要。橃難津梁。諷誦聞名。獲福無量。冀中冥贊  永保聖躬。謹以進奉。伏  增
惶惕。謹言。

請取梵本表

[0821a29]  沙門玄奘言。前件經律等。並是五乘軌轍。三  藏奧旨。文義既弘。學徒欽尚。玄奘往於西域。  遍訪遺文。所獲眾經部餘六百。前件經律尚
未得來。至於大法流通。有所未悉。今並在  于闐國。宛然具有。伏惟陛下。則天御  宇  。光啟  大猷。膺錄受圖。弘揚正法。殊方異類重譯
來朝。于闐蕃王今歸聖化。伏願降勅遣進。翻  譯有期。所益既弘。輒敢聞奏。輕觸  乾  嚴。伏增  悚  慄  。謹言。

皇帝與玄奘法師飛白書十八字

[0821b10]  師年尊時熱此間小窄體中如何方翻了未勅。

謝得一切經表

[0821b12]  沙門玄奘言。竊尋三藏聖教。蓋是照迷真之  寶鏡。出愛海之舟航。入淨慧之良因。趣菩  提之妙軌。是以眾香折骨。用顯求法之誠。雪
嶺投身。式表聞經之慶。伏惟。皇帝陛下。金輪  御  宇  。十善之化彌新。文恩統天。八正之風逾  扇。雖復萬方事廣。檀那之行靡虧。庶務殷
繁。遊玄之心無捨。前降明勅。遣造一切經。欲  使載金言於素疊。非止鶴林。啟玉  宇  於霜螺。  寧唯鹿苑。香檀製軸。掩瞻蔔之芳。繡組裁帙。
奪鮮霞之彩。莊嚴尊重。事事微妙。使人王君  德至。復宣天恩。憫玄奘愚昧。  轍  入龍宮。賜留  轉讀。遂使甘露勝法。謬沾蓬蓽之門。末尼神  珠。曲集蝸
廬  之室。頂戴歡喜。不知譬喻。敬即  燃香散花。受持講誦。願所生功德。莊嚴陛  下。齊明兩曜。均壽二儀。化洽三千。道籠無
外。不任慶荷之至。謹附表謝聞。紙墨易窮。陳  恩難盡。謹言。

謝許製大慈恩寺碑文及得宰相助譯經表

[0821c01]  沙門玄奘言。今月廿四日。內給事王君德奉  宣口勅。許為寺塔建碑製文。及遣  左  僕射于  志寧．中書令來濟．禮部尚書許敬宗．黃門侍
郎  薛  元超．杜正倫．中書侍郎李義府．國子博  士范頵等諸學士監共譯經。叡澤潛流。玄風  載闡。祗奉慈誥。喜懼交懷。凡在緇徒不勝慶  蹈
。玄奘聞。聖德無方。神功不測。既闡無為之  化。必開眾妙之門。自大師厭俗。能仁不宰。鷲  山留影。像化空傳。鶴樹韜音。微言允被。非夫
皇明出震．叡哲乘圖。道濟四生。智周三有。何  以能凝思於玄津之境。馳情於大覺之路。誘  疲商於城化。拯遊童於  險宅。伏惟皇帝陛
下。持衡纂慶。握契乘時。孕育三靈。陶甄萬  品。遠安邇至。海晏河清。草木凝楨。烟雲動  色。端  拱  多豫。屬想詞林。理  駕  三玄。文高七
緯。而以釋迦妙典弘濟居多。情在紹隆。俯垂  幽贊。將欲親紆叡藻。式撰玄猷。曲詔朝英。允  宣妙法。像教東被五百餘年。雖敷暢厥旨。抑
有多代。而光贊之榮。獨在茲日。天人載悅。明  祇叶慶。金輪在運。玉曆方永。然則。漢皇英藻。  空演思於汾河。魏帝奇才。僅摛詞於吳會。未
有奮茲鴻筆。贊彼玄規。洞三界以飛聲。橫六  幽而灑潤。固使昭昭慧日。假聖藻而增暉。蠢  蠢迷生。覩天詞而悟道。玄奘幸逄休運。早蒙
落飾。德慚僧會。業謝法蘭。屢荷殊私。每深驚  惕。重祗恩  獎  。彌增竦懼。無任戴荷之至。謹詣  闕奉表。陳謝以聞。謹言。

謝得大慈恩寺碑文表

[0821c29]  沙門玄奘言。被鴻臚符。伏奉勅旨。親紆御筆。  為大慈恩寺所製碑文已成。叡澤旁臨。宸詞  曲照。玄門益峻。梵侶增榮。跼厚地而懷慚。負
曾穹而寡力。玄奘聞。造化之功。既播物而成  教。聖人之道。亦因辭以見情。然則畫卦垂文。  空談於形器。設爻分象。未踰於寰域。義皇之
德。尚見稱於前古。姬后之風。猶獨高於後代。  豈若開物成務。闡八正以摛章。詮道立言。證  三明而軌俗。理窮天地之表。情該日月之外。
較其優劣。斯為盛矣。伏惟皇帝陛下金輪在  運。玉曆乘時。化溢四洲。仁覃九有。道包將聖。  功茂迺神。縱多能於生知。資率由於天至。始
悲奩鏡。即創招提。俄樹勝  幢  。更敷文律。若乃  天華頴發。叡藻波騰。吞笔海而孕龍宮。掩  詞林而包鶴樹。內該八藏。外  覈  六經。奧而能
典。宏而且密。固使給園遺迹。託寶思而彌高。  柰苑餘芬。假瓊章而不昧。豈直抑揚夢境。昭  晣迷途。諒以鎔範四天牢籠三界者矣。玄奘
言行無取猥預緇徒。凾叨恩顧。每謂多幸。重  添曲成之造。欣逢像法之盛。且慚且躍。實用  交懷。無任竦戴之誠。謹詣朝堂。奉表陳謝。  謹言。

請書大慈恩寺碑文表

[0822a23]  沙門玄奘言。竊以。應物垂象。神用敷該。隨時  設教。聖功畢盡。是知日月雙朗。始極經天之  運草木俱秀。方窮麗地之德。伏惟。皇帝陛下
智周萬物仁霑三界。既隆景化。復闡玄風。鄙  姬穆之好道。空賞瑤池之咏。蔑漢莊之崇法。  徒開白馬之祠。遂乃俯降天文。遠揚幽旨。用
彫豐琬。長垂茂則。同六英之發音。若五緯之  摛曜。敷至德而感俗。弘大誓以匡時。豈獨幽  贊真如顯楊玄賾者也。雖玉藻斯暢翠版將
刊。而銀鉤未書。丹字猶韞。然則  [首/(敲-高+山)]  樂已簨。匪  里曲之堪預。龍響既盡。何爝火之能明。非夫  牙曠撫律義和總馭。焉足楊法鼓之大音。裨
慧日之冲彩。敢緣斯義。冒用于祈。伏乞茲具  美勒以紆神筆。庶淩雲之妙。邁跡前王。垂露  之奇。騰芬後聖。金聲玉振。即悟群迷。鳳翥龍
盤。將開眾瞽。豈止堯隆像教。懷生霑莫大之  恩。實亦聿贊明時。宗社亨無彊之福。  玄奘  稟識  愚淺。謬齒緇林。本慚窺涉。多虧律行。猥辱
宸詞。過蒙裒美。雖驚愓之甚措顏無地。而  慊懇之勤翹誠有日。重敢塵黷。更懷氷谷。  謹言。

謝許書大慈恩寺碑文表

[0822b16]  沙門玄奘言。伏奉勅旨。令許降宸筆自勒御  製大慈恩寺碑文。璽誥爰臻。綸慈猥集。祗荷  慚惕。罔知彼措。玄奘聞。強弩在彀。鼷鼠不足
動其機。鴻鐘匿音。纖  莛  無以發其響。不謂日  臨月照。遂迴景於空門。雨潤雲  蒸  。乃昭感  於玄寺。是所願也。豈所圖焉。伏惟陛下履翼
乘樞。握裒纘運。追軒邁頊。孕夏吞殷。演眾妙  以陶時。總多能。而景俗。九域之內既沐仁風。  四天之表亦霑玄化。然則津梁之法。非至聖
無足闡其源。幽贊之工。非至人何以敷其迹。  雖追遠所極自動天情。而冥祐可祈。即迴宸  睠。英詞曲被。已超希代之珍。祕迹行開。將踰
絕價之寶。凡在群品靡弗欣戴。然彼梵徒倍  增慶躍。夢鈞天之廣樂。返此非奇。得輪王  之髻珠。疇茲豈貴。庶當刊以貞石。用樹福庭。
蠢彼迷生。方開耳目。盛乎法炬。傳諸未來。使  夫瞻寶字而跂銀鈞。發菩提於此日。諷遺文  而探奧賾。悟般若於斯地。劫城窮芥。昭昭之
美恒存。遷海環桑。藹藹之風無朽。  玄奘出  自凡品。夙慚行業。既蒙落飾。思闡玄猷。往涉  迦維。本憑皇化。迨茲翻譯。復承朝獎。而貞觀
之際。濫沐洪慈。永徽以來。更叨殊遇。二主神  筆。猥賜裒揚。兩朝聖藻。凾垂榮飾。顧脩愚  劣。實懷兢懼。輸報之誠。不忘昏曉。但以恩深  巨
[(止/石)*圣]  。豈滴水之能。酬施厚。崧丘嶽匪纖塵之  可謝。唯當憑諸慧力運以無方。資景社於園  寑。助隆基於七百。不任竦戴之至。謹附內給
事臣王君德奉表陳謝以聞。輕犯威嚴。伏深  戰慄。謹言。

謝送大慈恩寺碑文并設九部樂表

[0822c17]  沙門玄奘言。今月十四日。伏奉勅旨。送御製  御書大慈恩寺碑文。并設九部樂供養。堯日  分照。先增慧炬之輝。舜海通波。更足法流之
廣。豐碣巖  [立*寺]  。天文景燭。狀綵霞之映靈山。疑  縟宿之臨仙嶠。凡在緇素。電激雷奔。瞻奉驚  躍得未曾有。竊以。八卦垂文。六爻發繫。觀鳥
制法。泣麟敷典。聖人能事。畢見於茲。將以摸  物成範。隨時立訓。陶鑄生靈。抑揚風烈。然  則秦皇刻石。獨昭美於封禪。魏后刊碑。徒紀
功於大響。猶稱題目。高視百王。豈若親紆叡  藻。俯開仙翰。金奏發韻。銀鉤絢迹。探龍宮而  架三玄。軼鳳篆而窮八體。揚春波而騁思。渧
秋露以標奇。弘一乘之妙理。贊六度之幽賾。  化總三千之域。聲騰百億之外。柰苑微言。假  天詞而更顯。竹林開士。託神筆而彌尊。固使
梵志歸心。截疑網而祗訓。波旬革慮。偃邪  山而侚道。豈止塵門之士。始悟迷方。夢境之  賓。行超苦際。像教東漸。年垂六百。弘闡之
盛。未若於茲。至如漢明通感。尚咨謀於傅毅。  吳主歸崇。猶考疑於闞澤。自斯已降。無足稱  者。隨緣化物。獨推昭運。為善必應。克峻昌
基。若金輪之王。神功不測。同寶冠之帝。烋祚  方永。玄奘謬忝朝恩。幸登玄肆。屬茲雲重布。  法鼓再揚。三明之化既隆。八正之門長闢。而
顧非貞懇。虛永蒙獎導。仰曾旻而荷澤。俯浚  谷以懷慚。無任竦戴之誠。謹詣朝堂奉表陳  謝諠黷宸扆。追深戰惕。謹言。

請得善洛法師等重出家表

[0823a16]  沙門玄奘言。伏蒙恩勅。度善洛等出家。踊戴  不騰。悲喜兼至竊尋雲雨之澤猶資仰器。日  月之照尚阻覆盂。而聖帝恩波遂覃涯表。至
仁光寵允兼分外。伏惟。皇帝皇后陛下。蘊  靈妙覺。應迹善權。故能鑒極真如。轉法輪於  九有。悲懷庶類。拯沈難於三塗。遂令善洛法
通處儼等。重洗天波。再晞聖日。披黃泉而昇  清漢。排火宅而蔭法雲。却石空銷。斯恩不朽。  微躬徒殞。此答何階。庶落髮之功。零煩惱於
椒殿。具戒之力。薦福祉於蘭塗。伏願。皇帝皇  后享壽萬春。凝耀百福。長臨紫極。永庇蒼生。  春宮克茂。  璿  柯飛英。青陸寵藩。載隆盤石。騰  芬朱邸。
玄奘  每自思省。無德於時。無功於國。  而濫沐殊澤。淹積年歲。何甞不  弔  。影慚魂  輟。飱忘寑盡。湘川之竹未足盡恩。捨恒沙之
身誰能答貺。尚恃天寵。且延視息。不勝感荷  之至。謹附表陳謝以聞。塵黷冕旒。伏增  惶  恐。  謹言。

謝得醫表

[0823b06]  沙門玄奘言。玄奘拙自營衛。冷疹增動。幾至  綿篤。殆辭昭運。天恩矜憫。降以良醫。針藥纔  加。即蒙瘳癒。駐頹齡於欲盡。反焭魄於將消。
重覩昌時。復遵明導。豈止膏肓永絕。  [勝-力+示]  理  恒調而已。顧循庸菲。屢荷殊澤。施厚命輕。罔  知輸報。唯憑慧力。庶酬冥祉。玄奘猶自虛惙。
未堪詣闕陳謝。無任竦戴之至。謹遣弟子大  乘光奉表以聞。謹言。

謝得醫藥及勅使問病表

[0823b15]  沙門玄奘言。  玄奘  業累所嬰。致招疾苦。呼吸之  項。幾隔明時。忽蒙皇帝皇后降慈悲之念。垂
性命之憂。天使頻脩。有逾十慰。神藥俯救。若  遇一丸。飲沐聖慈。已  祛  沈痛。承荷醫療。遂致  痊除。豈期已逝之魂見招於上帝。將天之壽
重稟於洪鑪。退省庸微。何以當此。撫膺愧越。  言不足宣。荷殊澤而詎勝。粉微軀而靡謝。方  冀勗茲禮誦。罄此身心。以答不貲之恩。少
塞無窮之責。無任感戴之極。謹附表謝聞。喜  懼參并罔知攸措。謹言。

謝僧尼等停依俗法條表

[0823b26]  沙門玄奘言。伏見勅旨。僧尼等有過。停依俗  法之條。還依舊格。非分之澤。忽委緇徒。不貲  之恩。復霑玄肆。睎陽沐道。實用光華。跼地脩
躬。唯增震惕。竊以法王既沒。像化空傳。崇紹  之規。寄諸明后。伏惟皇帝陛下寶圓御極。金  輪乘正。睠茲釋教。載懷宣闡。以為落飾玄門。
本異流俗。雖情牽五濁律行多虧。而體被三  衣。福田斯在。削玉條之密網布以寬仁。信金  口之真詞。允茲迴向。斯固天祇載悅。應之以
休徵。豈止梵侶懷恩。加之以貞確。若有背茲  寬貸。自貽伊咎。則違大師之嚴旨。虧聖主之  深慈。凡在明靈。自宜譴謫。豈待平反之律。
方科姦妄之罪。玄奘庸昧。猥廁法流。每忝  鴻恩。已懷慚惕。重祗殊獎。彌復兢惶。但以近  嬰疾疹。不獲隨例詣闕。無任竦戴之誠。謹遣
弟子大乘光奉表陳謝。謹言。

重謝僧尼等停依俗法條表

[0823c14]  沙門玄奘言。伏見恩勅。除僧尼等依俗法  推勘條。喜戴之誠。莫知准譬。竊尋正法隆  贊。隨若上而抑揚。彝倫薄厚。儷玄風以興缺。
自聖運在  璿  明皇執粹。甄崇道藝。區別玄儒。  開不二之鍵。廣唯一之轍。寫龍宮於蓬閣。接  鷲壤於神臯。俾夫鍾梵之聲洋溢區宇。福善
之業濯沐黎萠。寔法門之嘉會。率土之幸甚。  項為僧徒不整。誨馭乖方。致使內虧佛教。外  犯王法。一人獲罪。舉眾蒙塵。遂觸天威。令依
俗法。所期清肅。志在懲誡。僧等震懼。夙夜慚  惶。而聖鑒天臨。仁澤昭被。篤深期於玄妙。掩  纖垢於含弘。爰降殊恩。釋茲嚴罰。非其人
之足惜。顧斯法之可尊。遂令入網之魚復游  江漢。觸籠之鳥。還颺杳冥。法水混而更清福  田鹵而還沃。僧等各深荷載。人目知勉。庶當
勵情去惡。以副天心。專精禮念。用答鴻造。伏  願皇帝皇后以紹隆之功永凝百福。乘慈悲  之業。端拱萬春。震域締祥。維城具美。不勝舞
躍感荷之至。謹重附表陳謝以聞。輕黷冕旒。  伏增惶恐。謹言。

謝施納并雜物表

[0824a06]  沙門玄奘啟。垂賚納并雜物等。捧對驚慚。不  知比喻。且金縷上服。傳自先賢。或無價寶  衣。聞諸聖典。未有窮神盡妙目擊掌中如今
之賜者也。觀其圴彩醴淡。敬君不能踰其功。  裁縫婉密。雜鏤無以窺其際。便覺烟霞入室。  蘭囿在身。施俯自瞻。頓增榮價。昔道安言珍
秦代。未遇此恩。支遁稱禮晉朝。罕聞斯澤。唯  玄奘庸薄獨竊洪私。顧寵脩躬。彌深戰汗。伏  願皇帝皇后富眾多之子孫。享無彊之福祚。  長臨玉鏡。永御寶圖。
覆  育郡生。與天無極。不  任慚偑之至。謹奉表陳謝以聞。施重詞輕。不  能宣盡謹言。

慶佛光王周王曰表

[0824a19]  沙門玄奘言。竊聞。至道攸敷。啟天人於載算。  深斯所感。誕玄聖於克岐。伏惟。皇帝皇后情  鏡三空。化孚九有。故能闢垂旒於二諦。劫麥
馬於一乘。蘭殿初歆。爰發俱胝之願。琁柯在  孕。便結踰城之徵。俾夫十號降靈。弘茲攝受。  百神翼。助善肅此宮圍。所以災厲克清。安
和載誕七花儼以承步。九龍低而濯質。玄門  佇迹。道樹虛陰。雖昔之履帝呈祥。捫天表異。  寧足以方斯盛貺匹此英猷。率士詠歌。喜皇
階之納祐。緇林勇銳。欣紺馬之來遊。伏願無  替前恩。特令法服靡局常戀逈構良因。且帝  子之崇出處斯在。法王之位高尚彌隆。加以
功德無邊。津梁載遠。儻聖澤無舛。弘誓不移。  竊謂殫四海之資。不足比斯檀行。傾十地之  業。無以譬此福基。當願皇帝皇后百福凝華。
齊輝比極。萬春表壽。等固南山。罄娛樂於延  齡。踐薩云於遐劫。儲君允茂。綏紹帝猷。寵蕃  惟宜。翊亮王室。繈椺英胤。休祉曰繁。標岐節
於本枝。嗣芳塵於草座。玄奘濫偶丕運。局影  禁門。貴匪德昇。寵緣恩積。幸屬國慶惟始。淨  業開基。踊躍之懷。糜粉無恨。不勝喜賀之至。
謹奉表以聞。輕觸威嚴。伏壞戰越。謹言。

慶佛光周王三日并進衣鉢錫杖表

[0824b13]  沙門玄奘言。  玄奘  聞。易嘉日新之義。詩美無彊  子孫。所以周祚過期。漢曆遐緬者。應斯道也。
又聞。龍門洄激。資源長而流遠。桂樹叢生。  藉  根深而芳藹。伏惟皇運累聖相承。重規疊矩。  積植仁義。浸潤黎元。其來久也。由是二后光
膺大寶。為子孫基。可謂根深源長矣。逮陛下  受圓。功業俞盛。還淳反素。邁三五之蹤。制禮  作樂。逸殷周之軌。不持黃屋為貴。以濟兆庶
心。未明求衣。日昃忘食。藻練英賢。布之列位。  裒能黜過。勵精正道。一人端拱。萬里廊清。雖  成康之隆。未至於此。是以卿雲紛郁。江海無
波。曰域遵風龍卿沐化。盪盪乎巍巍乎。難得  而備言矣。既而道格穹蒼。明神降福。令月喜  辰。皇子載誕。天枝廣茂。瓊萼增敷。率土懷
生。莫不慶賴。在於玄奘。持佰恒情。豈直喜聖  后之平安。實亦欣如來之有嗣。伏願不違前  詔。即聽出家。移人王之胤。為法王之子。披著
法服。制立法名。授以三歸。列於僧數。紹興像  化。闡播玄風。再秀禪林。重暉覺苑。追淨眼之  茂跡。踐月蓋之高蹤。斷二種纏。成無等覺。色
身微妙。譬彼山王。焰網莊嚴。過於日月。然後  蔭慈雲於大千之境。楊慧炬於百億之洲。振  法鼓而挫天魔。麾勝幡而摧外道。接沈流於
倒海。撲燎火於邪山。竭煩惱之深河。碎無明  之巨  [穀-禾+卵]  。為調御士。作天人師。唯願先廟先靈。  藉孫祚而升彼岸。皇帝皇后。因子福而享萬
春。永握靈圖。常臨九域。子能如此。方名大  孝。方是榮親。所以釋迦棄國而務菩提。蓋為  此也。豈得以東平瑣瑣之善。陳思庸庸之才。
竝日論優劣。同年而議深淺矣。謹即嚴衣捧  鉢。以望善來之賓。拂座清塗。用佇踰域之駕。  不勝慶慰翹顒之至。謹奉表以聞。輕觸宸威。  追增戰越。謹言。

謝為佛光周王滿月剃髮并慶度人表

[0824c18]  沙門玄奘言。昨奉恩旨。令玄奘為佛光王剃  髮。并勅度僧七人。所剃之髮。則王之煩惱落  也。所度之僧。則王之侍衛具也。是用震動波
旬之殿。踊躍淨居之懷。弘願既宣。景福彌盛。  豈謂庸賤之手。得効伎於天膚。凡庶之人。蒙  入道於嘉會。上下欣弄。悲嘉交集。竊尋  覆  護
之重。在褓所先。解脫之因。落飾為始。伏惟皇  帝皇后道凝象外。福洽區中。所以光啟妙門。  聿脩德本。所願皇階納祐。王扆延和。臨百億
與天下。畢千萬歲奇。佛光高子乳哺惟宜。善  神衛質。諸佛摩頂。增華叡哲之姿。允穆紹隆  之寄。新度之僧。荷澤既深。亦當翹懃道業。專
精戒行。允副如綸。佇承取草。不勝感荷之至。  謹奉表以聞。謹言。

慶佛光周王滿月并進法服等表

[0825a04]  沙門玄奘言。竊聞。搏風迅羽。累日而冲空。寫  月明璣。踰旬而就滿。是知稟靈物表。亮彩天  中者。固已俊發其妹。惟新厥美者矣。惟佛光
王。資上善以締祥。闡中和而育德。自微園降  誕。天祠動瞻。叡氣清衿。寢興納祐。玉顏秀  表。晨夕增華。自非皇帝皇后慧日在躬。法流
濯想。寄紹隆於盤石。啟落飾於天人。其孰能  福此褓衣。安茲乳甫。無災無害。克岐嶷者哉。  今魄照初環。滿月之姿盛矣。蓂枝再長。如蓮  之目  [卄/債]
兮。所以紫殿慰懷。黔首胥悅。七眾歸  怙。四門佇鑒。豈唯日索俊言。鶴驂待馭而已。  玄奘幸承恩寵許垂蔭庇。師弟之望。非所庶
幾同梵之情。實切懷抱。輒敢進金字般若心  經一卷并函。報恩經變一部。袈裟法服一具。  香鑪寶子香案澡缾經架數珠錫杖澡豆榼各
一。以充道具。以表私歡。所冀簉載弄於半璋。  代辟耶於蓬矢。俾夫善神見而踊躍。弘誓因  以堅固。輕用干奉。寔深悚愓。伏願皇帝皇
后。尊邁拱辰。明兼令耀。結歡心於兆庶。享延  齡於萬春。少海澄輝。掩丕釗而取儁。寵蕃振  美。  [車*閵]  間平以載馳。所願佛光王千佛摩頂。百
福凝軀德音日茂。曾規不相違。不勝感荷。奉  表以聞。輕觸天威。伏深惶恐。謹言。

請入嵩岳表

[0825a28]  沙門玄奘言。  玄奘  聞。菩提路遠。趣之者必假資  糧。生死河深。渡之者須憑船筏。資糧者三學
三智之妙行。非宿舂之類也。船筏者八忍八  觀之淨業。非方舟之徒也。是以諸佛具而升  彼岸。凡夫闕而沈生死。由是茫茫三界。俱漂
七漏之河。浩浩四生。咸溺十纏之浪。莫不波  轉煙迴心迷意醉。窮劫石而靡怠。盡芥域而  彌固。曾不知駕三車而出火宅。乘八正而適
寶方。實可悲哉。豈直秋之為氣良增歎矣。寧  唯孔父之情。所以未甞不臨食輟飱。當寐而  驚者也。玄奘每惟。此身眾緣假合。念念無常。
雖岸樹井藤。不足以儔免脆。乾城水沫。無  以譬其不堅固。是以朝夕是期無望長久。而  歲月如流。六十之年颯焉已至。念茲遄速。則
生涯可知。復少因求法尋訪師友。自邦他國  無處不經。塗路遐遙。身力疲竭。頃年已來。更  增衰弱。顧陰視景。能復幾何。既資糧未充。前
塗漸促。無日不以此傷嗟。筆墨陳之不能盡  也。然輕生多幸屢逢明聖。蒙光朝不次之澤。  荷陛下非分之恩。沐浴隆慈歲月久矣。至於
增名益價發譽騰聲。無翼而飛。坐淩霄漢。受  四事之供。超倫輩之華。求之古人所未有也。  玄奘何德何功以至於此。皆是天波廣潤。日
月曲臨。遂使燕石為珍。駑駘取貴。撫躬內省。  唯深慚恧。且害盈惡滿。前哲之雅旨。少欲知  足。亦諸佛之誠誡。玄奘自揆。藝業空虛。名實
無取。天慈聖澤無宜久冐。望乞骸骨畢命山  林。禮誦經行以答提獎。又蒙陛下以輪王之  尊。弘法王之化。西域所得經本並令翻譯。玄
奘猥承人乏。濫當斯任。既奉天旨。夙夜匪寧。  今已翻出六百餘卷。皆三藏四含之宗要。大  小二乘之樞軸。凡聖行位之林藪。八萬法門
之海澤。西域稱詠以為鎮國鎮方之典。所須  文義無尋不得。譬擇木鄧林隨求大小。收珍  海浦任取方圓。學者之宗斯為髣髴。玄奘用
此報國恩。誠不能盡。雖然亦冀萬分之一也。  但斷伏煩惱。必定慧相資。如車二輪。闕一不  可至。如研味經論慧學也。依林宴坐定學也。
玄奘少來頗得專精教義。唯於四禪九定未  暇安心。今願託慮禪門。澄心定水。制情猨之  逸躁。縶意象之奔馳。若不斂迹山中不可成
就。今承此州崇高少室。在嶺嶂重疊峯潤多  奇。含孕風雲。苞蘊仁智。菓藥豐茂。蘿薛清  虛。實海內之名山。域中之神岳。其間復有少
林伽藍閑居寺等。皆跨枕巖壑。縈帶林泉。佛  事尊嚴。房宇閑邃。即後魏三藏菩提留支譯  經之處。實可依歸以脩禪觀。又兩踈朝士。尚
解歸海辭榮。巢許俗人。猶知栖箕蘊素。況玄  奘出家為法。翻滯闤中。清風敫人念之增愧  者也。伏惟陛下明踰七曜。照極九幽。伏乞
亮此愚誠。特垂聽許。使得絕囂塵於眾俗。卷  影迹於人間。陪麋庶之群。隨鳧鶴之侶。栖  身片石之上。庇影一樹之蔭。守察心猨。觀法
實相。令四魔九結之賊無所穿窬。五忍十行  之心相從引發。作菩提之由漸。為彼岸之良  因。外不累於皇風。內有增於行業。以此送終
天之恩也。儻蒙矜許。則廬山惠遠雅操庶追。  剡岫道林清微望續。仍冀禪觀之餘時間翻  譯。無任樂願之至。謹詣闕奉表以聞。輕觸宸  威。追深戰越。謹言。

皇帝報玄奘法師請入嵩岳表勅書

[0826a02]  省表。知欲晦迹巖泉。追林遠而架往。託慮禪  寂。軌澄什以標今。仰挹風徽。寔所欽尚。朕業  空學寡。靡究高深。然以淺識薄聞未見其可。
法師津梁三界。汲引四生。智晈心燈。定凝意  水。非情塵之所曀。豈識浪之能驚。然道德所  居。何必大華疊嶺。空寂可舍。豈獨少室重巒。
幸戢來言。勿復陳請。則市朝大隱。不獨貴於  昔賢。見聞弘益。更可珍於即代勅  (內與出玄  奘法師)  。

謝勅書表

[0826a12]  沙門玄奘言。使人李君信至。垂賜手詔。銀鉤  麗於丹字。  [完-兀+(企-止+目)]  藻欝彼河圖。磊落帶峯岳之形。
郁潤抱風雲之氣。不謂白藏之暮。更覩春葩  之文。身居伊洛之間。忽矚崐荊之寶。捧對歡  欣。手舞足蹈。昔季重蒙魏君之禮。唯敘睽離。
慧遠辱晉帝之書。纔令給米。未覩詞兼空寂  可舍之旨。誨示大隱朝市之情。固知聖主之  懷。窮神罄俗。綜有該無。超義軒而更高。架曹
馬而逾遠者矣。但玄奘素絲之質。尤畏朱藍。  葛藟之身。寔希松  杞  。思願婫烟霞於少室。偶  泉石於嵩阿。允避溺之情。終防火之志。所以
敢竭愚瞽。昧死陳聞。庶陶甄之慈無遺鳧鷃。  雲雨之澤不棄鼄蝥。而明詔  [雨/浦]  臨不垂亮許。  仍降恩  獎  。曲存耀輝。賁五情戰懼。不知所守。
既勅戢來言。不堪更請。謹附謝聞。唯增悚  越。謹言。

法師玄奘重請入山表

[0826a29]  沙門玄奘言。  玄奘  庸虛。幸參梵侶。貞觀之日。早  沐殊私。永徽以來。  極  叨恩遇。顧循菲劣。每
用慚負。自奉詔翻譯一十五年。夙夜匪遑。思  力疲盡。行年六十。又嬰風疹。心緒迷謬。非復  平常。朽疾相仍。前塗詎幾。今  既不任專譯。
豈宜濫竊鴻恩。見在翻經等僧並乞停廢。請  將一二弟子移住玉華。時翻小經。兼得念誦。  上資國  慶  。下畢餘年。并乞衛士五人依舊防  守。庶荷宸造免其
愆  戾。無任懇至。謹詣闕奉  表以聞。輕觸威嚴。伏深戰懼。謹言。

謝得入山表

[0826b11]  沙門玄奘言。奉昨一日恩勅。許玄奘并弟子  移住玉華。翻經僧等隨往翻譯。依舊供給。喜  荷兼極。踴躍參并。玄奘庸流  末
品。屢叨聖眷。  至仁曲逮。殊澤再加。優其事業。居之顯隩。撫  心增愧。荷施逾深。一介徵生。萬殞寧答。不勝  感  戴之極。謹詣闕陳謝以聞。謹言。

請御製大般若經序表

[0826b18]  沙門玄奘言。竊尋。佛法大乘。般若為本。陶鈞  妙相。罔不具該。先代帝王。福有優劣。感通正  法。未盡梵文。然大般若經惣廿萬偈。西域以
為鎮國重寶。多祕不傳。伏惟皇帝陛下。化洽  無幽。聖教潛被。致斯奧典絕域來臻。玄奘往  恃國威。遐方問道。備歷艱險。搜求遺法。獲歸
中國。十有九年。翻譯梵文千三百餘卷。但玄  奘年垂七十。勞疹屢嬰。恐先朝露。無酬天造。  是以力此衰弊。光燭纏宵。祗奉詔恩。夙夜翻
譯。以顯慶五年正月一日起首。譯大般若經。  至今龍朔三年十月廿三日絕筆。合成六百  卷。願斯妙善。仰資國祚。上延七廟。咸登萬
福。皇帝皇后。重暉日月。合德乾坤。永御金輪。  獨昌沙界。皇儲隆盤石之固。諸王茂本枝之  榮。冥慶所覃。遐休靡際。功福既大。不敢緘默。
望請御製序文。皇太子  敕  述聖記。庶使萬方  昧俗。覩天藻而悟至真。九  宇  生靈。觀寶乘而  知帝力。玄門益峻。緇徒增躍。塵劫有涯。妙善
無盡。玄奘奉詔玉華翻譯。不獲詣闕。謹遣弟  子窺奉表以聞。輕黷宸嚴。伏增悚灼。謹言。

[0826c09]  龍朔三年十一月廿二日坊州宣君懸玉華寺  沙門玄奘上表

[0826c11]  十二月七日通事舍人憑義宣口勅許製

* * *

【經文資訊】大正藏第 52 冊 No. 2119 寺沙門玄奘上表記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
