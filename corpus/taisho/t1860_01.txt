肇論新疏卷上
五臺大萬聖祐國寺開山住持  釋源大白馬寺宗主贈邽國公  海印開法大師長講沙門文才述

[0201a08]  始自好誦斯論。亦粗玩其辭。尚未能吮其理  味以其心也。及隷樊川之興教。得雲庵達禪  師疏又數年應寧夏命。復獲唐光瑤禪師。并
有宋淨源法師二家註記。反復參訂醇疵紛  錯。似有未盡乎論旨之妙夥矣。且論之淵粹  簡蘊。見稱所自來。其辭文其施辯。非深入
實相踞樂說善巧之峰者。莫之為之。予固以  為開方等之巨鑰。游性海之洪舟。運權不之  均車。排異見之正說。真一乘師子吼之雅作。
欲乎吾人之性學者。先著鞭於此。此而通。則  大方之理弗虞而妙獲者矣。嗟呼姚秦迄唐  二百餘載。歷賢首清涼圭山賢聖之僧。皆援
之以斷大義。獨不為發揮其曲要以召方來。  致令諸說鑿柄紛綸。莫知所以裁之之正。乃  因暇日謹摭諸先覺之說。別為訓解以授座
下愧夫迫於緣冗。每釋義引據。弗獲課虛細  以討求。冀同衣同德之士。恕以荒斐失而正  之可也。

[0201a26]  肇論　肇即作者之名。論乃所作之法。人法  合目。為一部之都名也。以四論前後異出。又  各宗一義。欲合為一。不可遍目。乃復作宗本
一章。冠於論首。但云肇論宗釋皆屬。而言  論者謂假立賓主。決判甚深。往復推徵。示物  修悟。故名為論。然有二種。一者宗論。宗經立
義。如起信唯識等。二者釋論。但隨經解釋。如  智論等。今此四論是初非後。

[0201b05]  後秦長安釋僧肇作　通鑑說。符健據關中  國號大秦。至符堅末年。姚萇篡立亦號為秦。  故史家乃以前後字別之。論主在後秦也。長
安即今安西。釋謂釋迦。即僧之通姓。以如來  姓釋迦氏故也。安公創式。遠叶阿含。千古遵  依。迄今未替。僧肇即論主之諱。本傳略云。京
兆人。歷觀經史備盡墳籍。志好玄微。每以莊  老為心要。故歎曰。美則美矣。然其棲神冥累  之方猶未盡善後。見舊維摩經歡喜頂受。乃
言始知所歸矣。因此出家學善方等。兼通三  藏。聞羅什在姑臧。自遠從之。什嗟賞無極。及  什來長安。肇亦隨入。姚興勅令入逍遙園詳
定經論。所著四論并註維摩經。及製諸經論  序。並傳於世。作猶製也造也。義誠佛說論自  已為。蓋作其辭而弗蘊其義也。

[0201b20]  宗本義　四論所崇曰宗。本謂根本通法及  義。法有通別。通者。即實相之一心。中吳淨源  法師云。然茲四論宗其一心。然四論雖殊。亦
各述此一心之義也。別者。即四論所宗各殊。  所以爾者。非一心無以攝四法。非四法無以  示一心。即一是四即四是一。義謂義理依前
法體以顯義相。法通義通法別義別。此中四  段之義如其分齊。是下四論之所宗。據此非  宗本無以統四論。非四論無以開宗本。以法
為本所宗。即本以義為本本亦即義。若法義  兩分本屬法時本之義也。

[0201c02]  本無實相法性性空緣會　此五名諸經通  有。義雖差殊不越理事。今始終相躡略而釋  之。初謂緣會之事緣前元無。故云本無。無相
之相復云實相。即此實相是諸法性。故云法  性。此性真空故復云性空。復由性空之理不  離於事。以理從事復名緣會。謂因緣會集而
有諸法。或名緣集緣生等。皆意在法也。杜順  和尚云離真理外無片事可得。

[0201c10]  一義耳　義依法顯。法既理事一源。義豈容  殊不可取於五名計有五法。各是一義。此中  以本從末唯末非本。亦一義。攝末歸本唯本
非末。亦一義。若本末混融際限不分。尤一義  也。若對下不遷釋之。緣會物也。本無等理也。  由一義故。即遷而不遷。所以為下不遷論宗。

[0201c16]  何則　徵也。

[0201c17]  一切諸法緣會而生　若色若心因緣會集。  而後生起。

[0201c19]  緣會而生則未生無有。緣離則滅　初句躡  前因緣是因諸法是果。因無果有無有是處。  此約前際。後句既法自緣生有為遷謝。因緣
離散諸法滅謝。此約後際。

[0201c23]  如其真有有則無滅　真謂真實。若法實有  有應無滅。法既隨滅。知非真有。下論云。夫有  若真有豈待緣而後有哉。中觀云。法若實有
則不應無等。

[0201c27]  以此而推。故知雖今現有。有而性常自空。性  常自空故謂之性空　即末顯本也。約前後  際觀現在法。既但緣集而生。豈待緣離然後
方滅。以因緣非和即今常離。即今亦滅。色即  是空其性本然。故即緣生是性空爾。清涼聖  師云。緣生無性當體即真。

[0202a04]  性空故。故曰法性　真空是諸法之性。

[0202a05]  法性如是。故曰實相　如是謂空也。空無相  故。故名實相。

[0202a07]  實相自無。非推之使無。故名本無　緣集之  法當體元空。如鏡像谷響不待推斥使令無  之即此實相為本無也。下論云。豈待宰割以
求通哉。此揀小乘析色名空。上列名則從本  及末。此中推義則自末至本。然本末鎔融。非  前非後非一非異也。

[0202a13]  言不有不無者　諸經論中多明四句。謂有  無亦有亦無。非有非無。依法表德。不出此四。  又約破計遣謗亦有四句。謂非有非無非非
有。非非無非亦有亦無。今所牒者。前之第四  及後之初二句。所以偏牒此而明者。為遣二  見故。遮示中道故。令心無住故為下不真空  論之宗。

[0202a20]  不如  (同也)  有見常見之有。邪見斷見之無耳  初約破計以釋。佛性論第三云。一切諸見不  出有無二種。由有見故所以執常。於無見中
復有二種。一邪見。謂一切無因無果並撥三  世故。二斷見謂唯有現在不信未來故。準此  因有生常。因無生邪斷之二也。故論雙敘之。
經中為破此見而云不有不無。論敘云。不同  計有之見是常見之有。故云。不有不同計無  之見。是邪見斷見之無。故云不無。不如二言  貫下邪斷。

[0202b01]  若以  (猶執也)  有為有  (常也)  則以無為無  (斷也)  有既不  有則無無也　約起滅釋也。初二句明相因
而起。但起一見一見隨生。如見牛有角謂兔  無角等。故密嚴云。要待於有法而起於無見。  此所治之病也。後二句明相因而滅。苟治一
見一見隨亡。經中既云非有。故亦非無。故密  嚴云。有法本自無無見何所待。此能治之藥  也。偉哉善巧曲盡經旨。

[0202b09]  夫欲存  (猶取也)  無以觀法者。可謂識法實相矣。  是謂雖觀有。而無所取相　約觀行釋也。法
即緣生諸法。謂從緣雖空不可存無以觀。無  則三學六度與五逆十惡空而無果。由非無  故一切法皆立也。不取相者。謂緣起雖有亦
不可取相以觀。取則有為生滅行何契真。由  非有故心不住相。建一功立一德靡不合道。  如斯見法方識實相。實相之言在上義屬於
下。即中道佛性觀也。此中意趣無邊不能繁  敘。如涅槃及止觀等說。上三義釋名。前二離  過後一成行。

[0202b20]  然則法相為無相之相。聖人之心為住無所  住矣　法相者。所觀之境屬前實相也。既非  有無何有相狀。且對無住之心。義言相爾故。
云無相之相。聖人等者。能觀之心得無分別。  俱名聖人。然地前修真如三昧者。亦許倣行  雙照有無名住。既不存無。又不取相即住而
無住也。性宗修人雖具縛凡夫。苟有夙熏誠  可留心。今舉聖心令人慕式也。

[0202b28]  三乘等觀性空而得道也。性空者。謂諸法實  相也　等謂平等。道謂自乘菩提。所以約人  辨者。恐疑實相之外別有三乘異證。而不知
三乘機器隨熏有差所觀性空無異。故身子  云。我等同入法性。佛讚迦葉同一解脫。亦如  三獸渡河河無異水。

[0202c05]  見法實相故云正觀。若其異者便為邪觀  正邪二觀諸經通說。今約實相辨邪正也。大  論云。除實相外餘皆魔事。

[0202c08]  設二乘不見此理。則顛倒也　此有二說。一  則只是三乘中二乘。意云。設若小乘不見性  空之理。則亦顛倒不克果證。以二乘但見無
常。不見於常是顛倒故。此則大小形對可說。  小且尚耳。況大乘耶。二則前云三乘。乃通教  所被學法空者。故同觀實相為正觀。今此二
乘乃藏教所被愚法者。意云。設若愚法二乘  亦須觀性空之理而取證。若不見此理則顛  倒故不證。大疏破有教引成實云。我今正明
三藏中實義。實義即空。清涼鈔云。不可不見  實義而得道也。以生空亦雙空之一分。又何  太異。故前云等觀。

[0202c20]  是以三乘觀法無異。但心有大小為差耳  所趣實相唯一。能趣根宜成異。器有廣狹智  有淺深。運有自他進有迂直證有單雙。此則
差在於人不在於法。

[0202c24]  漚和般若者。大慧之稱  (名也)  也　雙牒其名通  屬其體。智論第十八云。摩訶般若秦言大慧。
漚和者。此云方便。一念兼之故名大慧。二乘  孤慧獨頴慧而非大。為下般若一論之宗。

[0202c28]  見法實相謂之般若。能不形  (猶顯也)  證漚和功也  初二句明得名。由見實相故名般若。後二
句見而非證。直由大悲導智。令不證空。出二  乘也。淨名云。無方便慧縛有方便慧解。以無  悲之智醉寂滅酒。墮無為阬故。

[0203a04]  適  (往也)  化眾生謂之漚和。不染塵累  (去聲)  般若  力也　亦初二句明得名。由化眾生故名方
便。後二句化而不染。復由大智導悲令塵不  染。異凡夫也。淨名云。無慧方便縛有慧方便  解。以無慧方便投愛見網沒有相林。故塵謂  五欲塵境。累謂生死過患。

[0203a10]  然則般若之門觀空。漚和之門涉有。涉有而  未始  (暫也)  迷虛。故常處  (居也)  有而不染。不厭  (棄也)
有而觀空故。觀空而不證　承前以即不  滯也。初二句約觀空有以分權實。涅槃為空  生死為有。後四句正顯不滯。以二智雙融
之一心。觀空有無二之真諦。如觀色是有色  即空。故豈曾瞥然而迷性空。以不迷空。所以  常居有境塵不能染。下句反此可知。是謂二
諦相符二行相資。如車二輪。猶鳥二翼。翔空  致遠互缺無能。由空門出生死入涅槃。由有  門建佛法化眾生。然理量無二生涅一如故。  不滯空而累有也。

[0203a22]  是謂一念之力權慧具矣。一念之力權慧具  矣　念謂慧念。言一者極少時也。權謂權智  即前方便。慧謂實智即前般若。謂少時一念
二智俱備。再言之者歎其智妙。

[0203a26]  好思歷然可解　歷然者謂。理甚昭著。歷歷  分明可領解也。

[0203a28]  泥洹盡諦者　華梵雙出。古譯滅諦為盡諦。  盡義在下。此亦牒經而釋。為下無名論之宗  直結盡而已　結謂一切結使亦兼諸業。即
集諦也。然約喻明。如世繩結最難解理。

[0203b03]  則生死永滅。故謂盡耳　生死苦諦也。連前  即三雜染亦名三障。此三種障更相由藉能  障涅槃。今約治道總說云盡。若別說者。即十
惡等業信位能滅。惑有本末。本即根本不覺  末即枝末不覺。末中復有七類。謂三細四  麁。生死亦二。一分段二變易。自地前三賢斷
麁中麁。又復觀察學斷根本無明。自見道中  至七地時斷麁中細。爾時分段盡也。自八地  至盡地。斷黎耶三細根本無明。爾時變易亦
亡。以此論宗於一乘。故唯依起信釋之。細示  如彼。

[0203b14]  無復別有一盡處爾　涅槃二十五云。涅槃  之體無有住處。直是諸佛斷煩惱處。故名涅  槃。等非如小乘以生死世間涅槃出世間。大
乘但轉此三即涅槃爾。豈別標其方域耶。故  本論云。排方外之談云云。何者。夫三德祕  藏是大涅槃。但因翻此三障得名。謂惑能障
於般若。惑盡而般若明。業能障於解脫。業亡  而解脫朗。苦能障於法身。苦謝而法身顯。故  此三德但約障說。豈別有一盡處爾。又三德  一體不並不別。如梵
(伊字)  雖四德圓常恒沙  義備。一心融拂非相非名。尤可說云無復別  有一盡處爾。以此為宗無名已顯。

[0203b26]  物不遷論第一　物即緣會諸法。謂染淨依  正古今寒暑等。不遷即性空實相等。以緣生  之物本性即空。空即實相故。物物皆不遷也。
今約終頓二教之義。略示玄妙。初終教者。謂  隨緣之理起成諸事。即事同真故遷即不遷。  此中曲有三門。一以理從事理亦隨遷。況事
法邪。楞伽經略云。如來藏與因俱有生滅。又  不增減經云。法身流轉五道云云。皆此義也。  二以事從理事且不遷。況真理邪。仁王經云。
煩惱菩提於第一義而無二故。諸佛如來與  一切法悉皆如故。楞伽又云。五識身非流轉。  三此二無礙同時鎔融。非一非異。遷與不遷
亦非前後。即涅槃娑羅娑鳥。淨名法無去來  常不住故是也。清涼云。因乖常理遂成三界  無常。苟悟無常之實。即無常常矣。下論大義
皆是此理。後頓教者。謂法法本真妄見流動。  若一念不生前後際斷。法非生滅非遷非不  遷。仍名不遷也。華嚴云。一切法無生云云。若
依歸峯略鈔解。緣生之法相同遍計似生似  滅。性同圓成不生不滅。亦終教意也。今此論  中雙含二教。如下云。不釋動以求靜云云。又  云。目對真而莫覺。

[0203c19]  夫生死  (滅也)  交謝寒暑迭  (互也)  遷。有物流動人  之常情　將明遷即不遷之理。先陳迷倒不
遷見遷之情。令忘情悟實也。初句舉所遷之  法。通一切法生來死謝。死至生亡生滅相待。  故云交也。次句舉能遷之時。通一切時迭遷
可知。有謂緣有流動遷也。後句中義兼凡外。  亦正為權小以一形三。唯見無常不見即常  者。皆常情淺見也。

[0203c27]  予  (我也)  則謂之不然　論主宗悟一乘善入實  相。欲導常情故總斥之。

[0203c29]  何者　不許見遷必有教理。故總徵之。

[0204a01]  放光云。法無去來無動轉者　即彼經第七  卷中云。諸法不動搖故諸法亦不去亦不來  等。法即緣集之物。以任持自體軌生人解。故
去來動轉遷也。既云皆無不遷也。然實教了  義多有此說法華云。世間相常住。

[0204a06]  尋夫不動之作豈釋  (捨也)  動以求靜。必求靜於  諸動。必求靜於諸動故。雖動而常靜。不釋動  以求靜故。雖靜而不離動
初句舉經。但解  動靜以例去來。動即遷也。靜即不遷。豈釋  下會釋。次二句明不捨事動而求靜理。然動  靜多體。且約心境略示。境者真諦理性故靜。
俗諦事法故動。二諦相即故云不捨。意云。要  證真諦之靜不離俗動。心者實智向真故靜。  權智應俗故動。二智無礙故亦不捨權動也。
後四句躡前以明即靜而動。亦通心境。以不  捨事動而入靜。故正靜時正動。論中正唯理  事。既云求靜不捨等。故兼二智。

[0204a18]  然則動靜未始異。而惑者不同　動靜本一  迷夫見異。世間與出世殊科。依計與圓成分  處。

[0204a21]  緣  (因也)  使真言滯於競  (諍也)  辯。宗  (理也)  途屈於好  異　真言謂了義言詮真實之教。宗途謂一
乘宗途不遷之理。意云。動靜無二了義所詮。  三乘之人於無二法中而見兩異。保執權淺  不信無二之道。好異之心發言諍辨。因此使
令了義滯而不行。宗途屈而不伸。正同圭峯  大師云了義匿於龍藏。敘此為起論之由也。  然四論之作皆由排異。何者。不真空明斥三
家。般若論云。然異端之論紛然久矣。涅槃論  云。今演論之作。寂彼廓然排方外之談。故知  皆緣異見而作。

[0204b03]  所以靜躁  (動也)  之極未易言也　競辨者眾好  異者多。故言之難。

[0204b05]  何者  (微也)  夫談真則逆俗。順俗則違真。違真故  迷性而莫返  (歸也)  逆俗故言淡而無味　初二
句明逆順兩違。體乎不二名真。執乎兩異名  俗若順法談一。則逆乎常情好異之徒。此則  法不應根也。若順俗談異。則又違真一之法
此則根不達法也。後四句逆順皆失。謂莫二  之真即性也。今既順俗談異常情。迷此真性  不能歸於寶所。若談真則俗情不入。反謂言
淡無味。老氏云。道之出口淡乎其無味。

[0204b14]  緣使中人未分於存亡。下士撫  (擊也)  掌而弗  (不  也)  顧　承前談真而來。意云。雖逆俗招無味
之謗。只可談真使人返悟。不可順俗而令不  入。上士聞真勤而行之。中士聞真若存若亡。  疑信相半。下士聞真則拍手大笑。反為淡泊
不復顧慕。文出老書。故順而釋之。

[0204b20]  近而不可知者。其唯物性乎　初句事俗流  動名近。即真不遷難知。後句屬體。

[0204b22]  然不能自已  (止也)  聊復寄真心於動靜之際。豈  曰必然。試論之曰　然者。猶云雖然。中下疑
笑。要使真言不滯。宗途大明常情悟入。欲罷  不能。略復依言寄真一之心於動靜之際。未  敢必是。但試為論之謙也。

[0204b27]  道行云。諸法本無所從來。去亦無所至。中觀  論云。觀方知彼去。去者不至方　雙引經論  立不遷之宗也。道行引其正文。卷當第十。諸
法即物也。本謂根本亦元也。緣集而來來何  所從。緣離而去去何所至。如善財問慈氏云。  此樓閣何處去耶。答曰。來處去也。解云。欲明
其去先知其來。來不見源去亦何所。譬如寒  暑相代。寒自何來暑於何去。是謂諸法如幻  如化。當處出生隨處滅盡。中觀下但義引彼
破去來品。卷當第二。然論極深細。今略示之。  方謂去處彼即去者。論長行云。去法去者去  處。是法皆相因待不得言定有定無。是故決
定知三法虛妄空無所有。但有假名如幻如  化。此論之意隨俗故知彼去。順真故不至方。

[0204c12]  斯皆即動而求靜。以知物不遷明矣　經論  皆爾。於理何惑。釋動求靜三乘之見也。

[0204c14]  夫人之所謂動者。以昔物不至今。故曰動而  非靜。我之所謂靜者。亦以昔物不至今。故曰  靜而非動。動而非靜以其不來。靜而非動以  其不去
初三句常情倒見。後動而下二句  出意。初句牒執。以昔物下出所以。以見物遷  至昔唯去不來。故云遷也。次三句舉悟。後靜
而下二句出意。初句舉悟。亦以下出所以。昔  物不至今今物不去昔。有何動耶。今昔相待  其相本空。物在其中無去無來。

[0204c23]  然則所造  (詣也)  未嘗異。所見未嘗  (曾也)  同。逆之  所謂塞順之所謂通　同見昔物不至今。而
有遷不遷之異。後二句中吳淨源法師云。惑  者任情逆性而塞。悟者任智順物而通。

[0204c27]  苟得其道復何滯哉　淨源法師云。若悟不  遷之道。塞自去矣已上略明大旨已顯。下又  廣辨。

[0205a01]  傷夫人情之惑也久矣　無始無明有來至  今。論主悲傷迷而弗悟。

[0205a03]  目對真而莫覺。既知往物而不來。而謂今物  而可往。往物既不來。今物何所往　初句汎  責真謂不遷也。賢首大師云。實際居於目前
翻成名相之境。次二句正責不覺之相。知其  昔不來。却計今可往。迷也。後二句就示不遷。  既知昔物不來。便可悟其今物不往。

[0205a09]  何則　徵也。

[0205a10]  求  (索也)  向  (昔也)  物於向。於向未嘗無責  (求也)  向物  於今。於今未嘗有。於今未嘗有。以明物不來。
於向未嘗無。故知物不去　以古望今也。初  四句中意云。就昔以求昔日之物。昔日元有  此物。如昔有堯舜今則無之。後四句躡前成
立不遷。此中今古通目三世能遷之時。物者。  所遷之物。雖舉能遷。意在所遷故云物不來  等。

[0205a18]  復  (反也)  而求今今亦不往　以今望古不遷亦  然。但互改向今及來字可。故論但云今亦不  往。

[0205a21]  是謂昔物自在。昔不從今以至昔。今物自在  今不從昔以至今　釋成不遷也。論旨以今  昔相待來去相形。緣體非真諸相何立。常情
為相所轉。見有遷流。悟士了虛當相寂滅。何  有今昔之動來去之遷。據此雖念念謝滅。亦  念念不遷也。故大論第五云。菩薩知諸法不
生不滅其性皆空。予昔讀此反復不入。及讀  永明大師宗鏡錄至釋此論疑滯頓消。故知  論旨深隱。不可隨文作解。

[0205b01]  故仲尼曰。回也見新。交臂非故  (舊也)  此文小變  南華之文。彼云。仲尼謂顏回曰。吾終身與汝
交一臂而失之。可不哀與。交臂二說。一云。少  選也。猶言掉臂之間已失矣。一云。臂相執也。  孔顏交臂相執皆令勿遷。然已遷去豈能留
之。故郭象解云。夫變化不可執而留也。論意  變化密移新新非舊。既唯見新新不至故。豈  有遷耶。

[0205b09]  如此則物不相往來明矣。既無往反之微眹。  有何物而可動乎　通結上文。初一句斷定  不遷。後二句結成本義。尚無微眹之動。況有  大者。

[0205b13]  然則旋嵐偃  (仆也)  岳而常靜。江河競注而不流。  野馬瓢鼓  (動也)  而不動。日月歷  (經也)  天而不周
連引四事。前三所遷之物。後一能遷之時。  亦通於物。皆流動中至大者至速者。而云常  靜等皆不遷爾。旋嵐大風之名。此風起時偃
妙高猶如腐草江河易見。野馬者。南華云。  野馬塵埃也。或云。白駒游氣。亦運動中駛埃  者。日月於晝夜中周四天下。此皆常靜不流
不動。以妄見非真緣生相假。苟達兩虛萬物  頓寂也。

[0205b23]  復何怪哉　情計之流執妄為實。聞四不遷  良可怪誕。達觀體物至動不動亦常理也。將  何怪異。上明不遷文旨已備。此下約教會違。
會有內外。如文。

[0205b27]  噫聖人有言曰。人命逝  (往也)  速速於川流　潛  妨也。噫心不平而恨聲也。梵網云。人命無常
過於山水。諸經多有。意云。若物不遷豈非違  此說耶。

[0205c02]  是以聲聞悟非  (無也)  常以成道。緣覺覺緣離以  即真。苟萬動而非化  (遷也)  豈尋化以階  (進也)  道
初二句舉行人。聲謂聲教聞教悟理。修無  常等行證成四果。緣謂緣起。觀緣而覺。離緣  起之有為。進五果之妙道。後二句辯違。若云
不遷。豈彼二人稟無常之教。修無常之行而  得道果耶。

[0205c09]  復尋聖言微隱難測。若動而靜似去而留  通前違妨也。復謂研復。聖言即前無常教也。  微隱難測者。以言權旨實故。涅槃名為密語。
大乘智臣善識密意。意謂雖談無常亦密顯  真常。不可守言一向作無常解也。以二法相  待有此。定有彼故。若動下出難測所以。若說
即無常之動是真常之靜。似說一人即去而  元不去也。難測在此。

[0205c17]  可以神會難以事求　此理幽微。只可神而  明之妙識佛意。不必隨識依言定旨。事謂情  識及言教也。楞伽經中大慧示疑。佛亦會釋。
故法四依中。但令依義不依文依智不依識  也。生公反教而談理千古希聲。肇公賤事而  貴神百世準式。然唯上智中下不可。

[0205c23]  是以言去不必去。閑  (防也)  人之常想。稱住不必  住。釋  (解也)  人之所謂  (執也)  往耳。豈曰去而可遣  (遷也)
住而可留耶　既貴神賤事。只可捨文  會旨。經說無常。不必說物遷去。但是防凡夫  之人著常之想。經說常住。未必說物不遷。但
解二乘計無常爾。此之二說本皆破倒。倒情  既遣萬物非遷。非不遷也。涅槃初分大有此  說。善哉論主。實曰智臣矣後二句正明捨文。
豈可聞說無常。便謂萬物遷去。聞說常住便  計萬化常留。

[0206a04]  故成具云。菩薩處計常之中而演非常之教。  故摩訶衍論云。諸法不動無去來處　雙引  經論各證一事。引成具經中既云。菩薩為破
眾生常計而演無常之教。證前閑人之常想。  智度論中諸法不動。以證釋人之所謂往。皆  對治悉檀非第一義。

[0206a10]  斯皆導達  (悟也)  群方  (類也)  兩言一會。豈曰文殊  而乖其致  (旨也)  哉　若經若論。皆是引悟眾生
之典。而經說去論言住。兩言在文實異。然經  本破常物不必去。論本顯真物不必留。所以  云一會。在旨不乖。

[0206a15]  是以言常而不住稱去而不遷。不遷故雖往  而常靜。不住故雖靜而常往。雖靜而常往故  往而弗遷。雖往而常靜故靜而弗留矣　初
二句中經論隨計破著。說遷不遷物不必然  也。次四句躡前。已明遷而不遷不遷而遷。後  四句復躡前。已明遷即不遷不遷即遷。故非
重也。所以不會二乘者。以二乘但稟無常之  教而修。故唯會教人可悟也。

[0206a23]  然則莊生之所以藏山。仲尼之所以臨川  此會外典之違也。太宗師略云。夫藏舟於壑  藏山於澤。謂之固矣。然而夜半有力者負之
而走。昧者不知。若直解者。如人藏山於深澤  以謂牢固。力大者得之於夜半中背負而趁。  彼藏山者不覺不知。此寓言也。以譬造化之
力遷負周密。雖天地之大萬物之廣。未嘗不  負之而走也。夜半以喻冥理也。古人云。變化  之道挾日月而行。負天地而走。此亦正同四
梵志藏身山海時至皆化。仲尼下論語文。孔  子臨於川上歎曰。逝者如斯夫。不舍晝夜。意  云。新新之化往者過而來者續。無一息之停。
如斯。指水也。二典皆言物遷。如何會通。

[0206b07]  斯皆感往者之難留。豈曰排  (遣也)  今而可往  二典皆感往物難留至今。非說今物排去。以  明即遷而不遷爾。巧攝儒道。故類會之。

[0206b10]  是以觀聖人心者。不同人之所見得也　孔  子域中之聖。莊周達觀之賢。賢聖之人所見  所得人難盡之。不可隨文只作無常之解。

[0206b13]  何者　徵也。

[0206b14]  人則謂少壯同體百齡  (年也)  一質  (體也)  徒  (虛也)  知  年往不覺形隨　此出凡情見淺也。但見年
去。不知形亦隨變。少壯既殊百年形異。執乎  一體誠為倍迷。若知少壯不互有。年年不相  到隨遇隨空。何有遷耶。

[0206b19]  是以梵志出家白首而歸。隣人見之曰。昔人  尚存乎。梵志曰。吾猶昔人非昔人也。隣人皆  愕然非其言也　此以外事故類證爾。梵志
解遷中不遷如孔莊。隣人非之如凡淺。西域  淨行梵志十五遊學。三十歸娶。五十入山。今  言出家謂入山也。白髮復歸。隣人以常情問
之云。昔人尚在耶。見今問昔亦已誤矣。故  梵志答之但似昔人。豈今之新吾是昔之故  吾哉。隣人不達隨變之理執。今白首是昔朱  顏。

[0206b29]  所謂有力者負之而趁。昧者不覺。其斯之謂  歟　源云。負之而趁猶老少形變。昧者不覺  猶人愕然。

[0206c03]  是以如來因群情之所滯。則  (準也)  方  (正也)  言以  辨惑。乘  (憑也)  莫二之真心。吐不一之殊教。乖
而不可異者其唯聖言乎。故談真有不遷之  稱。導俗有流動之說。雖復千途異唱。而會歸  同致矣　初至聖言乎等者。通辨諸教文異
旨同。故談下結成一致。眾生流滯於生死。根  行樂欲種種差殊。故如來觀機演教。依準正  理之言以解凡惑。依一真法界流十二分教。
若小若大或權或實。八萬度門恒沙佛法故  不一也。梵網云。世界無量教門亦爾。雖乃差  殊其旨無異。原佛本意亦唯一事。故不可文  殊令旨亦差。

[0206c15]  而徵  (索也)  文者。聞不遷則謂昔物不至今。聆  (听也)  流動者。而謂今物可至昔　隨聲取義之
士。滯於一偏不達圓音。故再舉今昔以示之。  令不泥教。

[0206c19]  既曰古今。而欲遷之者何也　古今不可互  指。不遷已明。能分古今之異。却欲遷之何  故。

[0206c22]  是以言往不必往。古今常存以其不動。稱去  不必去。謂不從今至古。以其不來。不來故不  馳騁於古今。不動故。性各住於一世　初有
六句。不壞古今之相。非去非來以明不遷。然  三三兩分。皆初句標。次句釋。後句出不遷所  以。以古不來今知今不去古也。不來下四句
結成。古今之相隨性而各住自位。皆不遷也。  馳騁趁走貌。

[0207a01]  然則群籍殊文百家異說。苟得其會豈殊文  之能惑哉　初二句舉教異。群籍目聖教。百  家屬師宗。後二句明文異旨同。然上所會。且
約動靜常無常等會釋。以此例諸法法皆然。  是故經中或說苦等四妄。彰權隱實。或說常  等四真。彰實隱權。如是會通異門一道。且藥
分千品愈病無殊。教海萬方悟心何異。苟封  文迷旨字字瘡疣。得意忘言物物合道。自此  以下唯就於時以明不遷。意謂能遷古今三
世之時。尚且不遷。況所遷之物而有遷耶。

[0207a11]  是以人之所謂住。我則言其去。人之所謂去。  我則言其住。然則去住雖殊。其致一也　謂  凡情偏解知住迷去知去迷住。圓見之人一
法雙了。特由迷悟雲泥故。去住相反。

[0207a15]  故經云。正言似反誰當信者。斯言有由矣  言似相反旨意常順。如前住云。

[0207a17]  何者　徵也。

[0207a18]  人則求古於今。謂其不住。吾則求今於古。知  其不去　執遷之者求古於今。見今無古故  云遷也。悟者求今於古見古無今。故今不去  也。

[0207a22]  今若至古古應有今。古若至今今應有古　文  通二對。皆上句舉執。下句出違。若古今互遷  亦應互有。然執者但執今去古。不執古來今。
今亦云者但例說爾。

[0207a26]  今而無古以知不來。古而無今以知不去。若  古不至今今亦不至古。事  (物也)  各性住於一世。  有何物而可去來　初四句承前互無。知不
來去。若古下復躡不來不去。以成不遷。

[0207b01]  然則四象風馳  璿  璣電卷。得意毫微雖速而  不轉　四象即四時。奔馳之疾如風也。  璿  璣
即北斗二星之名。今通因北斗。以繞辰而轉  晝夜周天速如電卷。舉此四時晝夜該攝一  切。乃遷運中最速疾者。毫微謂毫毛微細也。
源云苟得不遷之意在於毫微。雖四象等亦  不轉移也。源師之意如能悟毫微不遷之意。  雖至遷亦不遷也。此解最正。如遠公云。一毫
涉動境成此頹山勢。迷既一毫而成大。悟亦  毫微而見理。此中且舉悟涯初涉尚見不遷。  況大達耶。

[0207b12]  是以如來功流萬世而常存。道通百劫而彌  固  (堅也)  初句利他之因。積劫化生故云萬世。次
句自利之行三祇修煉。故云百劫。常存彌固。  二行皆不遷也。歷萬世之久常存。通百劫之  長益固。問經說過去已滅。何故二行堅存耶  答。

[0207b18]  成山假就於始簣。修途託至於初步　此中  二喻喻因不化。初句論語云。譬如為山。雖覆  一簣進  (云云)
。簣土籠也。意以山喻果。假就者。  假初一簣而山成就。始簣喻初因也。積土成  山山成而初功益著。運行招果。果圓而先因
尤存。後句老氏云。千里之行始於足下。託至  者。仗初步而得至於千里。亦以千里喻果初  步喻因也。由初至千千里至而初步不化。由
行證果。果道圓而初因恒明。二喻事異義同。  通喻二行。但舉初者以例中間。大疏說因果  無碍云。如來毛孔現往昔因事。圓覺淨業章  云。覩見調御歷恒沙劫勤苦境界
(云云)  。前問約  泯相顯性故云已滅。論約即事同真門。故云  不化。各據一理也。

[0207c03]  果以功業不可朽故也。雖在昔而不化。不化  故不遷。不遷故則湛然明矣　真流之行行  行契真。果位反觀愈見不朽。若住相之行力
盡而墜矣。湛謂凝湛不動之貌。餘可知。

[0207c07]  故經云。三災彌淪而行業湛然。信其言也  三災者。火水風也。三災雖酷。安能焦爛於虛  空。劫海縱遙。何以遷淪於實行。彌淪者。清涼
云。周遍包羅之義。謂三災雖壞一切。不能壞  於因行。亦以契真故也。

[0207c12]  何者。果不俱  (兼也)  因因  (由也)  因而果。因因而果  因不昔滅。果不俱因因不來今。不滅不來則  不遷之致明矣
初句中果極至得因在應  得。二位相遠故不俱也。次句果由因得故。次  二句躡示不去。次二句躡示不來。後二句釋  成不遷。雖舉果顯因亦即合於性空故不遷
也。問前通會諸法。因亦在其中矣。何故別舉  其因再明之耶。答深有所以。恐進行之人謂  所修隨化勞而無功。故舉如來果身由昔因
感。果在因存豈唐捐乎。如童子熟書。非不由  生而至於熟。書熱之時前功尤顯。隨相之行  熏引尚爾況無相之行乎。所以不辨果不遷
者。因且不遷。況夫果道。是故佛果有為無為  非一非異。吾今此身即是常身。

[0207c26]  復何惑於去留。踟蹰於動靜之間者哉　惑  不達也。踟蹰將進將退之貌。疑也。如上教理  成立不遷極明。更何惑於即事之中道耶。

[0207c29]  然則乾坤倒覆無謂不靜。洪流滔天無謂其  動　無謂。戒止之辭。倒覆崩墜也。天地雖大。  亦緣集之法容可傾覆。以性空故亦即清寧。
千門異說不出宗意。

[0208a04]  苟能契神於即物。斯不遠而可知矣　苟能  以神妙心智。即於緣生遷化物中。而了不遷  之理。物既在近理亦非遠。反顯捨物求之去
理轉遠清涼云。至趣非遠。心行得之則甚深。  下論云。觸事而真等。

[0208a09]  不真空論第二　一切諸法無自性生。資緣  而起。起而非真。如幻如夢當體空也。故下云。  待緣而有。有非真有。又云萬物非真假號久
矣。皆明不真也。又云。即萬物之自虛色即是  空。皆明空也。又云。寢疾有不真之談。超日有  即虛之稱。雙示不真空也。緣起故有非無也。
從緣故空非有也。中道之旨於斯玄會。故宗  云。不有不無也。若約二諦明空有者。俗諦故  非無。真諦故非有。為第一真也。下皆有文。恐  繁不引。

[0208a19]  夫至虛無生者。蓋是般若玄鑒之妙趣  (向也)  有  物之宗極者也　初句依經標牒。次句約心  顯妙。後句萬物宗體。勝義無上曰至。有無一
異等俱離曰虛。無生者。謂緣集諸法非自非  他。非共。亦非無因。亦非作者。無生而生非無  也。雖生不生非有也。若此萬象森羅無非中
道。下論云。第一真諦也。又云。觸物而一。般  若下明。此勝義非識能識。但是聖智玄鑒所  向之境。亦為緣有萬物所宗至極之性也。

[0208a28]  自非聖明特  (猶獨也)  達。何能契神  (智也)  於有無之  間  (中也)  哉　反顯也。順明云。唯聖人明智獨了
可契此中道也。

[0208b02]  是以至人通神心於無窮。所不能滯。極耳目  於視聽聲色所。不能制者　果極因滿曰至。  示化人流曰人。謂無上士也。初二句實智內
通。神心智也。出分別故無窮理也。絕邊量故。  窮所等者。謂悉覺真諦不滯於寂。後二句權  智外應。目極視而色不膠。耳洞聽而聲弗制。
則遍應諸緣不縛於有如斯不滯不制何耶。

[0208b09]  豈不以其即萬物之自虛。故物不能累其神  明者也　雙出所以也。萬物謂聲色等諸相。  從緣無性故云虛也。累謂負累。神明即上神
心。意云。即物之虛證之不能滯。應之不能制。  抑何累於神明哉。此上依境辯心似二智殊  照。既即物之虛而一源。則自真之權而無異。

[0208b15]  是以聖人乘真心而理順。則無滯而不通。審  一氣以觀化。故所遇而順適　復釋前文也。  前云通神心等。云何通耶。故此云乘真心而
理順等。乘憑也真心即理智也。理屬性空之  理。不逆物故名順。正理於順。順法即虛。不須  析破。析破則逆法。何能通於無窮邪。若此則
無一滯碍之法不虛而通也。準此滯含二義。  一不滯寂。二不滯物也。前文云極耳目等。云  何極耶。故此云審一氣等。一氣語借道家喻
一性也。觀謂觀照即量智也。化謂萬化即一  切事相也。遇謂對遇。適者。契合也。意云。諦  審一氣之性以觀萬化。則凡所對遇無不順
性而契合。如此雖極目觀色。無非實相。縱耳  聆音反聞自性。豈惑聲色而為制哉。前文雙  出所以。但明不滯不制之相。此文乃釋內通
外應之由。所以為異也。然了境由心依心照  境。境則真俗不二第一真也。心則理量齊鑑  中道智也。次下明之。

[0208c04]  無滯而不通。故能混  (融也)  雜致  (得也)  淳。所遇而  順適故則觸物而一  (中也)  躡前會歸中道也　淳
雜者。以二諦言之。俗諦故雜。真諦故淳。以中  道言之。二諦相待亦雜也。中道無二故淳也。  今文是此則二諦融會。二而不二之中也。觸
謂心所對觸。即緣生諸法也。以從緣非有緣  起不無。故觸物皆一。一即第一真諦也。清涼  云。觸物皆中居然交徹。此皆論於中者論之
所宗故。又只可觀察世俗而入第一真諦。不  應觀察第一真諦而入世俗也。故涅槃云。世  諦者。即第一義諦。如清涼鈔具敘。

[0208c15]  如此則萬象雖殊而不能自異。不能自異故  知象非真象。象非真象故。則雖象而非象  如此者。屬前混雜致淳等。既淳既一。豈云異
乎。正義至此略周。結歸本題也。初四句結不  真。後二句結空可知。雲庵本中失後二句。但  有不真之理。缺於空義。今從古本。

[0208c21]  然則物我同根是非一氣  (體也)  潛微隱幽殆  (將也)  非群情之所盡　將破三家謬計。故復舉
甚深之理。難解難入致令所見未徹也。物即  真俗融通之境。我則權實雙融之心。同根者。  心境相收無異故。是非者。真俗也。亦相即故
一氣也。生公云。是非相待故有真俗名生。苟  一諦為真。四言成權矣。潛微下理深曰潛。難  見曰隱。群情容解。但不能盡之。如三家者。

[0208c29]  故頃爾  (近也)  談論。至於虛宗每有不同。夫以不  同而適同。有何物而可同哉。故眾論競作而  性莫同焉
初句舉時謬之輩。由正理幽隱。  所以近來云云。次二句見異。次二句執異背  同。後二句依見述論。唐光瑤禪師疏有七宗。  此論略出三家。故云眾也。見既有異性理隨
殊。

[0209a07]  何則  (通徵)  心無者無心於萬物。萬物未嘗無  據梁傳。晉僧道恒述心無論。汰公遠公俱破  此說。初句牒。次句謂心無諸法。後句執法實
有。

[0209a11]  此得在於神靜。失在於物虛　由心無法故  得於神靜。不了物空故失虛也。亦心外有境。

[0209a13]  即色者明色不自色。故雖色而非色也　東  晉支道林作即色遊玄論。初句牒。次二句敘  彼所計。彼謂青黃等相非色自能。人名為青
黃等。心若不計青黃等皆空。以釋經中色即  是空。

[0209a18]  夫言色者。但當色即色。豈侍色  (計也)  色而後為  色哉　齊此論主破辭。此且先出正理。初句
牒名。次句示依他。謂凡是質礙之色。緣會而  生者心雖不計。亦色法也。受想等法亦應例  同。意云。豈待人心計彼謂青黃等。然後作青  等色耶。以青黃亦緣生故。

[0209a24]  此直  (但也)  語色不自色。未領  (解也)  色之非色也  初句明所待。後句顯所失。未達緣起性空。
然緣起之法亦心之相分。能見之心隨相而  轉。取相立名名青黃等。名屬遍計相即依他。  支公已了名假。未了相空。名相俱空圓成顯  現。由未了此。所以被破。

[0209b01]  本無者情尚於無。多觸言以賓  (伏也)  無。故非有  有即無。非無無即無　亦東晉竺法汰作本
無論。初二句明其尚無。中心崇尚於無。故凡  所發言皆賓伏於無也。次四句出彼解相。以  經論有雙非之句。汰公解云。非有者。非斥了
有。非無者。和無亦無。却則淪於太無爾。

[0209b07]  尋夫立文之本旨者。直  (正也)  以非有非真有。非  無非真無爾　論主與示雙非正理。然後破  之。經論成立非有非無之本意者。正以諸法
賴緣而有。非真實有故云非有。以諸法緣起  故有。非一向無故云非無。圭峰略鈔之義如  此。下論亦多請無疑慮。

[0209b13]  何必非有無此有。非無無彼無。此直好無之  談。豈謂順通事  (物也)  實  (性也)  即物之情  (解也)  哉
初二句斥彼謬計義不異前。何必者責彼之  辭。後二句直破其非尚無如此。豈是順物達  性即物見中之解耶。今詳破此三家。前二家
許其所得。破其所失。汰師尚無。一向破斥者。  亦以著空之見難治故也。非特撥無因果。亦  恐惡取斷空。如智論說食鹽之喻也。據梁傳。
支汰二師皆出類離群世間之英者。正由道  源初浸。又經論未廣。明師罕遇。致有此弊。不  可見破便輕前修自下正述論文。大科有三
初。理絕名相謂。欲寄名依相顯示。先示名相  本虛真諦超出。令悟了法不在言。善入無言  際也。二寄詮顯實。以名相雖虛亦可假詮以
顯實理。即無離文字說解脫也。三至論末引  放光等示妄顯真。謂雖依詮顯實。若著名相  妄想是生。何能悟入第一之真。若悟名相本
虛。即名相而如智顯現。不在捨於文也。故我  說。法如筏喻者。文字性空即是解脫。十二分  教無非如也。一論大旨妙在于斯。但血脈沈  隱故具出之。

[0209c05]  夫以  (依也)  物物  (名)  於物。則所物而可物　若依  相立名隨名取物。則凡是所名之物皆可為  物。此謂妄心所計名相俱有。

[0209c08]  以物  (名)  物  (相)  非物。故雖物  (名)  而非物  (名)  初句  相空。後句名空。以二法皆事故。通名為物。意
以所名之物。但依他起元無自性。況名依相  有。豈有實體也。故密嚴云。世間眾色法但相  無有餘。唯依相立名。是名無實事。

[0209c13]  是以物不即名而就實。名不即物而履  (行)  真  (實)  釋此有二。一通。二局。通者。名相二法該盡
俗諦。然性各異。互推無在顯兩虛也。初句物  不在於名中。以名非物故召火不燒其口。次  句名不在於物中。以物非名故。見物不知其
名。應知因物立名以名名物。俗假施設竟不  相到。故不能互顯其真實。如火以熱為實等。  局者。但屬此論。名謂名教。相謂義相。所以空
者。方便安立各無自性能所詮異故不即。就  論意雖通其旨實局。以下云真諦獨靜於名  教之外。故為此釋。

[0209c24]  然則真然諦獨靜於名教之外。豈曰文言之  能辨哉　真諦第一義也。非名言可說。非義  相可示。直以名相本空故也然不能杜默。聊  復厝
(置)  言以擬之。試論之曰　理須言顯。亦  不能閉口默然也。擬謂比擬。意云。但依言彷  彿比擬真諦。而論量也。

[0210a01]  摩訶衍論云。諸法亦非有相亦非無相。中觀  云。諸法不有不無者。第一真諦也　初引智  論。後第二十七中一句。又義引中論轉釋。云
即第一真諦。引此二論以為宗依。下論廣釋。  皆云諸法者。則統貫一切也。以是義宗故引  通名。總辨即中之理。次下依宗開示。或約空
色乃至言說心行等。一一別顯。末後引中觀  等二論。約因緣生法以辨之。乃復總攝一切。  非真空色等也。始末依此詳考。方知論旨成
立之妙。第一者。真俗非二故。非真俗之二  故。

[0210a12]  尋夫不有不無者。豈謂滌除萬物杜塞視聽。  寂寥虛豁。然後為真諦者乎　二論皆云。不  有又不無者。非撥喪萬物閉目塞聰。絕色滅
聲。取虛豁混茫之空。是真諦也。

[0210a16]  誠以即物順通故。物莫之逆。即偽即真故。性  莫之易　就物順通。非杜塞視聽故。不逆其  物。即俗偽而顯真。何待虛豁。故不易其性也。

[0210a19]  性莫之易故。雖無而有。物莫之逆故。雖有而  無。雖有而無所謂非有。雖無而有所謂非無  初四句躡前釋成。以理事相即故。互存相
奪故互亡也。後四句躡前釋成。非有非無之  中也。此中真諦故無。俗諦故有。相奪兩非第  一真也。

[0210a25]  如此則非無物也。物非真物。物非真物故。於  何而可物　即物示真性。真物假名相皆不  立也。密嚴云。二合生分別名量亦非有。非真
即題中不真。於何可物。即題中空字。自下依  宗廣釋。皆初引教。後依教釋義。文雖各殊義  旨無異。今依論中會釋。或約空色。或依二諦
等。一一隨次明之。大要皆約諸法。以明不異  第一之真也。

[0210b04]  故經云。色之性空非色敗空　初依色空以  釋中也。淨名經文。然諸經多有。

[0210b06]  以明夫聖人之於物也。即萬物之自虛。豈待  宰割以求通哉　空非色外色即是空。空色  非一亦非異也。宰割析滅豈是即空。故二乘  析色斷見未
祛  。亂意迷空即真未了。

[0210b10]  是以寢疾有不真之談。超日有即虛之稱  雙引二經。皆證前義。初淨名問疾品略云。菩  薩病者非真非有等。二超日明三昧經。彼云。
不有受不保命四大虛也。四大色法法即空  故。

[0210b15]  然則三藏殊文統之者一也　文則殊說旨歸  一揆。

[0210b17]  故放光云。第一真諦無成無得。世俗諦故便  有成有得　二依成得以示也。放光第八云。  世俗之事有逮有得。最第一者無有逮無有  得。

[0210b21]  夫有得即是無得之偽號。無得即是有得之  真名。真名故雖真而非有。偽號故雖偽而非  無　初二句辨得相真偽。住俗有得而非得
故偽也。依真無得而乃得故真也。如下玄得  中廣示。後四句躡釋前名。

[0210b26]  是以言真未嘗有。言偽未嘗無。二言未始一。  二理未始殊也　勝義故非有俗諦故非無。  有無二言非一。中道之妙非二。

[0210b29]  故經云。真諦俗諦謂有異耶。答曰。無異也  義引大品也。前雖有二諦但依成得辨之。今  直約二諦以釋也。

[0210c03]  此經直辨真諦。以明非有。俗諦以明非無。豈  以諦二而二於物哉　二諦之義真俗宛分。  二諦之體一物非異。

[0210c06]  然則萬物果有其所以。不有有其所以不無。  有其所以不有。故雖有而非有。有其所以不  無故。雖無而非無。雖無而非無。無者不絕虛。
雖有而非有。有者非真有。若有不即真。無不  夷  (平)  跡  (相)  初二句明萬物皆具非有非無。次  四句躡示兩非。以入中道次四句亦躡前。如
次不落斷常。後二句但成前四句。以非真有  故。若有不即真。以非虛絕故。若無不夷跡。若  字貫此。謂非宰割事跡。然後是無。夷者。亦芟  夷也。

[0210c16]  然則有無稱異其致一也　真俗是體有無是  義。依體辨義。義亦一也。古人云。二諦並非  雙。恒乖未曾各。

[0210c19]  故童子歎曰。說法不有亦不無。以因緣故諸  法生。瓔珞經云。轉法輪者亦非有轉。亦非無  轉。是謂轉無所轉　連引二經。依言說相。以
顯中道。初即淨名經長者子寶積歎佛偈也。  初句歎如來說法。與實相相應故。有說無說  皆雙絕也。後句意云。有無既絕。何故現一切
言說。答云。以俗諦因緣故諸法生也。後經即  彼第十一卷中文。初句牒說。次二句亦有無  雙絕。後句明說即無說。二經義同。非轉而轉。
三百餘會不捨穿針。轉而不轉。四十九年不  說一字。豈謂舌覆三千即成有說。身默丈室  便謂無談。

[0211a02]  此乃眾經之微言也　雖引二經義同眾典  故。云眾經等。

[0211a04]  何者。謂物無耶。則邪見非惑。謂物有耶。則常  見為得　文通二對反覈以明。皆上句明著  下句覈破。邪見斷見也。若計物是無。外道斷
見應非是惑。下對例知。物雖通諸且目法輪。

[0211a08]  以物非無故。邪見為惑。以物非有故。常見不  得　順顯可知。

[0211a10]  然則非有非無者。信真諦之談也　真諦第  一也。以說法非有非無。方是真諦之轉也。

[0211a12]  故道行云。心亦不有亦不無　即彼經初品  中文。心為諸法之本。然通真妄。真謂如來藏  心亦非有無。如無名論引釋。妄即妄想識心。
從緣生者亦非有無。此中辯之。以經義含有  二法故不可局。

[0211a17]  故中觀云。物從因緣故不有。緣起故不無  義引中論亦轉釋前經也。從緣不有謂真也。  緣起不無謂俗也。

[0211a20]  尋理即其然矣　推尋論旨法非有無。實乃  如是。此以教如繩正理亦衡直。

[0211a22]  所以然者。夫有若真有。有自常有。豈待緣而  後有哉。譬彼真無。無自常無。豈待緣而後無  初句含二意。一徵辭。二牒不有等。反推諸
法正顯從緣。謂法若實有。緣前亦合有。不待  緣集然後方有。後三句例明真無二說。一太  虛。二真空。此二元空不待緣離然後空也。異  喻顯法理亦極成。

[0211a29]  若有不能自有。待緣而後有者。故知有非真  有。有非真有。雖有不可謂之有矣　初二句  順牒前文。明法待緣非真。後二句相躡以顯  非有也。

[0211b04]  不無者。夫無則湛然不動可謂之無。萬物若  無則不應起。起則非無。以明緣起故不無也  初句牒論。次二句舉例。以示如前二空皆凝
湛不動。可謂者。堪可許其是無。次二句承例  反明。次一句順顯。後二句成前不無也。

[0211b09]  故摩訶衍論云。一切諸法一切因緣故應有。  一切諸法一切因緣故不應有。一切無法一  切因緣故應有。一切有法一切因緣故不應  有
大論前後有斯義而無斯文。通成二對。  初對中明法從緣故不有不無。初句緣起故  不無。後句從緣故不有。後對約有無二法。對
辨以明不有不無。一切無法等者。大論三十  一。以過未法為無。現在法為有。涅槃三十四  云。一切世間有四種無。一未生名無。二滅已
名無。三各異互無。四畢竟名無。皆因緣有此  四無。後句可知。皆云一切等者。法乃萬殊緣  亦無數。

[0211b21]  尋此有無之言。豈直反論而已哉。若應有即  是有。不應言無。若應無即是無。不應言有  初句收前四句。以前論不出有無故。次句反
謂相反。猶云豈但是有無相反之說耶。後通  有六句。出論中有無相反之相。前三句中若  應有者。收前初三二句。即是有者。定應唯
有。不應言無者。收前二四兩句。如何却言無  耶。後三句中。若應無者。收前二四兩句。即是  無者。定應唯無。不應言有者。收前初三兩句。
如何却言有耶。已上辯定相反。下顯緣法有  無皆具。謂若有若無俱有其理。非相反也。

[0211c03]  言有是為假。有以明非無。借無以辯非有。此  事一稱二。其文有似不同。苟領其所同。則無  異而不同　初二句論云應有。明緣起故假
有也。次一句論云不應有。明從緣故非有也。  事一下緣生事一有無名二。四句之文似乖。  若解其不有不無之同。豈有無之異能違。

[0211c09]  然則萬法果有其所以不有。不可得而有。有  其所以不無。不可得而無　義承前起。故云  然則。前約二諦已出此文。展轉引釋至此義
周。故復舉此以結。不可等者。物性本空孰能  強之令有。緣起既形。孰能排之令無。

[0211c14]  何則欲言其有有非真生。欲言其無事象既  形。象形不即無。非真非實有。然則不真空義  顯於茲矣　初有四句。明於諸法不可定執
是有是無。皆上句舉執。下句推破。欲謂將欲。  言謂意言。將謂諸法定有。邪有非實生。但假  緣故如何定有。欲待謂無事象已起。如何定
無。次有二句。初句躡前緣起之事。次句結成  即假即空。非真假有也。非實真空也。後有二  句。正結論名。首建此名以標宗致。逐節引教。
隨教會釋。顯理已周中道實相可令悟入。最  後結歸不出題示。故云爾也。問論周至此後  說何為。答前已通敘其意可了。義若未盡何  此結之。可細推繹。

[0211c27]  故放光云。諸法假號不真。譬如幻化人。非無  幻化人。幻化人非真人也　彼經二十七云。  佛告須菩提。名字者不真。假號為名。引此之
意已見前文。初法說謂諸法不真。名亦假也。  後三句喻明。於中初句經文。次二句義釋也。  謂幻成一人似非無也。似豈為真。故云非真。

[0212a04]  夫以名求物。物無當名之實。以物求名。名無  得物之功。物無當名之實非物也。名無得物  之功非名也　此與論初大旨無殊。文小變
爾。名自情生好惡何定。或於一物立多名。或  以一名召多物。物雖應名。亦無當名之實理。  如以地龍木賊等名藥也。又名雖召物。亦無
得物之實功。如談水濡唇言穢不涴口。應知  名是假號物為幻化。但順世俗不入實相。

[0212a12]  是以名不當實。實不當名。名實無當。萬物安  在　一切諸法不出名相。此二既空萬物不  立。已上名相境寂。下辯妄想心虛。

[0212a15]  故中觀云。物無彼此。而人以此為此。以彼為  彼。彼亦以此為彼。以彼為此　初句論文。彼  論第四云。諸法實相無有此彼。而人下釋也。
如二人相向彼此互執也。

[0212a19]  此彼莫定乎一名。而惑者懷必然之志。然則  彼此初非有。惑者初非無　正舉妄計也。彼  此互指既無定在。柰何惑者必然而執我定
名此。他定名彼。妄想之心。依然取著。然則下  名相元空迷夫妄執。亦可名相無暫始有。妄  想無暫始無。以無暫始無之妄情。執無暫始
有之名相。病眼花生病耳蟬鳴。蟬花恒無病  根常執。

[0212a27]  既悟彼此之非有。有何物而可有  (執)  哉。故知  萬物非真假號久矣　初句遍計性空。次句  名隨相遣翳差花亡。耳聰蟬喪。後二句結成
經義。此中雖帶名相而言。意顯妄執本空。況  後引成具等。又唯約妄情說邪。

[0212b03]  是以成具立強名之文。園林託指馬之況  成具經云。是法無所有強為其名。園林即漆  園也。曹州地名。莊周曾為此吏。故以目之。彼
齊物云。以指喻指之非指。不若以非指喻指  之非指也。以馬喻馬之非馬。不若以非馬喻  馬之非馬也。指謂手指。馬謂戲籌。若今雙六
之馬也。如二人相向各以己指是指。他指非  指。是非互在本無實也。喻曉也。馬可例之。

[0212b11]  如此則深遠之言。於何而不在  (具)  通指上  文。內教妄想元空。外典是非無主。文亦備在。

[0212b13]  是以聖人乘千化而不變。履萬惑而常通者。  以其即萬物之自虛。不假虛而虛物也　初  句舉能證之聖。令物則之。次二句顯證悟之
相。千化名相萬物也。不變者。即名相而如如  故。惑妄想也。常通者。即妄想而正智故以其  下出即真所以。可知。

[0212b19]  故經云。甚奇世尊。不動真際為諸法立處。非  離真而立處。立處即真也　初引經。即同放  光不動等覺建立諸法。非離下論主釋經義
也。謂依理成事。事豈離真而立也。

[0212b23]  然則道遠乎哉。觸事而真。聖遠乎哉。體之即  神　初二句明境。初句舉體而覈。道謂如如。  下句指屬觸謂六觸。事即名相。事相既近。體
虛即真。真豈太遠。後二句明心。亦初句舉聖  而覈。聖即智也。下句屬體。謂體究神心也。即  神者。即我之心為神聖矣。豈太遠乎。仁王經
云。菩薩未成佛。以菩提為煩惱。菩薩成佛時。  以煩惱為菩提。今詳論意。自放光已下。乃密  嚴楞伽五法相翻之義。故密嚴云。名從於相
生。相從依他起。此二生分別。諸法性如如。於  斯善觀察。是名為正智。名為遍計性。相是依  他起。名相二俱遣。是為第一義。略解云。五
法者。一名。二相。三妄想。四正智。五如如。此  五約迷悟配之。謂迷時即如如。以成名相。即  正智以成妄想。悟時翻名相為如如。翻妄想
成正智。經中初三句如次名相妄想。次三句  說正智。後一偈約三性顯如如也。略示如此。  論意謂依彼名相顯示論旨。苟識相等體虛。
不捨一論能詮之名所詮之義。即境而會如。  即解而成智。故先舉聖人證法為式。然後示  以即真之理。但在文甚隱致令難求。若前後  冥搜義如指掌。

肇論新疏卷上

* * *

【經文資訊】大正藏第 45 冊 No. 1860 肇論新疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
