大智度論釋道樹品第七十一  (卷八十五)
聖者龍樹菩薩造

後秦龜茲國三藏鳩摩羅什譯

[0651c10]  【經】

[0651c10]  須菩提白佛言：「世尊！是般若波羅蜜甚  深！世尊！諸菩薩摩訶薩不得眾生，而為眾生  求阿耨多羅三藐三菩提，是為甚難！世尊！譬
如人欲於虛空中種樹，是為甚難！世尊！菩薩  摩訶薩亦如是，為眾生故，求阿耨多羅三藐  三菩提，眾生亦不可得。」

[0651c15]  佛告須菩提：「如是！如  是！諸菩薩摩訶薩所為甚難，為眾生故，求阿  耨多羅三藐三菩提，度著吾我顛倒眾生。須
菩提！譬如人種樹，不識樹根、莖、枝、葉、華、果，而  愛護溉灌，漸漸長大，華、葉、果實成就，皆得用  之。如是，須菩提！諸菩薩摩訶薩為眾生故，求
阿耨多羅三藐三菩提，漸漸行六波羅蜜，得  一切種智，成佛樹，以葉、華、果實益眾生。須  菩提！何等為葉益眾生？因菩薩摩訶薩得離
三惡道，是為葉益眾生。何等為華益眾生？  因菩薩得生剎利大姓、婆羅門大姓、居士大  家、四天王天處乃至非有想非無想天處，是
為華益眾生。何等為果益眾生？是菩薩得一  切種智，令眾生得須陀洹果、斯陀含果、阿那  含果、阿羅漢果、辟支佛道、佛道，是眾生漸漸
以三乘法於無餘涅槃而般涅槃，是為果益  眾生。是菩薩摩訶薩不得眾生實法，而度眾  生令離我顛倒著，作是念：『一切諸法中無眾
生，我所為眾生求一切種智，是眾生實不可  得。』」

[0652a05]  須菩提白佛言：「世尊！當知是菩薩為如  佛。何以故？是菩薩因緣故，斷一切地獄種、一  切畜生種、一切餓鬼種，斷一切諸難，斷一切
貧窮下賤道，斷一切欲界、色界、無色界。」

[0652a08]  佛言：  「如是！如是！須菩提！當知是菩薩摩訶薩如佛。  須菩提！若菩薩摩訶薩不發心求阿耨多羅
三藐三菩提，世間則無過去、未來、現在諸佛，  世間亦無辟支佛、阿羅漢、阿那含、斯陀含、須陀  洹；三惡趣及三界亦無斷時。須菩提！汝所說：
『是菩薩摩訶薩當知如佛。』如是！如是！須菩提！  當知是菩薩實如佛。何以故？以如故說如來，  以如故說辟支佛、阿羅漢、一切賢聖；以如故
說為色乃至識，以如故說一切法乃至有為  性、無為性。是諸如，如實無異，以是故說名為  如。諸菩薩摩訶薩學是如得一切種智，得名
如來。以是因緣故說菩薩摩訶薩當知如佛，  以如相故。如是，須菩提！菩薩摩訶薩應學如  般若波羅蜜！

[0652a22]  「菩薩學如般若波羅蜜，則能學  一切法如；學一切法如，則得具足一切法如；  具足一切法如已，住一切法如得自在；住
一切法如得自在已，善知一切眾生根；善知  一切眾生根已，知一切眾生根具足；知一  切眾生根具足已，亦知一切眾生業因緣；知
一切眾生業因緣已，得願智具足；得願智具  足已，淨三世慧；淨三世慧已，饒益一切眾生；  饒益一切眾生已，淨佛國土；淨佛國土已，得
一切種智；得一切種智已，轉法輪；轉法輪已，  安立眾生於三乘，令入無餘涅槃。如是，須菩  提！菩薩摩訶薩欲得一切功德，自利利人，應
發阿耨多羅三藐三菩提心。」

[0652b05]  須菩提白佛言：  「世尊！是諸菩薩摩訶薩能如說行深般若波  羅蜜，一切世間天及人、阿修羅應當作禮。」

[0652b08]  佛告須菩提：「如是！如是！是菩薩摩訶薩能  如說行深般若波羅蜜，一切世間天及人、阿  修羅應當為作禮。」

[0652b10]  「世尊！是初發意菩薩摩訶  薩為眾生故求阿耨多羅三藐三菩提，得幾  所福德？」

[0652b12]  佛告須菩提：「若千國土中眾生皆  發聲聞、辟支佛意，於汝意云何？其福多不？」

[0652b13]  須  菩提言：「甚多無量！」

[0652b14]  佛告須菩提：「其福不如  初發意菩薩摩訶薩，百倍、千倍、巨億萬倍，乃  至算數譬喻所不能及。何以故？發聲聞、辟支
佛意者皆因菩薩出故，菩薩終不因聲聞、辟  支佛出。二千世界、三千大千世界中亦如是。  置是三千大千世界中住聲聞、辟支佛地者。
若三千大千世界中眾生皆住乾慧地，其福  多不？」

[0652b21]  須菩提言：「甚多無量！」

[0652b21]  佛言：「不如初發意  菩薩，百倍、千倍、巨億萬倍，乃至算數譬喻所  不能及。置是住乾慧地眾生。若三千大千世
界中眾生，皆住性地、八人地、見地、薄地、離欲  地、已辦地、辟支佛地，是一切福德，欲比初發  意菩薩，百倍、千倍、巨億萬倍，乃至算數譬喻
所不能及。須菩提！若三千大千世界中初發  意菩薩，不如入法位菩薩，百千萬倍、巨億萬  倍，乃至算數譬喻所不能及。若三千大千世
界中入法位菩薩，不如向佛道菩薩，百千萬  倍、巨億萬倍，乃至算數譬喻所不能及。若三  千大千世界中向佛道菩薩，不如佛功德，百
千萬倍、巨億萬倍，乃至算數譬喻所不能及。」

[0652c05]  須菩提白佛言：「世尊！初發心菩薩摩訶薩當  念何等法？」

[0652c06]  佛言：「應念一切種智。」

[0652c06]  須菩提言：「何  等是一切種智？一切種智何等緣？何等增上？  何等行？何等相？」

[0652c08]  佛告須菩提：「一切種智無所  有、無想、無念、無生、無示。如須菩提所問：『一  切種智何等緣？何等增上？何等行？何等相？』須
菩提！一切種智無法緣，念為增上，寂滅為行，  無相為相。須菩提！是名一切種智緣、增上、行、  相。」

[0652c13]  須菩提白佛言：「世尊！但一切種智無法，  色、受、想、行、識亦無法？內外法亦無法？四禪、四
無量心、四無色定，四念處、四正勤、四如意足、五  根、五力、七覺分、八聖道分，空三昧、無相三昧、  無作三昧，八背捨、九次第定，佛十力、四無所
畏、四無礙智、十八不共法，大慈、大悲、大喜、大  捨，初神通、第二、第三、第四、第五、第六神通，有  為相、無為相亦無法？」

[0652c20]  佛告須菩提：「色亦無  法，乃至有為相、無為相亦無法。」

[0652c21]  須菩提言：「世  尊！何因緣故一切種智無法，色無法乃至  有為相、無為相亦無法？」

[0652c23]  佛言：「一切種智自性  無故，若法自性無是名無法。色乃至有為、  無為相亦如是。」

[0652c25]  「世尊！何因緣故諸法自性無？」

[0652c26]  佛言：「諸法和合因緣故生法中無自性，若  無自性是名無法。以是故，須菩提！菩薩摩訶  薩當知一切法無性。何以故？一切法自性空
故，以是故當知一切法無性。」

[0652c29]  須菩提白佛言：  「世尊！若一切法無性，初發意菩薩以何等方  便力能行檀波羅蜜，淨佛世界、成就眾生？能
行尸羅波羅蜜、羼提波羅蜜、毘梨耶波羅蜜、  禪波羅蜜、般若波羅蜜，行初禪乃至第四禪，  行慈心乃至捨心，行空處乃至非有想非無想
處，內空乃至無法有法空，四念處乃至八聖道  分，空三昧、無相三昧、無作三昧，八背捨、九次第  定，佛十力、四無所畏、四無礙智、十八不共法、
大慈大悲，能行一切種智，淨佛世界、成就眾  生？」

[0653a10]  佛告須菩提：「菩薩摩訶薩能學諸法無性，  亦能淨佛世界、成就眾生，知世界、眾生亦無  性，即是方便力。須菩提！是菩薩摩訶薩行
檀波羅蜜修學佛道，行尸羅波羅蜜修學佛  道，行羼提波羅蜜、毘梨耶波羅蜜、禪波羅蜜、  般若波羅蜜修學佛道，乃至行一切種智修
學佛道，亦知佛道無性。是菩薩摩訶薩行  六波羅蜜修學佛道，乃至未成就佛十力、四  無所畏、四無礙智、十八不共法、大慈大悲、一切
種智，是為修學佛道，能具足佛道因緣；具  足佛道因緣已，用一念相應慧得一切種智；  爾時，一切煩惱習永盡，以不生故。是時，以佛
眼觀三千大千世界，無法尚不可得，何況有  法！如是，須菩提！菩薩摩訶薩應行無性般若  波羅蜜。須菩提！是名菩薩摩訶薩方便力。無
法尚不可得，何況有法！須菩提！是菩薩摩  訶薩若布施時，布施無法尚不可得，何況有  法！受者及菩薩心，無法尚不知，何況有法！乃
至一切種智，得者、得法、得處，無法尚不知，何  況有法！何以故？一切法本性爾。非佛作，非  聲聞、辟支佛作，亦非餘人作，一切法無作者  故。」

[0653b02]  須菩提白佛言：「世尊！諸法、諸法性離耶？」

[0653b03]  佛言：「如是！如是！諸法、諸法性離。」

[0653b03]  「世尊！若諸法、  諸法性離，云何離法能知離法若有、若無？何  以故？無法不能知無法，有法不能知有法；無
法不能知有法，有法不能知無法。世尊！如是  一切法無所有相，云何菩薩摩訶薩作是分  別是法若有、若無？」

[0653b08]  佛言：「菩薩摩訶薩以世  諦故示眾生若有、若無，非以第一義。」

[0653b09]  「世尊！世  諦、第一義諦有異耶？」

[0653b10]  「須菩提！世諦、第一義諦  無異也。何以故？世諦如即是第一義諦如。  以眾生不知、不見是如故，菩薩摩訶薩以世
諦示若有、若無。復次，須菩提！眾生於五受眾  中有著相故，不知無所有；為是眾生故，示若  有、若無，令知清淨無所有。如是，須菩提！菩
薩摩訶薩應當作是行般若波羅蜜。」

[0653b17]  【論】

[0653b17]  釋曰：

[0653b17]  須菩提從佛聞無所得即是得，歎  未曾有，白佛言：「世尊！是般若甚深！」如經中  廣說。

[0653b19]  以樹為譬喻，葉、華、果實，從薄轉厚。如  樹葉蔭，熱時涼樂；眾生因菩薩道樹蔭，得  離三惡道熱苦。何以故？遮惡故。如華，色
好香淨柔軟；眾生因菩薩以布施、持戒教  化故，受人天中福樂。如樹果，色香味力；眾生  因菩薩故得須陀洹等諸聖道果。

[0653b24]  須菩提聞  是歡喜言：「是菩薩如佛無異。」此中自說因  緣：「因菩薩故斷地獄等惡道。」

[0653b26]  佛可其意，更  說因緣：「須菩提！若菩薩不發心求阿耨多  羅三藐三菩提，乃至三界無斷時。」

[0653b28]  復次，得諸  法如故，說名如來，乃至名須陀洹；以如故，  說色乃至無為性；是諸法如皆一無異。菩薩
學是如，必當得薩婆若，是故言如佛無異。  不以我心貪貴菩薩故說言如佛，以得  如故言如佛。是如在佛，亦在菩薩，以一相
故，是名菩薩為如佛。離如，更無有法不入  如者。

[0653c06]  問曰：

[0653c06]  若以同如故名菩薩如佛，乃至  畜生中亦有是如，何以不名如佛？

[0653c07]  答曰：

[0653c07]  畜  生雖亦有如，因緣未發故，不能利益眾生、  不能行如至薩婆若故。

[0653c09]  如是，須菩提！菩薩  應學是如般若波羅蜜，菩薩學是如般若  波羅蜜故，則能具足一切法如。具足名得
諸法實相，能以種種門令眾生得解。以得  具足故，於一切法如得自在；得是諸法如  自在已，能善知眾生根；能善知眾生根故，
能知眾生諸根具足。諸根者，信等五善根，三  乘人各各有。能分別是人有、是人無，是人得  力、是人不得力。具足者，信等善根具足，如
是人能出世間。信根得力，則決定能受持  不疑；精進力故，雖未見法，一心求道，不  惜身命，不休不息；念力故，常憶師教，善法
來聽入，惡法來不聽入，如守門人；定力故，  攝心一處不動，以助智慧；智慧力故，能如  實觀諸法相。

[0653c23]  得根有二種：一者、在大心人  身中，則成菩薩根；二者、在小心人身中，則  成小乘根。得是具足根，則可度。

[0653c25]  或有菩薩  見人雖得信等五根而不可度，由先世惡  業罪重故，是故言「知一切眾生業因緣」。

[0653c27]  欲  知無數劫業因緣，要得宿命通；既知已，為  眾生說過去罪業因緣。眾生以是過去罪  故不畏，是故求願智，欲知三世事；既知已，
為眾生說未來世罪業因緣，當墮地獄。眾  生聞已，則懷恐怖；恐怖已，心伏易度。眾生  若欲知未來世福報因緣，為說已，則歡喜可
度。是故說知業因緣已，願智具足。

[0654a05]  願智具  足故，得三世慧淨，通達無礙：知過去善惡業，  又知未來善惡果報，知現在眾生諸根利  鈍，然後說法教化，多所利益不虛。大利
益眾生故，能淨佛國土；淨佛國土已，得一  切種智；得一切種智故，轉法輪；轉法輪已，  以三乘安立眾生，入無餘涅槃。

[0654a11]  如是利益，  皆從學如中來，是故佛說：「菩薩欲得一切  功德，自利利人，當發阿耨多羅三藐三菩提  心。」

[0654a14]  須菩提聞是菩薩功德甚多，白佛言：「世  尊！菩薩能如說行般若波羅蜜，一切世間  應當作禮。」如經中廣說，分別初發意菩薩  功德。

[0654a17]  爾時，須菩提知是甚深般若無憶想，  非初學所得，是故問佛：「初發心菩薩，應  念何等法？」

[0654a19]  佛答：「應念一切種智。」一切種智  者，即是阿耨多羅三藐三菩提、薩婆若、佛法、  佛道，皆是一切種智異名。

[0654a21]  問曰：

[0654a21]  佛何以答言  「念一切種智」？

[0654a22]  答曰：

[0654a22]  初發意菩薩未得深智  慧，既捨世間五欲樂故，佛教繫心念薩  婆若；應作是念：「雖捨小雜樂，當得清淨
大樂；捨顛倒虛誑樂，得實樂；捨繫縛樂，得  解脫樂；捨獨善樂，得共一切眾生善樂。」得  如是等利益故，佛教初發意者常念薩婆  若。

[0654a28]  須菩提問：「世尊！是一切種智，為是有法？  為是無法？何等緣？何等增上？何等行？何等相？」

[0654b01]  佛答：「須菩提！一切種智無所有。無所有名非  法，無生無滅。諸法如實緣亦無所有，念為增  上，寂滅為行，無相為相。」

[0654b03]  問曰：

[0654b03]  皆是畢竟空，  念何以獨言增上？

[0654b04]  答曰：

[0654b04]  諸法各各有力，佛  智慧是畢竟空；如、法性、實際，無相，所謂寂滅  相。佛得一切種智，不復思惟，無復難易遠
近，所念皆得，故言念為增上。

[0654b07]  須菩提問：「世  尊！但一切種智無法，色等法亦無法？」

[0654b08]  佛答：「色  等一切法亦是無法。」自說因緣：「若法從因  緣和合生，即無自性；若法無自性，即是空
無法。以是因緣故，當知一切法無所有性。」

[0654b12]  須菩提問：「初發心菩薩以何方便行檀波羅  蜜乃至一切種智，淨佛世界、教化眾生？」

[0654b13]  佛  答：無所有法性中學，入觀亦能集諸功德、  教化眾生、淨佛世界，即是方便力。所謂有、  無二法，能一時行故，所謂畢竟空，集諸福德。
是人行六波羅蜜時，亦修治佛道——如佛心，  以畢竟空、無所有法行六波羅蜜乃至一切  種智。是菩薩行是道，能具足佛十力、四無所
畏、四無礙智、十八不共法、大慈大悲。行菩薩  道時，具足是法。坐道場，用一念相應慧，  得一切種智；如人夜失貫珠，電光暫現，即
時還得故。煩惱及習永盡，更不復生。

[0654b23]  得佛已，  以佛眼觀一切十方世界中，一切物尚不  見無法，何況有法！畢竟空法能破顛倒，  令菩薩成佛，是事尚不可得，何況凡夫顛倒
有法！

[0654b27]  是故，須菩提！當知一切法無所有相，是  名「菩薩方便」。空尚不可得，何況有！須菩  提！菩薩應行無所有般若波羅蜜。

[0654b29]  是菩薩  行是無所有般若波羅蜜，若布施時，即知布  施物空、無所有，受者及菩薩心亦無所有；
乃至一切種智，得者、得法、得處，無法尚不知，  何況有法！得者，菩薩；得法，是阿耨多羅三藐  三菩提；用得法是菩薩道。皆知是法無所
有。何以故？一切法本性爾，不以智慧故異。  非凡夫作，亦非諸聖人作，一切法無作，無作  者故。

[0654c08]  須菩提意：「若諸法都是無所有相，誰知  是無所有？」是故問佛：「世尊！諸法、諸法性離，云  何離法能知離法若有、若無？何以故？無法不
能知無法，有法不能知有法；無法不能  知有法，有法不能知無法！世尊！如是一  切法無所有相，云何菩薩作是分別是法若  有、若無？」

[0654c14]  佛答：「菩薩世俗故為眾生說若有、  若無，非第一義。」若有是實有，無亦應有實。  若有不實，無云何應實？

[0654c16]  須菩提問：「世俗、第一  義有異耶？」若異，破壞法性故，是故佛言：  「不異。世俗如即是第一義如。」

[0654c18]  眾生不知是如  故，以世俗為說若有、若無。

[0654c19]  復次，眾生於五  受陰中有所著，為是眾生離所有、得無  所有故，菩薩說「無所有」；世  俗  法故分別諸  法，欲令眾生知是無所有。

[0654c22]  如是，須菩提！菩  薩應學無所有般若波羅蜜。

大智度論釋菩薩行品第七十二

[0654c25]  【經】

[0654c25]  須菩提白佛言：「世尊！世尊說菩薩行，何等  是菩薩行？」

[0654c26]  佛言：「菩薩行者，為阿耨多羅三  藐三菩提行，是名菩薩行。」

[0654c27]  「世尊！云何菩薩摩  訶薩為阿耨多羅三藐三菩提行？」

[0654c28]  佛言：「若菩  薩摩訶薩，行色空，行受、想、行、識空；行眼空乃  至意，行色空乃至法；行眼界空乃至意識界；
行檀波羅蜜、尸羅波羅蜜、羼提波羅蜜、毘梨耶  波羅蜜、禪波羅蜜、般若波羅蜜；行內空、行外  空、行內外空、行空空、行大空、行第一義空、有
為空、無為空、畢竟空、無始空、散空、諸法空、性  空、自相空、無法空、有法空、無法有法空；行初  禪、第二、第三、第四禪，行慈、悲、喜、捨，行無量
虛空處、無量識處、無所有處、非有想非無想處；  行四念處、行四正勤、四如意足、五根、五力、七  覺分、八聖道分；行空三昧、行無相、無作三昧；
行八背捨、九次第定；行佛十力、行四無所畏、  行四無礙智、行十八不共法、行大慈大悲；行  淨佛國土、行成就眾生；行諸辯才、行文字
入無文字、行諸陀羅尼門；行有為性、行無為  性，如阿耨多羅三藐三菩提不作二。如是，須  菩提！菩薩摩訶薩行般若波羅蜜，名為阿耨  多羅三藐三菩提行。」

[0655a17]  須菩提白佛言：「世尊！  世尊說言佛，何義故名佛？」

[0655a18]  佛告須菩提：「知諸  法實義故名為佛。復次，得諸法實相故名為  佛。復次，通達實義故名為佛。復次，如實知一  切法故名為佛。」

[0655a21]  須菩提言：「何義故名菩提？」

[0655a21]  「須  菩提！空義是菩提義，如義、法性義、實際義  是菩提義。復次，須菩提！名相言說是菩提  義。須菩提！菩提實義不可壞、不可分別是菩
提義。復次，須菩提！諸法實相不誑不異是菩  提義。以是故名菩提。復次，須菩提！是菩提，  諸佛所有故名菩提。復次，須菩提！諸佛正遍  知故名為菩提。」

[0655a28]  須菩提白佛言：「世尊！若菩  薩摩訶薩為是菩提行六波羅蜜乃至行  一切種智，於諸法何得何失、何增何減、何生  何滅、何垢何淨？」

[0655b02]  佛告須菩提：「若菩薩摩訶薩  行六波羅蜜乃至行一切種智，於諸法無得  無失、無增無減、無生無滅、無垢無淨。何以故？
菩薩摩訶薩行般若波羅蜜，不為得失、增減、  生滅、淨垢故出。」

[0655b06]  須菩提白佛言：「世尊！若菩  薩摩訶薩行般若波羅蜜，不為得失乃至不  為淨垢故出，菩薩摩訶薩云何行般若波羅
蜜，能取檀波羅蜜、尸羅波羅蜜、羼提波羅蜜、  毘梨耶波羅蜜、禪波羅蜜、般若波羅蜜？云何  行內空乃至無法有法空？云何行禪、無量心、
無色定？云何行四念處乃至八聖道分？云何  行空、無相、無作解脫門？云何行佛十力、四無  所畏、四無礙智、十八不共法、大慈大悲？云何
行菩薩十地？云何過聲聞、辟支佛地，入菩薩  位中？」

[0655b16]  佛告須菩提：「菩薩摩訶薩行般若波羅  蜜時，不以二法故行檀波羅蜜、尸羅波羅  蜜、羼提波羅蜜、毘梨耶波羅蜜、禪波羅蜜、般若
波羅蜜，不以二法乃至行一切種智。」

[0655b19]  須菩提  言：「世尊！若菩薩摩訶薩不以二法故行檀波  羅蜜乃至般若波羅蜜，不以二法故乃至行  一切種智，菩薩從初發意乃至後意云何善
根增益？」

[0655b23]  佛告須菩提：「若行二法者，善根不得  增益。何以故？一切凡夫皆依二法，不得增  益善根。菩薩摩訶薩行不二法，從初發意乃
至後意，於其中間增益善根。以是故，菩薩摩  訶薩，一切世間天及人、阿修羅無能伏，無能  壞其善根、令墮聲聞、辟支佛地；及諸眾惡
不善法不能制菩薩令不能行檀波羅蜜增益  善根，乃至般若波羅蜜亦如是。須菩提！菩薩  摩訶薩應如是行般若波羅蜜。」

[0655c02]  「世尊！菩薩摩  訶薩為善根故行般若波羅蜜不？」

[0655c03]  佛言：「不也！  須菩提！菩薩摩訶薩亦不為善根故行般若  波羅蜜，亦不為非善根故行般若波羅蜜。何
以故？須菩提！菩薩摩訶薩法，未供養諸佛、未  具足善根、未得真知識，不能得一切種智。」

[0655c07]  須  菩提言：「世尊！云何菩薩摩訶薩供養諸佛、具  足善根、得真知識能得一切種智？」

[0655c09]  佛告須  菩提：「菩薩摩訶薩從初發意供養諸佛。諸佛  所說十二部經——修妬路乃至憂波提舍，是菩
薩聞、持、誦利、心觀、了達；了達故，得陀羅尼；得  陀羅尼故，能起無礙智；起無礙智故，所生處，  乃至薩婆若，終不忘失是法。亦於諸佛所種
善根，為是善根所護，終不墮惡道諸難。以是  善根因緣故，得深心清淨；得深心清淨  故，能淨佛國土、成就眾生。以善根所護故，常
不離真知識，所謂諸佛、諸菩薩摩訶薩及諸  聲聞能讚歎佛法眾者。如是，須菩提！菩薩摩  訶薩應供養諸佛、種善根、親近善知識。」

[0655c21]  【論】

[0655c21]  釋曰：

[0655c21]  上品中須菩提問佛：「經常說般若  波羅蜜，何以故名般若波羅蜜？」佛種種因緣  答。因此事故，此品中復問世尊：「經常說菩
薩行，何等是菩薩行？」是故須菩提問菩薩行。

[0655c25]  問曰：

[0655c25]  若般若波羅蜜中攝一切法，又般若即  是菩薩行，何以故更問？

[0655c26]  答曰：

[0655c26]  一切菩薩道名  菩薩行，悉遍知諸法實相智慧名般若波羅  蜜，是為異。若般若經、菩薩行等共相攝，無異。

[0655c29]  復次，有人言：菩薩行者，菩薩身、口、意業諸有所  作，皆名菩薩行。以是事故，須菩提但欲分  別「菩薩正行」故問。

[0656a02]  是故佛答：「菩薩行者，為阿  耨多羅三藐三菩提諸善行，是名菩薩正行。」  菩薩不善、無記及著心行善法，非菩薩行；但
以悲心故及空智慧，為阿耨多羅三藐三  菩提行，是名菩薩行。

[0656a06]  何等是清淨行？所謂色  空行，受、想、行、識空行，乃至有為性、無為性空  行。於是諸法不分別是空、是實，乃至是有
為、是無為，如阿耨多羅三藐三菩提滅戲  論不二相，是名菩薩行。無能壞者，亦無過  失。

[0656a11]  須菩提聞是菩薩行已，歡喜問：「菩薩行果  報得作佛；經常言佛，何等是佛義？」

[0656a12]  佛答：「知  諸法實義故名為佛。」

[0656a13]  問曰：

[0656a13]  若爾者，阿羅漢、辟  支佛及大菩薩，是人亦知諸法實義，何故不  名為佛？

[0656a15]  答曰：

[0656a15]  上已說「然燈喻」。於凡夫為  實，於佛不為實。以煩惱習所覆故，不名為  實。不能得一切種智、斷一切法中疑悔故，
不名正智實義。如上分別。

[0656a18]  問曰：

[0656a18]  知諸法實  義、得諸法實相、通達實義、一切法如實知，  是四有何異？

[0656a20]  答曰：

[0656a20]  有人言：義無異，名字  異。

[0656a21]  有人言：有差別。義名諸法實相，不生不  滅，法相常住，如涅槃。知是義故，名為佛。是  義中常覺悟，無錯謬；於是義，以種種名相
法令眾生解第一實義。是故四無礙中，別  說義無礙、法無礙。

[0656a25]  有人雖得諸法實義，不  能通達，有二因緣故：一者、煩惱未盡，二者、  未得一切智故。如須陀洹、斯陀含、阿那含，
未斷煩惱故，不能通達；阿羅漢、辟支佛、大  菩薩煩惱雖盡，未得一切種智故，不能通  達。是故說「通達實義故名為佛」。

[0656b01]  如實知  一切法者，總上三事亦義、亦法，一切法若  有、若無，種種了了知故，如一切種智義中  說：亦知寂滅相，亦知有為相。

[0656b04]  復次，菩提名  智，佛名智者。得是智故，名為智者。

[0656b05]  須菩提  問：「世尊！何等是菩提？」

[0656b06]  佛答：「空、如、法性、實際，名  為菩提。」空三昧相應實相智慧緣如、法性、實  際，菩提名實智慧。三學道未斷煩惱，雖有
智慧，不名為菩提。三無學人，無明永盡無餘  故，智慧名菩提。二無學人不得一切智正  遍知諸法故，不得名「阿耨多羅三藐三菩
提」。唯佛一人智慧，名阿耨多羅三藐三菩提。

[0656b13]  復次，名相語言文字故名菩提。

[0656b13]  菩提實義，不  可分別破壞。

[0656b14]  復次，菩提是如、不異，常不虛  誑。何以故？一切眾生智慧轉轉有勝，至佛更  無勝者；諸法亦轉轉有勝，先者虛妄，後者
真實，至菩提更無實者。是故菩提名為實。

[0656b18]  復次，如得菩提故名為佛，今以佛得故名  菩提。

[0656b19]  復次，有人言：盡智知生永盡，是名菩  提。

[0656b20]  有人言：盡智、無生智，名菩提。

[0656b20]  有人言：無  礙解脫名菩提。何以故？得是解脫，於一切  法皆通達。

[0656b22]  有人言：四無礙智是菩提。何以  故？佛知諸法實相，是「義無礙」；知諸法名相  分別，是名「法無礙」；分別種種語言，使眾生
得解，是名「辭無礙」；有所說法教化無窮無  盡，是名「樂說無礙」。以四無礙具足利益眾  生故名菩提。

[0656b27]  有人言：佛十力、四無所畏、四無  礙智、十八不共法、大慈大悲、一切種智，如是  無量佛法，盡名菩提。何以故？以智慧大故，
諸法皆名菩提。

[0656c01]  有人言：真菩提名佛無漏  十智，是十智相應受、想、行、識，身、口業及心不  相應諸行，皆名菩提。共緣、共生、共相佐助故，  皆名菩提。

[0656c04]  復有人言：菩提義無量無邊，唯佛  能遍知，餘人知其少分；譬如轉輪聖王寶藏  中諸寶，無能分別知其價者，聖王出寶賜
人，正可知其所得者。

[0656c07]  此中，須菩提問佛菩  提相已，更問世尊：「若菩提畢竟空不壞相，菩  薩行六波羅蜜諸法，增益何等善根？」

[0656c09]  佛答：  「若菩薩行是菩提實相，於一切法無所增  益，何況善根！何以故？般若波羅蜜不為得  失乃至垢淨故出，畢竟清淨故。」

[0656c12]  佛可其意。

[0656c13]  復更問：「若無增減，云何菩薩行般若取檀  波羅蜜等諸菩薩行？」

[0656c14]  佛答：「菩薩雖行是法，  不以二法故行。」畢竟空和合共行，是故不  應難。

[0656c16]  復問：「世尊！若菩薩不行二法，云何  從初發意乃至後心增長善根？」

[0656c17]  佛答：「若人  行二法，即是顛倒，不能增長善根。」如人夢  中雖大得財，竟無所得；覺已所得多少，真  名為得。

[0656c20]  佛語須菩提：「一切凡人皆著二法  故，不能增益善根。菩薩行諸法實相，所謂  不二法，從初發心來乃至後心，增益善根，
無有錯謬。是故菩薩，一切天、人、阿修羅無能  壞其善根、令墮二乘，及餘眾惡亦不能  壞。」餘惡者，慳貪等煩惱，破檀波羅蜜諸善法  等。

[0656c26]  復問：「世尊！菩薩為善根故行般若耶？」

[0656c26]  佛  答：「不為善、不為不善故行般若。」

[0656c27]  問曰：

[0656c27]  「不  為不善根故行般若」，可爾，云何「不為善  根故行」？

[0656c29]  答曰：

[0656c29]  此中佛意：貴阿耨多羅三藐  三菩提故，雖行諸善根，為辦事故行，不  以為貴。如《栰喻經》說：「善法尚應捨，何況不
善法！」善根是助佛道法。若人不為栰故  渡，為到彼岸故渡。

[0657a04]  此中佛說因緣：「菩  薩未供養諸佛、未得真知識，不能得一  切種智。」是故雖種善根，不以為貴，但為阿  耨多羅三藐三菩提故。

[0657a07]  須菩提言：「云何菩薩  雖不為善根，而能供養諸佛乃至得一切  種智？」

[0657a09]  佛答：「菩薩從初發心已來，供養諸佛。」  如經中說。供養佛大故，但說佛，當知已  供養辟支佛乃至住乾慧地。凡人為聞法故，
從其聞說十二部經，以不能常得師故，皆  當受持；以喜忘故，誦讀令利。心觀者，常繫  心經卷，次第憶念。先以語言宣義，後得了
達，即得陀羅尼。陀羅尼有二種：一者、聞持  陀羅尼，二者、得諸法實相陀羅尼。讀、誦、修習、  常念故，得聞持陀羅尼；通達義故，得實相  陀羅尼。

[0657a18]  住是二陀羅尼門中，能生無礙智；  為眾生說法故，具足四無礙智。

[0657a19]  問曰：

[0657a19]  若菩  薩有無礙智，與佛何異？

[0657a20]  答曰：

[0657a20]  無礙有二種：  一、真無礙，二、名字無礙。此中除佛無礙，餘  者隨菩薩所得無礙。

[0657a22]  是菩薩讀經等因緣故，  所生之處，乃至得一切種智，終不忘失。何  以故？深入讀誦諸法故，煩惱折薄。

[0657a24]  為善  根所護故，終不墮惡道諸難；如盲人為有  目者所將護故，終不墜落溝壑。

[0657a26]  集善根  福德故，得深心清淨。深心清淨者，慈愛一切  眾生，雖怨賊中人亦不加惡，所謂奪命  等。

[0657a29]  復次，智慧、福德大集故，煩惱微少，不能遍  覆菩薩善心。

[0657b01]  復次，深心者，於眾生中得慈  悲心、不捨心、救度心，於諸法中得無常、苦、  空、無我、畢竟空心，乃至佛不生佛想、涅槃
想，是名深心清淨。深心清淨故，能教化眾  生。何以故？是煩惱薄故不起高心、我心、瞋  心，故眾生愛樂、信受其語，教化眾生。教
化眾生故，得淨佛世界；如《毘摩羅詰．佛  國品》中說：「眾生淨故，世界清淨。」

[0657b08]  為善根所  護故，終不離善知識。善知識者，諸佛、大菩薩、  阿羅漢。略說善知識相，能讚歎三寶者。

[0657b10]  如  是菩薩應供養諸佛、種善根、親近善知  識。何以故？如病人應求良醫藥草；佛為良  醫，諸善根為藥草，瞻病人為善知識。病者
具此三事故，病得除差；菩薩亦如是，具  此二事，滅諸煩惱故，能利益眾生。

◎

◎大智度論釋種善根品第七十三

[0657b17]  【經】

[0657b17]  須菩提白佛言：「世尊！菩薩摩訶薩若不供  養諸佛、不具足善根、不得真知識，當得薩婆  若不？」

[0657b19]  佛告須菩提：「菩薩摩訶薩供養諸佛、種  善根、得真知識，一切種智尚難得，何況不供  養諸佛、不種善根、不得真知識！」

[0657b21]  須菩提白佛言：  「世尊！菩薩摩訶薩供養諸佛、種善根、得真知  識，何以故難得一切種智？」

[0657b23]  佛告須菩提：「是  菩薩摩訶薩遠離方便力，不從諸佛聞方便  力，所種善根不具足，不常隨善知識教。」

[0657b25]  「世尊！  何等是方便力，菩薩摩訶薩行是方便力，得一  切種智？」

[0657b27]  佛言：「菩薩摩訶薩從初發意行檀波  羅蜜，應薩婆若念，布施佛、若辟支佛、若聲聞、  若人、若非人，是時不生布施想、受者想。何以
故？觀一切法自相空，無生，無定相，無所轉，入  諸法實相，所謂一切法無作無起相。菩薩以  是方便力故，增益善根；增益善根故，行檀波
羅蜜，淨佛國土，成就眾生。布施不受世間果  報，但欲救度一切眾生故，行檀波羅蜜。

[0657c05]  「復次，  須菩提！菩薩摩訶薩從初發意行尸羅波羅  蜜，應薩婆若念，持戒時不墮婬怒癡中，亦不
墮諸煩惱、纏縛及諸不善破道法，若慳貪、破  戒、瞋恚，懈怠、亂意、愚癡，慢、大慢、慢慢、我慢、增上  慢、不如慢、邪慢，若聲聞心、若辟支佛心。何以
故？是菩薩摩訶薩，觀一切法自相空，無生，無  定相，無所轉，入諸法實相，所謂一切法無作  無起相。菩薩成就是方便力故，增益善根；增
益善根故，行尸羅波羅蜜，淨佛國土，成就眾  生。持戒不受世間果報，但欲救度一切眾生  故，行尸羅波羅蜜。

[0657c16]  「復次，須菩提！菩薩摩訶  薩從初發意行羼提波羅蜜，應薩婆若念，方  便力成就故，行見諦道、思惟道，亦不取須
陀洹果、斯陀含、阿那含、阿羅漢果。何以故？是  菩薩摩訶薩知諸法自相空，無生，無定相，無所  轉，雖行是助道法，而過聲聞、辟支佛地。須
菩提！是名菩薩無生法忍。

[0657c22]  「復次，須菩提！菩薩  摩訶薩從初發意行毘梨耶波羅蜜，入初禪  乃至入第四禪，入四無量心、四無色定，雖出
入諸禪，而不受果報。何以故？是菩薩成就  是方便力故，知諸禪定自相空，無生，無定相，  無所轉，淨佛國土，成就眾生。精進不受世間
果報，但欲救度一切眾生故，行毘梨耶波羅  蜜。

[0657c29]  「復次，須菩提！菩薩摩訶薩從初發意行禪  波羅蜜，應薩婆若念，入八背捨、九次第定，亦  不證須陀洹果，乃至不證阿羅漢果。何以故？
是菩薩摩訶薩知諸法自相空，無生，無定相，無  所轉。

[0658a04]  「復次，須菩提！菩薩摩訶薩從初發意行  般若波羅蜜，學佛十力、四無所畏、四無礙智、  十八不共法、大慈大悲，乃至未得一切種智，
未淨佛國土，未成就眾生，於其中間應如是  行。何以故？是菩薩摩訶薩知諸法自相空，  無生，無定相，無所轉。須菩提！是菩薩摩訶薩
應如是行般若波羅蜜，不受果報。」

[0658a11]  【論】

[0658a11]  問曰：

[0658a11]  須菩提何以故作是麁問——「不供養  諸佛，不具足善根，不得真知識，當得薩  婆若不」？

[0658a13]  答曰：

[0658a13]  有人言：「若一切諸法無所有性  畢竟空，畢竟空中，種善根、不種善根等無異。  若爾者，可不供養諸佛，不種善根，不得
真知識，得薩婆若耶？」

[0658a16]  復有人疑言：「得薩婆  若更有種種門，可不須種善根等。」是故問  佛。

[0658a18]  佛答：「若供養諸佛、種善根、得真知識，  尚難得，何況不！」

[0658a19]  須菩提問：「以畢竟空中無  有福以非福，何以但以福德故得？」

[0658a20]  佛答：  「以世諦中有福故得。」

[0658a21]  須菩提為眾生著無  所有故問，佛以不著有法答，所謂：「精進修  福尚不可得，何況不修福！」如受乞食道人，
至一聚落，從一家至一家，乞食不得。見  一餓狗飢臥，以杖打之言：「汝畜生無智，我  種種因緣，家家求食尚不能得，何況汝臥  而望得！」

[0658a27]  須菩提問：「世尊！有是供養諸佛等  因緣，何故不得其果報？」

[0658a28]  佛答：「離方便故。」方  便者，所謂般若波羅蜜。雖見諸佛色身，不  以智慧眼見法身；雖少種善根，而不具  足；雖得善知識，不親近諮受。

[0658b02]  又佛自說因  緣，所謂：「菩薩從初發意，以有、無心行檀波  羅蜜。」有心者，所謂應薩婆若心布施，念諸
佛種種無量功德，憐愍眾生故布施。無心者，  若施佛乃至凡人，不生三想，所謂施者、受  者、財物。何以故？施物等一切法自相空，從本
已來常不生；無定相——若一、若異，若常、若無常  等，是法自相空故；不可轉，安住如中故。如  是觀，即入諸法實相，所謂無作無起相。一切
法無所能作，不生高心，無所悕望。

[0658b11]  如是  方便力故，能增益善根、離不善根，教化眾  生、淨佛世界。

[0658b13]  布施若多、若少，不受世間果  報，但欲救度一切眾生故。菩薩布施眾生  有量有限，作是念：「我先世不行深福德，
今不能廣施眾生。我今當深實多行檀波  羅蜜，得是果報已，能具足利益，廣施無量  眾生，若今世利，若後世利，若道德利。」

[0658b18]  無如  是方便，菩薩雖供養諸佛、種善根、得真知  識，尚不得，何況不供養！

[0658b20]  餘五波羅蜜，亦如  是。

◎

大智度論卷第八十五

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
