薩婆多部毘尼摩得勒伽卷第七
宋元嘉年僧伽跋摩譯

[0605a13]  「如佛所說，邊地律師五人受具戒。若有十人  律師，五人受戒，得戒不？」佛言：「得具戒，諸比丘  得呵罪。」

[0605a15]  「如佛所說，過十夜衣，尼薩耆。云何  得長衣？謂若入手、若在膝上肩上作想：『此是  我衣。』比丘得，眠上座臥不？」佛言：「應敷臥具已
坐臥，故者不犯。」

[0605a18]  「如世尊所說，不得捉牛尾  渡。得捉餘尾渡不？」佛言：「除虎尾，象、馬、師子  尾，捉餘尾渡，不犯。」

[0605a21]  「糖漿得七日受不？」答：「得飲。幾時飲？乃至未捨  自性。」「以不淨藥合煮，得噉不？」答：「不得。得塗  身、塗瘡、灌鼻。」

[0605a23]  「以不淨脂合鹽煮，得噉不？」答：「不  得。若當猪脂用，不犯。」

[0605a25]  「若比丘五種種子自手作淨，若刀、若爪，成淨  不？」答：「成淨。」「得食不？」「得食，除火淨。若火淨殺  草，得波夜提。」

[0605a27]  「樹在不淨地，果落淨地，得食  不？」「不經宿得食。」「樹在淨地，果落不淨地，得食  不？」答：「不得。」

[0605a29]  「淨人在不淨地，不淨地作淨，成淨  不？」答：「成淨。」「得食不？」「得食，除火淨。」

[0605b02]  「淨人在不淨地，淨地作淨，成淨不？」「成淨。」「得食  不？」「得食，除火淨。」

[0605b03]  「得食鱔肉不？」「不得。」

[0605b03]  「得飲  人乳不？」「不得，得著眼中。」

[0605b04]  「蘇毘羅漿，非時得  飲不？」「病者得飲。」「一切不淨肉不得食，得食人  肉不？」「不得食。」「食者得何罪？」「犯偷羅遮。」「除人
肉，餘不淨肉得食不？」「不得食。  云何不淨肉？謂鱔、蛇、蝦蟇、烏鵲、白鷺。如是等  肉不得食，食者突吉羅。」

[0605b09]  「即日受時藥、七日藥、  終身藥，各各相雜，得服不？」「不得服。時藥時服，  乃至終身藥終身服。」

[0605b12]  時藥得作非時、七日、終身藥耶？廣說如前。「若  藥不手受、不說受，不病得服不？」「不得服。」

[0605b13]  「時藥、  非時藥、七日藥、終身藥，不手受、不說受，經宿  得服不？」「不得服。」「已手受、說受，內宿得服不？」「不
得服。手受、說受，病者得服。」

[0605b17]  「云何養病？」「除性罪，餘者養病。」

[0605b17]  「世尊聽飲八種  漿。幾時飲？」「乃至未捨自性得飲。」

[0605b19]  「狂人邊得取衣不？或得、或不得。云何得？不知  父母所在，兄弟姊妹自持物施比丘，得取。  云何不可取？父母等可知，不自手與，不可取。」

[0605b22]  「狂人邊說受持衣，成受不？」「不捨自性成受。」

[0605b23]  「若比丘獨住，有人施現前僧可分衣。無餘比  丘，此衣當云何？」「彼比丘得衣時，心念口言：『我  此住處得是衣，現前僧應分。此中無僧，此
衣屬我入我，我當受是衣。當割截縫染，我  當受持。』如是作羯磨已，若有比丘來，不應  與。若未作羯磨時來者應與，不與者犯突  吉羅。」

[0605c01]  若有比丘得衣，與眾僧，界外自取，突吉羅。若  恣心取，隨事犯。二人、眾多亦如是。

[0605c02]  「長者兒  被驅布施，得取不？」「不得取。」

[0605c04]  「有衣與自恣僧，自恣僧應分。若施現前僧，現  前僧應分。安居中為僧故，出界外者得物應  分。破安居人得衣分不？」「或得、或不得。若前後
安居已破者，應得；前後不安居者，不得。」

[0605c07]  「看病  人出界去，後病者死，應與衣不？」「有應與、不應  與。為病者去，應與；為自去者，不應與。」

[0605c09]  「白衣  看病，應與不應與？」「應與少許。比丘尼、式叉  摩尼、沙彌、沙彌尼亦如是。餘處安居、餘處
看病，病者死，應與衣，不應與沙彌。」

[0605c12]  「看病，應盡  與、為少與？」「應盡與，或等與。若無看病人，僧盡  應看，若不看犯突吉羅。若差看不看，犯突吉
羅。病人不用看病人語，突吉羅。看病人不用  病人語，突吉羅。若人施不淨物，作是言：『我等  不得用不淨物。』作是念已，施某甲淨人，得淨  者當受。」

[0605c19]  「有比丘四處安居，成安居不？」「若以床木，四界  安居。」

[0605c20]  「何處應得安居衣分？」「共與一分。減量作  雨衣受持，突吉羅。覆瘡衣亦如是。畜三種外  道衣，謂皮衣、毛衣、髮衣，偷羅遮。除此三種，
畜外道餘衣，突吉羅。」

[0605c24]  「如世尊所說，故衣不得受作迦絺那衣。云何  故衣？」「謂先已受作迦絺那衣。」

[0605c26]  「世尊所說，新衣受作迦絺那衣。云何新衣？」「初  受作迦絺那衣，名新衣。」

[0605c27]  「如世尊所說，發三  心受作迦絺那衣。云何三心？」「謂乃至最後發  三心，謂浣時、截時、染時。不發此三心，成受迦
絺那衣，不成受犯突吉羅。成已復應發二心：  『此衣當為僧受作迦絺那衣。我已受是迦絺  那衣。』不發二心，成受、不成受，犯突吉羅。」

[0606a04]  「如佛所說，經宿衣受迦絺那衣，不成受。云何  經宿？」「謂過十夜、或經一夜。」

[0606a06]  「如世尊所說，不淨衣受迦絺那，不成受。云何  不淨衣？」「謂頻日得衣。」

[0606a08]  「如世尊所說，故衣受作迦絺那衣，不成受。云  何故？」「比丘受用三衣。」

[0606a09]  「如世尊所說，被打衣成  受迦絺那衣。云何打衣？」「謂新衣，如所說打淨，  衣成受迦絺那。」「云何打淨？」「謂壞色衣未受迦
絺那時，僧壞為二眾：一眾受、一眾不受。」「二眾  成受不？」「受者成受，不受者不成受。已受迦絺  那衣，僧壞為二部：一眾捨、一眾不捨。成捨
不？」「捨者成捨，不捨者不成捨。」「若僧破時，誰應  受？」「謂如法者應受。未成衣受作迦絺那衣不  成受，成者受成受。」

[0606a18]  受迦絺那住處有十利，廣說如毘尼。著僧  伽梨入聚落有五功德，雨衣亦如是。

[0606a20]  「如世尊所說，住處利。云何住處利？」「謂得衣  利，名住處利。」

[0606a21]  「如世尊所說，急施衣得受作迦  絺那衣。  云何急施衣？」「謂十日未至，自恣得衣，是急  施衣，用是作迦絺那衣受，成受。」

[0606a24]  「如世尊所說，  三月得衣，得受作迦絺那衣。  云何三月衣？」「舊僧十五日自恣，客比丘來多，同
見同住，彼十四日自恣。若舊僧隨客比丘自  恣，此日得衣，名三月得衣。用是衣作迦絺那  衣受，成受。」

[0606a29]  「如佛所說，時衣得受作迦絺那衣。  云何時衣？」「自恣竟後一月得衣，是名時衣。」

[0606b02]  「如佛所說，不淨衣不得受作迦絺那衣。云何  不淨衣？」「謂死比丘衣。五種人受迦絺那衣，不  名受。
云何五？謂無臘人、破安居人、後安居人、餘處  安居人、擯人。」

[0606b06]  「八種捨迦絺那衣，幾共幾不共？」  「除後二種，餘者不共。」

[0606b07]  問：「有即日受迦絺那  衣，即日捨，不作白羯磨耶？」「舊比丘十六日受  迦絺那衣，客比丘來多，相向說捨。」

[0606b10]  「云何破僧，得無間、墮阿鼻地獄？」「非法非法想  破僧。」「或破僧一切受法耶？或受法一切破僧  耶？」答：「或破僧非受法，作四句。
云何破僧非受法？若破僧不受十四事。云何  受法非破僧？謂受十四事。俱者，亦受十四事  亦破僧。非受十四法非破僧，除是句。僧壞
時，捨界成捨，不法語者捨成捨。」

[0606b16]  「僧壞時，比丘  尼得作布薩不？」「得作布薩。」

[0606b18]  「僧破時，闥賴吒比丘當云何？」「當在如法眾，不  得遣信至第二眾。」「僧壞時，教誡比丘尼不？」
「如法語者應教誡，無法語者不應教，闥賴吒  應出界外教誡。」

[0606b21]  「若比丘隨順擯比丘，犯突吉  羅。被擯人為獨為有伴耶？」「獨無伴侶。被擯  人不得共食。若不知被擯，共食共住，不犯。受
法比丘共不受法比丘共食，不犯。不受法比  丘共受法比丘共食，犯突吉羅。四人隨順破  僧，是名破僧。」

[0606b26]  「如佛所說，如是比丘不得擯。云  何如是比丘？」「若比丘有大威德，持修多羅、毘  尼、摩得勒伽，多聞、多知識、多眷屬，擯如是人，
犯偷羅遮。有信樂比丘，應出罪。云何信樂？  若聞若信，語使懺悔。若不懺悔，犯突吉羅。」

[0606c01]  「若  僧壞，誰應捨迦絺那衣？」「法語者應捨。」

[0606c03]  「被擯人下意隨順調伏，應捨羯磨不？」「應捨羯  磨。」

[0606c04]  「同意比丘應與臥具。云何同意？」「寂靜不相  惱，名同意。」

[0606c05]  「毘耶離、俱舍彌比丘集一處，闥賴  吒當云？」「何闥賴吒應出界外作布薩。」

[0606c07]  「俱舍彌、毘耶離比丘共布薩，成布薩不？」「不成  布薩。」「若闥賴吒比丘共毘耶離比丘共布薩，  成布薩不？」「成布薩。」

[0606c10]  「若比丘應與比丘尼求教誡欲。云何與教誡  欲？」「語言：『姊妹等和合作布薩。』」

[0606c11]  「若作布薩，僧  破建立為二部，應與比丘尼教誡不？」「應與。」「應  何處教誡？」「應出界外教誡。如佛所說，非法不
和合、非法和合、如法不和合、如法和合。  云何非法不和合？應與苦切羯磨，與擯羯磨，  僧復不和合。云何非法和合？應與苦切而與
擯羯磨，眾僧和合。云何如法和合？先作白，後  作羯磨，僧和合。與上相違，名法不和合。一比  丘擯一人、眾多擯四人，犯突吉羅。四人擯四  人，犯偷羅遮。」

[0606c20]  「擯比丘時眠，成擯不？」「若聞白已  眠，成擯。先眠後白，不成擯。應餘羯磨出比丘  罪。餘羯磨擯比丘，犯偷羅遮。
若擯比丘時，不來者應取欲。」

[0606c23]  「云何到羯磨？」「四  比丘清淨共住。乃至二十人亦如是。」

[0606c24]  「若沙彌  欲與受具戒時：『莫與我受戒。』為得戒不？」「得戒。  式叉摩那、沙彌尼亦如是。受具足戒時、別住
時、本日時、摩那埵時、阿浮呵那時、十二人  時亦如是。」

[0606c28]  「僧擯眠人，成擯不？」「若聞白成擯，不  聞不成擯。入滅盡定人亦如是。僧破，各各相  擯，不成擯。」

[0607a01]  「若非法羯磨，一切不和合羯磨  耶？若不和合羯磨，一切非法羯磨耶？」  「云何和合非法羯磨？謂不現前擯、比丘不出
己罪、不使自言、不在界內，而一切集，不來者  與欲，是和合非法羯磨。  云何如法羯磨非和合？人現前，如前說，眾不  和合，是如法羯磨非和合。」

[0607a07]  「或僧中三唱，憶  有罪、不發露，一切犯罪耶？」「若三唱，憶有罪、不  發露，一切犯罪。若有僧中三問，自言非比
丘。是自言非比丘。波羅夷亦如是。」

[0607a10]  「別住人  擯比丘，成擯不？」「成擯。唯除受戒羯磨，餘羯磨  盡得作。」

[0607a12]  「先白眾僧擯比丘，成擯不？」「成擯。若一  若僧不知而擯比丘，犯偷羅遮。」

[0607a13]  「彼罰比丘下  意調伏，應捨不？」「應捨。」

[0607a14]  「一語與二人受戒，得  戒不？」「不得戒。」「一語與四人受戒，得戒不？」「不  得戒。」「受欲滿四人擯比丘，成擯不？」「不成擯。
賊住滿眾亦如是。」

[0607a18]  「應作苦切羯磨而作驅出羯磨，成作不？」「成作。  捨苦切羯磨，即捨驅出羯磨。」「苦切羯磨擯
比丘，成擯不？」「成擯。」「驅出羯磨有何義？謂比  丘常犯戒不止，不與依止。苦切羯磨有何義？  若比丘鬪諍不止，眾僧語言：『若不止者，更加
汝重罪。』擯羯磨有何義？若比丘污他家，不得  住。發喜懺罪有何義？若比丘失檀越意，眾僧  語言：『若不懺悔檀越，更加汝罪。』」

[0607a25]  有一事攝  一切毘尼，謂律儀。有一事不攝一切毘尼，謂  非律儀。有一事攝一切犯戒罪，謂非律儀。有
一事不攝一切犯戒罪，謂律儀。有犯一事得  大罪，謂破僧。復有一事得大罪，謂惡心出  佛身血。復有一事得大罪，謂誹謗賢聖。復有  一事得大罪，謂隨順破僧。

[0607b03]  復有一事得大罪，謂誹謗如來賢聖眾。有一  非法遮說戒，謂無根。有一殺生得大罪，謂  殺辟支佛。復有一事得大罪，謂盜僧物。復有
一事得大罪，謂婬阿羅漢比丘尼。又復妄語  得大罪，謂空無說過人法。

[0607b07]  有二犯罪，謂不善、  無記。復有二犯罪，謂有餘、無餘。復有二種口  犯罪，謂不善、無記。又復二種犯罪，謂身不
善、無記。復有二種犯有餘罪，謂不善、無記。  復有二種犯無餘罪，謂不善、無記。

[0607b12]  復有二種犯罪，謂隱沒無記、不隱沒無記。復  有二種犯罪，謂障礙、不障礙。復有二種犯罪，  謂共、不共。復有二種犯罪，謂比丘共比丘尼、
比丘尼共比丘。復有二種犯罪，謂比丘共式  叉摩那、式叉摩那共比丘；沙彌、沙彌尼亦如  是。復有二種犯罪，謂比丘共優婆塞、優婆塞
共比丘；優婆夷亦如是。有二一切時犯罪，謂  佛在世、滅度後。有二犯罪，謂國土攝，方攝。  有二犯罪，謂輕、重。有二犯罪，謂應出、不應出。
有二犯罪，謂出家、入家。有二犯罪，謂可懺、不  可懺。有二犯罪，謂制、開。有二犯罪，起、不起。  有二犯罪，謂終身、暫時。有二犯罪，謂壞、不
壞。有二犯罪，謂輕、重。有二犯罪，謂有餘、無  餘。

[0607b26]  有二犯罪重，有餘、無餘。有二犯罪，謂偷羅遮、  悔。白衣有二犯罪，懺悔，心悔。有二犯罪，謂有
報、無報。有二犯罪，謂入眾、一人。有二犯罪，謂  巧方便不犯罪、不巧方便犯罪。

[0607c01]  有二慚愧，謂所望、無所望。有二僧斷事，謂作  羯磨，不作羯磨。有二斷事，謂僧差、不差。

[0607c03]  有二僧斷事，謂軟語、麁語。有二斷事，謂說者、  聽者。有二斷事，謂時時說、非時非時說。有二
僧斷事，分明、不分明；如是決斷、不決斷。有二  斷事，有恩、無恩。有二斷事，謂有慧、無慧。有  二斷事，謂羺羊惡口、非羺羊惡口。有二斷
事，謂多聞、不多聞。有二斷事，謂利阿含、  不利阿含。有二斷事，謂善解、不善解。有二斷  事，謂如法、不如法；如是時、非時，知量、不知
量。有二誹謗如來，謂非法說法、法說非法。  有二犯罪，謂作、無作。有二調伏，謂擯、毀呰。有  二誹謗如來，謂有信惡解、無信瞋恚；相違
則白法。有二罪，謂惡戒、惡見。有二苦切，謂眾  罰、私罰。有二驅出，謂罰、僧和合。有二別住，  謂犯戒別住、外道別住。有二本日，謂罰、令戒  具滿。

[0607c18]  有二摩那埵，謂罰、調伏。有二掃地，謂罰、善  心。有二清淨，謂作清淨、無作清淨。有二諍，  比丘、比丘尼諍；比丘乃至沙彌尼亦如是。

[0607c20]  有  三犯罪，謂貪生、瞋生、癡生。有三身犯罪，謂  貪生、瞋生、癡生。有三口犯罪，謂貪生、瞋生、癡
生。有三非比尼，謂貪生、瞋生、癡生。有三比  尼，謂貪比尼、瞋比尼、癡比尼。有三法攝一  切罪，謂因緣、制、分別。有三羯磨攝一切羯磨，
謂白羯磨、白二羯磨、白四羯磨。有三羯磨，  謂僧羯磨、闥賴吒羯磨、布薩羯磨。有三學，  謂增上戒、增上定、增上慧。復有三學，謂
威儀、比尼、波羅提木叉。有三犯罪，謂身、口、  意。有三諍，謂善、不善、無記。有三業，謂法、非  法、似法。有三因緣僧破，謂聞、取籌、建立二部。
有三應滅，謂犯罪、自言、自言犯罪。有三供  養，謂如來阿羅訶三藐三佛馱、上座、同梵  行。有三受供養，謂如來、上座、同梵行。

[0608a06]  有三應起迎，謂如來、上座、同梵行。有三人  應禮、不禮犯罪，謂和上、阿闍梨、眾。別住法  語者不禮三人無罪，謂不共住人、別住人、下
座。有三使，謂僧使、私使、波羅提木叉使。復  有三使，謂僧使、五部使、王使。復有三使，謂  和上使、阿闍梨使、優婆塞使。又復三使，謂和
上使、阿闍梨使、上座使。有三自恣，謂請自  恣、數數自恣、常自恣。

[0608a14]  又復三自恣，謂與欲自恣、清淨自恣、心自恣。  有三自恣，謂衣自恣、食自恣、藥自恣。

[0608a16]  有三制，謂因緣起制罪、教誡制罪、攝受制  罪。

[0608a18]  有三羯磨，謂僧羯磨、施主羯磨、財物羯磨。  有三建立，財利建立、人建立、界建立。

[0608a20]  有四知，謂知犯、知不犯、知清淨、知不清淨。  復有四種清淨，見清淨、懺悔清淨、教誡清淨、  出罪清淨。復有四不止，貪不止、恚不止、癡不
止、貪恚癡不止。復有四止，貪止、恚止、癡止、  貪恚癡止。復有四眾，謂除鬚髮眾、穢濁眾、  智慧眾、鬪諍眾。復有四因緣故世尊聽諸比
丘服藥，緣事故、隨國土故、時故、人故。復有  四種藥，謂不淨淨用、淨不淨用、不淨不淨用、  淨淨用。

[0608b01]  復有四事如來制伏弟子言，莫作、制伏、求罪、  為法久住故。復有如來四境界，謂智境界、法  境界、人境界、神足境界。此四境界中如來制
戒，謂智、法、人、神足境界，如是制毘尼、制波羅  提木叉、修多羅、阿毘曇。呪術究竟、毘尼、集  毘尼、發露罪、憶念罪、譏嫌罪、國土罪。清淨
與、清淨受、清淨說、清淨自恣。自恣人、自恣羯  磨、與自恣、受自恣、說自恣、遮自恣。苦切羯  磨、驅出羯磨、擯羯磨、懺悔羯磨。與受具足、
不與受具足、得具足、不得具足。依止、與依止、  說依止、受依止、依止清淨。非法羯磨、如法  羯磨、似法羯磨。毘尼羯磨、非毘尼羯磨。和
合羯磨、不和合羯磨。可轉羯磨、不可轉羯  磨。和上、阿闍梨、弟子、禮拜。同意、忍辱、懺悔、使  懺悔、正順捨一切羯磨。如是等亦在是四境
界時，謂智、法、人、神足境界時。

[0608b16]  有五因緣受  羯磨，謂自作羯磨、餘作羯磨、現前、隨喜、與  欲出罪。復有五苦切事，謂我當此僧中說汝
罪，餘僧中說汝罪，我當說汝某甲罪，我當  牽汝至僧中，我當必定舉汝罪。如是種種呵  責已去。

[0608b22]  復有五法成就舉罪，謂真實不虛、時非不  時、慈心非瞋恚、軟語非麁言、利益非不利益。  復有五種，謂苦切、驅出、牽、懺悔、不見擯。

[0608b25]  復有五種成就比丘不生優婆塞敬信，謂毀  呰佛法僧、無威儀、不學比丘戒。餘亦如是。

[0608b27]  復有五事，持律比丘受諍者，先當內觀五法，  善思量已，然後受諍。何等五？我精進不？我不  犯戒不？清淨不？多聞不？善解毘尼不？不與惡
徒眾相染不？得伴不？如毘尼如佛所說不？如  是思量已應受諍。

[0608c03]  復有五，持律比丘不應僧中滅諍，謂恐怖惱  他語、久重語、語不可眾意；與是相違應受  諍。

[0608c06]  復有五事，持律比丘不應僧中滅諍，謂受惡  比丘語、受誤語、不三問惡比丘；與是相違  應受諍。復有五事，持律比丘不應僧中滅諍，
謂不解自語、不解他語、不樂他語、不樂自  語、不多聞；與是相違應受諍。

[0608c11]  復有五事，持律比丘不應受諍，謂不求請、專  執、不善解諍事、不知諍、不知諍滅；與是相違  應受諍。復有五事，持律比丘不應受諍，謂不
求請上座、癡無解、不多聞、不知毘尼、無眷  屬、不恭敬僧上中下座及闥賴吒。

[0608c16]  復有五事，持律者能滅諍，謂上座或是中下  座待謂、不恭敬比丘能驅出、能齊整僧眾。

[0608c18]  復有五事成就闥賴吒比丘應擯、應驅出、毀  呰、令生憂惱制伏。何等五？謂若闥賴吒比丘  持惡戒、犯戒邪見、不多聞、不知毘尼、無慚
愧、無知眾為眷屬、助惡比丘眾。

[0608c22]  復有五事，比丘應斷事，敬眾慈心軟語、知坐  處能坐、斷事時知自坐處、當自為說法、若自  不說當請能者為說、善說者應讚。

[0608c25]  復有五事，比丘當行，謂心如掃篲、僧中心  平等、不憍慢、不僧中說國土及諸惡語。

[0608c27]  復次，如法僧中隨順、有罪應悔、無罪默然、莫  與僧作異眾。

[0608c29]  復有五種大賊，謂百人百眾圍遶，第一大  賊。用四方僧物持與他，第二大賊。自言我  是阿羅漢，第三大賊。如來所說甚深空義
而言我說，第四大賊。比丘犯戒，不精進行惡  法，膿血內流空形  蠡  聲，非沙門自言沙門、  非梵行自言梵行，若將百眾二百乃至五百
人圍遶，遊行城邑聚落，受諸供養，是第五  大賊。

[0609a08]  復有五種劫，謂強奪取、軟語取、苦切取、受寄  取、施已還取。

[0609a10]  復有五種不應開通，無慚愧、不軟語、不多聞、  欲舉他罪、不求清淨。

[0609a12]  復有五種不應施於中作福想，謂施女人、施  鬪牛、施酒、施畫男子像、施伎樂聲。

[0609a14]  復有五因緣不得至布薩前，謂王難、賊難、火  難、水難、腹行虫難。復有比丘到白衣舍五種  失念，謂不白入聚落、不看坐處坐、共女人屏
處坐、無淨人為說法過五六語、不手按而  坐。

[0609a19]  復有五種過，謂見女人，見已共語；共語已親  近，親近已起惡念；起惡念已於重戒中隨犯；  不知犯前後戒；不樂修梵行。

[0609a22]  復有五法成就，使弟子懺悔和上，謂不親近  和上、無慚愧不念和上、共和上諍、不恭敬、  不以法攝和上財攝和上。若懺悔者善，不
悔者隨事犯。與上相違應受悔，若不受隨事  犯。阿闍梨近住弟子亦如是。

[0609a27]  復有五種差別，佛差別、法僧差別、羯磨差別、  道差別、相違不差別。復有五種差別，佛差  別、和上差別、阿闍梨差別、羯磨差別、法差
別。

[0609b02]  復有五因緣摩觸身犯僧伽婆尸沙，謂人女、  有婬心、修習、衣內、摩觸。

[0609b03]  有六諍本，如增一中  說。有六種使命，謂僧使、諸部使、和上阿闍梨  使、上座使、王使。

[0609b06]  復有六事，優婆塞不應作，謂壓油、猩猩、血  染、沽酒、賣肉、賣刀杖。

[0609b08]  復有六種自恣，謂比丘等自恣、比丘尼等自  恣、二部僧自恣、食自恣、清淨自恣、自恣第  六。

[0609b11]  復有六種壞，謂自壞、他壞、戒壞、見壞、威儀  壞、命壞；與上相違名六成。

[0609b13]  復有六愛敬，謂身業慈、口業慈、意業慈、賢聖  共戒、賢聖同見、如法所得衣鉢之餘施同梵  行。

[0609b16]  復有六種劫，五種如前說，劫法第六。

[0609b17]  復有六法現前名得具戒，謂佛現前、法僧現  前、和上阿闍梨現前、受戒人現前。

[0609b19]  復有六種法，於法中難滿足，謂多欲、難滿、難  養、不知足、不孝順、多疑、不求究竟；與上相  違名易滿足。

[0609b21]  有七財，謂信財、戒財、施財、聞  財、慧財、慚財、愧財。

[0609b23]  復有七力，謂信力、戒力、施力、慧力、慚力、愧  力。

[0609b25]  復有七法，謂色苦如實知、色習如實知、色滅  如實知、色道如實知、色愛如實知、色過如實  知、色離如實知；受想行識亦如是。

[0609b28]  復有七方便，謂不淨觀、安般念、四念處、煖  法、頂法、忍法、世間第一法。

[0609c01]  復有七寶，謂金輪寶、象寶、馬寶、女寶、摩尼  寶、主藏寶、主兵寶。

[0609c03]  復有七覺寶，謂念覺寶、擇法覺寶、精進覺寶、  喜覺寶、猗覺寶、定覺寶、捨覺寶。

[0609c05]  復有七滅諍法，謂現前毘尼、憶念毘尼、不癡  毘尼、自言毘尼、覓罪毘尼、多覓毘尼、布草  毘尼。

[0609c08]  復有七種衣，謂旃衣、麻衣、紵衣、俱脂衣、  俱捨耶衣、劫貝衣、芻麻衣。

[0609c10]  復有七種退法，謂不敬佛法僧戒、放逸、不敬、  禪定。

[0609c12]  復有七種增進法、謂敬佛、敬法、敬僧、敬戒、不  放逸、敬、禪定。

[0609c14]  復有七種制伏，謂某處不應往、莫親近某人、  莫依某處、莫至某聚落、莫行某道中、莫至某  家、莫共某甲人語。

[0609c17]  復有七種不信，如契經說。

[0609c18]  復有持律比丘有七種功德，謂比丘所敬、比  丘尼所敬、不隨順使隨順、持佛密藏、稱揚佛  法、善解法相、善能教誡。以持律故，一切沙門
婆羅門頂戴供養。復有七種持律，謂毘婆  尸、式棄、毘濕婆、迦羅鳩孫陀、迦那迦牟尼、  迦葉、釋迦牟尼。

[0609c24]  有八種功德，謂界功德、事功德、依止功德、僧  制功德、僧施功德、安居功德、施四方僧功德、  第八指示功德。

[0609c27]  復有八種捨迦絺那衣，如毘尼說。

[0609c28]  復有八種屐不得著，謂草屐、芒屐、迦尼迦屐、  綖屐、木屐、竹屐、葉屐、藤屐。

[0610a01]  復有三十八法，如修多羅說。

[0610a02]  問云何破僧？破僧有十四事，謂法非法，廣說  如毘尼。非一比丘破僧，或乃至八人九人破  僧。有二因緣僧破，謂說、同受籌。

[0610a05]  復有八法無根波羅夷法謗僧伽婆尸沙，謂  瞋忿恨不樂欲使成非比丘、欲滅已沙門法、  自不清淨疑彼虛事、當觀彼人知法舉是
罪必生鬪諍、相言成異眾別離非解脫因；與  上相違應作。

[0610a10]  復有八法滅貪瞋癡，謂八聖道，如修多羅廣  說。

[0610a12]  復有八垢，謂內垢、衣垢、財垢、食垢、淨垢、不淨  垢、攝受垢、不攝受垢。

[0610a14]  復有八法無根遮說戒，謂犯無根波羅夷，廣  說如毘尼。

[0610a16]  有九依，謂依佛、依法、依僧、依和上、依阿闍梨、  依種族、依住處、依人、依具戒。

[0610a18]  復有九法滅瞋恚，如脩多羅說。無學漏盡阿  羅漢比丘，所作已辦、梵行已立者，不犯事，  謂不隨欲、不隨瞋、不隨怖、不隨癡、不故奪
命、不偷盜、不婬、不故妄語。

[0610a22]  殺生有十過，如脩多羅說。十不善業道，如脩  多羅說。善業迹道亦如是。

[0610a24]  復有十攝受，謂衣攝、食攝、臥具攝、藥攝、修多  羅攝、阿毘曇攝、毘尼攝、犯罪攝、清淨攝、出罪
攝；相違則非攝。持律比丘有十利，即此前功  德。

[0610a28]  復有十種障受具足，謂非人、不乞、不作白、減  作羯磨、年不滿二十、害母、害父、殺阿羅漢、  破僧、惡心出佛血；與是相違則非障。

[0610b02]  復有十種障受具足，謂本犯戒、賊住、非男二  根、越濟、本不和合、殺父母、阿羅漢、破僧、出  佛血。

[0610b05]  復有十種，謂王難、賊難、水難、火難、腹行虫  難、人難、非人難、命難、梵行難。

[0610b07]  復有十種毘尼，謂比丘毘尼、比丘尼毘尼、具  毘尼、少分處毘尼、一切處毘尼、滅貪瞋癡毘  尼、滅罪毘尼、滅諍毘尼。

[0610b10]  復有十種具足出他罪得多功德，謂實不虛、  時非不時、軟語非麁言、慈心非瞋恚、饒益非  不饒益、精進、多聞、持戒、正念、智慧。

[0610b13]  復有十法成就多得功德，謂意歡喜、尊重、脩  敬、供養、讚歎無學、戒成就、定、慧、解脫、解脫  知見成就。

[0610b16]  復有十法具足多生功德，謂無學正見，乃至  解脫、解脫知見。

[0610b18]  復有具足十法應與出家，廣說如增一。

[0610b19]  復有十種利，謂衣利、法利、僧利、和上利、阿  闍梨利、戒、定、慧、解脫、解脫知見利。

[0610b21]  復有十種一味，謂學戒身定慧解脫解脫知  見，無學戒定慧解脫解脫知見。

[0610b23]  若有檀越為僧作房，後迴與一人，是非法施、  非法受、非法用，廣說如增一。

[0610b25]  復有十利世尊制戒，謂攝僧故、極攝故、制  伏高心人故、已調伏者攝受故、不信者生信  故、已信者增進故、為法久住故、廣顯梵行故、
遮今世惱漏故、後世漏不生故。

[0610b29]  復有律師利，謂知有罪無罪、應修不修；知作  不作、知淨不淨；心意常明了，四眾所供養，不  從他受教誡。所以然者，以持律故、護最勝
祕密藏故、內外一切沙門婆羅門頂戴供養  故、利益多眾生故、種無量眾生善根故、法  得久住故。復有十法，如來制波羅提木叉，如  前說。

[0610c07]  一切毘尼幾處所攝？略說三處攝，謂白羯磨、  白二羯磨、白四羯磨。

[0610c09]  問：「百一羯磨，幾白羯磨？幾白二羯磨？幾白  四羯磨？」答：「二十四白羯磨，四十七白二羯磨，  三十白四羯磨。」

[0610c12]  云何二十四白羯磨？謂威儀阿闍梨白羯磨、  問遮道法白羯磨、布薩時白羯磨、布薩時一  切僧犯罪白羯磨、布薩時一切僧疑罪白羯
磨、欲自恣時白羯磨、自恣僧犯罪白羯磨、  自恣一切僧疑罪白羯磨、自恣時僧中犯罪  白羯磨、鬪諍時白羯磨、自恣時罪相未定
白羯磨、安居時白羯磨、獨受死比丘衣白羯  磨、分死比丘物白羯磨、捨迦絺那白羯磨、  說麁罪白羯磨、尊者陀驃比丘分衣白羯磨、
現前毀呰白羯磨、默然惱他白羯磨、羯磨學  家白羯磨、捨學家白羯磨、覆鉢白羯磨、仰鉢  白羯磨。是為二十四白羯磨。

[0610c24]  云何四十七白二羯磨？現前布薩白二羯磨、  結大界白二羯磨、結衣界白二羯磨、結小界  白二羯磨、狂癡白二羯磨、羯磨自恣人白二
羯磨、分臥具白二羯磨、結淨地白二羯磨、  迦絺那衣白二羯磨、受迦絺那白二羯磨、守  迦絺那白二羯磨、懺悔白衣白二羯磨、略
說十二種人白二羯磨、闥賴吒白二羯磨、毘  由茶白二羯磨、滅諍白二羯磨、行法舍羅  白二羯磨、乞房白二羯磨、大房白二羯磨、舉
罪比丘白二羯磨、上座白二羯磨、捨鉢白二  羯磨、令白衣不生信白二羯磨、教誡比丘尼  人白二羯磨、新波梨卑白二羯磨、不禮拜白
二羯磨、不共語白二羯磨、毀眾白二羯磨、畜  杖白二羯磨、畜絡囊白二羯磨、五年得利白  二羯磨、遮布薩白二羯磨、式叉摩那二歲學
六法白二羯磨、本事白二羯磨、比丘尼生子  共房宿白二羯磨、連房白二羯磨、三十九  夜白二羯磨。是名四十七白二羯磨。

[0611a13]  或有說者，一切所作羯磨，盡應用白二羯磨。  復有說言，除受具足及阿浮訶那，餘一切盡  應白二羯磨。

[0611a16]  云何三十白四羯磨？謂受具戒白四羯磨、與  外道四月別住白四羯磨、捨三種界白四羯  磨、眾僧和合布薩白四羯磨、苦切白四羯磨、
依止白四羯磨、驅出白四羯磨、不見擯白四  羯磨、惡邪不除擯白四羯磨、別住白四羯磨、  服日白四羯磨、摩那埵白四羯磨、服日白四
羯磨、阿浮訶那白四羯磨、憶念毘尼白四  羯磨、不癡白四羯磨、實覓白四羯磨、破僧白  四羯磨、助破僧白四羯磨、遊行白四羯磨、
隨愛隨瞋隨怖隨癡白四羯磨、惡口白四羯  磨、惡邪白四羯磨、滅沙彌白四羯磨、比丘尼  隨順擯比丘白四羯磨、比丘尼染污住白四
羯磨、與學戒白四羯磨。是名三十白四羯磨。  或有說一切羯磨皆應白四。

[0611b01]  此百一羯磨，幾與欲？除結界，餘盡與欲。此  百一羯磨，幾四人作？幾五人作？幾十人作？幾  二十人作？幾四十人作？謂除自恣五人、受具
戒十人、阿浮訶那二十人、比丘尼阿浮訶那  二部僧四十人，餘一切四人作。

[0611b06]  羯磨有何義？謂依事所作，故名羯磨。此說何  義？所因事名事，隨說名羯磨。

[0611b08]  苦切有何義？謂比丘鬪諍，作苦切羯磨。依止  有何義？若比丘常犯戒，使依止，作羯磨。驅出  有何義？若比丘污他家，作驅出羯磨。餘羯磨
隨其義應當知。

薩婆多部毘尼摩得勒伽卷第七

* * *

【經文資訊】大正藏第 23 冊 No. 1441 薩婆多部毘尼摩得勒伽  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
