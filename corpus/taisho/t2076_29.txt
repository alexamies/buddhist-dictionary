景德傳燈錄卷第二十九
  
  
讚頌偈詩

  * 誌公和尚大乘讚十首 
  * 誌公和尚十二時頌十二首 
  * 誌公和尚十四科頌 
  * 歸宗至真禪師頌一首 
  * 香嚴襲燈大師頌十九首 
  * 筠州洞山和尚頌一首 
  * 潭州龍牙和尚頌一十八首 
  * 玄沙宗一大師頌三首 
  * 招慶真覺大師頌二首 
  * 漳州羅漢和尚明道頌一首 
  * 南嶽般舟道場勁和尚覺地頌一首 
  * 郢州臨溪和尚入道淺深頌五首 
  * 大法眼禪師頌十四首 
  * 唐白居易八漸偈八首 
  * 同安察禪師玄談十首 
  * 雲頂山僧德敷詩一十首 
  * 僧潤詩三首 

梁寶誌和尚大乘讚十首

[0449b01]  大道常在目前。雖在目前難覩。若欲悟道真  體。莫除聲色言語。言語即是大道。不假斷  除煩惱。煩惱本來空寂。妄情遞相纏繞。一切
如影如響。不知何惡何好。有心取相為實。定  知見性不了。若欲作業求佛。業是生死大兆。  生死業常隨身。黑闇獄中未曉。悟理本來無
異。覺後誰晚誰早。法界量同太虛。眾生智心  自小。但能不起吾我。涅槃法食常飽。

[0449b09]  妄身臨鏡照影。影與妄身不殊。但欲去影留  身。不知身本同虛。身本與影不異。不得一有  一無。若欲存一捨一。永與真理相疎。更若愛
聖憎凡。生死海裏沈浮。煩惱因心有故。無心  煩惱何居。不勞分別取相。自然得道須臾。夢  時夢中造作。覺時覺境都無。翻思覺時與夢。
顛倒二見不殊。改迷取覺求利。何異販賣商  徒。動靜兩亡常寂。自然契合真如。若言眾生  異佛。迢迢與佛常疎。佛與眾生不二。自然究  竟無餘。

[0449b19]  法性本來常寂。蕩蕩無有邊畔。安心取捨  之間。被他二境迴換。歛容入定坐禪。攝境  安心覺觀。機關木人修道。何時得達被岸。諸
法本空無著。境似浮雲會散。忽悟本性元空。  恰似熱病得汗。無智人前莫說。打爾色身星  散。

[0449b25]  報爾眾生直道。非有即是非無。非有非無不  二。何須對有論虛。有無妄心立號。一破一箇  不居。兩名由爾情作。無情即本真如。若欲存
情覓佛。將網山上羅魚。徒費功夫無益。幾許  枉用工夫。不解即心即佛。真似騎驢覓驢。一  切不憎不愛。遮箇煩惱須除。除之則須除
身。除身無佛無因。無佛無因可得。自然無法  無人。

[0449c04]  大道不由行得。說行權為凡愚。得理返觀於  行。始知枉用工夫。未悟圓通大理。要須言行  相扶。不得執他知解。迴光返本全無。有誰解
會此說。教君向己推求。自見昔時罪過。除却  五欲瘡疣。解脫逍遙自在。隨方賤賣風流。誰  是發心買者。亦得似我無憂。

[0449c10]  內見外見總惡。佛道魔道俱錯。被此二大波  旬。便即厭苦求樂。生死悟本體空。佛魔何處  安著。只由妄情分別。前身後身孤薄。輪迴六
道不停。結業不能除却。所以流浪生死。皆由  橫生經略。身本虛無不實。返本是誰斟酌。有  無我自能為。不勞妄心卜度。眾生身同太虛。
煩惱何處安著。但無一切希求。煩惱自然消  落。

[0449c18]  可笑眾生蠢蠢。各執一般異見。但欲傍  鏊  求  餅。不解返本觀麫。麫是正邪之本。由人造作  百變。所須任意縱橫。不假偏耽愛戀。無著即
是解脫。有求又遭羅羂。慈心一切平等。真  即菩提自現。若懷彼我二心。對面不見佛面。

[0449c23]  世間幾許癡人。將道復欲求道。廣尋諸義紛  紜。自救己身不了。專尋他文亂說。自稱至理  妙好。徒勞一生虛過。永劫沈淪生老。濁愛纏
心不捨。清淨智心自惱。真如法界叢林。返  生荊棘荒草。但執黃葉為金。不悟棄金求  寶。所以失念狂走。強力裝持相好。口內誦經
誦論。心裏尋常枯槁。一朝覺本心空。具足真  如不少。聲聞心心斷惑。能斷之心是賊。賊賊  遞相除遣。何時了本語默。口內誦經千卷。體
上問經不識。不解佛法圓通。徒勞尋行數墨。  頭陀阿練苦行。希望後身功德。希望即是隔  聖。大道何由可得。譬如夢裏度河。船師度過
河北。忽覺床上安眠。失却度船軌則。船師及  彼度人。兩箇本不相識。眾生迷倒羈絆。往來  三界疲極。覺悟生死如夢。一切求心自息。

[0450a09]  悟解即是菩提。了本無有階梯。堪歎凡夫傴  僂。八十不能跋蹄。徒勞一生虛過。不覺日月  遷移。向上看他師口。恰似失嬭孩兒。道俗崢
嶸集聚。終日聽他死語。不觀己身無常。心  行貪如狼虎。堪嗟二乘狹劣。要須摧伏六府。  不食酒肉五辛。邪眼看他飲咀。更有邪行猖
狂。修氣不食鹽醋。若悟上乘至真。不假分別  男女。

寶誌和尚十二時頌

[0450a18]  平旦寅。狂機內有道人身。窮苦已經無量劫。  不信常擎如意珍。若捉物入迷津。但有纖  豪即是塵。不住舊時無相貌。外求知識也非  真。

[0450a22]  日出卯。用處不須生善巧。縱使神光照有無。  起意便遭魔事撓。若施功終不了。日夜被他  人我抝。不用安排只麼從。何曾心地生煩惱。

[0450a25]  食時辰。無明本是釋迦身。坐臥不知元是道。  只麼忙忙受苦辛。認聲色覓疎親。只是他家  染污人。若擬將心求佛道。問取虛空始出塵。

[0450a28]  禺中巳。未了之人教不至。假饒通達祖師  言。莫向心頭安了義。只守玄沒文字。認著依  前還不是。暫時自肯不追尋。曠劫不遭魔境  使。

[0450b03]  日南午。四大身中無價寶。陽焰空華不肯拋。  作意修行轉辛苦。不曾迷莫求悟。任爾朝陽  幾迴暮。有相身中無相身。無明路上無生路。

[0450b06]  日昳未。心地何曾安了義。他家文字沒親疎。  莫起工夫求的意。任縱橫絕忌諱。長在人間  不居世。運用不離聲色中。歷劫何曾暫拋棄。

[0450b09]  晡時申。學道先須不厭貧。有相本來權積聚。  無形何用要安真。作淨潔却勞神。莫認愚癡  作近隣。言下不求無處所。暫時喚作出家人。

[0450b12]  日入酉。虛幻聲音終不久。禪悅珍羞尚不  餮。誰能更飲無明酒。沒可拋無物守。蕩蕩  逍遙不曾有。縱爾多聞達古今。也是癡狂外  邊走。

[0450b16]  黃昏戌。狂子興功投暗室。假使心通無量  時。歷劫何曾異今日。擬商量却啾唧。轉使心  頭黑如漆。晝夜舒光照有無。癡人喚作波羅  蜜。

[0450b20]  人定亥。勇猛精進成懈怠。不起纖豪修學心。  無相光中常自在。超釋迦越祖代。心有微塵  還窒閡。廓然無事頓清閑。他家自有通人  愛。

[0450b24]  夜半子。心住無生即生死。生死何曾屬有無。  用時便用沒文字。祖師言外邊事。識取起  時還不是。作意搜求實沒蹤。生死魔來任相  試。

[0450b28]  鷄鳴丑。一顆圓珠明已久。內外接尋覓總  無。境上施為渾大有。不見頭又無手。世界  壞時渠不朽。未了之人聽一言。只遮如今誰  動口。

誌公和尚十四科頌

菩提煩惱不二

[0450c05]  眾生不解修道。便欲斷除煩惱。煩惱本來空  寂。將道更欲覓道。一念之心即是。何須別處  尋討。大道曉在目前。迷倒愚人不了。佛性
天真自然。亦無因緣修造。不識三毒虛假。妄  執浮沈生老。昔時迷日  (一作未)  為晚。今日始覺  非早。

持犯不二

[0450c12]  丈夫運用無礙。不為戒律所制。持犯本自無  生。愚人被他禁繫。智者造作皆空。聲聞觸途  為滯。大士肉眼圓通。二乘天眼有翳。空中妄
執有無。不達色心無礙。菩薩與俗同居。清淨  曾無染世。愚人貪著涅槃。智者生死實際。法  性空無言說。緣起略無人子  (一本作為茲偈)  。百歲無智
小兒。小兒有智百歲。

佛與眾生不二

[0450c20]  眾生與佛無殊。大智不異於愚。何須向外求  寶。身田自有明珠。正道邪道不二。了知凡聖  同途。迷悟本無差別。涅槃生死一如。究竟攀
緣空寂。惟求意想清虛。無有一法可得。翛然  自入無餘。

事理不二

[0450c26]  心王自在翛然。法性本無十纏。一切無非佛  事。何須攝念坐禪。妄想本來空寂。不用斷除  攀緣。智者無心可得。自然無爭無喧。不識無
為大道。何時得證幽玄。佛與眾生一種。眾生  即是世尊。凡夫妄生分別。無中執有迷奔。了  達貪瞋空寂。何處不是真門。

靜亂不二

[0451a04]  聲聞厭諠求靜。猶如棄麫求餅。餅即從來是  麫。造作隨人百變。煩惱即是菩提。無心即  是無境。生死不異涅槃。貪瞋如焰如影。智者
無心求佛。愚人執邪執正。徒勞空過一生。不  見如來妙頂。了達婬慾性空。鑊湯鑪炭自冷。

善惡不二

[0451a10]  我自身心快樂。翛然無善無惡。法身自在無  方觸目無非正覺。六塵本來空寂。凡夫妄生  執著。涅槃生死平等。四海阿誰厚薄。無為大
道自然。不用將心畫度。菩薩散誕靈通。所作  常含妙覺。聲聞執法坐禪。如蠶吐絲自縛。法  性本來圓明。病愈何須執藥。了知諸法平等。  翛然清虛快樂。

色空不二

[0451a18]  法性本無青黃。眾生謾造文章。吾我說他止  觀。自意擾擾顛狂。不識圓通妙理。何時得會  真常。自疾不能治療。却教他人藥方。外看將
為是善。心內猶若豺狼。愚人畏其地獄。智者  不異天堂。對境心常不起。舉足皆是道場。佛  與眾生不二。眾生自作分張。若欲除却三毒。
迢迢不離災殃。智者知心是佛。愚人樂往西  方。

生死不二

[0451a27]  世間諸法如幻。生死猶若雷電。法身自在圓  通。出入山河無間。顛倒妄想本空。般若無迷  無亂。三毒本自解脫。何須攝念禪觀。只為愚
人不了。從他戒律決斷。不識寂滅真如。何時  得登彼岸。智者無惡可斷。運用隨心合散。法  性本來空寂。不為生死所絆。若欲斷除煩惱。
此是無明癡漢。煩惱即是菩提。何用別求禪  觀。實際無佛無魔。心體無形無段。

斷除不二

[0451b07]  丈夫運用堂堂。逍遙自在無妨。一切不能為  害。堅固猶若金剛。不著二邊中道。翛然非斷  非常。五欲貪瞋是佛。地獄不異天堂。愚人妄
生分別。流浪生死猖狂。智者達色無礙。聲聞  無不恛惶。法性本無瑕翳。眾生妄執青黃。如  來引接迷愚。或說地獄天堂。彌勒身中自有。
何須別處思量。棄却真如佛像。此人即是顛  狂。聲聞心中不了。唯只趁逐言章。言章本非  真道。轉加鬪爭剛彊。心裏蚖蛇蝮蝎。螫著便
即遭傷。不解文中取義。何時得會真常。死入  無間地獄。神識枉受災殃。

真俗不二

[0451b19]  法師說法極好。心中不離煩惱。口談文字化  他。轉更增他生老。真妄本來不二。凡夫棄妄  覓道。四眾雲集聽講。高座論義浩浩。南座北
座相爭。四眾為言為好。雖然口談甘露。心裏  尋常枯燥。自己元無一錢。日夜數他珍寶。恰  似無智愚人。棄却真金擔草。心中三毒不捨。  未審何時得道。

解縛不二

[0451b27]  律師持律自縛。自縛亦能縛他。外作威儀恬  靜。心內恰似洪波。不駕生死船筏。如何度  得愛河。不解真宗正理。邪見言辭繁多。有二
比丘犯律。便却往問優波。優波依律說罪。轉  增比丘網羅。方丈室中居士。維摩便即來訶。  優波默然無對。淨名說法無過。而彼戒性如
空。不在內外娑婆。勸除生滅不肯。忽悟還同  釋迦。

境照不二

[0451c07]  禪師體離無明。煩惱從何處生。地獄天堂一  相。涅槃生死空名。亦無貪瞋可斷。亦無佛道  可成。眾生與佛平等。自然聖智惺惺。不為六
塵所梁。句句獨契無生。正覺一念玄解。三世  坦然皆平。非法非律自制。翛然真入圓成。絕  此四句百非。如空無作無依。

運用無礙

[0451c14]  我今滔滔自在。不羨公王卿宰。四時猶若金  剛。苦樂心常不改。法寶喻於須彌。智慧廣於  江海。不為八風所牽。亦無精進懈怠。任性浮
沈若顛。散誕縱橫自在。遮莫刀劍臨頭。我自  安然不  采  。

迷悟不二

[0451c20]  迷時以空為色。悟即以色為空。迷悟本無差  別。色空究竟還同。愚人喚南作北。智者達無  西東。欲覓如來妙理。常在一念之中。陽焰本
非其水。渴鹿狂趁怱怱。自身虛假不實。將空  更欲覓空。世人迷倒至甚。如犬吠雷叿叿。

歸宗至真禪師智常頌一首

[0451c26]  歸宗事理絕。日輪正當午。自在如師子。不與  物依怙。獨步四山頂。優游三大路。欠呿飛禽  墜。嚬呻眾邪怖。機竪箭易及。影沒手難覆。
施張若工伎。裁剪如尺度。巧鏤萬般名。歸宗  還似土。語默音聲絕。旨妙情難措。棄箇眼  還聾。取箇耳還瞽。一鏃破三關。分明箭後  路。可憐大丈夫。先天為心祖
(體字函涅槃經二十七卷真師子王  晨朝出穴嚬呻欠呿)  。

香嚴襲燈大師智閑頌一十九首

授指

[0452a07]  古人骨多靈異。賢子孫密安置。此一門成孝  義。人未達莫差池。須志固遣狐疑。得安靜不  傾危。向即遠求即離。取即急失即遲。無計校
忘覺知。濁流識今古偽。一剎那通變異。嵯峨  山石火氣。內裏發焚巔  [山/累]  。無遮欄燒海底。法  網疎靈焰細。六月臥去衣被。蓋不得無假偽。
達道人唱祖意。我師宗古來諱。唯此人善安  置。足法財具慚愧。不虛施用處諦。有人問少  呵氣。更審來說米貴。

最後語

[0452a17]  有一語全規矩。休思惟不自許。路逢達道人。  揚眉省來處。蹋不著多疑慮。却思看帶伴侶。  一生參學事無成。殷勤抱得旃檀樹。

暢玄與崔大夫

[0452a21]  達人多隱顯。不定露形儀。語下不遺迹。密密  潛護持。動容揚古路。明妙乃方知。應物但施  設。莫道不思議。

達道場與城陰行者

[0452a25]  理奧絕思量。根尋徑路長。因茲知隔闊。無那  被封疆。人生須特達。起坐覺馨香。清淨如來  子。安然坐道場。

與薛判官

[0452a29]  一滴滴水一焰焰火。飲水人醉向火人老。不  飲不向無復安臥。抝折弓箭蹋倒射垛。若人  要知先去鉤錐。人須問我我是阿誰。快道快  道。

與臨濡縣行者

[0452b05]  丈夫咄哉久被塵埋。我因今日得入山來。揚  眉示我因茲眼開。老僧手風書處龍鍾。語下  有意的出樊籠。

顯旨

[0452b09]  思遠神儀奧。精虛履踐通。見聞離影像。密際  語前蹤。得意塵中妙。投機露道容。藏明照警  覺。肯可達真宗。

三句後意

[0452b13]  書出語多虛。虛中帶有無。却向書前會。放却  意中珠。

答鄭郎中問二首

[0452b16]  語中埋迹聲前露容。即時妙會古人同風。響  應機宜無自他宗。訶起騃蟒奮迅成龍。

[0452b18]  語裏埋筋骨。音聲染道容。即時才妙會。拍手  趁乖龍。

譚道

[0452b21]  的的無兼帶。獨運何依賴。路逢達道人。莫將  語默對。

與學人玄機

[0452b24]  妙旨迅速言說來遲。才隨語會迷却神機。揚  眉當問對面熙怡。是何境界同道方知。

明道

[0452b27]  思思似有蹤。明明不知處。借問示宗賓。徐徐  暗迴顧。

玄旨

[0452c01]  去去無標的。來來只麼來。有人相借問。不語  笑咍咍。

與鄧州行者

[0452c04]  林下覺身愚。緣不帶心珠。開口無言說。筆頭  無可書。人問香嚴旨。莫道在山居。

三跳後

[0452c07]  三門前合掌。兩廊下行道。中庭上作舞。後門  外搖頭。

上根

[0452c10]  咄哉莫錯頓爾無覺。空處發言龍驚一著。小  語呼召妙絕名貌。巍巍道流無可披剝。

破法身見

[0452c13]  向上無父孃。向下無男女。獨自一箇身。切  須了却去。聞我有此言。人人競來取。對他一  句子。不話無言語。

獨脚

[0452c17]  子  [吭-几+(坐-工+十)]  母啄子覺無  [穀-禾+卵]  。母子俱亡應緣不錯。同  道唱和妙云獨脚。

洞山和尚良价頌一首

無心合道

[0452c21]  道無心合人。人無心合道。欲識箇中意。一老  一不老。

龍牙和尚居遁頌一十八首

[0452c24]  龍牙山裏龍。形非世間色。世上畫龍人。巧巧  描不得。唯有識龍人。一見便心息。

[0452c26]  唯念門前樹。能容鳥泊飛。來者無心喚。騰身  不慕歸。若人心似樹。與道不相違。

[0452c28]  一得無心便道情。六門休歇不勞形。有緣不  是余朋友。無用雙眉却弟兄。

[0453a01]  悟了還同未悟人。無心勝負自安神。從前古  德稱貧道。向此門中有幾人。

[0453a03]  學道先須有悟由。還如曾鬪快龍舟。雖然舊  閣於空地。一度贏來方始休。

[0453a05]  心空不及道空安。道與心空狀一般。參玄不  是道空士。一乍相逢不易看。

[0453a07]  自小從師學祖宗。閑華猶似纏人蜂。僧真不  假居雲外。得後知無色自空。

[0453a09]  學道無端學畫龍。元來未得筆頭蹤。一朝體  得真龍後。方覺從前枉用功。

[0453a11]  成佛人希念佛多。念來歲久却成魔。君今欲  得自成佛。無念之人不較多。

[0453a13]  在夢那知夢是虛。覺來方覺夢中無。迷時恰  是夢中事。悟後還同睡起夫。

[0453a15]  學道蒙師詣却閑。無中有路隱人間。饒君講  得千經論。一句臨機下口難。

[0453a17]  菩薩聲聞未盡空。人天來往訪真宗。爭如佛  是無疑士。端坐無心只麼通。

[0453a19]  此生不息息何時。息在今生共要知。心息只  緣無妄想。妄除心息是休時。

[0453a21]  迷人未了勸盲聾。土上加泥更一重。悟人有  意同迷意。只在迷中迷不逢。

[0453a23]  夫人學道莫貪求。萬事無心道合頭。無心始  體無心道。體得無心道亦休。

[0453a25]  眉間毫相焰光身。事見爭如理見親。事有只  因於理有。理權方便化天人。一朝大悟俱消  却。方得名為無事人。

[0453a28]  人情濃厚道情微。道用人情世豈知。空有人  情無道用。人情能得幾多時。

[0453b01]  尋牛須訪迹。學道訪無心。迹在牛還在。無心  道易尋。

玄沙師備宗一大師頌三首

[0453b04]  玄沙遊徑別。時人切須知。三冬陽氣盛。六月  降霜時。有語非關舌。無言切要辭。會我最後  句出世少人知。

[0453b07]  奇哉一靈叟。那頓許吺吺  (音兜)  。風起引箜篌。迷  子爭頭湊。設使總不是。蝦蟇大張口。開口不
開口。終是犯靈叟。欲識箇中意。南星真北  斗。

[0453b11]  萬里神光頂後相。沒頂之時何處望。事已成  意亦休。此箇從來觸處周。智者聊聞猛提  取。莫待須臾失却頭。

招慶省僜真覺大師頌二首

示執坐禪者

[0453b16]  大道分明絕點塵。何須長坐始相親。遇緣儻  解無非是。處憒那能有故新。散誕肯齊支遁  侶。逍遙曷與慧休隣。或遊泉石或闤闠。可謂
煙霞物外人。

示坐禪方便

[0453b21]  四威儀內坐為先。澄濾身心漸坦然。瞥爾有  緣隨濁界。當須莫續是天年。修持只話從功  路。至理寧論在那邊。一切時中常管帶。因緣
相湊豁通玄。

漳州羅漢桂琛和尚明道頌一首

[0453b26]  至道淵曠勿以言宣。言宣非指孰云有是。觸  處皆渠豈喻真虛。真虛設辨如鏡中現。有無  雖彰在處無傷。無傷無在何拘何閡。不假功
成將何法爾。法爾不爾俱為脣齒。若以斯陳  埋沒宗旨。宗非意陳無以見聞。見聞不脫如  水中月。於此不明翻為剩法。一法有形翳汝
眼睛。眼睛不明世界崢嶸。我宗奇特當陽顯  赫。佛及眾生皆承恩力。不在低頭思量難得。  拶破面門覆蓋乾坤。快須薦取脫却根塵。其  如不曉謾說而今。

南嶽惟勁禪師覺地頌一首  (七言)

[0453c08]  略明覺地名同異。起復初終互換生。性海首  建增名號。妙覺還依性覺明。體覺俱含於明  妙。明覺妙覺並雙行。妙覺覺妙元明體。全成
無漏一真精。明覺覺明明所了。或因了相失元  明。明妙二覺宗體覺。體覺性覺二同明。湛覺  圓圓無增減。此中無佛與眾生。不覺始終非
了了。不聞迷悟豈惺惺。是稱心地如來藏。亦  無覺照及無生。非生非滅真如海。湛然常住  名無名。太虛未覺生霞點。豈聞微塵有漏聲。
空漚匪離於覺誨。動寂元是一真明。覺明體  爾含靈焰。覺明逐焰致虧盈。差之不返名無  覺。會之復本始覺生。本覺由因始覺生。正覺
還依合覺明。由他二種成差互。遂令渾作賴  耶名。具含染淨雙岐路。覺明含處異途萌。性  起無生不動智。不離覺體本圓成。性起轉覺
翻生所。遂令有漏墮迷盲。無明因愛相滋潤。  名色根本漸次生。七識轉處蒙圓鏡。五六生  時蔽覺明。觸受有取相依起。生老病死繼續
行。業識茫茫沒苦海。徇流浩浩逐飄零。大聖  慈悲興救濟。一聲用處出三聲。智身由從法  身起。行身還約智身生。智行二身融無二。還
歸一體本來平。萬有齊含真海印。一心普現  總圓明。湛光焰焰何依止。空性蕩蕩無所停。  處處示生無生相。處處示滅無滅形。珠鏡頓
印無來往。浮雲聚散勿常程。出沒任真同水  月。應緣如響化群情。眾生性地元無染。只緣  浮妄翳真精。不了五陰如空聚。豈知四大若
乾城。我慢癡山高屹屹。無明欲海杳溟溟。每  逐旃陀憍誑友。常隨猛獸作悲鳴。自性轉識  翻為幻。自心幻境自心驚。了此幻性同陽焰。
空華識浪復圓成。太虛忽覺浮雲散。始覺虛  空本自清。今古湛然常皎瑩。不得古今凡聖  名。

郢州臨谿敬脫和尚入道淺深頌五首

[0454a13]  露柱聲聲喚。猢猻繩子絆。中下莫知由。上士  方堪看。

[0454a15]  露柱不聲喚。猢猻繩子斷。上士笑呵呵。中流  若為見。

[0454a17]  猢猻與露柱。未免東西步。任唱太平歌。徒話  超佛祖。

[0454a19]  我見匠者誇。語默玄妙句。不善本根源。巧布  祇園事。

[0454a21]  少室與摩竭。第代稱揚許。我今問汝徒。誰作  將來主。

大法眼禪師文益頌十四首

三界唯心

[0454a25]  三界唯心萬法唯識。唯識唯心眼聲耳色。色  不到耳聲何觸眼。眼色耳聲萬法成辦。萬法  匪緣豈觀如幻。大地山河誰堅誰變。

華嚴六相義

[0454a29]  華嚴六相義。同中還有異。異若異於同。全非  諸佛意。諸佛意總別。何曾有同異。男子身中  入定時。女子身中不留意。不留意絕名字。萬
象明明無理事。

瞻須菩提

[0454b05]  須菩提貌古奇。說空法法不離。信不及又懷  疑。信得及復何之。倚笻杖視東西。

街鼓鳴

[0454b08]  鼓鼕鼕運大功。滿朝人道路通。道路通何所  至。達者莫言登寶地。

示捨棄慕道

[0454b11]  東堂不折桂。南華不學仙。却來乾竺寺。披衣  效坐禪。禪若效坐得。非想亦何偏  (經劫守閑。不出生死)
為報參禪者。須悟道中玄。如何道中玄。真規  自宛然。

金剛經為人輕賤章  (詮云持經者證佛地也)

[0454b16]  寶劍不失虛舟不刻。不失不刻彼子為得。倚  待不堪孤然仍則。鳥迹虛空有無彌忒  (思之)  。

僧問隨色摩尼珠

[0454b19]  摩尼不隨色。色裏勿摩尼。摩尼與眾色。不合  不分離。

牛頭庵

[0454b22]  國城南祖師庵。庵舊址依雲嵐。獸馴淑人相  參。忽有心終不堪。

乾闥婆城

[0454b25]  乾闥婆城法法皆爾。法爾不爾名相真軌。日  煖月涼海深山起。乾闥婆城是非亡矣。

因僧看經

[0454b28]  今人看古教。不免心中鬧。欲免心中鬧。但知  看古教。

問僧云。會麼。對不會

[0454c02]  會與不會。與汝面對。若也面對。真箇不會。

庭柏盆蓮

[0454c04]  一朵菡萏蓮。兩株青瘦柏。長向僧家庭。何勞  問高格。

正月偶示

[0454c07]  正月春順時節。情有無皆含悅。君要知得誰  力。更問誰教誰決。

寄鍾陵光僧正

[0454c10]  西山巍巍兮聳碧。漳水澄澄兮練色。對現分  明有何極。

白居易八漸偈  (并序)

[0454c13]  唐貞元十九年秋八月。有大師曰凝公。遷化  于東都聖善寺鉢塔院。越明年春二月有東  來客白居易。作八漸偈。偈六句。句四言贊之。
初居易嘗求心要於師。師賜我言焉。曰觀。曰  覺。曰定。曰慧。曰明。曰通。曰濟。曰捨。繇是入  於耳貫於心。嗚呼今師之報身則化。師之八
言不化。至哉八言實無生忍觀之漸門也。故  自觀至捨。次而贊之。廣一言為一偈。謂之八  漸偈。蓋欲以發揮師之心教。且明居易不敢
失墜也。既而升于堂禮于床。跪而唱泣而去。  偈曰。

觀

[0454c25]  以心中眼觀心外相。從何而有從何而喪。觀  之又觀則辨真妄。

覺

[0454c28]  惟真常在為妄所蒙。真妄苟辨覺生其中。不  離妄有而得真空。

定

[0455a02]  真若不滅。妄即不起。六根之源。湛如止水。是  為禪定。乃脫生死。

慧

[0455a05]  專之以定。定猶有繫。濟之以慧。慧則無滯。  如珠在盤。盤定珠慧。

明

[0455a08]  定慧相合。合而後明。照彼萬物。物無遁形。  如大圓鏡。有應無情。

通

[0455a11]  慧至乃明。明則不昧。明至乃通。通則無礙。  無礙者何。變化自在。

濟

[0455a14]  通力不常。應念而變。變相非有。隨求而見。  是大慈悲。以一濟萬。

捨

[0455a17]  眾苦既濟。大悲亦捨。苦既非真。悲亦是假。是  故眾生。實無度者。

同安察禪師十玄談  (并序)

[0455a20]  夫玄談妙句。逈出三乘。既不混緣。亦非獨  立。當臺應用。如朗月以晶空。轉影泯機。似明  珠而隱海。且學徒有等。妙理無窮。達事者
稀。迷源者眾。森羅萬象物物上明。或即理事  雙袪。名言俱喪。是以慇懃指月。莫錯端倪。不  迷透水之針。可付開拳之寶。略序微言。以彰  事理
(卿公事苑云。叢林所行十玄談皆無序引。愚曩游廬阜。得其序於同安影堂。今錄之云耳)  。

心印

[0455a28]  問君心印作何顏。心印何人敢授傳。歷劫坦  然無異色。呼為心印早虛言。須知本自虛  空性。將喻紅爐火裏蓮。莫謂無心云是道。
無心猶隔一重關。

祖意

[0455b04]  祖意如空不是空。靈機爭墮有無功。三賢固  未明斯旨。十聖那能達此宗。透網金鱗猶滯  水。回途石馬出沙籠。慇懃為說西來意。莫問
西來及與東。

玄機

[0455b09]  迢迢空劫勿能收。豈為塵機作繫留。妙體本  來無處所。通身何更有蹤由。靈然一句超群  象。逈出三乘不假修。撒手那邊千聖外。迴
程堪作火中牛。

塵異

[0455b14]  濁者自濁清者清。菩提煩惱等空平。誰言卞  璧無人鑒。我道驪珠到處晶。萬法泯時全體  現。三乘分別強安名。丈夫皆有衝天志。
莫向如來行處行。

演教

[0455b19]  三乘次第演金言。三世如來亦共宣。初說有  空人盡執。後非空有眾皆緣。龍宮滿藏醫方  義。鶴樹終談理未玄。真淨界中纔一念。閻浮
早已八千年。

達本

[0455b24]  勿於中路事空王。策杖還須達本鄉。雲水隔  時君莫住。雪山深處我非忘。尋思去日顏如  玉。嗟歎迴來鬢似霜。撒手到家人不識。更無
一物獻尊堂。

還源

[0455b29]  返本還源事已差。本來無住不名家。萬年  松逕雪深覆。一帶峯巒雲更遮。賓主穆時  全是妄。君臣合處正中邪。還鄉曲調如何
唱。明月堂前枯樹華。

迴機

[0455c05]  涅槃城裏尚猶危。陌路相逢沒定期。權挂垢  衣云是佛。却裝珍御復名誰。木人夜半穿靴  去。石女天明戴帽歸。萬古碧潭空界月。再三
撈漉始應知。

轉位

[0455c10]  披毛戴角入  �  來。優鉢羅華火裏開。煩惱海  中為雨露。無明山上作雲雷。鑊湯爐炭吹教  滅。劍樹刀山喝使摧。金鎖玄關留不住。行於
異類且輪迴。

一色

[0455c15]  枯木巖前差路多。行人到此盡蹉跎。鷺鸞立  雪非同色。明月蘆華不似他。了了了時無可  了。玄玄玄處亦須訶。殷勤為唱玄中曲。空裏
蟾光撮得麼。

雲頂山僧德敷詩十首

語默難測

[0455c21]  閑坐冥然聖莫知。縱言無物比方伊。石人把  板雲中拍。木女含笙水底吹。若道不聞渠未  曉。欲尋其響爾還疑。教君唱和仍須和。休問
宮商竹與絲。

祖教逈異

[0455c26]  祖意逈然傳一句。教中廣布引三乘。淨名倒  嶽雷聲吼。鶖子孤潭月影澄。  �  市賣魚忘進  趣。巖林飼虎望超升。雖知同體權方便。也似
炎天日裏燈。

學雖得妙

[0456a02]  棲心學道數如塵。認得曹谿有幾人。若使聖  凡無罣礙。便應甎瓦是修真。瞥然一念邪思  起。已屬多生放逸因。不遇祖師親指的。臨
機開口卒難陳。

問來祇對不得

[0456a07]  莫誇祇對句分明。執句尋言誤殺卿。只合文  殊便是道。虧他居士杳無聲。見人須棄敲門  物。知路仍忘堠子名。儻若不疑言會盡。何妨
默默默浮生。

無指的

[0456a12]  不居南北與東西。上下虛空豈可齊。現小毛  頭猶道廣。變長天外尚嫌低。頓乾四海紅塵  起。能竭三塗黑業迷。如此萬般皆屬壞。更須
前進問曹谿。

自樂僻執

[0456a17]  雖然僻執不風流。懶出松門數十秋。合掌有  時慵問佛。折腰誰肯見王侯。電光夢世非堅  久。欲火蒼生早晚休。自蘊本來靈覺性。不能
暫使挂心頭。

問答須知起倒

[0456a22]  問答須教知起倒。龍頭蛇尾自欺謾。如王秉  劍猶王意。似鏡當臺待鏡觀。眨眼參差千里  莽。低頭思慮萬重灘。各於此道爭深見。何啻
前程作野干。

言行相扶

[0456a27]  言語行時不易行。如烏如兔兩光明。寧關晝  夜精勤得。非是貪瞋懈怠生。菩薩尚猶難說  到。聲聞焉敢擬論評。然無地位長閑坐。誰料
龍神來捧迎。

一句子

[0456b03]  一句子玄不可盡。颯然會了奈渠何。非干世  事成無事。祖教心魔是佛魔。貧子喻中明此  道。獻珠偈裏顯張羅。空門有路平兼廣。痛切
相招誰肯過。

古今大意

[0456b08]  古今以拂示東南。大意幽微肯易參。動指掩  頭元是一。斜眸拊掌固非三。道吾無笏同人  會。石鞏彎弓作者諳。此理若無師印授。欲將
何見語玄談。

僧潤詩三首

因覽寶林傳

[0456b14]  祖月禪風集寶林。二千餘載道堪尋。雖分西  國與東國。不隔人心到佛心。迦葉最初傳去  盛。慧能末後得來深。覽斯頓悟超凡眾。嗟彼
常迷古與今。

贈道者

[0456b19]  一語真空出世間。可憐迷者蟾循環。此生勝  坐三禪樂。好句長吟萬事閑。秋月圓來看盡  夜。野雲散去落何山。到頭自了方為了。休執
他經扣祖關。

贈禪客

[0456b24]  了妄歸真萬慮空。河沙凡聖體通同。迷來盡  似蛾投焰。悟去皆如鶴出籠。片月影分千  澗  水。孤松聲任四時風。直須密契心心地。休苦
勞生睡夢中。

景德傳燈錄卷第二十九

* * *

【經文資訊】大正藏第 51 冊 No. 2076 景德傳燈錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
