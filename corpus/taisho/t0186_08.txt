普曜經卷第八

西晉月氏三藏竺法護譯

◎十八變品第二十五

[0530c22] 佛告比丘：「如來於是轉法輪已，化彼五人拘鄰之等，念：『此間有優為迦葉等，大有名稱，國王黎庶咸來奉之，與五百弟子俱。欲往先開化令解道法，然却彼後當次伏焉。』即往從之。迦葉見佛來，起迎讚言：『大道人！善來相見，自安隱乎？』佛報曰：『無病最利，知足最富，有信最友，無為最安。』迦葉曰：『有何勅使？』佛言：『欲報一宜願不瞋恚，煩借火室一宿之間。』曰：『不愛也，中有毒龍恐相害耳！』佛言：『無苦，龍不害我。』重借至三。迦葉曰：『往。』佛即澡洗前入火室，持蓐布地。適坐須臾，龍即瞋恚身中出烟；佛亦出烟。龍大瞋怒身皆火出；佛亦現神身出火光。龍火佛火於是俱盛，石室盡然，其炎烟出如失火狀。

[0531a07] 「迦葉夜起相視星宿，見火室盡然。『咄！是大沙門端正可惜，不用我言，為火所害。』佛知其意，於內以道力降龍，龍氣力盡則自歸伏。佛告龍曰：『汝意伏者當入鉢中。』龍即入鉢中，佛時置于鉢中。迦葉惶懅，令五百弟子，人一瓶水就持滅火，如一瓶著更盛一火，師徒益恐，皆言：『咄！咄！殺是大沙門了矣。』

[0531a14] 「明旦佛持鉢盛龍而出之。迦葉大喜：『大道人乃得活耶？器中何等？』佛言：『然，自安隱耳！龍是器中所言毒龍為害者也，今者降之，已受降伏，令受戒矣！』迦葉自以得道，顧謂弟子：『是大沙門雖神，不如我以得羅漢道也。』

[0531a19] 「佛復移近迦葉所，止坐一樹下。夜四天王來下聽經，四王光影明如盛火。迦葉夜起占候見火，明旦詣佛所曰：『亦事火乎？』佛言：『不也！昨夜四王自下聽經，是其光耳。』佛止樹下，時天帝釋復下聽經，帝釋光影甚明踰前。迦葉占候見光益大，心念沙門續事火也。明日問曰：『得無事火乎？』佛言：『不也！昨天帝釋來下聽經，是其光耳。』後夜梵天復下聽經，梵之光明倍於帝釋。迦葉占候見光晃晃。明日問曰：『想亦事火也。』佛言：『不也！昨夜梵天來下聽經，是其光也。』

[0531b01] 「迦葉五百弟子人事三火，合事千五百三火。明旦然之，火了不然，怪而白師。師言：『是大沙門所為也。』即行問佛：『我所事火，今然不然。』佛言：『欲使然乎？』曰：『願欲使然。』佛言：『當然！』火即然矣！火然之後，迦葉欲滅之不可得滅。五百弟子共助滅之而不能滅。念言：『是復沙門所為。』即往問曰：『火既然矣，今不可滅。』佛言：『欲使滅不？』答言：『願欲得滅。』佛言：『當滅！』應時即滅。迦葉白佛：『願仁留意不須遠行，我自給飲食。』還勅家內供設餚饌，曰：『以時至請佛。』佛言：『便去，今隨後往。』

[0531b12] 「迦葉適去，佛以神足上忉利天，取晝度果；神足至東弗于逮界上數千萬里，取閻逼果；南至閻浮提界上，取呵蠡勒果；西至拘耶尼界上，取阿摩勒果；北至欝單越地，取自然粳米。各滿鉢還，每先迦葉歸坐其床上。迦葉白曰：『從何道來？』佛言：『卿每去後，吾至四域及上忉利天，取此果米香美可食，卿可食之也。』

[0531b19] 「佛明日自到迦葉家受飯而還；於屏處食已，念欲澡漱。帝釋知佛意，即下以手指地，水出成池，令佛用之。迦葉向暮仿佯村中，見水怪之：『何緣有此？』佛言：『吾朝食已意欲澡漱，帝釋指地令出此水，汝當名此為指地池。』佛還樹下，道見棄弊衣欲取浣之。帝釋知意，即到頗那山上，取成治四方好石，上佛浣衣。佛欲曬衣，帝釋復行取六方石，來給曬衣。迦葉見於池側有兩好石，問佛：『云何而得此石？』佛言：『吾欲浣衣曬之，帝釋奉上使吾用之，是以然矣。』佛後入指地池澡浴竟，欲上無所攀；池上迦和之樹，自然屈枝就佛，佛牽得出。迦葉見樹屈下垂條，怪而問佛。佛言：『吾入池浴，出無所持，是以樹神為我屈之。』

[0531c05] 「時摩竭國王及諸臣庶，以節會持禮貺詣迦葉相樂七日。迦葉念：『佛聖達踰我，眾人見之，必當捨我普往事之，使其不現快耶。』佛知其念，即隱不現。眾人還已，迦葉念曰：『我有節會餘食甚多，得大沙門飯之快耶。』佛即知之，至迦葉所。迦葉驚喜：『來何一快？何以不現？』佛言：『用念卿故。』曰：『何以念我？』佛言：『前卿意念：「是大沙門道德巍巍相好紫金，萬民見者必當捨我共奉事之。」是以不現。今卿相念，故復來耳。』

[0531c15] 「時迦葉五百弟子適俱破薪，各一舉斧皆不得下，懅而白師。師言：『復大沙門所為。』即往問佛：『我諸弟子向共破薪，斧皆舉而不下。』佛言：『當下！』應聲得下。既下之後，斧皆著薪而不可舉，復行問佛。佛言：『可去！自當舉耳。』即舉得用。

[0531c20] 「時尼連禪水長流激疾，佛以神通斷水令住，使水壤起高出人頭，令底揚塵佛行其中。迦葉見之，畏佛為水所漂，即與弟子俱乘船索佛。見水隔斷，中央揚塵佛行其中，迦葉呼言：『大道人乃尚在耶？』佛言：『然！在耳。』又問佛：『欲上船不？』佛言：『大善！』佛念：『今當現道令子心伏。』即從水中貫船底入，無有穿迹。如是變化凡十八焉。迦葉復念：『是大沙門神即神矣，然不如我已得羅漢也。』佛語迦葉：『汝非羅漢，不知道證，胡為強顏不知為耻，虛妄自稱我有道德。』於是迦葉心驚毛竪，慚愧無顏自知無道，即稽首言：『今大道人，實妙神聖乃知我意，願得從大道人稟受經戒作沙門耶？』佛言：『且還報汝弟子共和益善，卿是耆舊國內所敬，今敬學道可獨知乎？』

[0532a06] 「迦葉受教，告諸弟子：『汝曹知不？我自所見意方信解，當除鬚髮被服法衣，受佛禁戒而作沙門。汝等意欲何趣？』諸弟子曰：『我等所知皆大師恩，師所尊信必不虛妄，願皆隨從得作沙門。』於是師徒脫衣裘褐及水瓶革屣，諸事火具悉棄水中，俱共詣佛稽首白言：『今我五百人皆有信意，願欲離家剃除鬚髮作沙門。』佛言：『善哉！諸沙門來。』迦葉五百人鬚髮自墮皆成沙門。

[0532a15] 「優為迦葉有二弟，次名那提，幼曰竭夷，二人各有二百五十弟子，舊舍水邊。見諸梵志衣被什物、事火之具隨水下流，二弟驚愕，恐兄五百人為惡人所害大水所漂，即合五百弟子逆流而上。見兄師徒皆作沙門，怪問大兄：『年百二十智慧高遠，國王吏民皆共宗事，我意以兄為是羅漢，今反捨梵志業學沙門法，佛豈獨大其道勝乎？』迦葉答言：『佛道最尊，其法無量，我雖世尊未有得道，神智如佛其法清淨，我見慈心度人無極，以三事教化：一者、道定神足變化自然，二者、智慧知人本意，三者、應病授藥。』二弟各顧語弟子：『汝欲何趣？』五百人俱同聲言：『願如大師。』即皆稽首求作沙門。佛言：『比丘來！』二弟及五百弟子，鬚髮自墮袈裟著身，即隨佛後成為沙門。佛便有千沙門，俱到波羅奈夷縣叢樹下坐，諸弟子皆故梵志。佛為弟子現神變化：一者、飛行，二者、說經，三者、教誡。諸弟子見佛威神變化，莫不歡喜，悉皆羅漢。◎

◎佛至摩竭國品第二十六

[0532b08] 「爾時世尊，在波羅奈說經已竟，與千羅漢優為迦葉兄弟三人等，悉舊辮髮，神通已達，生死已斷，行出三界，欲至摩竭流布道訓開化愚冥。時摩竭國瓶沙王，聞釋種王子身有奇相三十有二、八十種好，巨身丈六體紫金色，棄國捐王行作沙門，得自然佛，號名如來、至真、等正覺、明行成為、善逝、世間解、無上士、道法御、天人師，為佛、眾祐。講宣道義上中下善，義達微妙所演具足，淨修梵行戒禁具足，定成、慧成、解成、度知見成；成就五眼：肉眼、天眼、慧眼、法眼、佛眼。六通三達，諸天釋梵皆奉事焉，莫不蒙濟。

[0532b19] 「時瓶沙王聞之，欣然大悅：『吾本共要得佛相度。』勅諸大臣長者梵志國中吏民，嚴治道路散華燒香，持諸幢蓋，王乘羽寶之車，大臣百官前後導從，千乘萬騎，長者梵志萬二千人欲出城迎。忽大風起閉其城門，王怪所以：『今行迎佛，當有吉喜快善瑞應。』時城門神。即謂王言：『快無不利，王往前世與八萬四千王，治寺起塔，誓於來世一時見佛諮受道教。今有一人閉在刑獄，違其本誓故城門閉；當放大赦，獄中人出，同時見佛諮受訓誨，城門乃開。』王聞乃達，速勅諸方，大赦境土獄囚得出，一時往迎。

[0532c02] 「時佛入國，有大社樹名曰遮越，佛與比丘共坐樹下。王遙見佛與比丘眾，如星中月，猶如日出天下大明靡不照曜；亦如帝釋梵王聖帝處於本宮，如樹華茂晃若金山，威神特顯光明巍巍超絕無侶。王心踊躍下車步進，去五威儀，除蓋履扇冠幘刀仗，前稽首佛足，自稱其號：『我是國王瓶沙身也，久服聖尊飢虛積時。』如是至三。佛告王曰：『實如來言，是王瓶沙也，諸佛天神皆護王身。』王曰：『蒙祐。』退坐一面，群臣百官稽首遷坐一面，前者作禮，中者低頭，後者叉手。皆却坐訖，王及臣民覩優為迦葉，在山學仙耆舊來久，怪之佛邊，心自念言：『佛是優為師耶？優為是佛師乎？』佛覩心念，即告優為，為說偈言：

「『云何卿優為？　　本可所事神；
　　祠祀歸水火，　　日月眾梵天。
　　事來為幾何？　　夙夜精進學；
　　心中不懈廢，　　寧盡致神仙。』

[0532c21] 「於時迦葉以偈報佛：

「『自念祠祀來，　　已歷八十年；
　　奉風水火神，　　日月諸山川。
　　夙夜不懈廢，　　心中無他念；
　　至竟無所獲，　　值佛乃安寧。』

[0532c26] 「王及群臣國中萬民，爾乃別知優為迦葉是佛弟子。佛告優為迦葉：『汝起。』迦葉即起，長跪叉手佛前。佛言：『現汝羅漢神通。』輙受佛教踊在虛空，身上出火，身下出水；身上出水，還雨其身而身不濕；身下出火，火無所傷；飛行虛空猶如飛鳥，七現七沒行於水上，猶如履地。不礙牆壁須彌山地，若如入水。從東方來，沒佛前地忽現西方；西來沒佛前，忽然現南；南沒北現，北沒南現。變化已訖，還在佛前長跪叉手，而白佛言：『我是佛弟子，佛是我師。』王及臣民爾乃重明優為迦葉是佛弟子。

[0533a08] 「佛告王曰：『天下有眼未必色故也，觀色無常；痛痒想行識亦復無常。無常苦空非身之義，非我非彼，未有好道如樂色者。明士達之，色如聚沫，痛痒如泡，思想如芭蕉，行亦如夢，識喻如幻，三界如化，一切無常不可久保。』佛告王曰：『造宮殿來為幾何年？』王白佛言：『七百餘年。』『為更幾王？』王曰：『更二十餘王。』佛問王曰：『悉識諸王不？』王曰：『不識！唯知吾父耳。』佛言：『現地有常，人物一切皆歸無常，天地雖現常不可久，三界無怙唯道可恃，絕禍於未萠，殖福於未然。滅盡五陰眾患之難，如消炬火，積德日進如月之初。』

[0533a20] 「佛言王：『猶如母人懷子在胎，相祿各異，或豪貴貧賤、智明愚冥、盲聾瘖瘂，父母豈知？子生長後，乃別禍福，非二親過。是其宿殃所作善惡，非父母咎也。身行惡業，口宣麁言，心念毒惡，誹謗賢聖，壽終身散魂神墮惡地獄之中；身口心善，不犯十惡，修行十德，壽終生天。十方佛前，若在人間，豪貴富樂其命永長。』

[0533a28] 「佛言：『雖有是禍福言辭，未必純一。所以者何？皆從緣起，緣合則生，緣散則滅。從無明緣則有行，從其行緣則有識，從其識緣則有名色，從名色緣則有六入，從六入緣則有所更，從所更緣則有痛痒，從痛痒緣則有恩愛，從恩愛緣則有所受，從所受緣則有所有，從所有緣則有生矣，從所生緣則有老病死憂悲苦惱大毒患合。以除無明、行、識、名色、六入、更、痛、愛、受、有、生、老病死憂愁苦惱大毒患，滅眾罪，毒患自然消滅，乃至無為無窮之業，無三界神。十二緣起之根株，坦然無迹猶如虛空，無心意識無所存立，與大道同分別本無，逮得法忍獨步無雙，度脫十方眾生蒙恩。』

[0533b13] 「佛說此經時，八萬四千諸天世人，萬二千遠塵離垢諸法眼生，無央數人皆發無上正真道意。時瓶沙王得法眼淨，心中欣然前受五戒，大臣百官國民皆前歸命亦受五戒。受五戒時，人馬車乘咸悉寂然不暢音聲。王前白佛：『吾國多事欲退比更親奉。』佛言：『善哉！勞屈大王群臣民庶。』王稽首禮，遶佛三匝，重禮而去；群臣百官人民次禮而還。大臣賀王：『前時諸王悉不見佛，今獨王見，宿福祿厚故乃爾耳。』王益欣踊，亦賀諸臣：『卿等本德值是世尊。』王還宮中，勅夫人婇女大小及國吏民，歲三月六齋守禁法施戒博聞。王適歸宮，時天帝釋將八萬天，散華佛上歸命作禮而去，言：『南無佛！』尋皆悉度得法眼淨。

[0533b27] 「時摩竭國有一長者，名迦陵，見佛入國，天人所奉而無精舍：『我有好竹園欲用上佛。』往詣佛所稽首足下，前白佛言：『佛愍一切如視愛子，棄轉輪王不慕世榮，今無精舍，有一竹園去城不遠，願以奉佛可作精舍。』佛受呪願，佛及聖眾遊處其中，是故名曰迦陵竹園。

化舍利弗目連品第二十七

[0533c06] 「佛未入摩竭國時，國民豐富饒美飲食，作樂倡伎常歡不廢，夙夜遊戲。佛適入國，羅閱祇城晝夜寂寞，誦聲濟濟，齊戒讀經，捨世俗樂如棄糞除，唯佛是尊，聽經行法不捨三寶。佛有沙門名曰安陛，遣行宣法開化未聞，五濁之世人心荒迷不達至真，入城分衛，衣服整齊威儀禮節，不失常法行步安詳，因是使人見之心悅。時舍利弗，本字優波替，而遙見之心中欣然。自心念言：『我學來久，未曾覩此沙門，衣服禮節安詳齊整，不失儀節。試往問之，所奉何道？吾常意疑當有異聞，殊妙之道未必齊此。』往問比丘：『所事何道？誰為師主？願聞其志？』比丘知意，即說偈言：

「『吾師三界尊，　　有三十二相；
　　等不存有無，　　度眾十二門。
　　我年既幼稚，　　學根近薄尠；
　　豈能宣至真，　　如來無極業。
　　一切諸法本，　　從緣悉本無；
　　若能及本源，　　乃名曰沙門。
　　志根一道業，　　虛寂無所為；
　　遊神安靜寞，　　修善與冥期。』

[0533c28] 「安陛沙門答曰：『吾所事師，從無數劫奉行六度無極之法，四等四恩行無蓋哀，奉無極慈欲度一切，積功累德不可稱載。一生補處在兜術天，降神現存，寄迦維羅衛國夫人之胎。如日現水，生行七步，天地大動，瑞三十二，稱己聖者，三界皆苦，吾當度之。釋梵四天王咸來啟受，九龍浴身，其德無量，粗舉其要，非吾螢燭所歎能得究悉，亦非心口之所言思，是吾大師天人之尊。』於是頌曰：

「『吾師天中天，　　三界無極尊；
　　相好身丈六，　　神通猶虛空。
　　化訓去五陰，　　拔斷十二根；
　　不貪天世位，　　心開淨法門。』

[0534a13] 「時舍利弗欣然大悅，如冥覩明，口言：『善哉！昔來抱疑，又吾好學，八歲從師，至年十六靡不周綜，行遍天下十六大國，自謂已達，今乃聞異無上正真，得吾本願。今佛所在？』答曰：『在迦陵竹園。』將諸弟子往詣佛所。稽首足下問訊至尊：『身墮愚冥迷惑歷載，不得諮受，今乃奉聖無極大道，願聽出家得為比丘受成就戒。』佛言：『善哉！』呼：『比丘來！』頭髮自墮袈裟著身，佛為說經分別諸法，十二根本坦然意達，漏盡意解得無著果。前白佛言：『吾有同學，俗字拘律，今名目連，少小相順，要有至真以相開示。今已蒙濟，彼沒塵垢未得拔出，承尊聖旨往開示之。』佛言：『善哉！宜知是時，勿得稽留。』

[0534a26] 「時舍利弗稽首佛足，辭出入城求目揵連。遙見目連與諸弟子遊行城裏街曲里巷，舍利弗趣之。目連覩見體改服變不與常同，問之所以：『被服變改，有何異見？』答曰：『學人無常唯從大明，吾學積年不值大聖，今乃遇之無上大道，欣慶無量故來相求，同其道味累劫無窮。』目連答曰：『是非小事，善共思惟。』舍利弗曰：『無須重言，吾厭從事不復欲聞，假喻言之，人有珍妙施，有得大寶如意明珠及獲寶英，復欲反求帛祠為珠，非身所欲。』目連答曰：『仁智勝我，常兄事卿，必不相誤，便當同志將吾受訓，稽首至尊。』

[0534b10] 「時舍利弗與目揵連俱，往詣佛所稽首佛足，退坐一面，叉手白佛：『違曠侍省沈沒塵垢，今乃奉覲，願為沙門啟受法律。』佛言：『善哉！』即除澡瓶鹿衣杖具。佛呼：『比丘來！』頭髮自墮袈裟著身，為說正諦漏盡意解，所作已辦成無著果。佛言：『此二人等往古世時，誓供養我，待吾道成侍衛左右，今乃相值。』本有千弟子，得舍利弗、目連二百五十人，合一千二百五十比丘，一時所度。

[0534b18] 「時王遙聞子得佛道已來六年，王念佛已心中悲喜，飢虛欲覩。有一梵志名優陀耶，聰明智慧，本侍菩薩常得其意。王告憂陀：『往請迎佛。問訊：「別闊以來十有二年，夙夜愁慼不捨其心，思一相見如復更生。」』優陀耶受教，往詣佛所稽首佛足，具以王意白佛。憂陀耶見佛，諸天釋梵歸禮一切受命，前白佛言：『願得出家以為沙門。』佛言：『呼比丘來！』頭髮自墮便成沙門，得羅漢道。佛時所度，其餘前後得道不可稱計。佛自念曰：『本與父王要得佛道爾乃還國，當度父母，今正應還。設若還國無所感動，於事不宜所化甚尠，先遣神足弟子比丘優陀耶往，顯示神足知佛欲往，乃解道尊咸共渴仰，發起道心所度乃多。』

優陀耶品第二十八

[0534c06] 「爾時世尊告優陀耶：『佛本出家與父母誓，若得佛道還度父母。今已得佛道德已成，必當還國不違本誓。汝以神足經行虛空現其神變，乃知吾身已成大道，弟子尚爾，況佛威德巍巍無量，爾乃信受。』優陀受教，神足飛行經遊虛空，往到本國迦維羅衛。城上虛空現無數變，身上出水，身下出火，水不濕身，火無所傷，七現七沒，從東沒地出於西方，西沒東出，南沒北出，北沒南出，行空如鳥，沒地如水，履水如地。王及臣民莫不欣喜，乃知道尊。於是頌曰：

「『佛從本所行，　　生死無數變；
　　常愍蜎蜚類，　　懃苦無量劫。
　　時坐佛樹下，　　還致本宿願；
　　歡喜當聽說，　　難得數見聞。
　　適成佛道時，　　輙降魔官屬；
　　即壞生死本，　　消愛欲無餘。
　　佛念本生地，　　意欲見親族；
　　今聽王頭檀，　　所說甚可悲。
　　比丘名優陀，　　姿性能悅人；
　　佛遣使令行，　　孚致消息來。
　　還入父王國，　　以入宣佛意；
　　今王太子顧，　　意欲還至宮。
　　優陀聞佛教，　　即聽受奉行；
　　因時於佛前，　　變化隨地形。
　　其身忽不見，　　神足來入城；
　　乃至大王殿，　　父王所坐前。
　　比丘優陀耶，　　進現悅頭檀；
　　變化若干品，　　踊出父王殿。
　　淨譬如蓮華，　　泥土塵不生；
　　父王見恐怖，　　即問斯何靈。
　「將無是神祇，　　地出何怪爾；
　　此形姓為誰？　　本從何得來？
　　願以開吾意，　　令心疑結解；
　　從生至於今，　　未曾覩是變。」
　「太子本棄國，　　求道度眾生；
　　恭懃無數劫，　　於今乃得成。
　　今王莫恐畏，　　且寬意悅豫；
　　我以壞眾惡，　　為王太子使。」
　　王聞太子問，　　淚下如雨星；
　「十二年已來，　　乃承悉達聲。
　　今從吉祥至，　　思寤如更生；
　　太子捨國位，　　成道號何名？」
　「出國坐六年，　　精進現成佛；
　　號曰天中天，　　三界尊第一。」
　「本時在我國，　　為作眾寶殿；
　　刻鏤諸妙飾，　　於今室何如？」
　　優陀耶答曰：　　「佛之真正微；
　　常坐於樹下，　　諸天來歸趣。」
　「吾子在宮時，　　茵蓐布綩綖；
　　皆以錦繡成，　　柔軟有光澤。」
　「龍妻奉寶床，　　天帝貢袈裟；
　　不以好衣喜，　　其心無增損。」
　「在國好美食，　　甘膳滋其味；
　　今所服食者，　　安身何等類？」
　「執鉢行分衛，　　福眾無麤細；
　　呪願布施家，　　世世令安隱。」
　「悉達寐臥時，　　不敢妄呼覺；
　　鼓琴發歌音，　　爾乃令寤起。」
　「如來三昧定，　　夙夜無眠覺；
　　釋梵來勸助，　　皆現稽首受。」
　「在家雜香浴，　　若干種眾馨；
　　香香遍室中，　　今用何所香？」
　「八解三脫門，　　洗浴除心垢；
　　其心淨如空，　　普安無惱憂。」
　「悉達在家時，　　擣若干雜香；
　　香熏其衣服，　　清淨無垢障。」
　「戒定慧解度，　　以為道德香；
　　熏于八難處，　　世世度十方。」
　「四品好床座，　　以若干寶成；
　　重疊布眾具，　　以臥起其上。」
　「四禪為床座，　　意定無憒亂；
　　清淨如蓮花，　　不著淤泥水。」
　「在宮無數兵，　　諸臣而宿衛；
　　左右常擁護，　　目不見惡穢。」
　「諸弟子眾俱，　　千二百五十；
　　菩薩無央數，　　皆來稽首習。」
　「本在家未出，　　有四品好車；
　　象馬牛羊步，　　遊行觀四方。」
　「五通為驂駕，　　徹視洞聽飛；
　　覩本見眾心，　　遊觀度生死。」
　「子出行往返，　　幢旄羽鵰飾；
　　前後諸導從，　　各執諸兵仗。」
　「四等慈悲護，　　恩慧仁愛慶；
　　普覆眾厄難，　　以嚴飾眾生。」
　「出時雜伎樂，　　椎鍾及鳴鼓；
　　觀者悉填路，　　前後不相容。」
　「樹下波羅奈，　　椎鳴不死鼓；
　　拘鄰等得道，　　八萬四千天。
　　九十六道伏，　　其音聞三千；
　　眾生莫不悅，　　啟受心皆明。」
　「所領何國土？　　人民為多少？
　　所化有幾人？　　悉為歸伏不？」
　「領三千大界，　　訓化諸群生；
　　十方不可稱，　　莫不蒙濟度。」
　「在國思正法，　　助吾治萬民；
　　動順禮節訓，　　莫不承教聞。」
　「佛解空本無，　　捨于四顛倒；
　　靡不歸伏者，　　神靜無為業。
　　佛與世無讐，　　博無不備達；
　　汝言何不返，　　一切皆自歸。
　　正天下滿人，　　一人頭若干；
　　一頭若干舌，　　舌解無數義。
　　合集恒沙人，　　嗟歎佛功德；
　　恒沙劫不暢，　　況我螢燭明。」』

[0535c24] 「王聞益悲喜歎曰：『善哉！善哉！阿夷言不妄說。佛當來不？何日當至乎？』優陀報曰：『却七日到。』王大踊躍，即勅群臣國中萬民：『吾往迎佛。』導從威儀法轉輪王，平治道路掃除令淨，香汁灑地懸繒幡綵，竪其幢蓋周遍國內，其所修治光飾盡宜，千乘萬騎出四十里，往奉迎佛稽首歸命。優陀耶前報王曰：『本受佛教奉命見王，宣其意故，今還宣命，說王意旨，飢虛無量，欲見至尊稽首受法，并化萬民咸蒙福慶。』王曰：『宜知是時，勿復稽留。』

[0536a06] 「爾時優陀耶還來詣佛所，稽首足下以申王意。世尊及諸弟子，自期七日當還本國。王及臣民莫不欣悅，別來積年夙夜相念，飲食不甘，寢不能寐，飢虛日久計日度時；須世尊到已竟七日。於時大聖告諸弟子：『明日當發至迦維羅衛見於父王，皆嚴整衣服携持應鉢。』梵釋四王聞佛還國，皆來侍送，天雨香汁散華燒香，竪諸幢蓋，四王諸天皆在前導，梵天侍右，帝釋侍左，諸比丘眾皆隨佛後；諸天龍神華香伎樂，追於上侍。佛適進路先現瑞應，三千國土六反震動，百歲枯樹皆生華實，諸枯竭溪澗自然泉出。王見此瑞知佛已來，即勅諸釋種大臣百官，皆行詣佛散華燒香，竪諸幢幡鼓眾伎樂，悉出迎佛。王遙見佛在於大眾，如星中月，如日初出照於暘朝，如樹華茂芬葩熾盛，巨身丈六相好嚴身，晃如金山。王覩悲喜，前稽首足下：『離別彌時今乃相見。』大臣百官皆稽首禮。

[0536a24] 「即還入城，足蹈門閫地為大動，天雨眾華樂器皆鳴，盲者得視，聾者得聽，拘躄得行，病者得愈，瘂者得言，狂者得正，僂者得申，若被毒者為毒不行，百鳥禽獸相和悲鳴，婦女珠環相掁作聲。當爾之時，見此變化莫不歡喜，室寶藏者自然發出，中滿珍琦，懷異心者皆共和同，等心叉手自歸命佛。諸畜生類蒙其光潤，皆得生天；懷妊母人蒙斯光明，苦痛微薄皆得在產，端正姝好，消婬怒癡無復塵勞，展轉相視如父如母如兄如弟如子如身；地獄休息，餓鬼飽滿，尋光來至歸命世尊，皆發道意。王見佛巨身丈六相好光明體紫金色，諸根寂定如星中月，晃如金山，天帝梵王四王所奉；覩諸梵志，久在山中曝露身形，日炙風飄身體黑瘦，在佛邊侍，猶如黑象在紫金山不能發起。顯佛大德令一切悅，便勅國中諸豪族釋，端正姝好顏貌殊異，選五百人出為沙門，侍佛左右，猶如鳳凰在須彌山，亦如摩尼著水精器。

[0536b16] 「時佛弟難陀亦作沙門，來下鬚髮。時難陀有典監，作剃頭師，前白佛言：『人身難得，佛世難值，明時叵遇，今我丈夫及諸尊者識道至高不可限量，不慕世榮捨棄尊位，行作沙門。今我小節下劣靡逮，何所貪樂不出為道乎？唯佛愍哀濟救三塗，沒溺塵埃拔為沙門。』佛言：『善哉！』佛時便呼：『比丘來！』頭髮則墮袈裟在身，即成沙門。禮諸沙門因隨次坐，難陀在後作次第禮，到此沙門則住不禮，心自念：『是我家僕，不能為禮。』佛知告難陀：『佛法大通舉學前後，不在尊卑，猶如大海悉受萬川四流不避污泥，執心如地，四大俱等。地水火風內外無異，其神空淨，所著為名，宜棄自大，以法自將，乃應先聖無極道訓。』時難陀見佛教誨切至，事不得止，解了本無棄捐自大，下意作禮。天地大動，眾會咸歎：『善哉！為道等心，除自貢高而下卑心，感於天地為之大動。』從是制法先學為長後學為小，法之常宜各無所限，無所諍訟。

[0536c06] 「時佛入宮坐於殿上，王及臣民日日供養百種甘饌，佛說經法所度無量。俱夷携羅云來，稽首佛足瞻對問訊：『久違侍覲曠廢供養。』時王眷屬皆懷沈疑，太子捐國十有二年，何從懷妊生子羅云？佛語父王：『告諸群寮：「俱夷守節貞潔清淨，無瑕疵也。」設王不信，今當現證。』於時世尊化諸眾僧皆使如佛，相好光明等無差異。於時羅云厥年七歲，俱夷即以指印信環與羅云言：『是汝父者以此與焉。』羅云應時直前詣佛，以印信環而授世尊。王及群臣咸皆欣踊，稱言：『善哉！所見無量，真佛子也。』佛語父王及諸臣曰：『從今已後無復懷疑，此吾之正子，緣吾化生，勿咎俱夷也。』王得道證，俱夷受戒淨修梵行，宮人大小咸受戒法，月六齋歲三齋，奉持不懈。國內清寧風雨以節，時不越敘五穀登賤，民安其所，萬邦黎庶咸來慶賀，道德滋茂如月之初。」

歎佛品第二十九

[0536c26] 於是世尊告神妙天、大神妙天、歡豫天、加歡天、旃檀天、大悅天、寂然天、寂律天，如是等類淨居天子伴黨八人：「佛以大會轉於法輪，為一切故救濟十方，勿令廢斷，開眾生意經布天下，乃報佛恩。」於時世尊復告大神妙天子：「今此經典名《普曜大方等典》，諸菩薩力所可娛樂，遍諸佛世界悉令咸聞，經所入處靡不晃昱，佛自口宣，當速受之持諷誦讀，是佛法目普令流布。若菩薩學聞是經法，其心堅強，精進奉行無上正真之道為最正學。若有眾生樂微妙者，住大乘法心念無疑，降魔羅網，悉諷誦已必獲大聖，諸外異學不得其便，勸助學微成大德本至於大乘。

[0537a10] 「若有賢人設聞說是《普曜經典》，叉手自歸，即捨八事懈怠之本，成八功勳。何謂為八：一、得端正好色。二、得力勢強盛。三、得眷屬滋茂。四、逮得辯才無量。五、學疾得出家。六、所行清淨。七、得三昧定。八、得智慧明無所不照。是為八功德。

[0537a16] 「若有人為法師布座諷誦是經，當得八座福。何謂為八：一、得長者座。二、得轉輪王座。三、得天帝座。四、得自在天座。五、得大梵天座。六、得菩薩座。七、得如來座。八、得轉法輪度脫一切座。是為八座。

[0537a20] 「若有法師班宣是法，設有讚歎善哉者，當得八清淨行。何謂為八：一曰、言行相應無所違失。二曰、口言至誠而無虛妄。三曰、在於眾會真諦無欺。四曰、所言人信不捨遠之。五曰、所言柔軟初無麤獷。六曰、其聲悲和猶如哀鸞。七曰、身心隨時音聲如梵，會中人聞莫不咨受。八曰、音響如佛可眾生心。是為八。

[0537a28] 「若有書是《普曜經典》，著於竹帛，不恡惜經心不懷妬，眾人嗟歎三十四行，名德流布；若得學是經典，得八大藏。何謂為八：一、得意藏，未曾忘捨。二曰、所得心藏，無所不解分別經法。三、得往來藏，普解一切諸佛經法。四、得總持藏，一切所聞皆能識念。五曰、得辯才藏，為諸眾生班宣經典皆歡喜受。六曰、得法藏，將護正法。七曰、得隨意法藏，未曾斷絕三寶法教。八曰、得奉行法藏，則輙逮得無所從生之忍。是為八大法藏。

[0537b09] 「若有受持是《普曜經典》諷誦受持，得具八業。何謂為八：一曰、施業，無慳妬心。二曰、戒業，具足諸願。三曰、聞業，合集智慧至阿惟顏。四曰、寂業，懃於一切定意正受。五曰、見業，悉能具覩三達之智。六曰、福業，具於相好訓誨佛國。七曰、慧業，為眾說法應病授藥。八曰、大哀業，為於十方殖眾德本而無懈惓。

[0537b16] 「受持是《普曜法》，心自念言：『使一切眾生皆逮是法。』以是德本復得八大福。何謂為八：一曰、轉輪聖王成大福德，覩見無極建立篤信。二曰、得作四天王。三曰、得作帝釋。四曰、得作炎天王。五曰、得作兜術天子。六曰、得作無憍樂天。七曰、得作化自在天。八曰、得作如來，斷諸不善法具足諸善本。是為八。

[0537b24] 「若有受此《普曜經》者，若至心聽耳貫係意，得八清淨心。何謂為八：一曰、常行慈心消除瞋恚。二曰、常行愍哀除眾患害。三曰、常行喜悅除諸不樂。四曰、常行於護除諸結著。五曰、修四禪行在於欲界而得自在。六曰、行四無色定而得由己。七曰、得五神通遊諸佛土，除諸罣礙眾蓋之患。八曰、逮得勇伏定意獨步三界。是為八。」

囑累品第三十

[0537c04] 爾時世尊告賢者大迦葉、賢者阿難、彌勒菩薩：「我從無數劫遵習是法，乃成無上正真之道。囑累汝等，以手相付，受持諷誦廣為人說。」於時世尊欲使此法普悉周布十方，說是偈言：

「佛目所覩眾生類，　　皆得羅漢如身子；
　若有供養億千劫，　　乃復前進如恒沙。
　加復供養辟支佛，　　若有一日奉斯經；
　計此功德超過彼，　　其阿羅漢不足立。
　一切眾生成緣覺，　　若有供養億千劫；
　飲食衣服床臥具，　　[打-丁+鳥]香雜香及名華。
　若有一心叉十指，　　等心自歸一如來；
　口自發言南無佛，　　是功德福為最上。
　一切眾生皆成佛，　　若有百劫供養者；
　衣被飲食床臥具，　　[打-丁+鳥]香雜香及名華。
　若有正法欲傾危，　　棄捐其身自投命；
　若有一日常晝夜，　　護是法者必超彼。
　若有奉事十方佛，　　及於緣覺諸聲聞；
　若有堅固此道心，　　受斯要典諸法王。
　一切經卷是道諦，　　若諸如來如恒沙；
　供養奉事諸如來，　　若有手得是經卷。
　其大辯才無等倫，　　分別一句至億劫；
　智慧正義無有損，　　若以是經為人說。
　諸導師慧無邊底，　　計無有人與等者；
　猶如江海不可盡，　　聞是法者等若茲。」

[0537c29] 佛告賢者迦葉、阿難、彌勒，重相囑累：「受之持之，諷誦學之，令普流布，示其同學及十方人，皆令蒙濟。使不斷絕，展轉相教，展轉相成，使不稽留。三寶不斷，乃報佛恩。」

[0538a03] 佛說如是，大神妙天子及淨居天子，彌勒菩薩、賢劫菩薩，及大迦葉，諸大弟子，天、龍、鬼神、揵沓和、阿須倫，聞佛所說，莫不歡喜奉行。

普曜經卷第八

【經文資訊】大正藏第 03 冊 No. 0186 普曜經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA