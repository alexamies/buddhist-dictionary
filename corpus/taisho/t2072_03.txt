往生集卷之三
古杭雲棲寺沙門袾宏輯

諸聖同歸類

擇生極樂

[0150a18]  觀無量壽佛經云。爾時韋提希。號泣白佛言。  世尊願為我。廣說無憂惱處。我當往生。不樂  閻浮濁惡世也。於是世尊放眉間光。遍照十
方世界。諸佛國土皆於中現。時韋提希見已  向佛言。是諸佛土雖復清淨皆有光明。我今  惟願生於極樂世界阿彌陀佛所。

往生無數

[0150a25]  大無量壽經云。彌勒白佛言。於此世界。有幾  菩薩。往生極樂。佛告彌勒。於此世界。有六十  二億不退菩薩。往生彼國。小行菩薩不可稱
計。不但此國。他方佛土。如遠照佛剎。有百八  十億菩薩。皆當往生。乃至十方佛剎。往生者  甚多無數。我若具說。一劫猶未能盡。

[0150b02]  贊曰。此界他方。往生無量。淨土何以容之。噫  滄海尚納百川。虛空猶含萬象。而無邊剎海。  不出普賢一毛孔中。然則舉淨土針鋒之地。
而容無盡之往生。不亦恢恢乎。有餘裕哉。

面見彌陀

[0150b07]  觀佛三昧經。佛記文殊。當生極樂。文殊發願  偈云。願我命終時。滅除諸障礙。面見彌陀佛。  往生安樂剎。生彼佛國已。滿足我大願。阿彌
陀如來。現前授我記。

十願求生

[0150b12]  華嚴經。普賢菩薩列十種大願。普為眾生。求  生淨土。偈云。願我臨欲命終時。盡除一切諸  障礙。面見彼佛阿彌陀。即得往生安樂剎。又
云。彼佛眾會咸清淨。我時於勝蓮華生。親覩  如來無量光。現前授我菩提記。

[0150b17]  贊曰。文殊七佛之祖。普賢萬行攸宗。而淨土  往生。諄諄如出一口。娑婆良弼。即安養親臣。  明亦甚矣。薄淨土而不願往生謬哉。

偈論淨土

[0150b21]  天親菩薩。天竺人。廣造諸論。昇兜率內院。禮  覲彌勒。復著無量壽經論及淨土偈。五門修  法。普勸往生。

請佛形儀

[0150b25]  天竺雞頭摩寺。五通菩薩。以神力往安樂國。  見阿彌陀佛。陳云。娑婆眾生。願生淨土。無佛  形儀。請垂降許。佛言。汝應先行。尋當現彼。
五通還。聖儀已至一佛五十菩薩。各坐蓮華。  在樹葉上。遂傳寫流布。見感通傳。

[0150c01]  贊曰。人疑安樂非神力可到。噫一念往生。不  勞彈指。獨何歟。

造論起信

[0150c04]  馬鳴菩薩。西天第十二祖。甞著起信論。後明  求生淨土。最為切要。

龍樹記生

[0150c07]  楞伽經云。大慧汝當知。善逝涅槃後。未來世  當有持於我法者大名德比丘。厥號為龍樹。  能破有無宗。世間中顯我無上大乘法。得初  歡
喜地。往生安樂國。

集善往生

[0150c12]  大悲經云。佛言。我滅度後。北天竺國有比丘。  名祁婆伽。修集無量種種最勝菩提善根。已  而命終。生於西方過百千億世界無量壽國。
於彼佛所。種諸善根。後當作佛。號無垢光。

得忍往生

[0150c17]  菩薩生地經云。佛言。時摩差竭。得不起法忍。  五百清信士。二十五清信女。皆得不退轉地  壽終。俱生無量壽佛清淨國。

[0150c20]  贊曰。求生西方。為欲悟無生忍登不退地也。  已得忍已得不退。而復求生。菩薩之樂近如  來乃如此。今具縛凡夫。忍力未充。退緣無限。
而不刻心淨土。謂之何哉。是則名為可憐憫  者。

第二大願

[0150c26]  菩薩內戒經云。菩薩有三願。其第二願。願我  命終。往生阿彌陀佛前。

念佛滅罪

[0150c29]  大智度論云。有諸菩薩。自念謗大般若。墮惡  道。歷無量劫。雖修餘行。不能滅罪。後遇知識  教念阿彌陀佛。乃得滅障。超生淨土。

[0151a03]  贊曰。至心念佛一聲。滅八十億劫重罪。此其  明徵乎。所以者何。至心故也。若匪至心。罪  則不滅。毋曰聖訓之無稽哉。

勝會書名

[0151a07]  長蘆賾禪師。遵遠祖遺範。建蓮花勝會。普勸  念佛。一夕夢。一人烏巾白衣。風貌清美。揖而  曰。欲入公蓮花勝會。乞書一名。賾問何名。答
曰。普慧書已。又云家兄普賢亦乞併書。賾覺  而檢華嚴離世間品。有二菩薩名。遂以為會  首云。

[0151a13]  贊曰。凡僧結社。古聖書名甚哉。淨土之非小  緣也。良由事出真誠。則冥通靈應。一有偽焉。  人世自好者不屑。而況古聖乎。今之所謂佛
會者。賾公見之。當為太息矣。

略舉尊宿

[0151a18]  百丈海禪師。馬祖傳道嫡子。萬世叢林大宗。  其立法祈禱病僧。化送亡僧。悉歸淨土○黃  龍新禪師。參覺老得旨。繼席黃龍。宗風大振
而切意淨業。有勸念佛文。行世令人發哀起  信○真歇了禪師。嗣丹霞諄公。洞下一宗。至  師大顯。後卓菴補陀。菴名孤絕。專意西方。有
淨土說。普勸四眾○慈受深禪師。得法於長蘆  信公。專心念佛。謂修行捷徑。無越淨邦。建西  方道場。苦口勸眾。翕然化之○石芝曉法師。
嗣月堂詢公。洞徹教部。以淨業化人。甞集大  藏諸書。有樂邦文類行世○寂堂元禪師。學  禪於密菴傑公。篤行念佛三昧。感金甲神自
天而降。夢紅蓮花從地而出。由是十州蓮宗  大行○中峯本禪師。得法於高峯妙公。人仰  之如山斗。有懷淨土詩百篇。盛傳於世○王
以寧待制。自稱彌陀弟子○晁悅之翰林。答  趙子昂書。稱西方淨土是真語實語○陳瓘  待制。作延慶寺淨土院記。極贊念佛○優曇
宗主。居廬山東林善法堂。著蓮宗寶鑑。奉旨  板行。為淨土中興云。

[0151b09]  贊曰。始百丈。終優曇。歷代尊宿。無不奉行淨  土。嗚呼盛哉。

總論

[0151b12]  天如禪師謂。今人鄙視淨土。非鄙愚夫愚婦  也。是鄙文殊普賢馬鳴龍樹也。吾故集群經。  以實其說。或者猶疑菩薩道大。似已不必求
生。噫自非位登妙覺。雖等地大聖。不能一日  離佛。況其下者乎。蓋甞譬之爵彌尊。則覲主  彌密。彼荷擔挾鋤之輩。侶漁樵以自足。絕望
於九重。而囂囂然曰。明主之不足親也。可哂  也夫。

生存感應類

鬼不敢噉

[0151b22]  佛世有一國。隣於羅剎。羅剎食人無度。王約  自今國人。家專一日。以次送與。勿得枉殺。有  奉佛家。止生一子。次當克行。父母哀號。囑令
至心念佛。以佛威力。鬼不得近。明晨往視。見  子尚在。歡喜將還。自是羅剎之患遂絕。國人  慶慕焉。

夢得聰辯

[0151b29]  隋南嶽慧思禪師。精心事佛。因夢阿彌陀佛  與之說法。自是聰慧過人。辯才無礙。

冤對捨離

[0151c03]  唐邵彪。鎮江人。為士人時。夢至一公府。人稱  安撫使司。俄而一官人問云。汝知所以不第  否。彪對不知。因引彪前行。見大鑊中。煮蛤
蜊。作人語。呼彪名彪怖。遂念阿彌陀佛。方  啟口。蛤蜊變黃雀飛去。彪後及第。官至安撫。

[0151c08]  贊曰。殺生遲其得祿。念佛解其殺冤。今士人  以牲牢。乞祐於鬼神。而不知持萬德之洪名。  其為計亦左矣。願三獻連城者。識此於鐵硯
之側。

夫婦見佛

[0151c13]  宋葛濟之。句容人。稚川後也。世事仙學。妻紀  氏。獨精誠念佛。元嘉十三年。方在機杼。忽覺  空中清明。因投杼仰瞻四表。見西方有佛現
身。寶蓋幢幡映蔽雲漢。喜曰。經言。無量壽  佛。其即此耶。面佛作禮。濟之驚異。就之。紀  氏指示佛所。濟之亦見半身。俄而隱沒。祥雲
五彩親里咸覩焉。自是多歸佛法矣。

却鬼不現

[0151c21]  宋陳企。龍舒人。甞殺人。後見鬼現。企大怖。  急念阿彌陀佛。鬼不得近。因念佛不已。鬼遂  不現。

[0151c24]  贊曰。負命之鬼。云何念佛。而得却之。良以阿  彌陀佛。功德威神。不可思議。一稱其名。鬼獲  超濟。故不現耳。豈尋常禁呪。驅逐此耶。

薦拔亡靈

[0151c28]  宋張繼祖。鎮江人。信西方淨土。乳母死。多為  念佛追薦。一夕夢。母來謝云。荷君念佛。已生  善趣。

睡寢得安

[0152a03]  宋劉仲慧。湖州長興人。患夜夢恐怖。有教以  念佛者。遂至誠高念一百八遍。然後就寢。當  夜神魂晏然。自是繼念不輟。

[0152a06]  贊曰。古人喻睡眠。為小死。此語最善。蓋夢寐  之顛倒。較生死之昏迷幾何而寢息神安。命  盡之時。庶稍稍有自由分。善導大師。教人臨
睡入觀。良有以哉。

病目重明

[0152a11]  宋阮念三嫂者。懷寧農婦也。雙目將盲。常念  佛不絕。遂得明朗。

[0152a13]  又

[0152a14]  柴氏女雙瞽。念佛三年。精勤不替。雙目重明  如故。

[0152a16]  贊曰。彌陀光明。無量照十方國。苟至心憶念。  就使肉睛不朗。當必心目洞開。而今時瞽者。  往往作師巫。造殺業。是謂從冥入冥。終無時
得覩天日矣。嗟乎。吾安能以此。普告盡世之  盲人乎。

瘧疾不作

[0152a22]  宋李子清。久患瘧。龍舒居士。教以臨發之時。  專志念佛。然後服藥。子清信而行之。當日減  半。次日復念。遂全愈自是篤信念佛。

舍利迸現

[0152a26]  宋贛州廉中大夫恭人。綉丈六阿彌陀佛。方  及半。忽有舍利。現彩縷中。舉宅驚嘆。

[0152a28]  又

[0152a29]  真州鍾離少師夫人任氏。刻阿彌陀佛像。高  四寸八分。龕室甚嚴。常頂戴行道。像眉間忽  現舍利。大如黍米。光彩照人。

治病皆愈

[0152b04]  宋秀州一僧。常念阿彌陀佛。為人治病。病者  請治輒愈。州人敬信如佛。

俘囚脫難

[0152b07]  元至正十五年冬。張士誠攻湖州。江浙丞相  與戰。獲四十人。囚檻送官。夜宿西湖鳥窠寺。  適大猷謀禪師。徐步廓下。囚者見師。神觀閒
雅。持誦不輟。因告曰。長老救我。師曰。我不  能救。但至誠念南無救苦救難阿彌陀佛。却  救得爾曹也。中有三人。信受其語。念不絕口。
天曉發囚。易枷鎖。偶至三人。刑具不足。惟繫  以繩耳。既而審鞠。乃良民被虜者。遂得釋。

[0152b15]  贊曰。普門品云。或囚禁枷鎖。手足被杻械。念  彼觀音力。釋然得解脫。古今人信之矣。念佛  解脫。人或未信。此狃於常見也。佛之威神。更
超菩薩。不知其幾。爾不見。斫截手足。念釋迦  如來。而四體重生乎。肢截尚可重生。何有於  杻械。而信之者寡。吾故表而出之。

總論

[0152b22]  念佛法門。人知為亡歿之歸宿。而不知生存  之利益。是故聞持呪得靈通。即改而持呪。聞  講演得聰辯。即改而講演。聞營造得福報。聞
齋會得人緣。乃至聞攝養得長壽。種種變易。  曾無執持。安在其一心不亂。而望淨業之有  成耶。吾故集此。姑以斷時人之外慕。據實而
論。求生淨土。本為成佛度生。既非圖身後之  樂。復何計身前之利與否哉。

往生集卷之三  (終)

[0152c02]  西方有佛。開法藏於六八。正覺積功唱寶號  於彌陀。恒演大光。普塞惡道。廣放智眼。滅  此昏盲。瑤林矗地。珠寶麗空。池流八德。華發
眾光。身土微妙全是不二矣。蓋寶地雖研。實  不離當處。且神識雖去。曾不出自心。修有上  下。益該淺深。若信之則甚近而不遠。若迷之
則增遠而無人。誠信深行至者。剎那超於苦  海。盍咄聲念甘永迷矣。今也志一而不撓。為  諸善之母。無乃純粹而無雜。為眾行之本故。
修淨業者。所以務本也。其本立而道生。惟念  佛三昧歟。縱向塵緣。連乎無傾。若遇業風。確  乎不拔矣。古有言。淨土往生萬牛不能挽焉。
深信之功。往生之用。德高易進至矣。盡矣。爰  有一大德。號蓮池禪師。姓沈氏。古杭人。法諱  上袾下宏。生而頴異。世味澹如。少遊黌校。有
聲而已。覺世無常。年三十一而傾心於至道。  投于無門洞性天理和尚。祝髮乞於昭慶寺  無塵玉律師。受具簟瓢隻杖。遊學諸方。遍參
知識。宗教精通。晚居于雲棲。遙踵伏虎跡。專  興蓮宗。慕惠遠之風。念佛往生。超耀昔日見。  著述有部。今秉其一也。以此書行于世。先哲
有孝。後學有助。古云。見賢思齊。予今依之  功身。嗚呼。高己而蔑如於淨土。得恥於當時。  招苦於來際。殊告修淨業者。上慎旃哉。代代
前賢事跡。往往雖載傳錄焉。知來者靡曠。其  人該羅別錄。芟繁補闕。類成九種。增廣新聞  間。作之贊。發其隱義。緇素並列。隱顯畢收。
可謂融鉺鐺釵釧於釜。會江河淮濟於一海  矣。予雖學術空疎。後生有恥。加倭點。及未闋  繡良。梓行後世。觀之者。務進悟之者。深信願
共登三藐之山。入薩雲之海云。

[0153a04]  慶安歲次壬辰夷則自恣日

[0153a05]  遊方軒　釋子　慧竟　謹跋

* * *

【經文資訊】大正藏第 51 冊 No. 2072 往生集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
