僧伽吒經卷第一

元魏優禪尼國王子月婆首那譯

[0959b20] 如是我聞：

[0959b20] 一時婆伽婆，在王舍城靈鷲山中，共摩訶比丘僧二萬二千人俱，其名曰：慧命阿若憍陳如、慧命摩訶謨伽略、慧命舍利子、慧命摩訶迦葉、慧命羅睺羅、慧命婆俱羅、慧命跋陀斯那、慧命賢德、慧命歡喜德、慧命網指、慧命須浮帝、慧命難陀斯那，如是等二萬二千人俱；共菩提薩埵摩訶薩埵六萬二千人俱，其名曰：彌帝隷菩提薩埵、一切勇菩提薩埵、童真德菩提薩埵、發心童真菩提薩埵、童真賢菩提薩埵、無減菩提薩埵、文殊師利菩提薩埵、普賢菩提薩埵、金剛斯那菩提薩埵，如是等六萬二千人俱。復有萬二千天子，其名曰：阿疇那天子、跋陀天子、須跋陀天子、希法天子、栴檀藏天子、栴檀天子，如是等萬二千天子俱；復有八千天女，其名曰：彌隣陀天女、端正天女、發大意天女、歲德天女、護世天女、有力天女、隨善臂天女，如是等八千天女俱；復有八千龍王，其名曰：阿波羅羅龍王、伊羅鉢龍王、提彌羅龍王、君婆娑羅龍王、君婆尸利沙龍王、須難陀龍王、須賒佉龍王、伽婆尸利沙龍王，如是等八千龍王俱；皆向靈鷲山詣世尊所，頭面禮足繞佛三匝却住一面。

[0959c14] 爾時，一切勇菩提薩埵摩訶薩埵，從座而起偏袒右肩，合掌向佛白佛言：「世尊！唯願世尊演說正法利益眾生。世尊！無量億天眾、無量億婇女、無量億菩提薩埵、無量億聲聞，皆悉已集欲聞正法。世尊！如是大眾皆欲聞法。唯願如來、應供、等正覺，為說妙法，令長夜安隱斷諸業障。」

[0959c20] 爾時，世尊讚一切勇菩提薩埵：「善哉，善哉！一切勇！能為大眾請問如來如是之事。汝今諦聽！善思念之！當為汝說。」

[0959c23] 「唯然。世尊！願樂欲聞。」

[0959c23] 爾時世尊告一切勇菩提薩埵：「有法門名僧伽吒。若此法門在閻浮提有人聞者，悉能除滅五逆罪業，於阿耨多羅三藐三菩提得不退轉。一切勇！於汝意云何？若人聞此法門福德之聚，過於一佛福德之聚。」

[0959c28] 一切勇白佛言：「云何？世尊！」

[0959c28] 佛告一切勇：「如恒河沙等諸佛如來所有福德，若人聞此法門，所得福德亦復如是。一切勇！若人得聞如是法門，於阿耨多羅三藐三菩提，一切不退轉，見一切佛；一切得阿耨多羅三藐三菩提，惡魔不惱，一切善法皆得成就。一切勇！聞此法者能知生滅。」

[0960a05] 爾時，一切大眾從座而起，偏袒右肩，右膝著地合掌向佛，白佛言：「世尊！一佛福德有幾量也？」

[0960a07] 佛言：「善男子！諦聽！一佛功德譬如大海水渧，如閻浮提大地微塵，如恒河沙等眾生，悉作十地菩薩；如是一切十地菩薩所有福德，不如一佛福德之聚。一切勇！若人聞此法門，福多於此，算數譬喻所不能及。」

[0960a12] 爾時，一切大眾聞是說已，踊躍歡喜多增福德。時一切勇菩提薩埵白佛言：「世尊！何等眾生渴樂正法？」

[0960a14] 爾時世尊告一切勇菩提薩埵摩訶薩埵：「一切勇！有二眾生渴仰於法。何等為二？一者、於一切眾生其心平等；二者、既聞法已等為眾說心無悕望。」

[0960a18] 一切勇菩提薩埵白佛言：「世尊！聞何等法得近菩提？」

[0960a19] 「一切勇！渴仰聞法得近菩提；常信樂聽受大乘法者得近菩提。」

[0960a20] 爾時，人、天、諸龍、婇女從座而起。白佛言：「世尊！我等渴法，願佛世尊滿我所願。」

[0960a22] 爾時，世尊即便微笑，種種色光從口中出，遍照十方上至梵世，還從頂入。

[0960a24] 爾時，一切勇菩提薩埵從座而起，偏袒右肩右膝著地，白佛言：「世尊！以何因緣，如來現此希有之相？」

[0960a26] 爾時，世尊告一切勇菩提薩埵：「於此會中一切眾生，當得阿耨多羅三藐三菩提，成就一切如來境界，是故佛笑。」

[0960a29] 一切勇菩提薩埵白佛言：「世尊！何因緣故，此會眾生得阿耨多羅三藐三菩提？」

[0960b01] 佛言：「善哉，善哉！一切勇！能問如來如是之義。一切勇！以願勝故。一切勇！乃往過去無數阿僧祇劫，有佛世尊號曰寶德如來、應供、正遍知、明行足、善逝、世間解、無上士、調御丈夫、天人師、佛、世尊。一切勇！爾時，我作摩納之子，此會眾生住佛智慧者，往昔之時悉在鹿中。我時發願：『如是諸鹿，我皆令住佛智慧中。』時鹿聞已尋皆發聲言：『願得如是。』一切勇！此會大眾因彼善根，當得阿耨多羅三藐三菩提。」

[0960b11] 爾時，一切勇菩提薩埵摩訶薩埵白佛言：「世尊！若有眾生聞此法者壽命幾劫？」

[0960b12] 佛言：「其人壽命滿八十劫。」

[0960b13] 一切勇菩提薩埵白佛言：「世尊！劫以何量？」

[0960b14] 佛言：「善男子！譬如大城縱廣十二由旬高三由旬，盛滿胡麻。有長壽人，過百歲已取一而去，如是城中胡麻悉盡劫猶不盡。一切勇！又如大山縱廣二十五由旬，高十二由旬。有長壽人，過一百歲以輕繒帛一往拂之，如是山盡劫猶不盡；是名劫量。」

[0960b20] 時一切勇菩提薩埵摩訶薩埵白佛言：「世尊！一發誓願尚得如是福德之聚壽八十劫，何況於佛法中廣修諸行？」

[0960b22] 「善男子！若有聞此法門者，所得壽命滿八十劫，何況書寫、讀誦之者。一切勇！若有人以淨信心讀誦此法門，福多於前，九十五劫自識宿命，六萬劫中為轉輪王。於現在世人所敬重，刀不能害、毒不能傷、妖蠱不中，臨命終時，得見九十五億諸佛，安慰之言：『汝莫怖畏，汝在世時聞僧伽吒法門。』九十五億佛，各將其人至其世界。一切勇！況復有人得具足聞如是法門。」

[0960c01] 爾時，一切勇菩提薩埵白佛言：「世尊！我當聽受如是法門，得何福德？」

[0960c03] 佛告一切勇：「如恒河沙諸佛如來所有福德，聞是經者所得福德亦復如是。」

[0960c05] 時一切勇菩提薩埵白佛言：「世尊！我聽此法心無疲厭。」

[0960c06] 佛告一切勇：「善哉，善哉！汝能如是聞法無厭，我亦如是聞法無厭；況復凡夫心生厭想。一切勇！若有善男子，聞此法門生信心者，於千劫中不墮惡道，五千劫中不墮畜生，萬二千劫不墮愚癡，萬八千劫不生邊地，二萬劫中生處端正，二萬五千劫常得出家，五萬劫中作正法王，六萬五千劫修行念死。一切勇！彼善男子、善女人，無少不善，惡魔不得其便，不入母胎。一切勇！聞此法門者，生生之處，九十五阿僧祇劫不墮惡道，於八萬劫常得聞持，十萬劫離於殺生，九萬九千劫離於妄語，一萬三千劫離於兩舌。一切勇！如是法門難值難聞。」

[0960c18] 爾時一切勇菩提薩埵摩訶薩埵從座而起，偏袒右肩右膝著地，合掌白佛言：「世尊！謗此法者其罪多少？」

[0960c21] 佛告一切勇：「其罪甚多。」

[0960c21] 時一切勇菩提薩埵白佛言：「世尊！得幾數罪？」

[0960c22] 佛告一切勇：「莫問此事。善男子！若有於十二恒河沙諸佛如來起於惡心，若有謗者，罪多於彼。一切勇！若於大乘起惱心者，如彼眾生被燒焦然。」

[0960c26] 一切勇菩提薩埵白佛言：「世尊！如是眾生云何可救？」

[0960c27] 佛告一切勇：「譬如有人刀斷其頭，使醫治之，塗以石蜜酥油諸藥，以用塗之。一切勇！於汝意云何？如是眾生還可活不？」

[0961a01] 一切勇白佛：「不也。世尊！」

[0961a01] 「一切勇！又如有人刀害不斷，若得良醫治之則差。彼人差已知其大苦，我今知已更不復作惡不善業。一切勇！若善男子，念布施時亦復如是；離一切惡，集諸善法諸善具足。譬如死屍，父母憂愁啼泣不能救護，凡夫之人亦復如是，不能自利、不能利他，無依父母。如是，如是！一切勇！彼諸眾生臨死之時無所依止。一切勇！無依眾生有二種。何等為二？一者、作不善業；二者、誹謗正法；如是二人臨死之時無依止處。」

[0961a11] 時一切勇菩提薩埵白佛言：「世尊！彼謗法者生何道中？」

[0961a12] 佛告一切勇：「謗法之人入大地獄，在大叫喚地獄一劫受苦，眾合地獄一劫受苦，燒然地獄一劫受苦，大燒然地獄一劫受苦，黑繩地獄一劫受苦，阿鼻地獄一劫受苦，毛竪地獄一劫受苦，睺睺地獄一劫受苦。一切勇！謗法眾生，於此八大地獄，滿足八劫受大苦惱。」

[0961a18] 爾時一切勇菩提薩埵摩訶薩埵白佛言：「世尊！大苦，大苦！我不能聞。」

[0961a20] 爾時世尊而說頌曰：

「何故不能聞？　　此語甚可怖！
　地獄為大苦，　　眾生受苦痛。
　若造善業者，　　則有樂果報；
　若造不善業，　　則受於苦報。
　生則有死苦，　　憂悲苦所縛；
　凡夫常受苦，　　無有少樂時。
　智慧人為樂，　　能憶念諸佛；
　信清淨大乘，　　不墮於惡道。
　如是，一切勇！　　本業得果報；
　作業時雖少，　　得無邊果報。
　種子時雖少，　　得無量果實；
　植種佛福田，　　能生果實處。
　智者得安樂，　　樂於諸佛法；
　遠離於惡道，　　修行諸善法。
　若以一毫物，　　用布施諸佛；
　八十千劫中，　　巨富具財寶。
　隨所受生處，　　常念行布施；
　如是，一切勇！　　施佛得福深。」

[0961b10] 爾時，一切勇菩提薩埵摩訶薩埵白佛陀言：「世尊！云何修佛智慧？云何聞此法門增長善根？」

[0961b12] 佛告一切勇菩提薩埵：「若有人供養六十二億恒河沙諸佛，施諸樂具；若復聞此法門者，所得福德與前正等。」

[0961b14] 一切勇菩提薩埵白佛言：「世尊！云何善根滿足？」

[0961b15] 爾時，世尊告一切勇菩提薩埵摩訶薩埵言：「功德如佛者當知滿足。」

[0961b17] 一切勇白佛言：「世尊！何人功德與如來等？」

[0961b18] 佛告一切勇菩提薩埵：「善男子！法師善根與如來等。」

[0961b19] 一切勇菩提薩埵言：「世尊！何等是法師？」

[0961b20] 佛告一切勇菩提薩埵：「流通此法門者，名為法師。」

[0961b21] 一切勇菩提薩埵白佛言：「世尊！聞此法門得何等福？書寫、讀誦此法門者，得幾所福？」

[0961b23] 佛告一切勇菩提薩埵言：「善男子！於十方面，一一方各十二恒河沙諸佛如來，一一如來住世說法滿十二劫。若有善男子說此法門，功德與上諸如來等。若有善男子書寫此經，四十八恒河沙諸佛如來說其功德不能令盡；況復書寫、讀誦、受持。」

[0961b28] 時一切勇菩提薩埵問佛言：「世尊！若讀誦者得幾所福？」

[0961c01] 爾時世尊說頌答曰：

「讀誦四句偈，　　得此最勝福；
　如八十四恒，　　諸佛所說法。
　讀誦此法門，　　得如是福德；
　如是諸功德，　　言說不能盡。
　十八億諸佛，　　住世滿一劫；
　十方一切佛，　　常讚大乘法。
　善說此法門，　　而無有窮盡；
　諸佛難值遇，　　此法亦如是。」

[0961c10] 爾時，八十四億天子至於佛所，合掌頂禮白佛言：「善哉！世尊！如是法藏願住閻浮提。」

[0961c11] 爾時，復有十八千億尼揵子，來詣佛所白佛言：「勝也！沙門瞿曇！」

[0961c13] 佛告尼揵：「如來常勝；汝等住顛倒，云何見汝等勝？汝無勝也！汝等善聽！今為利益汝等，為汝等說。」

「凡夫無慧樂，　　何處得有勝？
　不知於正道，　　云何得有勝？
　我視眾生道，　　以甚深佛眼。」

[0961c19] 爾時，尼揵子於世尊所心生瞋恚。爾時，帝釋捉金剛杵，以手摩之用擬尼犍。時十八千億諸尼犍子，惶怖苦惱悲泣啼哭；如來隱形令其不見。爾時，諸尼揵子不見如來，悲泣頌曰：

「父母及兄弟，　　無能救濟者。
　見曠野大澤，　　空無人行路；
　彼處不見水，　　亦不見樹陰，
　亦不見人眾，　　無伴獨受苦；
　彼受諸苦惱，　　由不見如來。」

[0961c28] 時諸尼犍從座而起，右膝著地出大聲言：「如來哀愍願見救濟，我等歸依佛。」

[0961c29] 爾時，世尊即時微笑，告一切勇菩提薩埵摩訶薩埵言：「善男子！汝往外道尼犍子所，為其說法。」

[0962a02] 爾時，一切勇菩提薩埵摩訶薩埵白佛言：「世尊！譬如須彌山王，小山無能出者。如是，世尊！於如來前我不能說。」

[0962a05] 爾時世尊告一切勇菩提薩埵摩訶薩埵：「善男子！莫作是說，如來有多方便。一切勇！汝往觀十方一切世界，如來在何處？住於何處所，敷如來座？一切勇！於尼犍所，我亦當自說法。」

[0962a09] 一切勇白佛言：「世尊！乘何神力？為以自神力去，以佛神力去也？」

[0962a11] 佛告一切勇：「汝以自神力去，還時以佛神力而來。」

[0962a12] 爾時，一切勇菩提薩埵摩訶薩埵從座而起，偏袒右肩為佛作禮，即沒不現。

[0962a13] 爾時，世尊為尼犍說法：「生苦生惱，人生多怖。生有病苦，病有老苦，老有死苦；復有王難、賊難、水難、火難、毒難、自作業難。」

[0962a16] 時諸外道心懷恐怖，白佛言：「世尊！我等於今更不忍生。」

[0962a17] 爾時世尊說此法時，十八千億諸外道等得離塵垢，發阿耨多羅三藐三菩提心。自身十八千億，住於十地大菩提薩埵，現菩提薩埵種種神力，或作象形、馬形、師子、虎形、金翅鳥形，或作須彌山形，或作老形，或作獼猴，或作華臺結加趺坐。十千億菩提薩埵在其南面作，九千億菩提薩埵在其北面，皆作如是神通變化。如來常在三昧，以方便力故為眾生說法。

[0962a26] 爾時，如來知一切勇菩提薩埵自用神力去已，七日至華上世界。時一切勇菩提薩埵，以佛神力屈伸臂頃來至佛所，到已右繞三匝，發清淨心合掌禮佛，白佛言：「世尊！我以一神力，至十方諸佛世界，見九十九千億諸佛世界。第二神力，見百千億諸佛世界。至第七日到華上世界，亦至不動如來世界。世尊！我至彼國，見九十二千億諸佛說法。又見八十億千世界，八十億千諸佛，即日成阿耨多羅三藐三菩提，我悉供養復過而去。世尊！我即日至三十九億百千佛國，見三十九億百千菩提薩埵出家，得阿耨多羅三藐三菩提。世尊！我悉恭敬禮拜，右繞三匝復過而去。世尊！又於六十億世界，見六十億佛，我悉供養恭敬禮拜而去。世尊！我見百億世界，百億如來入般涅槃，我亦供養恭敬禮拜復過而去。世尊！我見六十五億世界，諸佛正法滅盡，我心燋惱而懷悲泣；見天、龍、夜叉憂惱啼哭如箭入心。世尊！彼佛世界劫火所燒，大海須彌悉皆燒盡無有遺餘，我亦供養復過而去；乃到花上世界。世尊！我到彼世界，見敷百千億座。世尊！見彼南面敷百千億座，東、西、北方及以上、下，各敷百千億高座。世尊！彼一一座七寶成就，一一座上有一如來，結加趺坐為眾說法。世尊！我既見已生希有心，問彼世尊：『此世界者名為何等？』彼佛如來即告我言：『此世界者名曰花上。』世尊！我禮彼佛，問其佛言：『如來世尊名號何等？』彼佛答我：『號蓮花藏，於此世界常作佛事。』我復問言：『此世界中無量如來，何者是蓮花藏如來之身？』彼世尊曰：『我當示汝蓮花藏佛。』爾時諸佛悉隱不現，唯見一佛；其餘座上悉是菩薩。我時禮佛，時有一座從地踊出，我於此座結加趺坐；時我坐已，有無量座忽然而出空無人坐。我問彼佛：『此座何故空無人坐？』時佛世尊而告我言：『善男子！不種善根眾生，不得在於此會之中。』世尊！我時問彼如來言：『世尊！作何善根得在此會？』時佛告言：『諦聽！善男子！得聞僧伽吒法門者，以是善根得在此會；何況書寫、讀誦。一切勇！汝聞僧伽吒法門故，得在此會；無善根人則不能得見此佛國。』爾時，一切勇菩提薩埵摩訶薩埵白彼佛言：『世尊！得聞此法門者得何福德？』爾時，蓮花藏如來即便微笑。世尊！我時作禮，問彼佛言：『佛何故笑現希有相？』時蓮花藏如來告一切勇：『善男子！一切勇菩提薩埵得大勢力，譬如轉輪聖王主四天下，於四天下種滿胡麻。善男子！如彼胡麻其數多不？』一切勇菩提薩埵白世尊言：『甚多。世尊！甚多。善逝！』佛告一切勇：『有人聚彼胡麻以作一聚，一切勇！有人能數知其數不？』一切勇菩提薩埵白彼世尊：『不可數也！善逝世尊！』時蓮華藏如來告一切勇菩提薩埵：『善男子！若胡麻等數諸佛如來，說聞經功德不能令盡；何況書寫、讀誦！』」

[0962c22] 一切勇菩提薩埵白佛言：「世尊！書寫得何等福？」

[0962c23] 佛告一切勇：「善男子！譬如三千大千世界，一切沙塵、樹葉、草木，以如此等數轉輪王，如是輪王寧可數不？」

[0962c25] 一切勇菩提薩埵白佛言：「世尊！不可數也！善逝世尊。」

[0962c27] 佛告一切勇：「善男子！聽此法者，如是一切諸轉輪王，所有福德不及此福。於此法門書一字者，功德勝彼一切輪王所有福德。如是，善男子！此法門者攝於一切大乘正法，不得以輪王福德為喻。如是，一切勇！此法門功德非譬喻說，如此法門能示法藏，滅諸煩惱，然大法炬，降諸惡魔，照明一切菩提薩埵之舍，說一切法。」

[0963a05] 爾時，一切勇菩提薩埵摩訶薩埵白佛言：「世尊！行梵行者甚為希有。何以故？世尊！如來行難得。」

[0963a07] 佛告一切勇：「如是，善男子！梵行難得。若行梵行，若晝、若夜常見如來。若見如來則見佛國，若見佛國則見法藏。臨命終時其心不怖，不受胎生無復憂惱，不為愛河之所漂沒。」

[0963a11] 爾時，世尊復告一切勇菩提薩埵摩訶薩埵：「善男子！如來出世難可值遇。」

[0963a13] 一切勇言：「如是。世尊！如是。善逝！如來出世難得值遇。」

[0963a14] 佛告一切勇菩提薩埵摩訶薩埵言：「此法難值亦復如是。一切勇！若有得聞如是法門經於耳者，八十劫中自識宿命，六十千劫作轉輪王，八千劫中作天帝釋，二十五千劫作淨居天，三十八千劫作大梵天，九十九千劫不墮惡道，百千劫中不墮餓鬼，二十八千劫不墮畜生，十三億百千劫不墮阿修羅中、刀劍不傷，二十五千劫不生愚癡中，七千劫中具足智慧，九千劫中生處端正、具足善色如如來身，十五千劫不作女人，十六千劫身無病惱，三十五千劫常具天眼，十九千劫不生龍中，六千劫中無瞋恚心，七千劫中不生貧賤家，八十千劫主二天下，極最貧窮受如是樂，十二千劫不生盲冥，十三千劫不生聾中，十一千劫修行忍辱，臨命終時識行將滅，不起倒想，不生瞋恚；見東方恒河沙等諸佛如來，面見南方二十億佛，面見西方二十五恒河沙諸佛如來，面見北方八十恒河沙等諸佛如來，面見上方九十億恒河沙諸佛世尊，面見下方百億恒河沙等諸佛世尊。善男子！彼諸世尊安慰其人：『善男子！汝莫恐怖，汝已聽受僧伽吒法門。善男子！汝見如是恒河沙等百千億佛世尊不？』『唯然已見。』世尊告曰：『此諸如來故來見汝。』是善男子問言：『我作何善諸佛見我？』諸佛告言：『善男子！汝在人中曾聞僧伽吒法門，是故諸佛故來見汝。』是善男子白佛言：『世尊！我曾少聞得如是福，況復具足受持是經。』彼佛告言：『善男子！莫作是說。聞四句偈所有功德，我今說之。善男子！譬如十三恒河沙諸佛如來所有福德，聞此法門福德勝彼。若有供養十三恒河沙諸佛如來，若有於此法門聞一四句偈，此福德勝彼；況具足聞。』」

[0963b17] 佛復告一切勇菩提薩埵言：「善男子！若三千大千世界滿中胡麻，以此胡麻數轉輪王，若有人布施如是轉輪王，不如布施一須陀洹。若施三千世界一切須陀洹所得福德，不如施一斯陀含。若施三千世界諸斯陀含，不如施一阿那含。若施三千世界諸阿那含，不如布施一阿羅漢。若施三千世界諸阿羅漢所得福德，不如布施一辟支佛。若施三千世界諸辟支佛所得福德，不如施一菩提薩埵。若施三千大千世界菩提薩埵，不如於一如來所起清淨心。若於三千大千世界諸如來所生清淨心，不如凡夫聞此法門，功德勝彼；何況書寫、讀誦、受持。一切勇！況復有人以清淨心憶念此經。一切勇！於意云何？頗有凡人能度大海不？」

[0963c03] 一切勇言：「不也。世尊！」

[0963c03] 佛告一切勇：「於意云何？頗有凡夫以手一撮能竭海不？」

[0963c04] 一切勇言：「不也。世尊！」

[0963c05] 佛告一切勇：「樂小法者亦復如是，不能聽受如是法門。一切勇！若不曾見十八億恒河沙諸佛如來，不能書寫如是法門。若不曾見九十億恒河沙諸如來者，不能聞此法門。若人曾見百千億如來者，聞此法門不生誹謗。一切勇！若有曾見百千億恒河沙如來，聞此法門能生淨信，起如實想不生誹謗。一切勇！聽！若有書此法門一四句偈，彼過九十五億千世界，如阿彌陀國，彼人佛土亦復如是。一切勇！彼諸眾生壽命八萬四千劫。一切勇！若菩提薩埵摩訶薩埵，於此法門聞四句偈，諸眾生設使造五逆罪，教人隨喜，若能聽受一四句偈，所有罪業能令除滅。」

[0963c18] 爾時，世尊復告一切勇菩提薩埵摩訶薩埵言：「往昔有人破塔、壞僧，動菩提薩埵三昧，壞滅佛法，殺害父母，作已生悔：『我失今世、後世之樂，當於惡道一劫受苦。』生大愁憂受大苦惱。一切勇！如是之人一切世人所共惡賤，作如是言：『此人失於世間、出世間法。』此眾生於無量劫猶如焦樹不能復生，譬如畫堂不以焦柱而作莊嚴。此人亦爾，今世、後世所生之處，人皆輕賤、打罵、毀辱、不施飲食。彼受飢渴、打罵苦惱，自憶念言：『我造逆罪，破塔壞僧。』作是思惟：『我向何處？誰能救我？』作如是念：『我當入山自滅其身，無人救我。』爾時彼人而說偈言：

「『我造不善業，　　猶如燋木柱；
　　今世不莊嚴，　　他世亦如是。
　　室內不莊嚴，　　在外亦如是；
　　惡因造惡業，　　因之入惡道。
　　後世受苦痛，　　不知住何處？
　　諸天悉聞我，　　悲泣啼哭聲；
　　無有救護者，　　必入於地獄。
　　自作不善業，　　自受苦痛受；
　　我無歸依處，　　必受苦痛受。
　　殺父母壞塔，　　我作五逆業；
　　我登高山頂，　　自墜令碎滅。』
　　時諸天告言：　　『莫去愚癡人，
　　莫作不善業，　　汝作多不善，
　　作已今悔過，　　殺害自身命，
　　必受地獄苦。』　　尋即墮於地，
　　如被憂箭射。　　不以此精進，
　　而得成佛道，　　不得菩薩道，
　　不得聲聞果，　　更起餘精進。
　　汝詣仙聖山，　　往見大聖主，
　　頭面禮彼仙：　　『願救苦眾生；
　　善作利益我，　　驚怖不安隱。』
　　仙人聞告言：　　『汝坐暫時聽，
　　驚怖苦不安，　　當悔眾惡業。』

[0964a25] 「仙人告言：『我為施汝食，汝可食之。愁憂、苦惱、飢渴、恐怖世間無歸，我施汝食，汝當食之，然後我當為汝說法，令汝罪業悉得消滅。』彼食訖已須臾澡手，繞仙人已前面[跳-兆+互]跪。仙人問言：『汝說作惡業。』答仙人言：『我殺母、殺父、破塔，亂菩提薩埵三昧，壞滅佛法。』爾時仙人告彼言：『汝作不善造斯惡業，自作教人諸不善業，汝當懺悔。』爾時彼人心驚惶怖悲泣而言：『誰救護我？我作惡業必受苦報。』

[0964b04] 「爾時彼人長跪合掌而作是言：『我作惡業自作教人，莫使我得不善之報，勿使受苦，願大仙人當見救濟。我為仙人常作僮僕，所作不善願令消滅。』爾時仙人慰喻彼人：『汝莫惶怖。吾當救汝令汝輕報，汝今現前聽法。汝曾聞僧伽吒法門不？』白仙人言：『我未曾聞。』仙人言：『火燒之人誰能為其說法？唯大悲者乃能說耳！』

僧伽吒經卷第一

【經文資訊】大正藏第 13 冊 No. 0423 僧伽吒經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA