十誦律卷第四十八  (第八誦之一)
後秦北印度三藏弗若多羅共羅什譯

增一法之一

[0346a11]  佛婆伽婆住舍婆提。長老優波離問佛：「若男  子作女人威儀、女人相、女人服、作女人形制  已，如男子法受戒，得戒不？」佛言：「得戒，眾僧
得罪。」

[0346a15]  又問：「若女人作男子威儀，男子相、男子服、作  男子形制已如女人法受戒，得戒不？」佛言：「得  戒，眾僧得罪。」

[0346a18]  又問：「若未度出家，便與受具戒，得戒不？」佛  言：「得戒，眾僧得罪。」

[0346a19]  爾時六群比丘，誘他弟子  與法與食，諸上座呵責言：「云何得教化弟子  如法，六群比丘便誘將去，與法、與食？」諸比丘
不知云何？以是事白佛，佛言：「從今不得誘  他弟子與法與食。若誘者，得突吉羅。」

[0346a24]  又問：「若比丘不欲反戒，便語他言：『汝與我作  和上為？受和上即反戒耶？』」佛言：「不也，是
戲語耳。」佛知故問阿難：「小兒能食上驅烏  不？」答言：「能。」世尊佛言：「從今聽沙彌能驅烏乃  至七歲得作沙彌。」

[0346a28]  爾時瓶沙王，以六歲一閏，  諸比丘不知云何？以是事白佛，佛言：「應隨  王法。」

[0346b01]  時王瓶沙，一歲作六月小，諸比丘不知  云何？以是事白佛，佛言：「應隨王法。春初月  大、二月小，三月大、四月小；夏初月大、二月小，
三月大、四月小；冬初月大、二月小，三月大、四  月小。」又問：「若非比丘住處說戒，是說戒不？」佛  言：「若比丘尼說戒者，是說戒。」

[0346b07]  又問：「得戒沙彌說戒，是說戒不？」佛言：「不名說  戒，得聽說戒受歲，不得足數說戒受歲及餘  羯磨。」

[0346b09]  「頗有比丘在地與空中清淨不？」佛言：「不  得。」「在空中與地清淨不？」佛言：「不得。」「二俱在空
中得與清淨不？」佛言：「不得。」「界內得與界外清  淨不？」佛言：「不得。」「界外得與界內清淨不？」佛  言：「不得。合界者，得。共界內者，得。」

[0346b13]  又問：「在地  者得與空中清淨說戒不？」佛言：「不得。」「空中  得與地清淨說戒不？」佛言：「不得。」又問：「二俱在
空中得與清淨說戒不？」佛言：「不得。」「界內得  與界外清淨說戒不？」佛言：「不得。」「界外得與界  內清淨說戒不？」佛言：「不得。若合界者，得。共在
界內者，得。」

[0346b19]  又問：「在地得與空中欲不？」佛言：「不  得。」「空中得與地欲不？」佛言：「不得。」「二俱在空
中得與欲不？」佛言：「不得。」「界內得與界外欲  不？」佛言：「不得。」「界外得與界內欲不？」佛言：「不  得。合界者，得。共在界內者，得。」

[0346b23]  又問：「在地得與  空中欲羯磨不？」佛言：「不得。」「空中得與在地  欲羯磨不？」佛言：「不得。」「二俱在空中，得與欲羯
磨不？」佛言：「不得。」「界內得與界外欲羯磨不？」佛  言：「不得。」「界外得與界內欲羯磨不？」佛言：「不  得。合界者，得共在界內者，得。」

[0346b28]  又問：「在地得與  空中欲不？」佛言：「不得。」「在空中得與地欲不？」佛  言：「不得。」「二俱在空中，得與欲不？」佛言：「不得。」
「界內得與界外欲不？」佛言：「不得。」「界外得與界  內欲不？」佛言：「不得。合界者，得。共在界內者，得。」

[0346c04]  又問：「在地得與空中欲結界不？」佛言：「不得。」「空  中得與地欲結界不？」佛言：「不得。」「二俱在空中，
得與欲結界不？」佛言：「不得。」「界內得與界外  欲結界不？」佛言：「不得。」「界外得與界內欲結  界不？」佛言：「不得。合界者，得。共在界內者，得。」

[0346c09]  又問：「若不捨先界，得廣界狹界不？」佛言：「不  得。」又問：「得並結界不？」佛言：「周匝說內相外
相者，得。」又問：「頗有結界不隨羯磨捨耶？」佛  言：「有，若牆塹內。」又問：「比丘在樹上得結界不？」  佛言：「若羯磨時眾數滿者，得。」又問：「若僧破，得
結界不？」佛言：「如法者結界得。」

[0346c14]  又問：「過去佛  法幾時住世？」佛言：「隨清淨比丘不壞法說戒  時，名法住世。」又問：「未來佛法幾時住世？」佛言：
「隨清淨比丘不壞法說戒時，名法住世。」又問：  「今世尊法幾時住世？」佛言：「隨清淨比丘不壞  法說戒時，名法住世。」

[0346c19]  又問：「若比丘聚落中初  作僧坊，齊幾許作界？」佛言：「隨聚落，隨聚落  界，齊行來處。」又問：「若比丘，阿練若住處初
作僧坊，齊幾許作界？」佛言：「面各一拘盧舍。  一拘盧舍此內諸比丘，皆共一處布薩作羯  磨。不得別眾說戒作羯磨。別作者，得罪。」又
問：「法滅時結界，名結界不？」佛言：「不名結界。  法滅時一切結界、一切受戒、一切戒、一切羯  磨皆滅。」

[0346c27]  又問：「若作羯磨比丘死，餘比丘不知  界相，得捨界不？」佛言：「得捨。」又問：「比丘山上
作僧坊，山下十拘盧舍得安居不？」佛言：「得。」又  問：「何處與安居物？」佛言：「安居處應與。」又問：  「比丘山下作僧坊山上十拘盧舍得安居不？」
佛言「得。」「何處應與安居物？」佛言：「隨安居處與。」

[0347a04]  又問：「僧破作二分，若一分中有比丘出界，  至地了時，是名破安居。失衣得自違言罪  不？」佛言：「不破安居不失衣，但得自違言罪。」

[0347a06]  又  問：「何處受七日法？」佛言：「界內受。」「從誰受？」佛  言：「從五眾受：比丘、比丘尼、式叉摩尼、沙彌、沙
彌尼。」又問：「心念得受七日法不？」佛言：「不得。  除五種人：所謂阿練兒、獨住人、遠行人、長  病人、飢餓時親里邊住人。」

[0347a11]  又問：「有外道親里，  遣使喚比丘：『大德來，今祠摩醯首羅天、揵陀  天、摩尼跋陀天。』得破安居去不？」佛言：「得去，為
彼清淨故。」

[0347a14]  又問：「若比丘誦《阿含》不通利，欲更  誦利、欲問、欲更從他受，得破安居去不？」佛言：
「得。」又問：「若未得者求得、未解者求解、未證  者求證故，得破安居去不？」佛言：「得去。」

[0347a18]  比丘白佛：「用何皮作革屣？」如先說。又問：「云何  名坐皮上？」佛言：「身著者，名為坐。」又問：「云何
名為臥皮上？」佛言：「脇著者，名為臥。」「云何名  著？」佛言：「從足至臍，是名為著。」

[0347a21]  又問：「師子皮  肉血筋，得食不？」佛言：「一切不得噉食。」又  問：「黑鹿皮肉血筋。得食不？」佛言：「除皮，餘者
得食。」又問：「佛先說不得食生肉血，若病餘  藥不能治者，得食不？」佛言：「得食。若餘藥能  治差者，不得食。食者，得偷蘭遮。」

[0347a26]  有比丘  病痔，往語耆域言：「治我此病。」耆域言：「應刀  割。」比丘言：「佛不聽刀割。」是事白佛，佛言：「以
指爪掐。」掐時不能斷，佛言：「用  [竺-二+韋]  竹籤竹  割。」割又不能斷，是事白佛，佛言：「應屏處刀  割。」

[0347b03]  瓶沙王死時，諸比丘互相謂言：「瓶沙王死，  我等將不內宿耶？」佛言：「比丘！汝謂瓶沙王  死故內宿耶？阿闍世王代處故，不名內宿。」

[0347b05]  有  比丘為沙彌淨人擔食共道行，食時淨人持  食與比丘，比丘不食：「將非殘宿食耶？」諸比
丘不知云何？是事白佛，佛言：「為他擔者無犯。」

[0347b09]  又問：「不割截衣得受持不？」佛言：「得受。」又  問：「得著入聚落不？」佛言：「不得。」「云何應割截？」
佛言：「長五肘廣三肘。」有衣不滿五肘，佛言：「聽  畜三種衣：上、中、下。上者長五肘廣三肘，下  者長四肘廣二肘半，此二中間名為中。」

[0347b13]  以繩  繫泥洹僧故破，佛言：「應作俱修羅著。」有軟  體比丘揩膊傷破，是事白佛，佛言：「下開
五寸許。」又問：「比丘應受俱修羅不？」佛言：「不  應受；得壞所受衣作俱修羅。」

[0347b18]  憍薩羅國有人施僧衣，諸比丘不知云何分？  是事白佛，佛言：「分作四分。三分與比丘、一分  與沙彌。」

[0347b20]  憍薩羅國有一比丘死，不知云何分  衣鉢？是事白佛，佛言：「分作四分。三分與比  丘、一分與沙彌。」

[0347b23]  新作祇桓竟，多有比丘集，千二百五十人。  諸居士見大眾集，施比丘僧衣，諸比丘不受：  「佛未聽我等受僧施衣。」是事白佛，佛言：「得受
施僧衣。」有人施比丘尼僧衣，諸比丘尼不受：  「佛未聽我等受比丘尼僧施衣。」是事白佛，佛  言：「聽受比丘尼僧施衣。」有人施二部僧衣，是
二部僧不受：「佛未聽我等受二部僧衣。」是事  白佛，佛言：「聽受二部僧衣。」不知云何分？是事  白佛，佛言：「作四分。三分與比丘、比丘尼，一分
與式叉摩尼、沙彌、沙彌尼。」

[0347c04]  有居士見大眾集，施比丘僧衣。居士心念：「一  比丘與我等唱說者善。」諸比丘以是事白佛，
佛言：「聽唱。」唱者在地不得遠聞，佛言：「聽在埵  上。」埵上亦不得遠聞，佛言：「應在高處，令遠  處得見亦聞。」

[0347c08]  有諸居士，見大眾集施衣，作是  念：「聽我安衣架上入僧者善。」以是事白佛，  佛言：「聽。」

[0347c10]  有居士見大眾集施僧衣，作是念：「聽  一人讚歎僧者善。」以是事白佛，佛言：「聽讚  歎。」讚歎僧者作是言：「僧持戒具足、念具足、
三昧具足、智慧具足、解脫具足、度知見具足、  學無學、俱解脫、向果得果。」是中有未得道者，  疑不受分：「我非學無學、非俱解脫、非向果得
果故，不應受分。」以是事白佛佛言：「應受。若  持戒與僧和合，求解脫離生死，向泥洹不求  後生，行三業：坐禪、誦經、佐助眾事。如是行者，  得清淨受分。」

[0347c20]  爾時世尊與五百阿羅漢入首波城，到長者  蛆毘揵挐舍受食已，至阿耨達池上食。鹿  子母聞，今日世尊與五百阿羅漢入首波城，
詣長者蛆毘揵挐舍受食已，到阿耨達池  上食。聞已生信淨心往到佛所，頭面禮足在  一面坐已，白佛言：「世尊！今日與五百阿羅漢
入首波城，詣長者蛆毘揵挐舍受食已，至  阿耨達池上食。世尊！我今請佛及別請五  百阿羅漢明日食。」佛默然受。知佛默然受已，
頭面作禮右遶而去，到舍竟夜辦種種多美  飲食，晨朝敷坐處，阿難與佛迎食分。時鹿子  母，先喚阿難入舍已閉門，往白：「時到，飲食
已辦，佛自知時。」時五百阿羅漢各以神力，從  窓孔入者，或從空中下者，或從地出者，有  座上出者。鹿子母見僧坐已開門，自手行
食。時阿難先自食已送佛食分，往到佛所行  水授食。佛食已行澡水攝鉢攝鉢已，阿難白  佛言：「世尊！今日鹿子母，別請五百阿羅漢食。」
佛知故問阿難：「僧中請一比丘不？」答言：「無。」佛  言：「是鹿子母無知不善，不僧中請一人。」佛語  阿難：「鹿子母若僧中請一人者，因是後身得
大功德、得大果報、得大利益。」一切遠近遍聞  佛語：「僧中請一人得大福，勝別請五百阿羅  漢。」

[0348a15]  有信婆羅門居士，與僧作小食中食怛鉢那，  作是念：「佛聽請一人讚歎僧者善。」是事白佛，
佛言：「聽讚歎。」讚歎者作是言：「持戒具足、念具  足、三昧具足、智慧具足、解脫具足、度知見具  足、學無學具足、俱解脫、向果得果。」是中有未
得道者，心疑不受：「我非學非無學、非俱解  脫、非向果得果故不食。」是事白佛，佛言：「聽  食。若持戒與僧和合，求解脫離生死，向泥洹
不求後生，行三業：坐禪、誦經、佐助眾事。如是  行者，得清淨受食。」

[0348a25]  又問：「若僧受迦絺那衣時，有比丘在中，不名  受耶？」佛言：「有。」如雜誦中說。「頗有比丘，受迦絺
那衣時不在中，得名受耶？」佛言：「有。」如雜誦中  說。「頗有比丘，捨迦絺那衣時在中，不名捨耶？」  佛言：「有。」如雜誦中說。「頗有比丘，不捨迦絺那
衣，得名捨耶？」佛言：「有。」如雜誦中說。

[0348b02]  又問：「得戒沙彌得遮他不？」佛言：「不得。」又問：  「得受囑受遮他不？」佛言：「不得。」又問：「得遮羯
磨不？」佛言：「不得。」又問：「白衣得遮不？」佛言：「不  得。」又問：「沙彌得遮不？」佛言：「不得。」又問：「非比
丘外道、不見擯、不作擯、惡邪不除擯、不共住、  種種不共住、自言犯重罪、本白衣污比丘尼、  不能男、越濟人、殺父母、殺阿羅漢、破僧、惡心
出佛身血，如是等人得遮不？」佛言：「不得。」

[0348b10]  又問：「若在地空中、空中在地、二俱在空中、  界內界外、界外界內、不到僧中、不白眾
僧、破戒人，心念欲遮，得遮不？」佛言：「不得。」又  問：「得戒沙彌，得說羯磨不？」佛言：「不得。」

[0348b13]  「如先  說，先犯重罪人、賊詐作比丘、本白衣時破戒  人、若先言我破戒，後作羯磨，得名羯磨不？」佛
言：「不得。」「若先作羯磨，後言我破戒，得名羯磨  不？」佛言：「得。」

[0348b18]  又問：「頗有受戒時作羯磨，受戒已捨羯磨耶？」  佛言：「有。」「捨何羯磨？」答言：「大戒羯磨是。」「頗有
受戒人作羯磨，未受大戒人捨耶？」佛言：「有。」  「云何有？」答言：「我是白衣，即捨一切羯磨。」「頗有  擯比丘心悔下意，界外與捨擯，得捨不？」佛
言：「得捨，諸比丘得罪。」

[0348b24]  又問：「犯何罪與苦切羯磨？」佛言：「鬪諍。」又問：  「犯何罪作依止羯磨？」佛言：「數數犯戒。」又問：「犯
何罪作驅出羯磨？」佛言：「污他家。」又問：「犯何罪  作下意羯磨？」佛言：「罵白衣。」又問：「若比丘罵比
丘，得作下意羯磨不？」佛言：「得作。」「若罵比丘尼、  式叉摩尼、沙彌、沙彌尼，得作下意羯磨不？」佛  言：「得作。」「若比丘尼罵比丘尼，得作下意羯磨
不？」佛言：「得作。」「若罵式叉摩尼、沙彌、沙彌尼比  丘，得作下意羯磨不？」佛言：「得作。」「若式叉摩尼
罵式叉摩尼，得作下意羯磨不？」佛言：「得作。」「若  罵沙彌、沙彌尼、比丘、比丘尼，得作下意羯磨  不？」佛言：「得作。」「若沙彌罵沙彌，得作下意羯磨
不？」佛言：「得作。」「若罵沙彌、沙彌尼、比丘、比丘尼、  式叉摩尼，得作下意羯磨不？」佛言：「得作。」「若沙
彌尼罵沙彌尼，得作下意羯磨不？」佛言：「得作。」  「若罵比丘、比丘尼、式叉摩尼、沙彌，得作下意  羯磨不？」佛言：「得作。」

[0348c11]  又問：「沙彌自言作婬，與  滅擯不？」佛言：「與滅擯。」

[0348c12]  又問：「頗有比丘減五  歲盡形不依止他，不得罪耶？」佛言：「有。若比丘  未滿五歲便死、若盡形和上邊住。」

[0348c15]  又問：「頗有比丘犯僧伽婆尸沙不相似罪，犯  故出精一夜覆藏，犯故觸女身二夜覆藏，犯  惡口三夜覆藏，犯讚歎以身供養四夜覆
藏，犯媒嫁五夜覆藏；五夜別住，六夜摩那  埵，得與出罪羯磨不？」佛言：「得。」又問：「如佛所  說犯相似罪、不相似罪。云何名相似？」佛言：「波
羅夷、波羅夷相似，僧伽婆尸沙、僧伽婆尸沙  相似，波夜提、波夜提相似，波羅提提舍尼、波  羅提提舍尼相似，突吉羅、突吉羅相似，是
名犯相似。」「云何不相似？」「波羅夷與僧伽婆尸  沙、波夜提、波羅提提舍尼、突吉羅不相似，僧  伽婆尸沙與波夜提、波羅提提舍尼、突吉羅、
波羅夷不相似。波夜提與波羅提提舍尼、突  吉羅、波羅夷、僧伽婆尸沙不相似。波羅提  提舍尼與突吉羅、波羅夷、僧伽婆尸沙、波夜
提不相似，突吉羅與波羅夷、僧伽婆尸沙、  波夜提、波羅提提舍尼不相似。」

[0349a03]  又問：「如佛說有犯可量、犯不可量。云何可  量犯？」佛言：「可得說數。」「云何不可量犯？」佛言：  「不可說數。」

[0349a05]  又問：「如佛說犯覆藏、犯不覆藏。云  何犯覆藏？」佛言：「須臾頃不發露。」「云何名不覆  藏？」「須臾頃不覆藏。」

[0349a07]  佛語優波離：「有一種犯性  各各異，波羅夷性各各異、僧伽婆尸沙性各  各異、波夜提性各各異、波羅提提舍尼性
各各異、突吉羅性各各異。」

[0349a10]  諸比丘與他別住  已，遣使掃餘房舍，處處出入多有人見。佛  言：「與他別住已，應使掃住處房內，不得遣使
掃餘房舍。」時在屏處住，客比丘來不見。佛言：  「不應在屏處住，客比丘來時應見。」爾時自喚  客比丘，喚已擾亂。佛言：「不得喚他，但語令
知。」有客比丘去便走逐，佛言：「如常行法不應  走逐。」時逐出界，佛言：「不應出界。若前人出界  自齊界住。從今語汝等別住法，應掃灑佛塔
塗地，布薩處亦應掃灑塗地，食處亦應掃灑  塗地。次第敷床座，應辦洗脚水、淨水瓶、常用  水瓶盛滿水。應語客比丘令知，應拭富羅拭  脚，一切別住法應作，  不
應屏處住，不應現處  住。」

[0349a23]  又問：「得別住已，得與他作別住、摩那埵、本  日治、出罪不？」佛言：「不得。」又問：「得戒沙彌
得與他作別住、摩那埵、本日治、出罪不？」佛言：  「不得。」又問：「得就別住人邊行別住不？」佛言：「不  得。」又問：「得就得戒沙彌行別住、摩那埵不？」佛
言：「不得。」又問：「得與別住人欲、清淨、受歲、出罪  不？」佛言：「不得。」又問：「得與得戒沙彌清淨、欲、受
歲、出罪不？」佛言：「不得。」又問：「得受別住人清淨、  欲、受歲、出罪不？」佛言：「不得。」又問：「得受得戒
沙彌清淨、欲、受歲、出罪不？」佛言：「是大比丘故  得受。」

[0349b04]  又問：「用何物作戶紐？」佛言：「以銅、鐵、木、  羊毛、芻摩、劫貝、龍鬚麻、婆婆草皮等作。」又問：
「用何物作絡？」佛言：「以羊毛、芻摩、劫貝、龍鬚麻、  婆婆草皮等作。」又問：「用何物作禪帶？」佛言：  「用羊毛、芻摩、劫貝、龍鬚麻、婆婆草皮等作。」
又問：「用何物作雀目。」佛言：「用木竹作。」

[0349b09]  爾時瓶  沙王，請佛及僧百歲供養，所供給人少信，作  食不如法，諸比丘求食時惱亂多人見。是王
信心清淨問：「諸比丘惱亂耶？」答言：「惱亂。」王  言：「我亦知大德惱亂，我當供給田宅具足隨  意。」諸比丘言：「佛未聽我等受田宅。」是事白
佛，佛言：「聽受。」

[0349b15]  又居士祇洹中作房舍已，供  養衣食臥具醫藥。是房舍主比丘，後日往到  居士舍索所須。到已就坐問訊時，居士婦頭
面禮足在前坐，即為種種說法，善軟說法辯  才說法。以如是說妙法，居士婦聞法已信心  清淨，白言：「大德！此衣為大德故，施僧房中
僧，是男女兒婦等，亦施僧坊內僧。」是比丘作  是念：「我正須一衣，今此衣多，不知云何？」以是  事向佛廣說，佛言：「若居士作僧房，若為一
比丘施僧房內僧者，房內僧應共分。」

[0349b24]  時阿  羅毘僧房壞，佛見已知而故問阿難：「此房  何以壞？」阿難答言：「六群比丘所護故，無人敢
治。」佛言：「是六群比丘房舍壞不能治者，應與  他治。」餘人得已少治便止，若著一團泥、一把  草塗少地、少塞壁孔、少治土埵。佛言：「少治
者不應與，多治者與。」又盡形與，佛言：「不應盡  形與，不應少時與。若壞房舍者六歲與，若新  房舍十二歲與。」

[0349c03]  阿羅毘巧匠比丘，日日從他  索作具，諸居士言：「大德何不自作？」答言：「佛  未聽畜。」是事白佛，佛言：「應畜作具。」阿羅毘
新作僧房，時有半月客作人、或一月或一歲  作、若天雨時索食薪草燈。比丘與時，心疑  畏罪不與。若不與便不作，諸比丘不知云何？
是事白佛，佛言：「若知早晚喚來便作者應與。」

[0349c10]  有比丘著新染衣，天雨時露地洗脚，污衣失  色，斑駁如白癩病。是事白佛，佛言：「應作舍。」
作已不覆故，雨時漏，佛言：「應覆。」覆已脊上漏，  佛言：「應厚覆脊上。」

[0349c13]  王舍城大僧坊，常多有客  比丘來，初夜、中夜、後夜來。時上座比丘，驅下  座起擾亂。諸比丘不知云何？是事白佛，佛言：
「若打犍搥唱時，然燈分坐具敷臥具，見星  宿出時，著禪鎮頭上，若上座來不應驅起。若  驅起者，突吉羅。」

[0349c18]  又下座在上座處坐，上座呵  責：「云何下座在上座處坐？」是事白佛，佛言：  「下座不得坐上座處。若坐者，突吉羅。下座比
丘，應看坐處看臘數，應可坐處坐。」

[0349c21]  阿羅毘上  座，初夜坐禪、中夜還房，時弟子送上座去，後  下坐比丘沙彌從地起、或從板上起，就床上
臥。上座還來，次第驅去不肯，與起鬪諍。諸比  丘不知云何？是事白佛，佛言：「若中夜敷臥具  竟，不得次第起他。若起他者，突吉羅。」

[0349c26]  六群比  丘，大小便處、取水處，隨上座次第驅起惱亂，  有比丘得惱。諸比丘不知云何？是事白佛，佛
言：「從今大小便處、取水處，不得次第驅起。驅  起者，突吉羅罪。」

[0350a01]  六群比丘洗脚處次第驅他  起惱亂。諸比丘不知云何？是事白佛，佛言：「從  今洗脚處，他已著水，不得次第驅他起。」

[0350a03]  僧拭  脚物，有比丘先取浣捩展拭富羅，時六群比  丘次第奪取，他不與鬪諍。諸比丘不知云何？  是事白佛，佛言：「前取者用，後來者應待用
竟。」

[0350a08]  眾僧煮粥釜杓朼，有比丘已取洗，六群比丘  次第奪取，他不與鬪諍。諸比丘不知云何？以  是事白佛，佛言：「先取者用，後來者應待竟。」

[0350a11]  僧有木盔、木盂，有比丘取洗欲用，六群比  丘次第奪取，他不與鬪諍。諸比丘不知云何？  是事白佛，佛言：「先取者用，後來者應待竟。」

[0350a13]  僧  有鉢瓫子、杅子、鍵瓷，有比丘已取澡豆洗  用，六群比丘次第奪取，他不與鬪諍。諸比  丘不知云何？是事白佛，佛言：「先取者用，後來
者應待竟。」

[0350a17]  僧有剃刀、鑷、截甲刀，有比丘先取  磨用，六群比丘次第奪取，他不與鬪諍。諸比  丘不知云何？是事白佛，佛言：「先取者用，後來
者應待竟。」

[0350a20]  僧有衣床、絣衣、繩、針、刀、木灌、指  [打-丁+沓]  ，有比丘先取張衣、綴衣、縫衣。六群比丘
次第奪取破裂壞衣，他不與鬪諍。諸比丘不  知云何？是事白佛，佛言：「不應與。先用者用，  後來者待竟。從今如是種種事，不得次第奪
他取。若奪取者，突吉羅。」

[0350a25]  爾時長老畢陵伽婆  蹉患眼痛，往到醫所，醫言：「應灌鼻。」答言：「佛  未聽灌鼻。」是事白佛，佛言：「聽灌。」時或以指
著、或以物著，流入眼更增痛。是事白佛，佛  言：「應作灌鼻筒。」大不可用，又小作亦不可  用，是事白佛，佛言：「莫大作、莫小作，可受一波  羅半波羅許。」

[0350b03]  僧有香爐、香奩、針筒，有比丘先取用，六群比  丘次第奪取，他不與鬪諍。諸比丘不知云何？  是事白佛，佛言：「先取者用。後來者待竟。」

[0350b05]  爾時  六群比丘浴室中相謂言：「是揩某甲、是揩某  甲。」諸比丘不知云何？以是事白佛，佛言：「浴
室中不得言揩某甲揩某甲。犯者，突吉羅。」

[0350b08]  有  比丘共白衣浴室中洗，有下座比丘、沙彌揩  上座，是白衣共相謂言：「但揩是耶？更作如是  如是事。」諸比丘聞已心不喜，以是事白佛。
佛言：「從今不得共白衣浴室中洗。犯者，得  突吉羅罪。」

[0350b13]  有優婆塞病，欲入浴室中洗，佛  言：「應白比丘已入洗。」時白比丘，比丘不聽，佛  言：「諸比丘若知是優婆塞善好無口過者，聽  入。」

[0350b16]  有比丘浴室中揩白衣，佛言：「浴室中不得  揩白衣。犯者，得突吉羅。」

[0350b17]  阿羅毘國分臥具，  多有客比丘暮來。臥具少，諸比丘不知云何？  以是事白佛，佛言：「隨上座次與，不得者與
草葉。各敷敷具、各著襯身衣。」

[0350b20]  六群比丘以浮  石揩身毛落，佛言：「不得以浮石揩身。犯者，  得突吉羅。」

[0350b22]  維耶離菴羅樹園，有好果黃色  在地，佛見是已，知而故問阿難：「諸比丘，何  不噉此果？」阿難言：「世尊！佛先結戒，四種物僧
不應分；三人、二人、一人亦爾。不應分僧坊  地、僧坊舍、僧園林、僧臥具。」佛言：「果應分。」分  時一人取，二人、三人分，有多得者有不得者，
時共鬪諍。佛言：「果不應分，使淨人作五種淨  已受噉。」

[0350b29]  有比丘共比丘鬪，是比丘後更共餘  比丘鬪，即捉是人耳作證，失聲大喚。多有  比丘來問：「何故大喚？」答言：「是比丘打我。」問
言：「實打不？」答言：「我不打，但捉耳作證。是比  丘先共我鬪，欲謗我故大喚。」佛言：「從今不得  捉他耳作證。犯者，突吉羅罪。若有如是事，
應語謗人言：『是比丘罵我打我。』」

[0350c06]  時六群比丘  誘他弟子，諸上座呵責言：「我等云何得教化  弟子如法，是六群比丘便誘將去？」佛言：「從
今不得誘他弟子。犯者，得突吉羅罪。」

[0350c09]  有諸  比丘捨僧坊去，作是言：「我不復還是處，是名  捨界不？」佛言：「捨。」

[0350c11]  又問：「用何物作錐？」佛言：「用  銅鐵作。」又問：「用何物作刀？」佛言：「用銅鐵作。」
又問：「用何物作熨斗？」佛言：「用銅鐵泥作。」又  問：「用何物作甕？」佛言：「用銅鐵泥木作。」又問：
「用何物作釜？」佛言：「用銅鐵泥作。」又問：「用何物  作澡豆？」如先說。

[0350c16]  憍薩羅國父子共出家，父語  子言：「何不與我衣食？」答言：「俱共出家，無物可  用與。」諸比丘不知云何？是事白佛，佛言：「有
者應與，無者不得強索。」

[0350c19]  爾時六群比丘，有大  沙彌，隱處毛生。小違逆師意，師即剝衣。裸身  可羞，人所不喜，是事白佛。佛言：「不應以小事
折伏沙彌。若折伏時應留一衣。」

[0350c22]  諸比丘不能  得簁藥物，佛言：「應作簁藥器。」

[0350c23]  給孤獨居士施  僧褥，諸比丘言：「佛未聽我受。」是事白佛，佛  言：「僧得受，一人亦得受。」

[0350c25]  又問：「佛先說床脚  下安高八指榰。云何床脚下著八指榰？」佛  言：「若床脚減八指者應著木榰。」

[0350c27]  有比丘先  取價與他藥吐下，是人即死，有比丘謂言：「汝  犯波羅夷。」「何以故？」答言：「先取價與他下藥。」是
比丘心疑：「將不犯波羅夷耶？」是事白佛，佛知  故問：「汝以何心與？」答言：「憐愍故與。」佛言：「無  罪。」佛言：「從今不得先取價與他藥。犯者，得
突吉羅。」

[0351a04]  有比丘從憍薩羅共估客向舍衛  國。時賊來劫，估客纔得活命，是估客為  賊所剝。纔得活命已，諸比丘拾他衣取，心
疑將不犯波羅夷耶？是事白佛，佛言：「無罪。」

[0351a07]  憍  薩羅國有天祠舍，有塚以血污灑，有諸比  丘從憍薩羅遊行向舍衛國，右遶此塚、左  遶祠舍。時天祠主言：「大德！何以右繞塚、左遶
祠？」答言：「我謂是佛塔、聲聞塔。」諸比丘不知  云何？以是事白佛，佛言：「若塚、若天祠，不必  右遶、亦不必左遶，但隨道行。」

[0351a13]  有比丘飢餓時  至親里家，四五日住已言：「我欲還去。」「何故去？」  如先說。

[0351a15]  六群比丘授無鉢人戒，是六群常與  十七群共諍，六群次守僧坊。十七群次與迎  食，往語六群弟子言：「取鉢來，與汝迎食。」答
言：「無鉢。」語言：「汝無鉢受戒耶？」答言：「爾。」又言：  「汝是大力勢人無鉢受戒。」是比丘聞是事心  不喜，是事白佛，佛言：「從今不得授無鉢人戒。
犯者，得突吉羅。」

[0351a21]  有二比丘共鬪，一比丘書  他鉢作字，著婬女門前。時有識字婆羅門居  士入是舍，見鉢有字作是言：「比丘亦入是舍。」
比丘聞是語心不喜，是事白佛，佛言：「從今不  得鉢上作字。若鉢上作字者，突吉羅。如鉢，一  切餘物亦爾。不犯者，作幟。」

[0351a26]  有外道信心欲  出家，往到比丘所言：「大德！與我出家。」問言：  「有鉢無。」答言：「無鉢。」「我等不得與無鉢人出家。」
聞是語已還去，斷出家因緣。諸比丘不知云  何？以是事白佛，佛言：「不得先問鉢，度出家  已求鉢。」

[0351b02]  給孤獨居士施僧被，諸比丘不受：「佛  未聽我受。」是事白佛，佛言：「僧得受，一人亦受。」

[0351b04]  有居士兒出家，是居士得病，語諸親里：「我若  死後財物與我兒。」語已命終。此兒後還家看，  坐已共相問訊，諸親里言：「汝父臨死時作是
言：『我死後財物與兒。』」比丘答言：「佛未聽我受  死後布施。」是比丘不知云何？是事白佛，佛  言：「我先為比丘故說，不為白衣。應隨意取。」

[0351b09]  有  比丘二月遊行，與六群比丘知識，即以衣寄  六群。六群問言：「何去？」答言：「我欲二月遊  行。」如先說。

[0351b12]  爾時助調達比丘尼，語白衣言：「我  共汝作婚姻。」諸居士言：「汝是出家人，云何共  我作婚姻？」諸比丘尼不知云何？是事白佛，佛
言：「從今比丘尼，不得語白衣共作婚姻。若  語者，突吉羅。」

[0351b16]  有一比丘，先與居士衣價，是比  丘後命終。諸比丘不知云何？是事白佛，佛言：  「應索物，取與僧分。」

[0351b18]  有比丘先取他衣未與價，  是比丘後命終，是居士到比丘所言：「大德，是  比丘先取我衣，未與我價。」諸比丘答言：「是比
丘生時何不來索？」諸比丘不知云何？是事白  佛，佛言：「若是衣故在者應還。若無者應賣衣  鉢還。」

[0351b23]  六群比丘，與白衣作義仲取髮、取華。  諸白衣呵責言：「汝等出家人，何用此義仲用  取髮、取華為？」諸比丘聞是事白佛，佛言：「從今
不得作義仲截髮、取華。犯者，突吉羅。」

[0351b26]  六群比  丘與一比丘作善知識，是比丘寄一比丘鉢  與六群，是鉢中道破。是比丘見六群時，作
是念：「我若不疾語者，或多索價。」便言：「某甲  比丘寄我鉢與汝，是鉢中道破。」六群言：「是汝  鉢不破，破我鉢。汝償我來。」是比丘不知云何？
是事白佛，佛言：「若好心捉破者，不應從責  償。」

[0351c04]  有比丘用未熏鉢食，放地剝落垢生。是  事白佛，佛言：「應熏。」時比丘取鉢放地，四邊  著牛屎燒時破。是事白佛，佛言：「應作熏鉢
爐。」作已放地燒，燒時融壞。是事白佛，佛言：  「先下著灰。」著灰已污鉢。是事白佛，佛言：「應以  石支。」支時不周匝遮，爐風入故皺起。是事
白佛，佛言：「應周匝好遮。」

[0351c11]  給孤獨居士往到佛所，頭面作禮一面坐  已，白佛言：「世尊！若世尊遊行人間教化時，我  恒渴仰欲見佛，願世尊與我少物使得供養。」
佛即與髮爪甲：「汝供養是。」即白佛言：「世尊！聽  我以髮爪起塔。」佛言：「聽起。」又言：「佛聽我以赤  色、黑色、白色塗壁不？」佛言：「聽以赤色、黑色、白
色塗壁。」又言：「佛聽我畫塔者善。」佛言：「除男女  和合像，餘者聽畫。」有人作蓋供養，無安蓋處。  佛言：「應釘橛安。」時塔戶無扇，牛鹿獼猴狗等
入。以是事白佛，佛言：「應作戶扇。」「佛聽我戶前  施欄楯者善。」以是事白佛，佛言：「聽作。」「佛聽我  周匝施欄楯者善。」以是事白佛，佛言：「聽作。」是
中無著華處，是事白佛，佛言：「聽作安華物。」著  華已器滿，佛言：「應施曲橛。」施曲橛亦滿，佛  言：「應周匝懸繩。」時居士作是念：「佛聽我作摩
尼珠鬘、新華鬘者善。」以是事白佛，佛言：「聽作。」  又作是言：「佛聽我作窟者善。」佛言：「聽作。」又  言：「佛聽我窟中作塔者善。」佛言：「聽窟中起
塔。」「佛聽我施窟門者善。」是事白佛，佛言：「聽作。」  「佛聽我覆窟中塔者善。」佛言：「聽覆。」「佛聽我出
舍栿頭者善。」佛言：「聽出。」「佛聽我安櫨拱者善。」  佛言：「聽作。」「佛聽我施柱作塔者善。」佛言：「聽  作。」「佛聽我以彩色赭土、白灰莊嚴塔柱者善。」
佛言：「聽莊嚴柱。」「佛聽我畫柱塔上者善。」佛言：  「除男女合像，餘者聽作。」

[0352a06]  爾時給孤獨居士信  心清淨，往到佛所頭面作禮一面坐已，白佛  言：「世尊！如佛身像不應作，願佛聽我作菩薩
侍像者善。」佛言：「聽作。」又作是言：「佛本在家  時，引幡在前。願佛聽我作引幡在前者善。」佛  言：「聽作。」「佛聽我塔前作高垛安師子者善。」佛
言：「聽作。」「佛聽師子四邊作欄楯者善。」佛言：「聽  作。」「佛聽我以銅作師子者善。」是事白佛，佛言：  「聽作。」「佛聽銅師子上繫幡者善。」是事白佛，佛
言：「聽繫。」「佛聽我以香華燈伎樂供養者善。」是  事白佛，佛言：「聽作。」「佛聽我以香華油塗塔地  者善。」是事白佛，佛言：「聽香華油塗塔地。」「佛聽
我作安華垛者善。」佛言：「聽作。」「佛聽我作安燈  處者善。」佛言：「聽作。」「佛聽我作團堂者善。」佛  言：「聽作。」「佛聽堂上安木懸幡者善。」佛言：「聽
作。」

[0352a22]  時給孤獨居士，親里相識舉物人，莊嚴男女，  盤案上著華香瓔珞，遣至居士家。居士見已  作是念：「此物在前行者善。」以是事白佛，佛言：
「聽。」「佛聽我作香爐在前行者善。」佛言：「聽在前  行。」有諸外道，主嫉妬心，見已呵責言：「如送死  人。」是居士作是念：「佛聽我像前作伎樂者善。」
以是事白佛，佛言：「聽作。」

[0352a28]  爾時給孤獨居士信  心清淨，作是念：「以何方便，得集大眾供給衣  食？」往白佛言：「願佛聽我集大眾食者善。」佛言：
「聽集大眾食。」作是言：「佛聽我供養塔時與大  眾食者善。」是事白佛，佛言：「聽作。」「佛聽我作般  闍于瑟會者善。」是事白佛，佛言：「聽作般闍于
瑟會。」「佛聽我作六年會者善。」是事白佛，佛言：  「聽作。」「佛聽我正月十六日乃至二月十五日  作會者善。」是事白佛，佛言：「聽作。」「佛聽我寺中
作會者善。」是事白佛，佛言：「聽作。」時諸比丘  不次第入、不次第坐、不次第食、不次第起、  不次第去；有前入者、有行食時入者、有食時
入者、有食竟入者。佛言：「應唱時至。」唱時至聲  不遠聞，是事白佛，佛言：「應打揵搥。」打揵搥已  亦不遠聞，是事白佛，佛言：「應打鼓。」打鼓時在
地打鼓亦不遠聞，是事白佛，佛言：「在垛上打。」  垛上打時亦不遠聞，佛言：「應在高處打，使遠  處得聞時。」見大眾集多人來看，與供養塔物、
與四方僧物、與食物、與應分物。諸比丘不知  何者是塔物？何者四方僧物？何者食物？何者  應分物？是事白佛，佛言：「與物時使一比丘在
彼立看知分別：是塔物、四方僧物、食物、應分  物。」長老優波離問佛言：「世尊！是四種物：塔物、  四方僧物、食物、應分物，得錯互用不？」佛言：「不
得。」佛語優波離：「塔物者，不得與四方僧、不得  作食、不得分。四方僧物者，不得作食、不得  分、不得作塔。食物者，不得分、不得作塔、不
得與四方僧。應分物者，隨僧用。」

◎

[0352b27]  ◎一法初

[0352b28]  說一語竟，名為捨戒。云何說一語，名為捨戒？  謂言：「捨佛。」說是一語，名為捨戒。如是法、僧、
和上、阿闍梨、同和上阿闍梨、比丘、比丘尼、  式叉摩尼、沙彌、沙彌尼知：「我是白衣、我是沙  彌、我非比丘、我是外道、非沙門、非釋子，我不
受汝法。」說是一語，名為捨戒。

[0352c04]  若比丘多知識、  有力勢，所可說者人皆信用，眾所知識能供  給僧，非法說法、法說非法、非毘尼說毘尼、毘
尼說非毘尼、犯說不犯、不犯說犯、重說輕、輕  說重、無殘說殘、殘說無殘、非常所行事說  是常所行事、是常所行事說非常所行事、非
說言說、說言非說，是人得大罪。若比丘多知  識、有力勢，所可說者人皆信用，眾所知識  能供給僧，非法說非法、法說法、非毘尼說非
毘尼、毘尼說毘尼、犯說犯、非犯說非犯、重說  重、輕說輕、無殘說無殘、殘說殘、非常所行事  說非常所行事、是常所行事說是常所行事、
非說言非說、說言是說，是人得大功德。若比  丘多知識、有力勢，所可說者人皆信用，眾所  知識能供給僧，非法說法、法說非法，乃至
說言非說、非說言說，是人不能自利亦不利  他、不能益多人、不能憐愍眾生、不能利益安  樂天人。若比丘多知識、有力勢，所可說者人
皆信用，眾所知識能供給僧，非法說非法、  法說法，乃至非說言非說、說言是說，是人  能自利亦能利他、能益多人、憐愍眾生、利安
天人。若比丘多知識、有力勢，所可說者人皆  信用，眾所知識能供給僧，非法說法、法說  非法，乃至非說言說、說言非說，是人有罪有
犯有悔，心惱所作皆生悔心，非清淨、非解脫、  損減、不增長，自羞退沒人所輕毀，造諸罪  業。若比丘多所知識有力勢，所可說者人皆
信用，眾所知識能供給僧，非法說非法、法說  法，乃至非說言非說、說言說，是人無罪、無犯、  無悔、無惱，所作不悔、清淨解脫、不損減、得增
長，自身所作人所讚歎，造諸善業。

[0353a05]  如來出世  現毘尼法，不一時說戒，漸漸說。如來出世現  毘尼法，不一時破，漸漸破。有比丘多知識、有
力勢，所可說者人皆信用，眾所知識能供給  僧，於如來所現毘尼法中，更生異想。於文字  中更作相似文句，遮法、覆法、不隨順法、所說
不了，是邊人下賤人，無益於世，無男子行。若  比丘多知識、有力勢，所可說者人皆信用，眾  所知識能供給僧，於如來所現毘尼法中，不
生異想，於文字中不作相似文句，不遮法、不  覆法、隨順法、所說明了，是非邊人、非下賤人、  非無利益，有男子行。

[0353a17]  佛在釋迦國。大愛道往到佛所，在一面立已，  白佛言：「世尊！願壽一劫住世。」以是因緣故，  佛語大愛道：「不應如是讚歎如來。汝所讚歎
者，非好讚歎。不應以是讚歎如來，是非讚  歎如來法。有一法，令法滅亡沒，破僧故。

[0353a21]  「有  一法，法不滅、不亡、不沒，和合僧故。

[0353a22]  「有一法，  法滅亡沒，鬪故法滅亡沒，如是共諍相罵  相言故法滅亡沒。有一法，法不滅、不亡、不
沒，不鬪故法不滅、不亡、不沒，如是不共諍  不相罵不相言故，法不滅、不亡、不沒。

[0353a26]  「有一  法，法滅亡沒，貪故法滅亡沒。如是無厭多  欲、不知足，惡欲惡見故，法滅亡沒。有一法，
法不滅、不亡、不沒，不貪故法不滅、不亡、不  沒。如是有厭、少欲知足、不惡欲、不惡見故，法  不滅、不亡、不沒。

[0353b02]  「隨何方有比丘鬪，共諍、相罵、  相言，如是方不應聞，何況憶念？有如是鬪諍、  相罵、相言過故。隨何方有比丘鬪諍、相罵、相
言，更不應念，何況往到？多有鬪諍、相罵、相言  過故。隨何方有比丘，不鬪不諍、不相罵、不相  言，如是方應聞，何況不憶念？無是鬪諍相罵
相言過故。隨何方有比丘，不鬪不諍、不相罵、  不相言，如是方應更憶念，何況不往？無如是  鬪諍相罵相言過故。

[0353b10]  「隨何方有比丘，鬪諍相  罵相言，實知是處捨三法、受三法。捨三法者，  捨遮欲覺、捨遮瞋覺、捨遮嫉妬覺，是名捨三
法。受三法者，受欲覺、受瞋覺、受嫉妬覺，是名  受三法。多有是鬪諍、相罵、相言過故。隨何方  有比丘不鬪不諍、不相罵、不相言，實知是處
捨三法、受三法。捨三法者，捨欲覺、捨瞋覺、捨  嫉妬覺。受三法者，受遮欲覺、受遮瞋覺、受遮  嫉妬覺。無是鬪諍、相罵、相言過故。

[0353b18]  「隨何方有  比丘，鬪諍、相罵、相言，實知彼處捨三法、受三  法。捨三法者，捨遮欲想、捨遮瞋想、捨遮嫉妬
想，是名捨三法。受三法者，受欲想、受瞋想、受  嫉妬想，是名受三法。有是諸過，鬪諍、相罵、相  言故。隨何方有比丘不鬪、不共諍、不相罵、不
相言，實知彼處捨三法、受三法。捨三法者，捨  欲想、捨瞋想、捨嫉妬想，是名捨三法。受三法  者，受遮欲想、受遮瞋想、受遮嫉妬想，是名受
三法。無是鬪諍、相罵、相言過故。

[0353b27]  「隨何方有比  丘共鬪諍、相罵、相言，實知是處捨三法、受三  法。捨三法者，捨遮欲界、捨遮瞋界、捨遮嫉
妬界，是名捨三法。受三法者，受欲界、受瞋界、  受嫉妬界，是名受三法。有是鬪諍、相罵、相言  過故。隨何方有比丘不鬪諍、不相罵、不相言，
實知是處捨三法、受三法。捨三法者，捨欲界、  捨瞋界、捨嫉妬界，是名捨三法。受三法者，受  遮欲界、受遮瞋界、受遮嫉妬界，是名受三法。
無是鬪諍、相罵、相言過故。」  (一法竟)

二法初

[0353c09]  「有二法無智犯罪：不自見過、不悔是罪。有二  法有智犯罪：見過、見過已能悔是罪。

[0353c10]  「有二  犯：輕犯、重犯。更有二犯：有殘、無殘。更有二  犯：可向他悔過、可自心悔過。

[0353c12]  「有二眾：法眾、非  法眾。復有二眾：濁眾、清淨眾。

[0353c13]  「有二法故僧名  苦住：不樂住數數犯、不隨順教隨順惡法。

[0353c14]  「有  二無智：應悔不悔、不應悔便悔。有二智：應悔  便悔：不應悔不悔。

[0353c16]  「有二無智：有犯、有覆藏。有  二智：不犯、不覆藏。

[0353c17]  「無智覆藏者有二果：地獄、  餓鬼。有智不覆藏者有二果：人、天。」佛言：「我  有所說，不信受故，便覆藏。覆藏者，不得離生
老病死憂悲苦惱。我有所說能信受者，是名  不覆藏。不覆藏者，得離生老病死憂悲苦惱。

[0353c22]  「有二善：知犯、知悔過。

[0353c22]  「有二清淨：戒清淨、見清  淨。

[0353c23]  「有二非法見：非法見法、法見非法。有二法  見：非法見非法、法見法。

[0353c24]  「有二毘尼：貪欲毘尼、  瞋恚毘尼。有二毘尼：比丘毘尼、比丘尼毘尼。  有二毘尼：遍毘尼、不遍毘尼。

[0353c26]  「有二法多知識  人有過：非法作法、法作非法，是名有過。有二  法多知識人無過：非法作非法、法作法，是名  無過。

[0353c29]  「有二法斷事人有過：非法作法斷、法作  非法斷，是名有過。有二種斷事無過：非法作  非法斷、法作法斷，是名無過。

[0354a02]  「有二種說有過：  非法說法、法說非法，是名有過。有二說無過：  非法說非法、法說法。是名無過。

[0354a05]  「有二種法，教化人有過：非法作法教、法作  非法教，是名有過。有二法，教化人無過：非法  作非法教、法作法教，是名無過。

[0354a07]  「有二法，法  滅亡沒：有比丘疑法、疑毘尼，是名二法法  滅亡沒。有二法法不滅、不亡、不沒：不疑法、
不疑毘尼，是名二法法不滅、不亡、不沒。

[0354a10]  「有二  法法滅亡沒：有比丘教他非法、教他非毘  尼，是名二法法滅亡沒。有二法法不滅、不
亡、不沒：如法教、如毘尼教，是名二法法不滅、  不亡、不沒。

[0354a14]  「有二事故佛斷別眾食利益檀  越：不令惡比丘得力、清淨眾得安樂。有二  事故世尊作苦切羯磨：令惡人不得力、清淨
人得力。如是依止羯磨、驅出羯磨、下意羯磨、  不見擯不作擯、惡邪不除擯、別住摩那埵、本  日治出罪、令惡人不得力、清淨人得力。

[0354a19]  「有二  法鬪諍：非法言法、法言非法，是名二法鬪諍，  相罵相言不止：種種相言、不用毘尼法、僧破
僧惱僧別僧異。有二法不鬪諍：非法言非法、  法言法。如是不鬪諍、不相罵、不相言，止不種  種相言，用毘尼法，僧不破僧不惱僧不別僧  不異。

[0354a25]  「有二事故，世尊教作和上：現得清淨持  戒、後得安樂梵行久住。如是阿闍梨、共行弟  子、近行弟子沙彌、教誡比尼波羅提木叉、
說波羅提木叉、遮波羅提木叉自恣、自恣人  遮自恣、證他罪令他憶罪，  覉  繫羯磨、共要羯  磨、聽聽羯磨、聽白羯磨，皆現得清淨持  戒，後得安樂梵行久住。

[0354b02]  「有二事故世尊說現  前毘尼：現得清淨持戒、後得安樂梵行久住。  如是憶念毘尼、不癡毘尼、自言毘尼、覓罪相
毘尼、多覓毘尼、布草毘尼，是亦現得清淨持  戒，後得安樂梵行久住。

[0354b06]  「有二事故世尊說苦  切羯磨：現得清淨持戒。後得安樂梵行久住。  如是依止羯磨、驅出羯磨、下意羯磨、不見擯、
不作擯、惡邪不除擯、別住、摩那埵、本日治、出罪  羯磨，是亦現得清淨持戒，後得安樂梵行久  住。

[0354b11]  「有二謗佛：非法言法、法言非法。有二不謗  佛：非法言非法、法言法。

[0354b12]  「有二出佛過：非法  言法、法言非法。有二不出佛過：非法言非法、  法言法。

[0354b14]  「有二不隨佛語：非法言法、法言非  法。有二隨佛語：非法言非法、法言法。

[0354b15]  「有二不  隨毘尼：非法言法、法言非法。有二隨毘尼：非  法言非法、法言法。

[0354b17]  「有二罪：非法言法、法言非  法。有二無罪：非法言非法、法言法。

[0354b18]  「有二棄：  自作棄所須、和合僧如法棄所須。有二不棄：  自作不棄所須、和合僧如法不棄所須。

[0354b20]  「有二  不共住：自作不共住、和合僧如法與不共住。  有二共住：自作共住、和合僧如法與共住。

[0354b22]  「有  二不共住有過：自作不共住、和合僧如法與  不共住。有二共住無過：自作共住、和合僧如  法與共住。

[0354b25]  「有二損：自作損、和合僧如法與損。  有二不損：自作不損、和合僧如法與不損。

[0354b27]  「有二狂人與癡羯磨：有念者，有不念者。有二  本先狂、有二呪狂、有二藥狂、有二心狂、有二  苦痛狂。

[0354b29]  「有二白法護世間，有慚、有愧。若是二  白法慚愧，不護世間者，則不分別父母、兄弟、  姊妹、兒女、親里，則破人法，如牛羊、鷄狗、野干、
鳥獸。若是二白法慚愧，在世間者，則分別父  母、兄弟、姊妹、兒女、親里，不破人法，非如牛羊  雞狗野干鳥獸。無是慚愧，有白法者，終無
是處。心無白法，但有生死無有解脫。有是慚  愧，白法在心即得清淨，則不生死度生死岸，  更不受有。」  (二法竟)

◎

十誦律卷第四十八

[0354c10]  給孤獨居士往到佛所，頭面作禮一面  坐已，白佛言：「世尊！若世尊遊行人間教化  時，我恒渴仰欲見佛，願世尊與我少物使
得供養。」佛即與髮指甲：「汝供養是。」即白佛  言：「世尊！聽我以髮爪起塔。」佛言：「聽起。」又  言：「佛聽我以赤色、黑色、白色塗壁。」佛言：「聽
以赤色、黑色、白色塗壁。」又言：「佛聽我畫塔  者善。」佛言：「除男女合像，餘者聽畫。」又人作  蓋供養，無安蓋處，佛言：「聽打橛安。」時塔
戶無扉，牛鹿獼猴狗等入。是事白佛，佛言：  「應作戶扉。」「佛聽我戶前施欄楯者善。」佛言：  「聽汝作欄楯。」「佛聽我周匝作欄楯者善。」是
事白佛，佛言：「聽汝作周匝欄楯。」是中無著  華處，是事白佛，佛言：「聽作安華物。」著華已  器滿，佛言：「應施曲橛。」亦滿，佛言：「應周匝懸
繩。」時居士作是念：「佛聽我作摩尼珠鬘新  華鬘者善。」佛言：「聽作摩尼珠鬘、新華鬘。」作  是言：「佛聽我作窟者善。」佛言：「聽作窟。」又
言：「佛聽我窟中作塔者善。」佛言：「聽窟中起  塔。」「佛聽我施窟門者善。」是事白佛，佛言：「聽  施窟門。」「佛聽我覆窟中塔者善。」佛言：「聽覆
窟中塔。」「佛聽我出舍伏頭者善。」佛言：「聽出  舍伏頭。」「佛聽我安櫨栱者善。」佛言：「聽作安  櫨栱。」「佛聽我施柱作塔者善。」佛言：「聽施
柱作塔。」「佛聽我以彩色赭土、白灰莊嚴塔  柱者善。」佛言：「聽彩色赭土、白灰莊嚴柱。」  「佛聽我畫柱上塔上者善。」佛言：「除男女合  像，餘者聽畫作。」

[0355a08]  爾時給孤獨居士，信心清  淨往到佛所，頭面作禮一面坐已，白佛言：  「世尊！如佛身像不應作願，佛聽我作菩薩
侍像者善。」佛言：「聽作菩薩像。」又作是言：「佛  本在家時，引旛在前，願佛聽我作引旛在  前者善。」佛言：「聽作引旛在前。」「佛聽我塔前
作高垛安師子者善。」佛言：「聽作高垛安  師子。」「佛聽師子四邊作欄楯者善。」佛言：「聽  汝師子四邊安欄楯。」「佛聽我以銅作師子
者善。」是事白佛，佛言：「聽汝銅作師子。」「佛聽  我銅師子上繫旛者善。」是事白佛，佛言：「聽  汝銅師子上繫旛。」「佛聽我以香華燈妓樂
供養者善。」是事白佛，佛言：「聽汝香華燈  妓樂供養。」「佛聽我以香華油塗塔地者善。」  是事白佛，佛言：「聽香華油塗塔地。」「佛聽我
作安華垛者善。」佛言：「聽汝作安華垛。」  「佛聽我作安燈處者善。」佛言：「聽汝作安燈  處。」「佛聽我作團堂者善。」佛言：「聽汝作團
堂。」「佛聽我堂上安木懸旛者善。」佛言：「聽汝  堂上安木懸旛。」

[0355a27]  爾時給孤獨居士，親里相  識舉物人，莊嚴男女，盤桉上著華香瓔珞，  遣至居士家。居士見已作是念：「此物在前
行者善。」是事白佛，佛言：「聽汝盤桉上著華  香瓔珞在前行。」「佛聽我作香爐在前行者  善。」佛言：「聽汝香爐在前行。」有諸外道，生嫉
妬心，見已呵責言：「如送死人。」是居士作是  念：「佛聽我像前作妓樂者善。」是事白佛，  佛言：「聽作妓樂。」

[0355b07]  爾時給孤獨居士，信心清淨作是念：「以何  方便得集大眾供給衣食？」往白佛言：「願佛  聽我集大眾食者善。」佛言：「聽集大眾食。」作
是言：「佛聽我供養塔時，與大眾食者善。」是  事白佛，佛言：「聽供養塔時與大眾食。」「佛聽  我作般闍于瑟會者善。」是事白佛，佛言：
「聽作般闍于瑟會。」「佛聽作六歲會者善。」是  事白佛，佛言：「聽作六歲會。」「佛聽我正月  十五日至二月十五日作會者善。」是事白
佛，佛言：「聽作。」「佛聽我寺中作會者善。」是事  白佛，佛言：「聽汝寺中作會。」時諸比丘，不次  第入、不次第坐、不次第食、不次第起、不次
第去、有前入者、有行食時入者、有食時入  者、有食竟入者，佛言：「應唱時至。」唱時至聲  不遠聞，是事白佛，佛言：「應打犍椎。」打犍椎
已亦不遠聞，是事白佛，佛言：「應打鼓。」打時  在地打鼓亦不遠聞，是事白佛，佛言：「在  垛上打。」垛上打時亦不遠聞，佛言：「應在
高處打，使遠處得聞見。」時大眾集，多人來  看，與供養塔物、與四方僧物、與食物、與應  分物。諸比丘不知何者是塔物？何者四方
僧物？何者食物？何者應分物？是事白佛，佛  言：「與物時使一比丘在彼立看知分別：是  塔物、四方僧物、食物、應分物。」長老優波
離問佛言：「世尊！是四種物：塔物、四方僧物、  食物、應分物，得錯互用不？」佛言：「不得。」佛語  優波離：「塔物者，不得與四方僧、不得作食、
不得分。四方僧物者，不得作食、不得分、不  得作塔。作食物者，不得分、不得作塔、不得  與四方僧。應分物者，隨僧用。」

* * *

【經文資訊】大正藏第 23 冊 No. 1435 十誦律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
