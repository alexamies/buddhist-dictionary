誡初心學人文
[1004b06]  夫初心之人。須遠離惡友親近賢善。受五戒  十戒等。善知持犯開遮。但依金口聖言。莫順  庸流妄說。既已出家參陪清眾。常念柔和善
順不得我慢貢高。大者為兄小者為弟。儻有  諍者兩說和合。但以慈心相向。不得惡語傷  人。若也欺凌同伴論說是非。如此出家全無
利益。財色之禍甚於毒蛇省己知非常須遠  離。無緣事則不得入他房院。當屏處不得強  知他事。非六日不得洗浣內衣。臨盥漱不得
高聲涕唾。行益次不得搪揬越序。經行次不  得開襟掉臂。言談次不得高聲戲笑。非要事  不得出於門外。有病人須慈心守護。見賓客
須欣然迎接。逢尊長須肅恭迴避。辦道具須  儉約知足。齋食時飲啜不得作聲執放。要須  安詳不得舉顏顧視。不得欣厭精麁。須默無
言說。須防護雜念。須知受食但療形枯為成  道業。須念般若心經觀三輪清淨不違道用。  赴焚修須早暮勤行自貴懈怠。知眾行次不
得雜亂。讚唄呪願須誦文觀義。不得但隨音  聲。不得韻曲不調。瞻敬尊顏不得攀緣異境。  須知自身罪障猶如山海。須知理懺事懺可
以消除。深觀能禮所禮皆從真性緣起。深信  感應不虛影響相從。居眾寮須相讓不爭。須  遞相扶護。慎詳論勝負。慎聚頭閑話。慎誤著
他鞋。慎坐臥越次。對客言談不得揚於家醜。  但讚院門佛事。不得詣庫房見聞雜事自生  疑惑。非要事不得遊州獵縣。與俗交通令他
憎嫉失自道情。儻有要事出行。告住持人及  管眾者。令知去處。若入俗家切須堅持正念。  慎勿見色聞聲流蕩邪心。又況披襟戲笑亂
說雜事。非時酒食妄作無礙之行深乖佛戒。  又處賢善人嫌疑之間。豈為有智慧人也。住  社堂慎沙彌同行。慎人事往還。慎見他好惡。
慎貪求文字。慎睡眠過度。慎散亂攀緣。若遇  示師陞座說法。切不得於法作懸崖想生退  屈心。或作串聞想生容易心。當須虛懷聞之。
必有機發之時。不得隨學語者但取口辦。所  謂蛇飲水成毒。牛飲水成乳。智學成菩提。愚  學成生死是也。又不得於主法人生輕薄想。
因之於道有障。不能進修切須慎之。論云。如  人夜行罪人執炬當路。若以人惡故不受光  明。墮坑落塹去矣。聞法之次如履薄氷。必須
側耳目而聽玄音。肅情塵而賞幽致。下堂後  默坐觀之。如有所疑博問先覺。夕惕朝詢不  濫絲髮。如是乃可能生正信。以道為懷者歟。
無始習熟愛欲恚癡纏綿意地。暫伏還起如  隔日瘧。一切時中直須用加行方便智慧之  力痛自遮護。豈可閑謾遊談無根虛喪天日。
欲冀心宗而求出路哉。但堅志節責躬匪懈。  知非遷善改悔調柔。勤修而觀力轉深。鍊磨  而行門益淨。長起難遭之想道業恒新。常懷
慶幸之心終不退轉。如是久久自然定慧圓  明見自心性。用如幻悲智還度眾生。作人天  大福田。切須勉之。泰和乙丑冬月。海東曹溪  山老衲知訥誌。

皖  山正凝禪師示蒙山法語

[1005a04]  師見蒙山來禮。先自問云。爾還信得及麼。山  云。若信不及不到這裏。師云。十分信得更要  持戒。持戒易得靈驗。若無戒行如空中架樓
閣。還持戒麼山云。見持五戒。師云。此後只  看箇無字。不要思量卜度。不得作有無解會。  且莫看經教語錄之類。只單單提箇無字。於
十二時中四威儀內。須要惺惺如猫捕鼠如  鷄抱卵無令斷續。未得透徹時。當如老鼠咬  棺材相似不可改移。時復鞭起疑云。一切含
靈皆有佛性。趙州因甚道無意作麼生。既有  疑時默默提箇無字迴光自看。只這箇無字  要識得自己。要識得趙州。要捉敗佛祖得人
憎處。但信我如此說話。驀直做將去。決定有  發明時節。斷不誤爾。云云。

東山崇藏主送子行脚法語

[1005a19]  大凡行脚須以此道為懷。不可受現成供養  了等閑過日。須是將生死二字釘在額上。十  二時中裂轉面皮。討箇分曉始得。若秖隨群
逐隊打空過時。他時閻羅老子打算飯錢。莫  道我與爾不說。若做工夫須要日日打算時  時點檢。自轉鼓起來至二更看。那裏是不得
力處。那裏是打失處。那裏是不打失處。若如  此做將去。定有到家時節。有一般辦道之人  經不看佛不禮。纔上薄團便打瞌睡。及至醒
來又且胡思亂想。纔下禪床便與人打雜交。  若如此辦道至彌勒下生。也未有入手底時  節。須是猛著精彩提起一箇無字。晝三夜三
與他廝睚。不可坐在無事甲裏。又不可執在  蒲團上死坐。須要活弄。恐雜念紛飛起時千  萬。不可與他廝鬪轉鬪轉急。多有人在這裏
不識進退解免不下。成風成顛壞了一生。須  向紛飛起處輕輕放下打一箇。轉身下地行  一遭。又上床開兩眼揑雙拳。竪起脊梁依前
提起。便覺清涼。如一鍋湯攙下一杓冷水相  似。但如此做工夫。日久月深自有到家時節。  工夫未得入手。莫生煩惱。恐煩惱魔入心。若
覺省力不可生歡喜。恐歡喜魔入心。種種病  痛言之不盡。恐眾中有老成兄弟辦道者。千  萬時時請益。若無將祖師做工夫底言語看
一遍。如親見相似。而今此道難得其人。千萬  向前望汝早早打破漆桶歸來為我揩背。至  囑至囑。

蒙山和尚示眾語

[1005b18]  若有來此同甘寂寥者。捨此世緣除去執著  顛倒。真實為生死大事。肯順庵中規矩。截斷  人事隨緣受用。除三更外不許睡眠。不許出
街。不許赴請。未有發明不許看讀。非公界請  不許閱經。如法下三年工夫。若不見性通宗。  山僧替爾入地獄。

後跋

[1005b27]  夫心者。是世間出世間萬法之總相也。萬法  即是心之別相。然其別有五。一肉團心。狀如  蕉蕾。生色身中。係無情攝。二緣慮心。狀若野
燒。忽生忽滅。係妄想攝。三集起心。狀如草  子。埋伏識田。係習氣攝。四賴耶心。狀如良  田。納種無厭。係無明攝。五真如心。狀同虛
空。廓徹法界。係寂照攝。已上五心。前四皆  妄念念生滅後一是真。三際一如。若不揀辯  分明。猶恐認妄為真。其失非小。故引佛經祖
語。問辯徵釋。開示迷妄根源。指陳修證本末。  次第一十六章。始於正信。終乎所往。深明真  心之捷徑。故名直說。予獲是書。僅十餘載。朝
夕觀覽。以為棲神之祕要。一日出示眾。信善  士感節庵。居士陳普忠。慨然樂施綉梓流傳。  庶修心之士觀之者。感悟真心之妙。逈出直  說之表也。是為跋。

[1005c14]  正統十二年歲在丁卯。臘月八日大天界蒙  堂比丘。

* * *

【經文資訊】大正藏第 48 冊 No. 2019B 誡初心學人文  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
