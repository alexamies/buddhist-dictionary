大般涅槃經集解卷第六十一
[0567b07]  廣辨轉障義  廣釋修身義舉四蛇一篋為喻  廣釋修戒義　廣釋修心義  廣釋修慧義　重明修身戒心慧義  重明轉重為輕轉輕為重義
師子吼重舉六事為難謂不須修道  佛舉恒河七人譬明應須修道廣答前難  明佛性常故不在因中如十二因緣無  定住處

師子吼品之第八

[0567b17]  師子吼菩薩言世尊  (至)  地獄重報現世輕受。

[0567b18]  案。僧亮曰。上說愚智二譬。未說二人所行。今  說身戒心慧。是智者所行。以證道能轉障也。  僧宗曰。此下廣明二種善惡業相也。謂人用
如此業則轉。用如此業。則不轉也。寶亮曰。此  下第三廣上二人所行之法也。將明所行法  故。一往先舉二人也。就此中。明清淨梵行。凡
有三種也。若依今日經教。修身戒心慧。一切  業悉不定。修身者。作四念處觀。修戒者淨身  口意。得正語正業戒。修身者。得釋定。修慧
者。入無漏解。若修此四法。則轉重業而輕受。  論此義實難解。若修相善。遏重用輕。理亦可  然。而今修此四法。乃是無漏。初無漏力。自能
治重者。餘輕業非已家之力。自人天中受。何  轉之有。理實無輕。今有此言。為於愚人。愚人  既聞此之說。便欲勤修。若修此四成就。則重
者先遣也。餘業在人天中受者。本是向者。重  家之眷屬。凡作此重業。要有方便。非忽然頓  重。若使無向四法。莫問輕重。並受地獄報。今
既修四力。所餘輕者。不能獨得重報。於人天  輕受。故云轉重為輕。轉輕為重義亦然。輕業  本應得人天。既無心戒力。遂將此業。在三塗  中受。亦非輕業得重處也。

[0567c11]  佛言一切眾生凡有二種  (至)  身戒心慧是名愚  癡。

[0567c12]  案。僧亮曰。下有復次。明此四法寄一深  淺廣略為辭耳。此且總判愚智二途也。辨修  不修也。

[0567c15]  云何名為不修身  (至)  不修聖行名不修慧。

[0567c15]  案。  僧亮曰。第一翻。五根是身業。亦是煩惱。導首  故說也。

[0567c18]  復次不修身者不能具足  (至)  不修慧者不修梵  行故。

[0567c19]  案。僧亮曰。第二翻。戒以防身。戒不具  足。謂不修身也。

[0567c21]  復次不修身者不能觀身  (至)  不善護心名不修  慧。

[0567c22]  案。僧亮曰。第三翻。就觀門為義。

[0567c23]  復次不修身者不能深觀  (至)  不能具足般若波  羅蜜。

[0567c24]  案。僧亮曰。第四翻。就無常門。為義也。

[0567c25]  復次不修身者貪著我身  (至)  不能分別善惡等  法。

[0567c26]  案。僧亮曰。第五翻。重明上不觀為果也。

[0567c27]  復次不修身者不斷我見  (至)  不修慧者不斷癡  心。

[0567c28]  案。僧亮曰。第六翻。不斷身見。故不名修  也。寶亮曰。上來至此就相涉之義以明四法。  若能行此四法。必得其所者。則成智人也。

[0568a02]  復次不修身者不能觀身  (至)  往日供給衣食之  恩。

[0568a03]  案。僧亮曰。第七翻。不能觀身。五種過  患。此有五階。明五門也。此總明五門過患也。  寶亮曰。此下訖金翅鳥。第二歷別明四法也。

[0568a06]  善男子譬如有王畜四毒蛇  (至)  若一大瞋則能  壞身。

[0568a07]  案。僧亮曰。譬苦門也。

[0568a08]  善男子如人久病應當至心  (至)  一切眾生身亦  如是。

[0568a09]  案。僧亮曰。譬無常門。

[0568a10]  善男子亦如芭蕉內無堅實一切眾生身亦如  是。

[0568a11]  案。僧亮曰。譬空無性門也。

[0568a12]  善男子如蛇鼠狼各各相於  (至)  眾生四大亦復  如是。

[0568a13]  案。僧亮曰。譬不自在門也。

[0568a14]  善男子譬如鵝王不樂塚墓  (至)  作如是觀不名  修身。

[0568a15]  案。僧亮曰。凡七譬。不淨門也。七種  者。一種子不淨。二住處不淨。三出門不淨。四  體性不淨。五九孔不淨。六諸虫不淨。七污淨
物衣服。

[0568a19]  不修戒者善男子若不能觀  (至)  如是觀者名不  修戒。

[0568a20]  案。僧亮曰。惡者不見其過。善者能識  其罪。身應觀其過。戒慧應識其能也。

[0568a22]  不修心者不能觀心  (至)  不能如是觀者名不修  心。

[0568a23]  案。僧亮曰。著相之心。眾患之主。

[0568a24]  不修慧者不觀智慧  (至)  不能如是觀者不名修  慧。

[0568a25]  案。僧亮曰。真慧佛菩薩母。有能修習名  種子也。

[0568a27]  善男子第一義中  (至)  若有如是見者名不修慧。

[0568a28]  案。僧亮曰。第七翻。此最深也。身是假也。  戒心慧亦如是。寶亮曰。此下正明修。此四法  得所之意也。謂若妄修者。則此四速成。如其
有存。雖行無益。此第一義。非空之第一也。但  明凡夫有執實之計心。據此為第一耳。若見  身是實。不從因緣作如斯。修身非謂修也。餘  亦如此也。

[0568b06]  善男子若有不修身戒心慧  (至)  若似地獄有何  苦事。

[0568b07]  案。僧亮曰。謂不修四法。定取罪相。言  是我有。雖聞智說。不生恐怖也。

[0568b09]  譬如蒼蠅為唾所粘  (至)  是人罪業亦復如是。

[0568b10]  案。僧亮曰。重顯愚人。  覆  藏不悔。遂長小成  大。舉三譬以為喻也。

[0568b12]  師子吼菩薩言世尊是人何故令現輕報轉地  獄受。

[0568b13]  案。僧亮曰。上說不修四事。未說所以  不修。欲明具下諸惡。故登問也。寶亮曰。上  已廣略六門。此四法竟。今此下第七更舉二
人結句。廣辨愚人之惡。略明智人之善也。

[0568b17]  佛言善男子一切眾生  (至)  現世輕報地獄重受。

[0568b18]  案。僧亮曰。舉兩翻五事。釋所以不修四事。  而能轉輕為重。

[0568b20]  師子吼言世尊何等人能轉地獄報現世輕受。

[0568b21]  案。僧亮曰。向明愚者之失。今明智者之得。  是以次有諮也。

[0568b23]  善男子若有修集身戒心慧  (至)  地獄果報現世  輕受。

[0568b24]  案。僧亮曰。解空故罪。所以不除者。以  其人心不著故。

[0568b26]  是人設作極重惡業  (至)  能令地獄重報現世輕  受。

[0568b27]  案。僧亮曰。罪惡以橫生故。無根空解。以  從理故力大。是以真金雖少。猶勝積華。

[0568b29]  善男子以是義故非一切業  (至)  亦非一切眾生  定受。

[0568c01]  案。僧亮曰。總結上旨也。

[0568c02]  師子吼菩薩言世尊  (至)  悉不得是大般涅槃。

[0568c03]  案。僧亮曰。第六勸修也。以道能轉障。故勸修  也。有兩難。此第一若言業不定障而性是定  因者定勝不定。何故不以性故得耶。僧宗曰。
猶成前無性七執。謂若有性。則自然成佛。何  須勸修。正以勸修方得。故知得佛之時。始有  性也。凡有四段。第一五難。令因中無性。若必
有者。自然至佛。佛以七種人總答也。第二明  如來所見。真實明了。不同凡夫。凡夫如盲人  問象。如來則會中道。故不須勸也。第三出佛
性體。以驗不謬也。第四正勸令修也。寶亮曰。  若欲近離重障。遠取佛果。莫過修道。所以勸  也。

[0568c15]  世尊若一切眾生有佛性者  (至)  何須修集八聖  道耶。

[0568c16]  案。僧亮曰。第二難也。性是定因。因力  則強。強故不須修道相助也。寶亮曰。下去凡  五翻。上來至此。第一翻。師子吼難。若眾生有
正因佛性。何不率爾而得涅槃。而方修虛假  之緣因耶。

[0568c21]  世尊如此經中說有病人  (至)  何以故以佛性故。

[0568c22]  案。僧亮曰。此下有六事。證不修道。以成第  二難。此第一事舉經也。寶亮曰。第二翻。若眾  生有正因。正因之力。應自然成佛。何用修道。
下舉五事。以證成此難。明不假道力。

[0568c26]  世尊譬如日月無有能遮  (至)  不以修集聖道力  故。

[0568c27]  案。僧亮曰。此中舉三事。一舉日月自  然。至頞多山。二舉河必歸海。三舉闡提必入  地獄。皆不假因緣也。寶亮曰。此中舉三事為  證也。

[0569a02]  世尊若一闡提犯四重禁  (至)  非因修集然後得  也。

[0569a03]  案。僧亮曰。第五事明得菩提。不由修道。  乃關佛性。以證業不定障也。寶亮曰。第四事  也。

[0569a06]  世尊譬如磁石去鐵雖遠  (至)  是故不須勤修集  道。

[0569a07]  案。僧亮曰。第六事更無別法。直以性故。  兩吸鐵也。寶亮曰。此第五事也。

[0569a09]  佛言善哉善哉善男子  (至)  離諸怨賊受大快樂。

[0569a10]  案。僧亮曰。答初難也。七人皆具手足譬佛  性。習浮者度。不習不度。譬修道也。眾生亦  爾。皆有佛性。不修聖道。不得涅槃。是煩惱過
也。眾生以三事入生死。一以洗浴。譬斷煩惱。  二以恐怖。譬畏生死苦。三以採花。譬修功德  也。僧宗曰。下取闡提。上至諸佛。為七人也。
若為洗浴者。言無漏聖人。能永斷煩惱。如洗  浴去垢也。或為恐怖者。聲聞二乘。怖畏四魔。  或為採花凡夫。貪世五欲。以悅其情。此三種
人。各有所為。故同入河中。運其身手。明若凡  若聖。期心不同。故生死河中。各修其善。隨其  力用不同。故有七種之別也。寶亮曰。今將恒
河中。七人答第一難。如恒河邊。七人悉有手  足。若不習浮。不能得度。眾生雖有佛性。要久  習緣因善。方乃得成佛。云何難言。率爾行道。
而得佛耶。此中借恒河為譬者。用生死為河。  明眾生雖復在生死河中。要未識生死。及至  觀解信聖之語。方覺其過。故言入河。入河之
意。凡為三義。第一譬除煩惱。第二畏生死八  苦。第三如修萬善。此恒河中七人。雖盡曾為  一闡提來。要當時行異。第三人信常故畏行
成。資斯之解。仍得出生死也。

[0569b03]  善男子生死大河亦復如是  (至)  如恒河邊第一  人也。

[0569b04]  案。僧亮曰。第一人謂闡提也。

[0569b05]  善男子一闡提輩有六因緣  (至)  是故常沒三惡  道中。

[0569b06]  案。僧宗曰。初譬外凡夫。乃至闡提以  無智慧正見之心。不習修道之浮故。

[0569b08]  第二人者發意欲度  (至)  如恒河邊第二人也。

[0569b09]  案。僧亮曰。第二暫出還沒。不習浮者。本不修  戒定慧也。僧宗曰。雖復習觀。四意止而智力  未深。其人猶退。言沒已還出者。以其習觀見
理義為出。未可是名故。言出已復沒也。力大  故出者。既觀無常苦等。於外凡為大力也。不  習浮者。如觀力淺故也。

[0569b15]  第三人者發意欲度  (至)  如恒河邊第三人也。

[0569b16]  案。僧亮曰。譬得煖法已上也。僧宗曰。五根已  立。乃至見諦十五心已來。悉不退位也。

[0569b18]  第四人者發意欲度  (至)  如恒河邊第四人也。

[0569b19]  案。僧亮曰。譬四果也。僧宗曰。觀四方者。謂  四果人。觀諦平等也。住者習浮故不沒。小乘  不希更進。故如住也。不知出處。故觀方者。夫
真知出者。於生死化物。若巧方便。所以知出。  二乘不知大士之慧。故言不知出也。

[0569b24]  第五人者發意欲度  (至)  如恒河邊第五人也。

[0569b25]  案。僧亮曰。譬緣覺無自悟小勝聲聞也。僧宗  曰。緣覺也。言觀方已去者。其比於聲聞。根力  為勝。雖不向佛。以斷習而侵三界外惑。故義
言去也。

[0569b29]  第六人者發意欲度  (至)  如恒河邊第六人也。

[0569c01]  案。僧亮曰。譬菩薩也。僧宗曰。初地已上。乃  至十地也。淺處者。初地所斷。不及二乘。積因  已久。善力薰修。於一念中。稱量生死。其惑雖
在。而斷之不難。是則生死有崖。所以言之淺  處也。

[0569c06]  第七人者發意欲度  (至)  大高山者喻大涅槃。

[0569c07]  案。僧亮曰。譬佛也。僧宗曰。大山謂涅槃也。

[0569c08]  善男子是恒河邊如是諸人  (至)  一切眾生不得  涅槃。

[0569c09]  案。僧宗曰。悉具手足。不習浮者。雖有  佛性。不修習道。何由得佛耶。此譬既釋。則五  難自消。

[0569c12]  善男子譬如良醫  (至)  即得阿耨多羅三藐三菩  提。

[0569c13]  案。僧亮曰。手足習浮之因。不習戒定慧  故。不能渡河。

[0569c15]  善男子汝言眾生悉有佛性  (至)  不修聖道故不  得見。

[0569c16]  案。僧亮曰。答第二難也。先舉最後證。  謂譬菩提。灌綆汲取譬八聖道也。僧宗曰。舉  第五事別答。明有果如磁石故。豈可不須修
道耶。寶亮曰。答第二難。石能吸鐵。若緣不  具。則不能也。眾生亦爾。雖有佛性。若不修  道。則不得也。有人行曠野者。譬凡夫行生死
也。渴乏者。厭苦情發也。遇井者。涅槃經教  也。極深者。因果性理難知也。雖不見水。當知  必有。因果性雖難知。未來必有也。求覓灌
綆者。譬修道也。井雖有水。無灌不得。眾生佛  性。云何不修道而見耶。

[0569c27]  善男子如汝所說世有病人  (至)  諸菩薩等說如  是義。

[0569c28]  案。僧亮曰。答初證也。分段煩惱盡。任  運自成佛耳。僧宗曰。舉第三事也。所以言悉  差。乃為六住菩薩。豈是常流。而當不須脩耶。

[0570a02]  善男子譬如虛空於諸眾生  (至)  以定得故言一  切有。

[0570a03]  案。僧亮曰。下舉三事。非內非外。為譬  也。虛空非內外。而眾現用。佛性非內外。故眾  生必有用也。僧宗曰。就因而求。故言非有。不
離因而有果。故言非無也。非無因出者。要籍  了因乃見也。非此作此受者。非即身修因。即  身受果。非此作彼受者。捉一人終始。雖為不
同。而非止此身。修習緣因。未來乃見。義稱非  此作彼受也。彼作彼受者。非是異人修善。異  人見性也。非無作無受者。要須修因。其理不
得異。豈是終始無作。而不受果耶。寶亮曰。此  下第三歷正因性也。虛空非五陰內。亦非五  陰外。以得佛故。言眾生悉有耳。

[0570a15]  善男子譬如眾生造作諸業  (至)  時節和合而得  果報。

[0570a16]  案。僧亮曰。為因性得果為譬也。業非  內外者。如施非獨我故非內。得非受者故非  外也。是二中間。不可得故。非有非無也。施從
因得。非本無今有。不從外。來非無因出也。滅  故不一。非此作此受。續故不異。非此作彼受  也。由因得果。非無作無受。以時節和合。須眾  緣和合。得果報也。

[0570a23]  眾生佛性亦復如是  (至)  爾時得見不名為作。

[0570a24]  案。僧亮曰。從了因見。故非本無今有也。內謂  緣因。外謂正因。遍因無內外也。因中不可得。  故非有。從二因見。故非無也。亦非遍因。故非
此彼。非無因緣。以修道得見。故非餘來也。非  無因也。通答中間三證也。

[0570a29]  善男子汝言如磁石者  (至)  有佛無佛法界常住。

[0570b01]  案。僧亮曰。惑謂因能作果。今說因有故果  出。因不作異也。以薪不作火。故無有作者。以  薪無則火滅。故無有壞者也。僧宗曰。重答第
五問。仍釋異法合故。異法出生。豈關以佛性。  吸菩提耶。

[0570b06]  善男子若言佛性住眾生中  (至)  一切眾生悉有  佛性。

[0570b07]  案。僧亮曰。不以一法為體。無住法界。  總十八界也。入陰亦爾。十二因緣。遍在三世  無住處。名常。果入虛空亦爾。譬佛性非是一
法。圓取則得。偏執則失。四大亦無有業者。四  大力雖均等。至各不相似。四力皆等。堅濡色  異者。由因異果無作者也。

大般涅槃經集解卷第六十一

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
