拔一切業障根本得生淨土神呪(出小無量壽經)

劉宋天竺三藏求那跋陀羅奉　詔重譯

[0351c08] 南無阿彌多婆夜哆(多曷切)(一)　他伽哆(都餓切)(二)　夜哆地(途賣切)(三)　夜他阿彌利(上聲)(四)　都婆毘(五)　阿彌利哆(六)　悉眈婆毘(七)　阿彌利哆(八)　毘迦蘭諦(九)　阿彌利哆(十)　毘迦蘭哆(十一)　伽彌膩(十二)　伽伽那(十三)　枳多迦隷(十四)　莎婆訶(十五)

[0351c13] 若有善男子善女人能誦此呪者，阿彌陀佛常住其頂，日夜擁護，無令怨家而得其便，現世常得安隱，臨命終時任運往生。

◎
◎
阿彌陀經不思議神力傳(附隋錄，未詳作者)：

[0351c17] 昔長安僧叡法師、慧崇、僧顯、慧通，近至後周實禪師、景禪師、西河鸞法師等數百餘人，並生西方。西河綽禪師等，因見鸞法師得生淨土，各率有緣，專修淨土之業；綽師又撰西方記驗，名《安樂集》流行。

[0351c21] 又晉朝遠法師，入盧山三十年不出，乃命同志白黑有一百二十三人，立誓期於西方，鑿山銘願。至陳天嘉年，盧山珍禪師，於坐時見有數百餘人，共乘七寶華舫往西方，珍禪師遂求附載。其船上人報云：「法師雖講得《涅槃經》，亦大不可思議緣，法師未誦得《阿彌陀經》及呪，所以不得同去。」法師遂廢講業，日夜專誦《彌陀經》及呪，計應滿二萬遍。未終四七日前，夜向四更，有神人從西方送一白銀臺來空中，明過於日，告云：「法師壽終，當乘此臺往生阿彌陀國，故來相示，令知定生。」終時白黑咸聞，空中如奏音樂，并聞異香，數月聞香氣不歇。其夜峯頂寺僧眾，咸見一谷內有數十炬火大如車輪。

[0352a05] 尋驗古今，得生安樂世界者非一，多見化佛徒眾來迎靈瑞，如傳廣明，不可繁錄。因珍禪師於此經有驗，故略述此一條以悟來哲，助成往生之志。

[0352a09] 拔一切業障根本得生淨土神呪者，乃宋元嘉末年，求那跋陀重奉制譯，合計五十九字，一十五句。龍樹菩薩願生安養，夢感此咒。耶舍三藏誦此呪，天平寺銹法師從耶舍三藏口受此呪，其人云：「經本外國不來，若欲受持呪法，嚼楊枝、澡豆，漱口、然香，於佛像前胡跪合掌，日夜六時各誦三七遍，即滅四重、五逆、十惡、謗方等罪，悉得滅除。現世所求皆得，不為惡鬼神所惑亂。若數滿二十萬遍，即感得菩提牙生，若至三十萬遍即面見阿彌陀佛。」

【經文資訊】大正藏第 12 冊 No. 0368 拔一切業障根本得生淨土神咒
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供，CBETA 自行掃瞄辨識，黃金愛大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA