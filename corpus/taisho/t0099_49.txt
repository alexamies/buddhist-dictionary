雜阿含經卷第四十九

宋天竺三藏求那跋陀羅譯

（一二九四）

[0356b18] 如是我聞：

[0356b18] 一時，佛住舍衛國祇樹給孤獨園。

[0356b19] 時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0356b21] 時，彼天子說偈問佛：

「大力自在樂，　　所求無不得，
　何復勝於彼，　　一切所欲備？」

[0356b24] 爾時，世尊說偈答言：

「大力自在樂，　　彼則無所求，
　若有求欲者，　　是苦非為樂，
　於求已過去，　　是則樂於彼。」

[0356b28] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0356c02] 於是，天子聞佛所說，歡喜隨喜，稽首佛足，即沒不現。

（一二九五）

[0356c04] 如是我聞：

[0356c04] 一時，佛住舍衛國祇樹給孤獨園。

[0356c05] 時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0356c07] 時，彼天子說偈問佛：

「車從何處起？　　誰能轉於車？
　車轉至何所，　　何故壞磨滅？」

[0356c10] 爾時，世尊說偈答言：

「車從諸業起，　　心識能於車，
　隨因而轉至，　　因壞車則亡。」

[0356c13] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0356c16] 於是，天子聞佛所說，歡喜隨喜，稽首佛足，即沒不現。

（一二九六）

[0356c18] 如是我聞：

[0356c18] 一時，佛住舍衛國祇樹給孤獨園。

[0356c19] 時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0356c21] 時，彼天子白佛言：「世尊！拘屢陀王女修波羅提沙今日生子。」

[0356c22] 佛告天子：「此則不善，非是善。」

[0356c23] 時，彼天子即說偈言：

「人生子為樂，　　世間有子歡，
　父母年老衰，　　子則能奉養，
　瞿曇何故說，　　生子為不善。」

[0356c27] 爾時，世尊說偈答言：

「當知恒無常，　　純空陰非子，
　生子常得苦，　　愚者說言樂。
　是故我說言，　　生子非為善，
　非善為善像，　　念像不可念。
　實苦貌似樂，　　放逸所踐蹈。」

[0357a04] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0357a07] 於是，天子聞佛所說，歡喜隨喜，稽首佛足，即沒不現。

（一二九七）

[0357a09] 如是我聞：

[0357a09] 一時，佛住舍衛國祇樹給孤獨園。

[0357a10] 時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0357a12] 時，彼天子說偈問佛：

「云何數所數？　　云何數不隱？
　云何數中數？　　云何說言說？」

[0357a15] 爾時，世尊說偈答言：

「佛法難測量，　　二流不顯現，
　若彼名及色，　　滅盡悉無餘，
　是名數所數，　　彼數不隱藏，
　是彼數中數，　　是則說名數。」

[0357a20] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0357a23] 於時，天子聞佛所說，歡喜隨喜，稽首佛足，即沒不現。

（一二九八）

[0357a25] 如是我聞：

[0357a25] 一時，佛住舍衛國祇樹給孤獨園。

[0357a26] 時，有天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0357a28] 時，彼天子說偈問佛：

「何物重於地？　　何物高於空？
　何物疾於風？　　何物多於草？」

[0357b02] 爾時，世尊說偈答言：

「戒德重於地，　　慢高於虛空，
　憶念疾於風，　　思想多於草。」

[0357b05] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0357b08] 於是，天子聞佛所說，歡喜隨喜，稽首佛足，即沒不現。

（一二九九）

[0357b10] 如是我聞：

[0357b10] 一時，佛住舍衛國祇樹給孤獨園。

[0357b11] 時，彼天子容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0357b13] 時，彼天子說偈問佛：

「何戒何威儀？　　何得何為業？
　慧者云何住？　　云何往生天？」

[0357b16] 爾時，世尊說偈答言：

「遠離於殺生，　　持戒自防樂，
　害心不加生，　　是則生天路。
　遠離不與取，　　與取心欣樂，
　斷除賊盜心，　　是則生天路。
　不行他所受，　　遠離於邪婬，
　自受知止足，　　是則生天路。
　自為己及他，　　為財及戲笑，
　妄語而不為，　　是則生天路。
　斷除於兩舌，　　不離他親友，
　常念和彼此，　　是則生天路。
　遠離不愛言，　　軟語不傷人，
　常說淳美言，　　是則生天路。
　不為不誠說，　　無義不饒益，
　常順於法言，　　是則生天路。
　聚落若空地，　　見利言我有，
　不行此貪想，　　是則生天路。
　慈心無害想，　　不害於眾生，
　心常無怨結，　　是則生天路。
　苦業及果報，　　二俱生淨信，
　受持於正見，　　是則生天路。
　如是諸善法，　　十種淨業跡，
　等受堅固持，　　是則生天路。」

[0357c10] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0357c13] 於時，天子聞佛所說，歡喜隨喜，稽首佛足，即沒不現。

（一三〇〇）

[0357c15] 如是我聞：

[0357c15] 一時，佛住舍衛國祇樹給孤獨園。

[0357c16] 爾時，釋提桓因於後夜時來詣佛所，稽首佛足，退坐一面。其身光明遍照祇樹給孤獨園。

[0357c18] 時，釋提桓因說偈問佛：

「何法命不知？　　何法命不覺？
　何法鏁於命？　　何法為命縛？」

[0357c21] 爾時，世尊說偈答言：

「色者命不知，　　諸行命不覺，
　身鏁於其命，　　受縛於命者。」

[0357c24] 釋提桓因復說偈言：

「色者非為命，　　諸佛之所說，
　云何而得熟？　　於彼甚深藏，
　云何段肉住？　　云何知命身？」

[0357c28] 爾時，世尊說偈答言：

「迦羅邏為初，　　迦羅邏生胞，
　胞生於肉段，　　肉段生堅厚，
　堅厚生肢節，　　及諸毛髮等，
　色等諸情根，　　漸次成形體，
　因母飲食等，　　長養彼胎身。」

[0358a05] 爾時，釋提桓因聞佛所說，歡喜隨喜，稽首佛足，即沒不現。

（一三〇一）

[0358a07] 如是我聞：

[0358a07] 一時，佛住舍衛國祇樹給孤獨園。

[0358a08] 時，有長勝天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0358a10] 時，彼長勝天子而說偈言：

「善學微妙說，　　習近諸沙門，
　獨一無等侶，　　正思惟靜默。」

[0358a14] 爾時，世尊說偈答言：

「善學微妙說，　　習近諸沙門，
　獨一無等侶，　　寂默靜諸根。」

[0358a17] 時，長勝天子聞佛所說，歡喜隨喜，稽首佛足，即沒不現。

（一三〇二）

[0358a19] 如是我聞：

[0358a19] 一時，佛住舍衛國祇樹給孤獨園。

[0358a20] 時，有尸毘天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0358a22] 時，彼尸毘天子說偈問佛：

「何人應同止？　　何等人共事？
　應知何等法，　　是轉勝非惡？」

[0358a26] 爾時，世尊說偈答言：

「與正士同止，　　正士共其事，
　應知正士法，　　是轉勝非惡。」

[0358a29] 時，彼尸毘天子聞佛所說，歡喜隨喜，稽首佛足，即沒不現。

（一三〇三）

[0358b02] 如是我聞：

[0358b02] 一時，佛住舍衛國祇樹給孤獨園。

[0358b03] 時，有月自在天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0358b05] 時，彼月自在天子而說偈言：

「彼當至究竟，　　如蚊依從草，
　若得正繫念，　　一心善正受。」

[0358b09] 爾時，世尊說偈答言：

「彼當到彼岸，　　如魚決其網，
　禪定具足住，　　心常致喜樂。」

[0358b12] 時，彼月自在天子聞佛所說，歡喜隨喜，稽首佛足，即沒不現。

（一三〇四）

[0358b14] 如是我聞：

[0358b14] 一時，佛住舍衛國祇樹給孤獨園。

[0358b15] 時，有毘瘦紐天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0358b17] 時，彼毘瘦紐天子而說偈言：

「供養於如來，　　歡喜常增長，
　欣樂正法律，　　不放逸隨學。」

[0358b21] 爾時，世尊說偈答言：

「若如是說法，　　防護不放逸，
　以不放逸故，　　不隨魔自在。」

[0358b24] 於是，毘瘦紐天子聞佛所說，歡喜隨喜，稽首佛足，即沒不現。

（一三〇五）

[0358b26] 如是我聞：

[0358b26] 一時，佛住舍衛國祇樹給孤獨園。

[0358b27] 時，有般闍羅健天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0358b29] 時，般闍羅揵天子而說偈言：

「憒亂之處所，　　黠慧者能覺，
　禪思覺所覺，　　牟尼思惟力。」

[0358c04] 爾時，世尊說偈答言：

「了知憒亂法，　　正覺得涅槃，
　若得正繫念，　　一心善正受。」

[0358c07] 時，般闍羅健天子聞佛所說，歡喜隨喜，稽首佛足，即沒不現。

（一三〇六）

[0358c09] 如是我聞：

[0358c09] 一時，佛住舍衛國祇樹給孤獨園。

[0358c10] 時，有須深天子與五百眷屬，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0358c12] 爾時，世尊告尊者阿難：「汝何難於尊者舍利弗善說法，心喜樂不？」阿難白佛：「如是，世尊！何等人不愚、不癡、有智慧，於尊者舍利弗善說法中，心不欣樂。所以者何？彼尊者舍利弗持戒多聞，少欲知足，精勤遠離，正念堅住，智慧正受，捷疾智慧、利智慧、出離智慧、決定智慧、大智慧、廣智慧、深智慧、無等智慧，智寶成就，善能教化，示、教、照、喜，亦常讚歎示、教、照、喜，常為四眾說法不惓。」

[0358c21] 佛告阿難：「如是，如是，如汝所說。阿難！為何等人不愚、不癡、有智慧，聞尊者舍利弗善說諸法而不歡喜？所以者何？舍利弗比丘持戒多聞，少欲知足，精勤正念，智慧正受，超智、捷智、利智、出智、決定智、大智、廣智、深智、無等智，智寶成就，善能教化，示、教、照、喜，亦常讚歎示、教、照、喜，常為四眾說法不惓。」

[0358c29] 世尊如是如是向尊者阿難，如是如是稱嘆舍利弗所說，如是如是須深天子眷屬內心歡喜，身光增明，清淨照耀。

[0359a02] 爾時，須深天子內懷歡喜，發身淨光照耀已，而說偈言：

「舍利弗多聞，　　明智平等慧，
　持戒善調伏，　　得不起涅槃，
　持此後邊身，　　降伏於魔軍。」

[0359a08] 時，彼須深天子及五百眷屬聞佛所說，歡喜隨喜，稽首佛足，即沒不現。

（一三〇七）

[0359a10] 如是我聞：

[0359a10] 一時，佛住舍衛國祇樹給孤獨園。

[0359a11] 時，有赤馬天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0359a13] 時，彼赤馬天子白佛言：「世尊！頗有能行過世界邊，至不生、不老、不死處不？」

[0359a15] 佛告赤馬：「無有能過世界邊，至不生、不老、不死處者。」

[0359a16] 赤馬天子白佛言：「奇哉！世尊！善說斯義。如世尊說言：『無過世界邊，至不生、不老、不死處者。』所以者何？世尊！我自憶宿命，名曰赤馬，作外道仙人，得神通，離諸愛欲。我時，作是念：『我有如是捷疾神足，如健士夫，以利箭橫射過多羅樹影之頃，能登一須彌，至一須彌，足躡東海，超至西海。』我時，作是念：『我今成就如是捷疾神力，今日寧可求世界邊。』作是念已，即便發行，唯除食息便利，減節睡眠，常行百歲，於彼命終，竟不能得過世界邊，至不生、不老、不死之處。」

[0359a27] 佛告赤馬：「我今但以一尋之身，說於世界、世界集、世界滅、世界滅道跡。赤馬天子！何等為世間？謂五受陰。何等為五？色受陰、受受陰、想受陰、行受陰、識受陰，是名世間。何等為色集？謂當來有愛，貪、喜俱，彼彼染著，是名世間集。云何為世間滅？若彼當來有愛，貪、喜俱，彼彼染著無餘斷、捨、離、盡、無欲、滅、息、沒，是名世間滅。何等為世間滅道跡？謂八聖道，正見、正志、正語、正業、正命、正方便、正念、正定，是名世間滅道跡。

[0359b07] 「赤馬！了知世間，斷世間；了知世間集，斷世間集；了知世間滅，證世間滅；了知世間滅道跡，修彼滅道跡。赤馬！若比丘於世間苦若知、若斷，世間集若知、若斷，世間滅若知、若證，世間滅道跡若知、若修。赤馬！是名得世界邊，度世間愛。」

[0359b13] 爾時，世尊重說偈言：

「未曾遠遊行，　　而得世界邊，
　無得世界邊，　　終不盡苦邊。
　以是故牟尼，　　能知世界邊，
　善解世界邊，　　諸梵行已立。
　於彼世界邊，　　平等覺知者，
　是名賢聖行，　　度世間彼岸。」

[0359b20] 是時，赤馬天子聞佛所說，歡喜隨喜，稽首佛足，即沒不現。

（一三〇八）

[0359b22] 如是我聞：

[0359b22] 一時，佛住王舍城毘富羅山側。有六天子，本為外道出家，一名阿毘浮、二名增上阿毘浮、三名能求、四名毘藍婆、五名阿俱吒、六名迦藍，來詣佛所。

[0359b26] 阿毘浮天子即說偈言：

「比丘專至心，　　常修行厭離，
　於初夜後夜，　　思惟善自攝，
　見聞其所說，　　不墮於地獄。」

[0359c01] 增上阿毘浮天子復說偈言：

「厭離於黑闇，　　心常自攝護，
　永離於世間，　　言語諍論法。
　從如來大師，　　稟受沙門法，
　善攝護世間，　　不令造眾惡。」

[0359c06] 能求天子復說偈言：

「斷截椎打殺，　　供養施迦葉，
　不見其為惡，　　亦不見為福。」

[0359c09] 毘藍婆天子復說偈言：

「我說彼尼乾，　　外道若提子，
　出家行學道，　　長夜修難行。
　於大師徒眾，　　遠離於妄語，
　我說如是人，　　不遠於羅漢。」

[0359c14] 爾時世尊說偈答言：

「死瘦之野狐，　　常共師子遊，
　終日小羸劣，　　不能為師子。
　尼乾大師眾，　　虛妄自稱嘆，
　是惡心妄語，　　去羅漢甚遠。」

[0359c19] 爾時天魔波旬著阿俱吒天子而說偈言：

「精勤棄闇冥，　　常守護遠離，
　深著微妙色，　　貪樂於梵世。
　我教化斯等，　　令得生梵天。」

[0359c23] 爾時，世尊作是念：「若此阿俱吒天子所說偈，此是天魔波旬加其力故，非彼阿俱吒天子自心所說，作是說言：

「『精勤棄闇冥，　　守護於遠離，
　　深著微妙色，　　貪樂於梵世。』
　　當教化斯等，　　令得生梵天。」

[0359c29] 爾時，世尊復說偈言：

「若諸所有色，　　於此及與彼，
　或復虛空中，　　各別光照耀。
　當知彼一切，　　不離魔魔縛，
　猶如垂鈎餌，　　鉤釣於遊魚。」

[0360a05] 時，彼天子咸各念言：「今日阿俱吒天子所說偈，沙門瞿曇言是魔所說。何故沙門瞿曇言是魔說？」

[0360a07] 爾時，世尊知諸天子心中所念，而告之言：「今阿俱吒天子所說偈，非彼天子自心所說，時魔波旬加其力故。」作是說言：

「精勤棄闇冥，　　守護於遠離，
　深著微妙色，　　貪樂於梵天。
　當教化斯等，　　令得生梵天。
　是故我說偈：

「『若諸所有色，　　於此及與彼，
　　或復虛空中，　　各別光照耀。
　　當知彼一切，　　不離魔魔縛，
　　猶如垂鈎餌，　　鈎釣於遊魚。』」

[0360a18] 時，諸天子復作是念：「奇哉！沙門瞿曇！神力大德，能見天魔波旬，而我等不見，我等當復各各說偈讚歎沙門瞿曇。」即說偈言：

「斷除於一切，　　有身愛貪想，
　令此善護者，　　除一切妄語。
　若欲斷欲愛，　　應供養大師。
　斷除三有愛，　　破壞於妄語。
　已斷於見貪，　　應供養大師。
　王舍城第一，　　名毘富羅山。
　雪山諸山最，　　金翅鳥中名。
　八方及上下，　　一切眾生界，
　於諸天人中，　　等正覺最上。」

[0360b01] 時，諸天子說偈讚佛已，聞佛所說，歡喜隨喜，稽首佛足，即沒不現。

（一三〇九）

[0360b03] 如是我聞：

[0360b03] 一時，佛住舍衛國祇樹給孤獨園。

[0360b04] 時，有摩伽天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0360b06] 時，有摩伽天子說偈問佛：

「殺何得安眠？　　殺何得善樂？
　為殺何等人，　　瞿曇所讚嘆？」

[0360b10] 爾時，世尊說偈答言：

「若殺於瞋恚，　　而得安隱眠，
　殺於瞋恚者，　　令人得歡喜。
　瞋恚為毒本，　　殺者我所歎，
　殺彼瞋恚已，　　長夜無憂患。」

[0360b15] 於時，摩伽天子聞佛所說，歡喜隨喜，稽首佛足，即沒不現。

（一三一〇）

[0360b17] 如是我聞：

[0360b17] 一時，佛在舍衛國祇樹給孤獨園。

[0360b18] 爾時，有彌耆迦天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0360b20] 時，彌耆迦天子說偈問佛：

「明照有幾種，　　能照明世間，
　唯願世尊說，　　何等明最上？」

[0360b24] 爾時，世尊說偈答言：

「有三種光明，　　能照耀世間，
　晝以日為照，　　月以照其夜。
　燈火晝夜照，　　照彼彼色像，
　上下及諸方，　　眾生悉蒙照。
　人天光明中，　　佛光明為上。」

[0360c01] 佛說此經已，彌耆迦天子聞佛所說，歡喜隨喜，稽首佛足，即沒不現。

（一三一一）

[0360c03] 如是我聞：

[0360c03] 一時，佛住舍衛國祇樹給孤獨園。

[0360c04] 時，有陀摩尼天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0360c06] 時，彼陀摩尼天子而說偈言：

「為婆羅門事，　　學斷莫疲惓，
　斷除諸愛欲，　　不求受後身。」

[0360c10] 爾時，世尊說偈答言：

「婆羅門無事，　　所作事已作，
　乃至不得岸，　　晝夜常勤跪。
　已到彼岸住，　　於岸復何跪，
　此是婆羅門，　　專精漏盡禪。
　一切諸憂惱，　　熾然永已斷，
　是則到彼岸，　　涅槃無所求。」

[0360c17] 時，陀摩尼天子聞佛所說，歡喜隨喜，稽首佛足，即沒不現。

（一三一二）

[0360c19] 如是我聞：

[0360c19] 一時，佛住舍衛國祇樹給孤獨園。

[0360c20] 時，有多羅揵陀天子，容色絕妙，於後夜時來詣佛所，稽首佛足，身諸光明遍照祇樹給孤獨園。

[0360c22] 時，彼天子說偈問佛：

「斷幾捨幾法？　　幾法上增修？
　超越幾積聚，　　名比丘度流？」

[0360c25] 爾時，世尊說偈答言：

「斷五捨於五，　　五法上增修，
　超五種積聚，　　名比丘度流。」

[0360c28] 時，彼多羅揵陀天子聞佛所說，歡喜隨喜，稽首佛足，即沒不現。

（一三一三）

[0361a01] 如是我聞：

[0361a01] 一時，佛住舍衛國祇樹給孤獨園。

[0361a02] 時，有迦摩天子，容色絕妙，於後夜時來詣佛所，稽首佛足，身諸光明遍照祇樹給孤獨園。

[0361a04] 時，迦摩天子白佛言：「甚難！世尊！甚難！善逝！」

[0361a05] 爾時，世尊說偈答言：

「所學為甚難，　　具足戒三昧，
　遠離於非家，　　閑居寂靜樂。」

[0361a08] 迦摩天子白佛言：「世尊！靜默甚難得！」

[0361a08] 爾時，世尊說偈答言：

「得所難得學，　　具足戒三昧，
　晝夜常專精，　　修習意所樂。」

[0361a12] 迦摩天子白佛言：「世尊！正受心難得！」

[0361a12] 爾時，世尊說偈答言：

「難住正受住，　　諸根心決定，
　能斷死魔縻，　　聖者隨欲進。」

[0361a16] 迦摩天子復白佛言：「世尊！嶮道甚難行！」

[0361a16] 爾時，世尊說偈答言：

「難涉之嶮道，　　當行安樂進，
　非聖墮於彼，　　足上頭向下。
　賢聖乘正直，　　嶮路自然平。」

[0361a21] 佛說此經已，迦摩天子聞佛所說，歡喜隨喜，稽首佛足，即沒不現。

（一三一四）

[0361a23] 如是我聞：

[0361a23] 一時，佛住舍衛國祇樹給孤獨園。

[0361a24] 時，有迦摩天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0361a26] 時，彼迦摩天子說偈問佛：

「貪恚何所因，　　不樂身毛竪，
　恐怖從何起，　　覺想由何生？
　猶如鳩摩羅，　　依倚於乳母。」

[0361b02] 爾時，世尊說偈答言：

「愛生自身長，　　如尼拘律樹，
　處處隨所著，　　如榛綿叢林。
　若知彼因者，　　發悟令開覺，
　度生死海流，　　不復更受有。」

[0361b07] 時，迦摩天子聞佛所說，歡喜隨喜，稽首佛足，即沒不現。

（一三一五）

[0361b09] 如是我聞：

[0361b09] 一時，佛住舍衛國祇樹給孤獨園。

[0361b10] 時，有栴檀天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0361b12] 時，彼栴檀天子說偈問佛：

「聞瞿曇大智，　　無障礙知見，
　何所住何學，　　不遭他世惡？」

[0361b16] 爾時，世尊說偈答曰：

「攝持身口意，　　不造三惡法，
　處在於居家，　　廣集於群賓。
　信惠財法施，　　以法立一切，
　住彼學彼法，　　則無他世畏。」

[0361b21] 佛說是經已，栴檀天子聞佛所說，歡喜隨喜，稽首佛足，即沒不現。

（一三一六）

[0361b23] 如是我聞：

[0361b23] 一時，佛住舍衛國祇樹給孤獨園。

[0361b24] 時，有栴檀天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0361b26] 時，彼天子說偈問佛：

「誰度於諸流，　　晝夜勤不懈，
　不攀無住處，　　云何不沒溺？」

[0361b29] 爾時，世尊說偈答言：

「一切戒具足，　　智慧善正受，
　內思惟正念，　　能度難度流，
　不染此欲想，　　超度彼色愛，
　貪喜悉已盡，　　不入於難測。」

[0361c05] 時，彼栴檀天子聞佛所說，歡喜隨喜，稽首佛足，即沒不現。

（一三一七）

[0361c07] 如是我聞：

[0361c07] 一時，佛住舍衛國祇樹給孤獨園。

[0361c08] 時，有迦葉天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0361c10] 時，彼迦葉天子白佛言：「世尊！我今當說比丘及比丘功德。」

[0361c11] 佛告天子：「隨汝所說。」

[0361c12] 時，迦葉天子而說偈言：

「比丘修正念，　　其身善解脫，
　晝夜常勤求，　　壞有諸功德。
　了知於世間，　　滅除一切有，
　比丘得無憂，　　心無所染著。

[0361c17] 「世尊！是名比丘，是名比丘功德。」

[0361c17] 佛告迦葉：「善哉！善哉！如汝所說。」

[0361c18] 迦葉天子聞佛所說，歡喜隨喜，稽首佛足，即沒不現。

（一三一八）

[0361c20] 如是我聞：

[0361c20] 一時，佛住舍衛國祇樹給孤獨園。

[0361c21] 時，有迦葉天子，容色絕妙，於後夜時來詣佛所，稽首佛足，退坐一面。其身光明遍照祇樹給孤獨園。

[0361c23] 時，彼迦葉天子白佛言：「世尊！我今當說比丘及比丘所說。」

[0361c24] 佛告迦葉天子：「隨所樂說！」

[0361c25] 時，彼迦葉天子而說偈言：

「比丘守正念，　　其心善解脫，
　晝夜常勤求，　　逮得離塵垢。
　曉了知世間，　　於塵離塵垢，
　比丘無憂患，　　心無所染著。

[0362a02] 「世尊！是名比丘，是名比丘所說。」

[0362a02] 佛告迦葉：「如是，如是，如汝所說。」

[0362a03] 迦葉天子聞佛所說，歡喜隨喜，稽首佛足，即沒不現。

（一三一九）

[0362a05] 如是我聞：

[0362a05] 一時，佛在摩竭提國人間遊行，日暮與五百比丘於屈摩夜叉鬼住處宿。時，屈摩夜叉鬼來詣佛所，稽首佛足，退住一面。

[0362a08] 時，屈摩夜叉鬼白佛言：「世尊！今請世尊與諸大眾於此夜宿。」

[0362a09] 爾時，世尊默然受請。

[0362a10] 是時，屈摩夜叉鬼知世尊默然受請已，化作五百重閣房舍，臥床、坐床、踞床，俱襵褥枕，各五百具，悉皆化成。化作五百燈明，無諸烟炎。悉化現已，往詣佛所，稽首佛足，勸請世尊令入其舍，令諸比丘次受房舍及諸臥具。周遍受已，還至佛所，稽首佛足，退坐一面。而說偈言：

「賢德有正念，　　賢德常正念，
　正念安隱眠，　　此世及他世。
　賢德有正念，　　賢德常正念，
　正念安隱眠，　　其心常寂止。
　賢德有正念，　　賢德常正念，
　正念安隱眠，　　捨降伏他軍。
　賢德有正念，　　賢德常正念，
　不殺不教殺，　　不伏不教伏。
　慈心於一切，　　心不懷怨結。」

[0362a26] 爾時，世尊告屈摩夜叉鬼：「如是，如是，如汝所說。」

[0362a27] 時，屈摩夜叉鬼聞佛所說，歡喜隨喜，稽首佛足，還自所住處。

（一三二〇）

[0362a29] 如是我聞：

[0362a29] 一時，佛住摩鳩羅山，尊者那伽波羅為親侍者。

[0362b01] 爾時，世尊於夜闇時，天小微雨，電光睒現，出於房外，露地經行。

[0362b02] 是時，天帝釋作是念：「今日世尊住摩鳩羅山，尊者那伽波羅親侍供養，其夜闇冥，天時微雨，電光睒現，世尊出房，露地經行，我當化作毘琉璃重閣，執持重閣，隨佛經行。」作是念已，即便化作鞞琉璃重閣，持詣佛所，稽首佛足，隨佛經行。

[0362b08] 爾時，摩竭提國人若男若女，夜啼之時，以摩鳩羅鬼恐之即止，親侍供養弟子之法，待師禪覺，然後乃眠。爾時，世尊為天帝釋夜經行久。

[0362b11] 爾時，尊者那伽波羅作是念：「世尊今夜經行至久，我今當作摩鳩羅鬼形而恐怖之！」時，那伽波羅比丘即反被俱執，長毛在外，往在世尊經行道頭，白佛言：「摩鳩羅鬼來！摩鳩羅鬼來！」

[0362b15] 爾時，世尊告那伽波羅比丘：「汝那伽波羅愚癡人，以摩鳩羅鬼神像恐怖佛耶？不能動如來、應、等正覺一毛髮也，如來、應、等正覺久離恐怖！」

[0362b18] 爾時，天帝釋白佛言：「世尊！世尊正法、律中亦復有此人耶？」

[0362b20] 佛言：「憍尸迦！瞿曇家中極大廣闊，斯等於未來世亦當使得清淨之法。」

[0362b21] 爾時，世尊即說偈言：

「若復婆羅門，　　於自所得法，
　得到於彼岸。　　若一毘舍遮，
　及與摩鳩羅，　　皆悉超過去。
　若復婆羅門，　　於自所行法，
　一切諸受覺，　　觀察皆已滅。
　若復婆羅門，　　自法度彼岸，
　一切諸因緣，　　皆悉已滅盡。
　若復婆羅門，　　自法度彼岸，
　一切諸人我，　　皆悉已滅盡。
　若復婆羅門，　　自法度彼岸，
　於生老病死，　　皆悉已超過。」

[0362c05] 佛說此經已，釋提桓因聞佛所說，歡喜隨喜，稽首佛足，即沒不現。

（一三二一）

[0362c07] 如是我聞：

[0362c07] 一時，佛住王舍城迦蘭陀竹園。

[0362c08] 時，尊者阿那律陀於摩竭提國人間遊行，到畢陵伽鬼子母住處宿。時，尊者阿那律陀夜後分時，端身正坐，誦憂陀那、波羅延那、見真諦、諸上座所說偈、比丘尼所說偈、尸路偈、義品、牟尼偈、修多羅，悉皆廣誦。

[0362c13] 爾時，畢陵伽鬼子夜啼，畢陵伽鬼子母為其子說偈呵止言：

「畢陵伽鬼子，　　汝今莫得啼，
　當聽彼比丘，　　誦習法句偈。
　若知法句者，　　能自護持戒，
　遠離於殺生，　　實言不妄語，
　能自捨非義，　　解脫鬼神道。」

[0362c20] 畢陵伽鬼子母說是偈時，畢陵伽鬼子啼聲即止。

（一三二二）

[0362c22] 如是我聞：

[0362c22] 一時，佛在摩竭提國人間遊行，與大眾俱，到富那婆藪鬼子母住處宿。

[0362c24] 爾時，世尊為諸比丘說四聖諦相應法，所謂苦聖諦、苦集聖諦、苦滅聖諦、苦滅道跡聖諦。

[0362c26] 爾時，富那婆藪鬼母，兒富那婆藪及鬼女欝多羅，二鬼小兒夜啼。時，富那婆藪鬼母教其男女故，而說偈言：

「汝富那婆藪，　　欝多羅莫啼，
　令我得聽聞，　　如來所說法。
　非父母能令，　　其子解脫苦，
　聞如來說法，　　其苦得解脫。
　世人隨愛欲，　　為眾苦所迫，
　如來為說法，　　令破壞生死。
　我今欲聞法，　　汝等當默然，
　時富那婆藪，　　鬼女欝多羅。
　悉受其母語，　　默然而靜聽，
　語母言善哉，　　我亦樂聞法。
　此正覺世尊，　　於摩竭勝山，
　為諸眾生類，　　演說脫苦法。
　說苦及苦因，　　苦滅滅苦道，
　從此四聖諦，　　安隱趣涅槃。
　母今但善聽，　　世尊所說法。」

[0363a15] 時，富那婆藪鬼母即說偈言：

「奇哉智慧子，　　善能隨我心，
　汝富那婆藪，　　善歎佛導師。
　汝富那婆藪，　　及汝欝多羅，
　當生隨喜心，　　我已見聖諦。」

[0363a20] 時，富那婆藪鬼母說是偈時，鬼子男女隨喜默然。

（一三二三）

[0363a22] 如是我聞：

[0363a22] 一時，佛在摩竭提國人間遊行，與諸大眾至摩尼遮羅鬼住處夜宿。

[0363a24] 爾時，摩尼遮羅鬼會諸鬼神，集在一處。

[0363a24] 時，有一女人，持香花鬘飾、飲食，至彼摩尼遮羅鬼神住處。彼女人遙見世尊在摩尼遮羅鬼神住處坐，見已，作是念：「我今現見摩尼遮羅鬼神。」即說偈言：

「善哉摩尼遮，　　住摩伽陀國，
　摩伽陀國人，　　所求悉如願。
　云何於此世，　　常得安樂住？
　後世復云何，　　而得生天樂？」

[0363b04] 爾時，世尊說偈答言：

「莫放逸慢恣，　　用摩尼鬼為，
　若自修所作，　　能得生天樂。」

[0363b07] 時，彼女人作是念：「此非摩尼遮羅鬼，是沙門瞿曇。」如是知已，即以香花鬘飾供養世尊，稽首禮足，退坐一面。而說偈言：

「何道趣安樂？　　當修何等行，
　此世常安隱，　　後世生天樂？」

[0363b12] 爾時，世尊說偈答言：

「布施善調心，　　樂執護諸根，
　正見修賢行，　　親近於沙門。
　以正命自活，　　他世生天樂，
　何用三十三，　　諸天之苦網。
　但當一其心，　　斷除於愛欲，
　我當說離垢，　　甘露法善聽。」

[0363b19] 時，彼女人聞世尊說法，示、教、照、喜。如佛常法，謂布施、持戒，生天之福，欲味欲患煩惱，清淨、出要、遠離，功德福利，次第演說清淨佛法。譬如鮮淨白[疊*毛]，易染其色。時，彼女人亦復如是。即於坐上，於四聖諦得平等觀苦、集、滅、道。

[0363b24] 時，彼女人見法、得法、知法、入法，度諸疑惑，不由於他，於正法、律得無所畏。即從座起，整衣服，合掌白佛：「已度，世尊！已度，善逝！我從今日，盡壽命，歸佛、歸法、歸比丘僧。」

[0363b28] 時，彼女人聞佛所說，歡喜隨喜，禮佛而去。

（一三二四）

[0363b29] 如是我聞：

[0363b29] 一時，佛在摩竭提國人間遊行，到針毛鬼住處夜宿。爾時，針毛鬼會諸鬼神，集在一處。

[0363c02] 時，有炎鬼見世尊在針毛鬼住處夜宿。見已，往詣針毛鬼所，語針毛鬼言：「聚落主！汝今大得善利，今如來、應、等正覺於汝室宿。」

[0363c05] 針毛鬼言：「今當試看，為是如來、為非？」

[0363c06] 時，針毛鬼與諸鬼神集會已，還歸自舍，束身衝佛。爾時，世尊却身避之。如是再三，束身衝佛，佛亦再三却身避之。

[0363c09] 爾時，針毛鬼言：「沙門怖耶？」

[0363c09] 佛言：「聚落主！我不怖也，但汝觸惡。」

[0363c10] 針毛鬼言：「今有所問，當為我說，能令我喜者善，不能令我喜者，當壞汝心，裂汝胸，令汝熱血從其面出，捉汝兩手擲恒水彼岸。」

[0363c13] 佛告針毛鬼：「聚落主！我不見諸天、魔、梵、沙門、婆羅門、天神、世人能壞如來、應、等正覺心者，能裂其胸者，能令熱血從面出者，執其兩臂擲著恒水彼岸者。汝今但問，當為汝說。令汝歡喜。」

[0363c18] 時，針毛鬼說偈問佛：

「一切貪恚心，　　以何為其因，
　不樂身毛竪，　　恐怖從何起？
　意念諸覺想，　　為從何所起，
　猶如新生兒，　　依倚於乳母。」

[0363c23] 爾時，世尊說偈答言：

「愛生自身長，　　如尼拘律樹，
　展轉相拘引，　　如籐綿叢林，
　若知彼所因，　　當令鬼覺悟，
　度生死海流，　　不復重增有。」

[0363c28] 爾時，針毛鬼聞世尊說偈，心得歡喜，向佛悔過，受持三歸。

[0363c29] 佛說此經已，針毛鬼聞佛所說，歡喜奉行。

雜阿含經卷第四十九

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA