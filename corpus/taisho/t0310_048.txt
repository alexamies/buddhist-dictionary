大寶積經卷第四十八

大唐三藏法師玄奘奉　詔譯

菩薩藏會第十二毘利耶波羅蜜多品第九之四
[0280b26] 「復次舍利子！菩薩摩訶薩精勤無倦修習毘利耶波羅蜜多時，於諸眾生起病者想。何以故？一切眾生常是病者，恒為三種熱惱所燒惱故。舍利子！何等名為三種熱惱？所謂貪欲熱惱、瞋恚熱惱、愚癡熱惱。菩薩摩訶薩作如是念：『我等今者應以如是無上正法阿竭陀膏藥，塗傅如是熱惱眾生。何以故？由是無上正法清涼微妙膏藥用塗傅故，一切眾生貪瞋癡等諸熱惱病皆悉除滅。』舍利子！諸菩薩摩訶薩以是正法良藥塗傅眾生令三毒滅故，是菩薩摩訶薩無倦正勤修行毘利耶波羅蜜多。應如是學。

[0280c09] 「復次舍利子！菩薩摩訶薩修行毘利耶波羅蜜多，其相無量。我今當說。舍利子！菩薩摩訶薩常作是念：『所謂一切眾生皆是病者。何以故？由為三毒常熱惱故。若有眾生生地獄者，亦為如是貪瞋癡等之所燒惱。如是生傍生者、焰魔世界、人中、天上，所有眾生無不為是三毒燒惱。若有眾生成疑見等諸煩惱者，亦常為於貪瞋癡等之所燒惱。』舍利子！是諸眾生具煩惱病，非餘良醫及勝妙藥若塗若傅能令貪瞋癡等熱惱靜息，唯除如來無上勝妙大法醫王，及證法身菩薩摩訶薩以大願力自嚴持身為良藥已，乃能除滅一切眾生貪瞋癡等諸熱惱病。

[0280c22] 「復次舍利子！汝應解了如是法門，所謂一切眾生貪瞋癡病非餘醫藥而能差愈，唯有如來無上醫王、法身菩薩以大願力而得除滅。舍利子！於汝意云何？眾生界多，地等界多？」

[0280c26] 舍利子白佛言：「世尊！如我解佛所說妙義，眾生界多，非大地界，亦非水界火界風界所能比類。」

[0280c28] 佛言：「如是如是。如汝所說。眾生界多，非大地界。乃至眾生界多，非彼風界。舍利子！我今更說如是之相。舍利子！有諸眾生身形微細難可覩見，非佛法外諸神仙眼之所能及，亦非聲聞獨覺天眼境界，唯是如來清淨天眼所能照了。舍利子！如來以淨天眼，明見如車輪量。所有微細含識眾生其數無量，多於三千大千世界於人天趣諸受生者。舍利子！如是無量無邊諸有情界，乃至三千大千世界一切有情，若卵生、若胎生、若濕生、若化生，若有色、若無色，若有想、若無想、若非有想非無想，若可見、若不可見、如是乃至所有假名建立諸有情界、設使於一剎那、或一羅婆、或一牟呼多頃，非前非後皆得人身。彼諸人等並成良醫，壽命一劫明練方術，通閑醫道為大醫師，善療眾病皆如今者時縛迦醫王。舍利子！彼諸醫王同共集議，作如是言：『有一眾生懷貪瞋癡熱惱之病，我為醫王，勤加功用當為除滅。』如是舍利子！設使彼等一一諸醫皆持清涼妙藥，其量高廣如蘇迷盧山王，並又勤加功用，將欲滅一眾生貪瞋癡惱。又彼諸醫於是清涼藥分山王摩以為末，盡其劫壽塗一眾生；一切醫王盡其功術並悉疲倦，乃至藥分山王用末塗盡，皆亦不能滅一眾生貪瞋癡等諸惱熱病。復次舍利子！諸佛如來出興于世，見諸眾生具煩惱病。如來但說一不淨觀無上正法阿竭陀膏藥，用以塗傅，無量眾生貪欲熱惱無不除滅。如是塗傅無量百眾生、無量千眾生、無量百千眾生、無量拘胝眾生、無量百拘胝、無量千拘胝、無量百千拘胝眾生、無量拘胝那庾多眾生、無量百拘胝那庾多、無量千拘胝那庾多、無量百千拘胝那庾多眾生，如是無量薑羯羅眾生、無量頻跋羅眾生，乃至無量不可說不可說眾生，以聞一不淨觀故，貪欲熱惱同時靜息。舍利子！如來但說一慈悲觀無上正法清涼妙藥，用以塗傅，無量眾生瞋恚熱惱皆得除滅。乃至不可說不可說眾生，瞋恚除滅亦復如是。舍利子！如來但說一因緣觀無上正法清涼妙藥，用以塗傅，無量眾生愚癡熱惱皆得止息。乃至不可說不可說眾生，愚癡止息亦復如是。又舍利子！證得法身菩薩摩訶薩，亦以大願自嚴持身為法良藥，善能息滅無量眾生三毒熱惱，乃至息滅不可說不可說無量眾生貪瞋癡等諸惱熱病。

[0281b15] 「復次舍利子！如我先說，證得成就法身菩薩摩訶薩願力持身而為良藥，用滅無量不可說眾生煩惱熱病。如是等相，吾今更說，汝當諦聽。舍利子！我念往昔過無數劫有佛興世，名曰然燈如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。舍利子！爾時然燈如來、應、正等覺為我授記，作如是言：『汝摩納婆！於當來世過阿僧企耶劫，當得作佛，號釋迦牟尼如來、應、正等覺乃至佛、薄伽梵。』舍利子！彼然燈佛授我記已，爾時便證法身成就。佛滅度後，我為帝釋名微妙眼，於三十三天，得大自在、具大神通、有大威德、宗族熾盛。舍利子！是時贍部洲中有八萬四千大城，有無量千村邑聚落市肆居止，復有無量百千拘胝那庾多一切眾生住如是處，人物繁擁極為興盛。舍利子！當於爾時有大疫病中劫出現，多有眾生遭遇重病，身體潰爛、癰腫痤癤、疥癬惡瘡、風熱痰癊，互相違返。以要言之，一切病苦無不畢集。於時復有無量百千諸醫藥師，為欲救療如是病苦，勤加功用極致疲倦，而眾生病無有愈者。舍利子！彼諸無量病苦眾生不遇良醫，為病所弊，無有救護、無有歸趣，皆共呼嗟，失聲號哭涕泣橫流，作如是言：『我今受此無量重病。何處當有天、龍、藥叉、健達縛及諸羅剎、人非人等，以大慈悲而能見為除我病者？若有能除我病苦者，我當不悋一切財寶厚報其恩，隨其教誨。』舍利子！我於爾時以淨天眼超過於人，見諸眾生種種疫病逼惱其身，煩冤纏繞無有救濟。又以天耳清淨過人，徹聽眾生號訴之聲，極為悲怨酸楚難聞。舍利子！我於彼時見聞是已，於是眾生深起大悲，即作是念：『一何苦哉！如是無量無邊眾生遭是重病，無舍無宅、無救無護、無歸依趣、無能療者。我今決定為諸眾生為舍為宅、為救為護、為歸依處、為醫療者，必令病惱普皆平復。』舍利子！我於爾時便隱帝釋高廣之形，於贍部洲俱盧大城不遠受化生大眾生身，名曰蘇摩。既受生已，住虛空中，以伽他頌遍告贍部洲內所有眾生說其頌曰：

「『俱盧大城為不遠，　　有大身者名蘇摩，
　　若有眾生噉其肉，　　一切病惱皆除愈。
　　彼無瞋恚諸忿害，　　為作良藥生贍部，
　　汝當欣踊勿驚疑，　　隨意割肉除眾惱。』

[0282a01] 「舍利子！爾時贍部洲內所有諸城八萬四千村落市肆，又無量千一切含識為病惱者，聞是聲已，一時皆往俱盧大城蘇摩菩薩大身之所，競以利刀或割或截彼之身肉。舍利子！蘇摩菩薩行精進行，當被割時於其身內出大音聲，說伽他曰：

「『若此能實證菩提，　　智藏當成無盡者，
　　隨我所發諦誠言，　　亦願身肉常無盡。』

[0282a09] 「舍利子！爾時贍部洲內一切眾生為病逼故，段段割截菩薩之身，或擔持去、或就食者。雖被加害，以願力故隨割隨生無有缺減。舍利子！是諸眾生噉食蘇摩菩薩肉已，一切病患悉皆除滅。病既除差，復令眾生心得安樂形無變易。是諸眾生身心安樂，展轉聲告遍贍部洲。來食肉已，病皆除愈無有變易身心安樂。舍利子！爾時一切贍部洲中人民之類，若男若女童男童女，食菩薩肉病除愈者，於是菩薩深懷恩慧競自思惟：『是蘇摩者極有重恩，除我病苦施我安樂令無變易。我當云何施設供養酬斯厚澤？』作是念已，咸共集會詣俱盧大城蘇摩菩薩大身之所。既到彼已皆共圍繞，感戴其恩不能自勝，說伽他曰：

「『仁為舍宅為救護，　　仁為良醫妙藥者，
　　唯願哀憐垂教勅，　　我等如何修供養？』

[0282a25] 「舍利子！我於爾時為是大身，拔濟眾生如是病苦，知是無量諸眾生等銜我重恩歸依我已，便滅所現蘇摩大身，復帝釋形住眾生前，威光顯盛而告之曰：『卿等當知，若為病苦由我身肉而得除差，卿等懷恩將思報者，卿等當知，我本不為村城館邑王都國土田宅舍屋住處等事愍卿病苦行身肉施，我亦不為金銀末尼琉璃真珠珂貝璧玉珊瑚等寶行身肉施，我亦不為象馬牛羊放牧畜產行身肉施，我亦不為婦人丈夫童男童女奴婢僕使行身肉施，我亦不為餚膳飲食衣服臥具病緣醫藥及餘資蓄行身肉施，我亦不為園林池苑宮殿樓觀愍卿病苦行身肉施。卿等當知，我本所以愍卿病苦行身肉施，為令眾生離不善業。卿等但能為我永斷永離殺生之業、永斷永離不與取業、永斷永離欲邪行業，如是永斷永離虛誑語業、離間語業、麁惡語業、綺飾語業、貪欲瞋恚諸邪見業。卿等於此永斷離者，是為利益，是為報恩。』舍利子！爾時帝釋復為大眾說伽他曰：

「『我非為求珍寶聚，　　其量高廣等迷盧，
　　亦不為求天玉女，　　及諸衣食床敷事。
　　欲奉蘇摩大身者，　　但當尊重同和合，
　　展轉慈心相敬視，　　專修淨妙十業道。
　　卿等當於十業道，　　但常和合堅防守，
　　是名大興法供養，　　菩薩非求世財故。
　　我不用諸世財寶，　　芳羞飲食妙衣服，
　　象馬車乘牛羊等，　　床敷婇女資生具。
　　卿等但共同和合，　　善持清淨十業道，
　　展轉發起大慈心，　　彼此熏修利義意。』

[0282b26] 「舍利子！爾時贍部洲內無量眾人聞我說是勸發之言，感恩德故頂禮我足，皆悉受持十種清淨妙善業道。舍利子！我於爾時為彼大眾廣宣正法示教讚喜，便隱天身不現於世。如是舍利子！我正憶念往昔世時贍部洲中，所有人民食噉蘇摩菩薩肉者，從是已來，乃至無有一人墮於惡趣。彼命終已，皆生三十三天，宿業力故與戒俱生。舍利子！我於爾時復為彼天隨其所應敷演法化示教讚喜，皆令安住聲聞乘中、或獨覺乘、或有安住阿耨多羅一切智乘。如是等眾聞我法故，或有已般涅槃、正般涅槃、當涅槃者。舍利子！汝觀如是安住法身菩薩摩訶薩行毘利耶波羅蜜多故，成就如是大神通力，成就如是大威德力，成就如是大勢之力，乃能但捨一身之慧，而大成熟無邊眾生皆住三乘得不退轉。」

[0282c14] 爾時長老舍利子白佛言：「世尊！云何菩薩摩訶薩行毘利耶波羅蜜多時，精勤修獲法身之相？唯然世尊！願為解說。」

[0282c16] 佛告舍利子：「菩薩摩訶薩法身之相無生無死，堅固難壞猶如金剛，不可思議。而諸法身菩薩摩訶薩為欲化度身壞眾生故現壞身，又欲化諸身不壞者現不壞身，然此法身圓成具足，非火所燒、非刀能割，如彼金剛堅固難壞。舍利子！安住法身菩薩摩訶薩行毘利耶波羅蜜多故，無倦精進非有功用，但以其身則能成熟無量眾生，不假其心思量分別，即此菩薩身自能知，了諸身相隨入自身真如法性。自身真如隨入諸法真如，諸法真如隨入自身真如。自身真如隨入諸佛真如，諸佛真如隨入自身真如。自身真如隨入去來現在真如，去來現在真如隨入自身真如。又過去真如不違未來真如，亦非未來真如違過去真如。又過去真如不違現在真如，亦非現在真如違過去真如。又未來真如不違過去真如，亦非過去真如違未來真如。又未來真如不違現在真如，亦非現在真如違未來真如。又現在真如不違過去真如，亦非過去真如違現在真如。又現在真如不違未來真如，亦非未來真如違現在真如。又去來現在真如即蘊界處真如，又蘊界處真如即染污清淨真如，又染污清淨真如即流轉寂滅真如，又流轉寂滅真如即加行真如，又加行真如即一切行真如。而一切行即是真如，而此真如即一切行。

[0283a13] 「復次舍利子！夫真如者即是實性、即是如性，是非不如性、是不遠離性、是無發動性、是無嬈亂性、是不相違性、是無違諍性。又舍利子！夫真如者無所違諍，以無違諍名曰真如，然諸如來說名違諍。舍利子！真如說名隨順攝受。何因緣故如來乃說以為違諍？舍利子！如來違於一切諍故。以是因緣，菩薩常現一切違諍。又諸如來本無違諍，亦未曾起。何以故？無違無諍說名如來，而常現諸色像違諍。非唯如來而有動亂，諸菩薩摩訶薩以如實智觀如來身，於如來身平等法性即觀自身平等法性，又於自身平等法性觀察如來平等法性，又於自身平等法性觀察諸身及以非身，於一切身及以非身觀察於彼不思議身。菩薩摩訶薩於緣生法了一切身，既了知已引攝法身。舍利子！菩薩摩訶薩當於引攝此法身時，我說是等便證法身。既得證已，又能示現蘊界處身，當知是身法身所顯。是故舍利子！一切眾生若有值遇如是法身，若見若聞即皆調伏，觸彼身時能令眾生作諸義利。

[0283b05] 「復次舍利子！如時縛迦大醫王者，聚集眾藥和為形相，變成女像妍質華美淨色悅人。由是醫王善能作故，妙善成就善加嚴飾。舍利子！是藥女像雖無思慮又無分別，而能示現往來住止、若坐若臥。諸有豪貴大王王子大臣長者及諸小王有病惱者，至時縛迦大醫王所。爾時醫王觀其所治，即以藥女賜為仇匹。彼諸人等既蒙所惠，便執藥女暫身交觸，一切患苦自然消除，無病安樂無有變異。舍利子！此時縛迦大醫之王療治世間諸病妙智，餘有世醫無與等者。如是舍利子！法身所顯菩薩摩訶薩亦復如是，乃至一切眾生，若男若女童男童女，有貪恚癡熱惱病者，至菩薩所暫觸其身，一切病苦皆得消滅，又覺其身離諸熱惱。何以故？由諸菩薩摩訶薩本發大願善清淨故。

[0283b21] 「復次舍利子！法身菩薩摩訶薩不由食摶食故身得安住。雖復了知一切飲食本無所有，愍眾生故而現受食，雖現食之情無耽著，於其自身未曾顧戀。何以故？法身之力無退無減，不以飲食安住其身。又舍利子！法身菩薩摩訶薩於諸生死雖可了知，而示現身有生有死。何以故？為欲成熟諸眾生故，示現終盡，然此菩薩摩訶薩了知諸法無有終盡；示現有生，了知諸法無有起作；雖現生起，了知諸法畢竟無生。又此法身以法為食、法力所持，依止於法本願力故，無有功用成熟眾生。舍利子！法身菩薩摩訶薩如是等相，皆由無倦精進修行毘利耶波羅蜜多故而便證入。」

[0283c04] 爾時世尊欲重宣此義而說頌曰：

「身如金剛不可損，　　知時設化故現生，
　毒惡刀火非燒害，　　見燒害者所化眾。
　有病則見為良藥，　　飢渴眾生見飲食，
　以諸法性無分別，　　法身無身一理證。
　了知一法從緣生，　　無摩納婆意生等，
　眾緣有故苦綸運，　　眾緣無故苦綸斷。
　了色不堅如聚沫，　　思惟諸受等浮泡，
　想如熱時陽焰動，　　芭蕉諸行應觀察。
　如世善幻舞戲者，　　剎那便現諸色像，
　了知識用亦如是，　　智者於彼皆無願。
　知世財如箭離弦，　　復似電飛山水瀑，
　暫聚還散類空雲，　　智者於彼皆無願。
　諸有都無有眾生，　　未曾不受天諸樂，
　復墮地獄更貧苦，　　佛子觀已不求天。
　彼心無依似遊空，　　非有非無離依止，
　雖生諸有無生死，　　證無老死大我故。

[0283c22] 「復次舍利子！無倦精進菩薩摩訶薩修行毘利耶波羅蜜多時，當應如是正心修學。舍利子！世間雖有諸醫充滿世界，不能了知三種大患。何以故？彼皆不善又無智故，而不能識貪、瞋、癡等三種大患。舍利子！彼無智醫非唯不識三種大患，又不了知三大良藥對治三患。何等為三？所謂不能了知貪欲大患，不淨良藥而為對治。瞋恚大患，慈心良藥而為對治。愚癡大患，緣起良藥而為對治。舍利子！如是諸醫唯能療治一二別病，不能普治一切眾病；惟能暫治少時降損，非為盡病畢竟除差。菩薩摩訶薩作如是念：『我今行毘利耶波羅蜜多故修菩薩道，豈當隨學如是諸醫？我當依隨諸佛世尊，善達諸法無上大醫之王，畢竟療治一切病者。是大醫王，我今隨從依憑修學。既修學已，我應普治一切病苦，豈當療治別別諸病？我應畢竟除眾病本，豈當暫差不除病本？』舍利子！是菩薩摩訶薩復作是念：『我應積集如是無上正法阿竭陀膏藥，當使一切眾生聞藥聲已，貪瞋癡等極重大患自然消滅。』是故舍利子！無倦精進菩薩摩訶薩行毘利耶波羅蜜多故，積集如是無上正法阿竭陀膏藥，塗傅一切有病眾生。不與聲聞獨覺法共，唯除如來無上大醫之王善達一切法者，以無上正法阿竭陀膏藥，遍塗所吹大法之螺，如是塗已便就吹之。其聲遍告三千大千世界，於中所有非一眾生聞是聲已，但使一切貪瞋癡等諸大重病皆悉除滅。如是除滅非一百眾生、非一千眾生、非一百千眾生，如是除滅非一拘胝眾生、非一百拘胝、千拘胝、百千拘胝眾生，如是除滅非一拘胝那庾多眾生、非一百拘胝那庾多、千拘胝那庾多、百千拘胝那庾多眾生，非一薑羯羅眾生。如是除滅乃至不可說不可說眾生所有三毒大患皆得除滅。

[0284a28] 「復次舍利子！如大雪山中有大藥王名為毘伽摩，若聞其聲，一切世間猛烈毒熱皆悉消滅。若藥所住百踰繕那，其威盛故，令諸惡毒皆無勢力。若以藥王塗大螺鼓，若擊若吹，其聲所及諸有眾生，或飲毒藥、或被毒螫、毒塗毒刺、眾毒惱者，但聞如是螺鼓之聲暫至於耳，一切諸毒皆得除滅。舍利子！如是毘伽摩大妙藥王，一切世醫皆不能識，唯除時縛迦大醫王者方知色性。如是舍利子！無倦精進菩薩摩訶薩亦復如是，行毘利耶波羅蜜多故，積集如是無上正法阿竭陀膏藥，不與聲聞獨覺法共，唯除如來無上正法大醫之王能滅眾生諸有病者，以無上正法阿竭陀膏藥用塗大法之螺，塗已吹之，聲告三千大千世界，其中所有一切眾生乃至不可說不可說等聞是聲已，貪瞋癡等諸重大患悉得寂滅無有遺餘。

[0284b16] 「復次舍利子！如是無上正法阿竭陀膏藥，從於何所而來集此？舍利子！當知如是膏藥從大菩提法器中來。又舍利子！彼菩提器從何而來？當知從菩薩法財寶篋中來。又舍利子！如是菩薩寶篋從何而來？當知不異大菩薩藏法門中來。是故舍利子！無倦精進菩薩摩訶薩為欲修行毘利耶波羅蜜多故，應極至誠尋求如是大菩薩藏法門經典，聽聞受持若讀若誦研究義理，廣為眾生宣說開示。舍利子！汝又應知如是之相，吾今當說重顯其義。若諸無倦精進菩薩摩訶薩修行毘利耶波羅蜜多故，聞我說已，於是經典應極至誠尋究義理，為他開示。

[0284b29] 「舍利子！乃往古世過阿僧企耶劫廣大無量不可思議難可度量，乃至過是等數又復過是等量，當於爾時於此世界有佛出現，名赤蓮花勝如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。舍利子！彼佛聲聞弟子一大集會，其數具滿八十拘胝，皆是大阿羅漢，諸漏已盡，乃至獲得諸心自在最勝波羅蜜。舍利子！彼佛壽量滿八十歲便般涅槃，正法住世經五百歲，像法住世亦五百歲，舍利流布。如我今者般涅槃後，供養舍利當流布相。

[0284c11] 「舍利子！彼佛去世入涅槃後將滿百年，有一菩薩他方界終，生此世界大王之家。適初生已便唱是言：『奇哉！今者生非法處。』又作是言：『奇哉！今者生非法處。』如是唱已復作是言：『我於今者當行法行。我於今者當行法行。』爾時眾人皆生疑怪，以其所述同共號之，名為法行。舍利子！時法行王子漸漸長大，諸根成滿狀年二十，淨信捨家趣無上道。既出家已，獨止幽閑空寂林中宴處靜室。時虛空中有大天神來告之曰：『苾芻當知，汝今若求如來佛果聲稱高遠尊上法者，但當勤學大菩薩藏微妙法門。若未獲者勿捨精進，專志尋求無令不果。』舍利子！時法行苾芻從彼天神聞斯語已，心大歡喜踊躍無量身意悅豫，即行尋訪菩薩藏法，躬詣村城王都國邑乃至亭館，展轉尋求了無所得。爾時法行苾芻復更經歷往諸僧坊，或見苾芻或苾芻尼，便至其所作如是言：『善哉仁者！何處當有大菩薩藏微妙法門，菩薩摩訶薩依之修學，出生無量諸佛妙法？』彼便答言：『苾芻當知，我初不聞何等名為大菩薩藏微妙法門。我於今者因汝說故，方聞大菩薩藏法門名字來入我耳。』舍利子！爾時法行苾芻重自思念：『如是法門諸佛妙法，不應天神妄有所說。我於今者要當不捨勇猛精進，乃至未聞大菩薩藏法門已來中無懈廢。』便更請問彼苾芻等：『赤蓮花勝如來般涅槃時，焚身之地為在何所？汝當示我此地方面，我當往彼行精進業。』彼苾芻等即告之言：『苾芻當知，如是方面是薄伽梵赤蓮花勝如來焚身之地。』爾時法行苾芻即往其所，到已頂禮右遶無數，却退一面結加趺坐，一心攝念想對彼佛，作是誓言：『我於此處結加趺坐，我若不從赤蓮花勝如來現前聽聞大菩薩藏微妙法門者，要當不解此坐、不起此處。』舍利子！時法行王仙苾芻精進堅固發如是誓，結加趺坐過七日已，東方世界有薄伽梵，名曰寶藏如來、應、正等覺，為法行王仙苾芻故，從彼而來現其身前，為說開示八門句法。因又告曰：『王仙苾芻！汝今當隨八門句法大菩薩藏微妙法門精勤修行，則諸佛法不難得遂。』時王仙苾芻聞佛教已，精勤修習八門句法，於後不久便得成就不可思議無上多聞。即從地起離本坐處，為欲廣行毘利耶波羅蜜多故，勇猛正勤往諸村城王都國邑乃至亭館，從一一處至一一處，展轉宣說顯通如是大菩薩藏微妙法門滿六十歲。於如是時教化眾生，天人等眾滿拘胝數，皆得安住於三乘中。

[0285b01] 「舍利子！彼王仙苾芻化眾生已，臨命終時發如是言：『願我還生此佛世界人趣之中，當修法行。』作是願已便就命終。以願力故，於此世界贍部洲中生居士家。彼初生日便唱是言：『我於今者當修法行。』又作是言：『我於今者當修法行。』爾時眾人因其所述為立本號，還名法行。舍利子！是法行童子形如八歲，淨信捨家趣無上道。出家不久，以宿習故，大菩薩藏微妙法門無上深義自然現前。法行苾芻安住如是大菩薩藏，六十歲中廣行法化。躬至村城王都國邑乃至亭館處處施化，為諸眾生開示是法。於六十歲教化天人滿拘胝眾，於三乘中皆已成熟，或住聲聞乘、或住獨覺乘、或住無上大乘之者。

[0285b15] 「舍利子！彼時法行苾芻化眾生已，臨命終時復發是言：『願我未來當得為人出家聞法。』既命終後，以願力故，於此世界贍部洲中生於王家。彼初生日，於上空中天神唱言：『此眾生界，法勝菩薩出現於世。』又唱是言：『此眾生界，法勝菩薩出現於世。』爾時眾人聞天告已，便號王子以為法勝。舍利子！法勝王子如是漸漸諸根成熟，壯年二十淨信捨家趣於非家。既出家已，眾人便號法勝苾芻。舍利子！法勝苾芻大念慧力之所持故，大菩薩藏微妙法門自然現前，精勤修習能善永斷眾生疑惑。六十年中躬事巡化，遊歷村城王都國邑乃至亭館，為諸眾生開示是法。於六十歲，成熟拘胝諸天人眾，悉令安住阿耨多羅三藐三菩提心。

[0285c01] 「舍利子！法勝苾芻將欲命終復發是言：『願我來世生人道中，正信出家。』適發願已便就命終，還生此界贍部洲中大富長者家。彼初生時，復有天神大聲唱令：『於此世界，得念菩薩今日出現。』如是再返。爾時眾人聞天告已，皆共號之名為得念。舍利子！是得念菩薩諸根成滿，壯如二十盛年之者，淨信捨家趣於非家。纔出家已，宿習力故，便得成就不可思議最勝無上不忘總持多聞具足。六十年中身行化導，巡歷村城王都國邑乃至亭館，處處流化宣說正法、斷眾生疑，開示如是大菩薩藏微妙法門。過六十歲，安置天人滿一拘胝，或住聲聞、或住獨覺、或復安住無上佛智。舍利子！是得念菩薩化眾生已，臨命終時復發是言：『願我未來生於人中，正信出家。』彼命終已，還生此界大王之家。初生之時，復有天神大聲唱告：『此有情界，依法菩薩出現於世。』如是再返。爾時眾人聞天告已，便名王子以為依法。舍利子！依法菩薩如是漸漸諸根成滿，壯二十歲以信捨家趣於非家。纔出家已，宿習力故，便得成就無間斷念念力持故，大菩薩藏微妙法門自然現前。舍利子！依法菩薩而作苾芻，五十年中遊行教化，從一聚落至一聚落、從一村墟至一村墟、從城至城、從館至館、從國至國、從一王都至一王都，為諸眾生開示如是菩薩藏法、斷除疑惑。於五十歲令四拘胝諸天人眾，住聲聞乘、住獨覺乘、或住無上諸佛大乘。

[0285c29] 「舍利子！是依法菩薩摩訶薩從是命終，生於東方寶藏如來佛之世界。初生之時，即得成就不可思議無上多聞，教化示導六十八拘胝諸天人眾，皆得成滿安住三乘。舍利子！是依法菩薩摩訶薩，於彼寶藏如來法中化眾生已，命終還來於此世界赤蓮花勝佛土贍部洲中，生大王家。當初生時，彼所教化六十八拘胝天人大眾，皆成熟者，於彼命終亦隨菩薩生此佛土，與是菩薩而為眷屬。舍利子！當於爾時，此方世界有佛出世，名最高行如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。其佛壽命滿足八十拘胝歲，爾時人壽量與佛等。舍利子！最高行如來、應、正等覺處世說法，一一歲中有一大會，一一大會皆有八十拘胝諸聲聞眾。其佛凡有八十拘胝聲聞大會，純是大阿羅漢。爾時菩薩為王子時名曰勇施，成就多聞聰叡勝觀，與其眷屬六十八拘胝，如是大眾前後圍遶，往詣薄伽梵最高行如來、應、正等覺所住之處。既到彼已頂禮佛足，遶無數匝却坐一面。

[0286a21] 「舍利子！爾時最高行如來了達勇施王子增上信樂，即便開示本行相應微妙勝法。時勇施王子聞佛開示如是法已，豁然意解得清淨信。心清淨故，即與六十八拘胝眷屬以信捨家趣於非家。既出家已，盡其壽量淨修梵行。舍利子！時勇施王子彼佛法中精進經行於菩薩道，其心將證無上菩提。時最高行如來便為授記，告諸大眾：『今此苾芻勇施菩薩摩訶薩者，次我滅後，當證阿耨多羅三藐三菩提，出現世間，名大精進如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。』舍利子！是最高行如來授彼記已便般涅槃。勇施菩薩見佛滅度戀慕增感，恭敬供養如來舍利，廣起靈廟利益眾生，住持正法開化無量。其後不久，證得阿耨多羅三藐三菩提，名大精進。舍利子！是大精進如來壽量半劫，其佛說法無量大會，一一集會有十二那庾多聲聞弟子，純阿羅漢。

[0286b10] 「舍利子！如是無倦精進菩薩摩訶薩為欲修行毘利耶波羅蜜多故，鄭重慇懃尋求如是大菩薩藏微妙法門，聽聞受持、若讀若誦、思惟研究、開析義理，廣為含生宣示演說，惟功不已遂至成佛，名大精進如來、應、正等覺，出興于世，廣宣法化饒益眾生，如上所說。是故舍利子！若有善男子善女人安住大乘微妙正行，欲疾證於阿耨多羅三藐三菩提者，應當奮發勇猛精進，鄭重慇懃尋求如是菩薩藏法，即得奉遇恭敬聽受，乃至廣為含生宣說開闡。何以故？舍利子！勇猛精進菩薩摩訶薩必因尋求大菩薩藏微妙法門，方得成滿毘利耶波羅蜜多故。舍利子！是名菩薩摩訶薩勇猛精進勤修毘利耶波羅蜜多，為眾生故行菩薩行。若諸菩薩摩訶薩精進修行是菩薩行，一切眾魔魔民天子於此菩薩不能嬈亂，又不為彼異道他論所能摧屈。

大寶積經卷第四十八

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA