佛說如來不思議祕密大乘經卷第六

譯經三藏朝散大夫試光祿卿光梵大師賜紫沙門臣惟淨等奉　詔譯

菩提道品第六

[0716a25] 佛告寂慧菩薩言：「若諸菩薩摩訶薩欲證阿耨多羅三藐三菩提果者，當學彼諸大士所行，非但以其語言得最勝道，要當真實修行乃得菩提正道。此中云何名菩提道？謂於一切眾生無諸損害，隨起慈心勤修波羅蜜多；以四攝法普攝一切，修四梵行；勤行三十七品菩提道法；圓滿六種神通事業，以善方便攝化眾生；長養一切善根法行；此說是名大菩提道。

[0716b05] 「復次寂慧！菩提道者，所謂意樂信重，深心清淨正直無諂。心平等故，行平等法；不作諸罪故，無諸怖畏；彼菩提道增長法故，即是布施波羅蜜多；彼菩提道向安樂道故，即是持戒波羅蜜多；彼菩提道無損害故，即是忍辱波羅蜜多；彼菩提道建立諸法故，即是精進波羅蜜多；彼菩提道無雜亂故，即是禪定波羅蜜多；彼菩提道善了知故，即是般若波羅蜜多；彼菩提道通達出生無礙智故，即是大慈；彼菩提道無退轉故，即是大悲；彼菩提道作歡喜故，即是大喜；彼菩提道隨入真實故，即是大捨；彼菩提道去除荊棘故，即能遠離貪瞋害疑等染法；彼菩提道順安樂法故，即心無障礙；彼菩提道離險惡故，即不著色、聲、香、味、觸；彼菩提道離邪外法故，即善觀蘊、處、界；彼菩提道能降諸魔故，即能除去一切煩惱；彼菩提道是廣大法故，即能遠離聲聞、緣覺作意；彼菩提道順正法故，即能隨順先佛、如來、應供、正等正覺；彼菩提道廣能積集大法寶故，即善隨順一切智寶；彼菩提道常開明故，即能顯發無礙智光；彼菩提道為善說者故，即得諸善知識共所攝受；彼菩提道離高下想故，即無違順；彼菩提道離塵暗故，即無瞋忿疲懈；彼菩提道向善趣故。即能遠離諸不善法。彼菩提道善住安樂方故，畢竟趣證大涅槃法。

[0716c01] 「寂慧！當知此如是等皆是菩薩所行大菩提道——若非趣非道者，所謂一切聲聞、緣覺——此中真實建立菩薩摩訶薩，悉令成就阿耨多羅三藐三菩提果。」

如來身密不思議品第七之一

[0716c06] 爾時寂慧菩薩摩訶薩前白金剛手菩薩大祕密主言：「大祕密主！為我略說如來祕密。此中云何是為如來祕密之法？」

[0716c08] 金剛手菩薩告寂慧菩薩言：「善男子！諦聽諦聽。我今承佛威神，為汝宣說如來祕密。有其三種。何等為三？一者身密、二者語密、三者心密。

[0716c11] 「云何名為如來身密？寂慧！當知所謂如來於無思惟、無分別中，而能示現諸威儀相。善男子！若天若人，或有見如來坐生尊重者，即令彼等見如來坐。或有天人樂見行者，即令彼等見如來行。或有天人樂見住者，即令彼等見如來住。或有天人樂見臥者，即令彼等見如來臥。或有天人樂聞說法生尊重者，即令彼等見佛說法。或有天人樂見寂默者，即令彼等見佛寂默。或有天人樂禪定者，即令彼等見佛在定。或有天人樂出定者，即令彼等見佛出定。或有天人樂見不瞬觀視者，即令彼等見佛不瞬觀視。或有天人樂神變者，即令彼等見佛神變。或有天人樂欲觀佛金色相者，即令彼等見金色身。或有樂見白銀色者、水精色者、瑠璃色者、瑪瑙色者、珊瑚色者、琥珀色者、赤珠色者、白珠色者、青黃赤白等諸色者，如月色者、如日色者、如火色者、如光聚色者，如帝釋色者、如梵王色者，如雪色者、如雌黃色者、如朱砂色者、如水色者，如無憂樹花色者、如瞻波迦花色者、如蘇摩那花色者、如婆師迦花色者、如俱母陀花色者、如鉢訥摩花色者、如奔拏利迦花色者、如眾妙花色者，如毘沙門天王色者、如持國天王色者，如初開蓮花色者，如吉祥藏寶色者、如摩尼寶色者、如帝青寶色者、如虛空淨光色者，此如是等種種色相，乃至無邊功德色相，隨諸信樂，如來各各皆令彼等悉得見佛諸色相身。

[0717a10] 「復次寂慧！乃至三千大千世界如殑伽沙數等一切眾生皆得人身，彼彼眾生各於如來形顯色相及威儀事，隨所思惟信解皆得成辦。如一眾生如是信解亦然，彼彼一切眾生皆於如來形顯色相及威儀事，思惟信解皆得成辦。又復眾生心所信解而各差別。寂慧！以是緣故，如來普令一切眾生各隨信解威儀事等，心生歡喜；隨信解已，令諸眾生了知如來威儀事等，亦非如來若身若心有所動亂，亦無發悟，而能善知一切眾生往昔行業心意差別，是故如來隨應普現威儀事等。譬如清淨圓鏡置諸方所光照眾色，隨安掛處一切影像悉於中現，所照平等無增無減，而是圓鏡無所思惟亦無分別。寂慧！如來亦復如是，了知一切眾生心意，隨所現相悉令歡喜，而佛如來無所思惟，亦無分別復無發悟。此即是名如來身密。

[0717a26] 「復次寂慧！如來身者，非蘊、處、界之所成立，非業所成、非煩惱生，不從父母胞胎所生，非羯邏藍等大種所生，非血肉染污筋骨聯續出入息等資養所生。

[0717b01] 「復次寂慧！如來身者即非身也。所謂法身如虛空身，非色相身，離諸戲論無所行身。若諸眾生樂見色相而生信重所應度者，如來乃現色身諸對礙境。若諸眾生樂法離相生信重者，於一切處一切種類無對礙境，天眼亦復不能觀見。寂慧！當知一佛會中所有大眾其見各異，或有眾生見佛身者、或不見者，或遠處即見、近處不見，或近處即見、遠處不見，或遠處亦不見、近處亦不見，或專注心見、散亂心不見，或散亂心見、專注心不見，或他觀即見、自觀不見，或自觀即見、他觀不見，或夢境中見、寤已不見，或覺寤已見、夢中不見、或定中見、出定不見，或出定見、定中不見，或善相即見、不善相不見，或不善相見、善相不見，或發悟心見、無發悟心不見，或無發悟心見、發悟心不見，或加行心見、無加行心不見，或無加行心見、加行心不見，此如是等及餘無量種相觀如來身。

[0717b18] 「彼色界天子，身相寂靜所行寂靜，善威儀道住等引心，善寂善調然目睢動，亦復不能觀如來身分量色相。何以故？如來身者具無量種莊嚴色相，與虛空等，以其法身所成性故。譬如虛空廣大無際，如來身相廣大亦然。又如虛空遍入一切處、一切處通達，如來身相亦復如是，遍入一切處、一切處通達。又如虛空離諸戲論，如來身相亦復如是離諸戲論。又如虛空普能滋養一切眾生，如來身相亦復如是，普能滋養一切眾生。又如虛空無其種類亦無分別，如來身相亦復如是，無其種類亦無分別。又如虛空隨入一切色相光明，如來身相亦復如是，隨入一切色相光明。又如虛空所有一切色相光明悉住其中，如來身相亦復如是，一切眾生色相光明住佛身中。又如虛空一切藥草樹林悉依止故而得滋長，如來身相亦復如是，悉能滋長一切眾生所有善根。又如虛空非常非無常而不可以語言宣說，如來身相亦復如是非常非無常，而不可以語言宣說，亦復不能觀其頂相。

[0717c10] 「復次寂慧！我不見有世間一切天人魔梵、沙門婆羅門等，而能觀見如來、應供、正等正覺最勝頂相。所以者何？寂慧當知，我念一時世尊如來成道未久，在波羅奈國仙人墮處鹿野苑中轉妙法輪。是時東方有佛世尊，號瞻波迦花色，世界名如幻，國名調冤。彼有菩薩名曰風持，來此娑婆世界，瞻禮親近世尊釋迦牟尼如來。到已頭面頂禮佛足，右遶七匝住立佛前。爾時風持菩薩承佛威神，即作是念：『今佛世尊身相廣大無量無邊，不能觀其頂相；我今或可於佛世尊身量邊際求以度量。』風持菩薩作是念已，自見其身長六萬八千由旬，見佛身相長八百四十萬由旬。復作是念：『我今或以自所得者遊戲神力，而可度量如來身相分量邊際邪？』作是念已，即時菩薩承佛威神，以自通力乃往上方，過百俱胝殑伽沙數等佛土，有世界名大蓮華，佛號蓮華吉祥藏王如來，現住說法教化眾生。菩薩到已審諦觀察，不能得見如來頂相，亦復不能度量佛身分量邊際。

[0717c29] 「時風持菩薩前詣世尊蓮華吉祥藏王如來所，頭面禮足右遶七匝住立佛前，白佛言：『世尊！我所來此，其遠近邪？』彼佛告言：『善男子！過百俱胝殑伽沙數等佛國土已，到此世界。』風持菩薩白彼佛言：『世尊！我為不能觀彼世尊釋迦牟尼如來頂相，亦復不能觀彼佛身分量邊際，故遠來此而伸請問。』彼佛答言：『善男子！假使汝今盡其神力，極盡上方一切世界，經于殑伽沙數等劫，亦復不能知彼佛身分量邊際。又善男子！假使盡諸喻法，不能譬喻彼佛如來所有戒、定、慧、解脫、解脫知見種種功德，若身語心、若色若相，一切喻法皆不能喻，以彼如來超數法故。唯除虛空而可喻之，所謂如來戒、定、慧、解脫、解脫知見悉如虛空故，若身語心、若色若相，此說一切皆如虛空。是故應知，虛空無量故，如來身相亦復無量。』

[0718a16] 「寂慧！彼風持菩薩於彼佛所聞是說已，發希有心，踊躍歡喜適悅慶快，即時頭面禮彼佛足，右繞七匝承佛威神，於剎那間隱彼佛土，還復至此娑婆世界，住立世尊釋迦牟尼佛前，頂禮佛足右繞三匝，合掌諦誠向佛世尊，說伽陀曰：

「『一切佛法極廣大，　　與虛空等無邊際，
　　若人意欲度其邊，　　彼即自招於損害。
　　我過百俱胝數量，　　殑伽沙等佛剎土，
　　往一如來剎土中，　　欲觀如來身分量。
　　我既至彼佛剎已，　　世界名曰大蓮華，
　　不能觀佛頂相高，　　亦復不知身分量。
　　化主世尊居彼剎，　　其名吉祥藏王尊，
　　彼佛知我意所思，　　發如是言為我說：
　「若人欲以譬喻法，　　喻其無邊諸佛法，
　　彼佛不可隨相知，　　是人返招謗佛罪。
　　唯其一法可為喻，　　與諸佛法等無異，
　　所謂周廣太虛空，　　分量邊際不可得。」
　　如其虛空廣大故，　　佛功德聚亦復然，
　　謂戒定慧解脫門，　　及彼解脫知見等。
　　如其虛空無分量，　　佛色相等亦復然，
　　頂相高廣不能觀，　　與彼虛空界無異。
　　如其虛空廣大故，　　佛身廣大亦復然，
　　由身廣大量無邊，　　光明廣大亦如是，
　　由其光明廣大故，　　語密廣大亦復然，
　　語密廣大量無邊，　　心密廣大亦如是，
　　由其心密廣大故，　　佛慈廣大亦復然，
　　佛慈廣大量無邊，　　佛智廣大亦如是，
　　由其佛智廣大故，　　佛身廣大亦復然，
　　菩提出生勝福門，　　廣大無際亦如是。
　　由菩提心所生福，　　勝相從彼福門生，
　　圓滿虛空界無邊，　　出生勝上諸功德。
　　所有一切眾生類，　　普攝一切諸福蘊，
　　一切菩薩亦復然，　　皆從菩提心所出。
　　所有一切菩薩眾，　　宣說福蘊極廣大，
　　若能護持正法門，　　所獲福聚多於彼。
　　假使諸佛加行智，　　經俱胝劫共宣揚，
　　護持正法福無邊，　　畢竟不知其邊際。
　　大菩提心所生福，　　護持正法福無邊，
　　空解脫門若校量，　　十六分中不及一。
　　空解脫門此所攝，　　亦復不離菩提心，
　　護持正法諸福門，　　一切皆同此中攝。
　　若能了此妙法趣，　　是即菩薩大名稱，
　　菩提功德獲無邊，　　此乃是修菩薩行。
　　我今說是伽陀時，　　俱胝剎土皆震動，
　　有千俱胝眾天人，　　鼓吹歌音俱胝數，
　　有千俱胝眾生數，　　悉發廣大菩提心。
　　聞佛如是大威神，　　風持我今如實說，
　　佛有如是不思議，　　無量無邊復無上。
　　諸佛普現眾相門，　　即自然智真祕密。』

[0718c08] 「寂慧！當知如是等說，是即名為如來祕密。

佛說如來不思議祕密大乘經卷第六

【經文資訊】大正藏第 11 冊 No. 0312 佛說如來不思議祕密大乘經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA