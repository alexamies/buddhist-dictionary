明覺禪師語錄卷第二
門人軫等編

舉古

[0676b27]  舉。僧問趙州。道人相見時如何。州云。呈漆  器。師云。諸禪德。還有識趙州底麼。出來相共  商量若未能辯明。大好從頭舉與儞點破。四
九三十六收。

[0676c02]  舉。臨濟示眾云。有一無位真人。常在汝等面  門出入。初心未證據者。看看。時有僧問。如何  是無位真人。臨濟下禪床擒住。者僧擬議。濟
托開云無位真人是什麼乾屎橛。雪峯聞云。  臨濟大似箇白拈賊。師云。夫善竊者。神鬼莫  知。既被雪峯覷破。臨濟不是好手。復召大眾。
雪竇今日換爾諸人眼睛了也。爾若不信。各  歸寮舍。自摸  [打-丁+索]  看。

[0676c10]  舉。僧侍立保福次。福云。爾得與麼麁心。福拈  一塊土與僧。爾拋向門外著。僧拋了却來云。  甚處是某甲麁心。福云。我見爾築著磕著。所
以道爾麁心。師云。然則者僧被保福熱瞞。爭  奈真不掩偽曲不藏直。雪竇將今視古。於理  不甘是爾者一隊漢忽僧堂裏來寮舍內出。
築著磕著亦乃不知。近來麁心轉盛。我若放  過。便見諸方檢責。師驀拈拄杖下座。大眾一  時走散。

[0676c19]  舉。雪峯敲觀和尚門。觀云誰。峯云。鳳凰兒。  觀云。作什麼。峯云。鵮老觀。觀便開門。雪峯  方入。被觀把住云。道道。峯擬議。被觀推出。
峯住後示眾云。我當時若入得老觀門。爾者  一隊噇酒糟漢。向甚處摸  [打-丁+索]  。有老宿云。雪峯  徒有此語。當時入不得。如今也入不得。師云。
者辜恩負德漢。有什麼交涉。當時入不得。豈  是教爾入。今既摸  [打-丁+索]  不著。累他雪峯。俱在老  觀門下。舉。臨濟侍立德山。山云。今日困。濟
云。者老漢寱語作什麼。山便打。濟掀倒繩床。  山便休師云。二員作者。具啐啄同時眼。有啐  啄同時用。雪竇擬向猛虎口中奪鹿。饑鷹爪
下分兔。敢謂。臨濟德山二俱瞎漢。有人辯得。  天下橫行舉。乾峯和尚云。舉一不得舉二。放  過一著落在第二。雲門出眾云。昨日有人從
天台來。却往南嶽去。峯下座云大眾來日不  要普請師云。看他作者吐露箇消息。宛爾不  同。若是瞌睡漢。遞相鈍致。乃拈起拄杖云。放  過一著。便下座。

[0677a09]  舉。玄沙云。吾有正法眼藏。付囑摩訶大迦葉。  猶如話月。曹谿豎拂。猶如指月。鼓山云。月  [口*爾]
玄沙云。者阿師就我覓月。鼓山不肯。却歸  眾云。道我就他覓月。師云。玄沙鼓山。如排百  萬軍大陣。只拋瓦子相擊。或有衲僧辯得。當  知正法眼藏付囑有在。

[0677a15]  舉。長慶云。淨潔打壘了也。却近前就我覓。我  劈脊與爾一棒。有一棒到爾。爾須生慚愧。無  一棒到爾爾又向什麼處會。師云。雪竇即不
然。淨潔打疊了也。直須近前。我劈脊與爾一  棒。有一棒到爾。爾即受屈。無一棒到爾。與爾  平。出但與麼會。

勘辯

[0677a22]  一日侍者報。有三人新到。從瑞巖來。師云。教  伊大展坐具禮拜著。其僧方入門。師驀拈起  拄杖。僧云。某甲特來禮拜和尚師。云吽。吽
那。箇是參頭一。僧近前問訊師。云爾。為什  麼失却本道公驗僧云深。領和尚慈悲師。云  過。者邊立復問第二人。求朋須勝己。似我不
如無。師以拄杖指參頭云。爾為什麼隨者漆  桶。僧云。某甲新戒。師亦約云。過者邊立。又問  第三人。適來兩箇敗闕了也。爾堪作箇什麼。
僧擬議。師便喝云。過者邊。乃云。據合一時埋  却。且念遠來。參堂去。

[0677b04]  問新到。尋師訪道翫水遊山。僧云。謝和尚顧  問。師便喝鼻孔裏秖對我。僧無對。師云。苦殺  人來來。曾到雪竇麼。僧云。不曾到。師打一棒
云。他後不得諱却。

[0677b08]  一日二人新到。師云。座主衲僧。僧云。請和  尚鑑。師云。一不成二不是。僧云。不勞如此。  師云。我且放過。朝到西天暮歸東土。作麼生。
僧無對。師云。杜衲僧。參堂去。

[0677b12]  問新到。近離甚處。僧云。和尚道什麼。師云。  我問爾近離甚處。僧退身立。師云。克由叵耐  不言來處。將拄杖來。僧云。某甲近離奉川。師
云。打野榸漢。何不早與麼道。復問第二人。爾  也一處來。僧云。某甲近離大梅。師云。兩段不  同。好與三十棒。且放過。

[0677b18]  一日宗首座到。方擬人事。師約住云。既知信  之韜略。便須拱手歸降。宗云。今日敗闕。師  云。劍刃未施。賊身已露。宗云。氣急殺人。師
云。敗將不斬。宗云是。師云。禮拜著。宗云。三  十年後有人舉在。師云。已放爾過。

[0677b23]  問聽道者。久參事作麼生。道者云。青天白日。  師云。亂走作什麼。者便喝。師云。喫棒。者擬  舉手。師打一坐具云。爾看者瞎漢亂與。

[0677b26]  一日五人新到。師云。爾總不消行脚。僧擬議。  師云。一狀領過。

[0677b28]  有良周上座到。師作瞌睡勢。僧云。新到相看。  師不應。僧又云。新到相看。師高聲云。阿誰。  僧云新到。師云。已知參堂去。僧云。某甲是
大龍受業。師喝云。漆桶誰識爾。僧便近前人  事。師云。好好禮拜著。相看了。師云。還識宗  首座麼。僧云。是師兄師云。爾為什麼鈍致他。
僧云。和尚休得也。師云。踏破草鞋漢。不能打  得爾。且坐喫茶。

[0677c07]  問僧。近離甚處。僧云天台。師云。還見智者  麼。僧云見。師云。為什麼在我脚底。僧無語。  師云脫空妄語。

[0677c10]  問僧。近離甚處。僧云溫州。師云。還識永嘉大  師麼。僧云。是鄉人。師云。與爾隔海。僧云酌  然師云。而赤不如語直。僧無對。師云噓。

[0677c13]  師在大龍為知客。李殿院到山茶話次問師。  知客是長老鄉人。師云不敢。院云。且在者裏  不得亂走。師云。本為行脚。院云行脚為甚事。
師云。看亂走底。院微笑。

[0677c17]  師在池州景德為首座。時太守曾學士入院  相訪。茶果次。學士拈箇棗子拋在地上。召師  首座。師應諾。士云。古人道。不離當處常湛
然。在那裏。師指景德長老云。只者老子也不  知落處。士云。首座知也不得無過。師云。明眼  人難瞞。

[0677c23]  師到太湖。有余巡檢。請師并志依上座齋。臨  起檢問卑官今日命二衲僧齋。得何果報。師  云。圖他一粒米。失却半年糧。依云。臨行方覺
主人寬。師召舍人。舍人擡頭。師指依云。垛根  衲子。齋他有甚益。巡檢大笑。師便起去。

[0677c28]  師赴雪竇。經過杭州。徐轉運問師。雪竇名山。  多有具眼底衲僧。忽相靠來。長老作麼生支  遣他。師高聲召客司。司近前。師云。運使問箇
什麼。使云。推過來。師云。推過又爭得。使無  語。師云。彼此沒便宜。使又問。長老幾日渡錢  塘江。師云。山僧未敢前去。使云。作箇什麼。
師云。徐轉運把斷要津。使云。今日被長老揉  我一上。師便辭退。

[0678a07]  師在南嶽福嚴為藏主。李殿院同雅長老入  藏院。師出接殿。院云。藏主那。師云不敢。院  云。藏中說著下官麼。師云。目前可驗。院云。
驗底事作麼生。師云。不消一劄。院無語。師  云。且請殿院歸寮。喫茶坐次。山嵐忽起。雅  云。殿院遊山。恰阻煙霧。院云。靈峯聖跡。為
什麼却有者箇。師云。下方無。院擬道。雅云。  藏主壯觀福嚴。師云。和尚且莫開眼。院云。作  家作家。師云。殿院尊重。時有道士秀才到院。
又問。三教中那教最尊師乃起側身而立。院  云。有口何不道。師云。對夫子難言。院云。休  休便起。師云。適來造次。

[0678a19]  師在舒州海會時。因看胥通判問。山中多少  眾。師云。一百來僧。胥云。既是海會。為甚只  有百僧。師云。人貧智短。胥云更道。師云。他
後有人舉在。又問。山中長老每日說箇什麼。  師云。路逢劍客。胥云吽。師便辭退。

[0678a24]  師在明州。看曾學士坐次。士問。曾與清長老  商量趙州勘破婆子話。端的有勘破處麼。師  云。清長老道箇甚麼。士云。又與麼去也。師
云。清長老且放過一著。學士還知天下衲僧  出者婆子綣  [袖-由+貴]  不得麼。士云。者裏別有箇道  處。趙州若不勘。破婆子。一生受屈。師云。勘
破了也。

[0678b02]  師與僧眾入城緣化。學士先有公文止絕僧  道投刺。師亦同例。乃有頌寄士云。碧落煙凝  雪乍睛。住山情緒寄重城。使君道在未相見。
空戀甘棠影裏行。學士回答云。勞勞世務逐  浮沈。一性澄明亘古今。目擊道存無阻隔。何  須見面始知心。復令人請師。相見了。士云。道
存無阻。因甚入來不得。師云。他後見別處長  老。學士不請舉向伊。士云。舉著又何妨。師  云。山僧罪過。士云。好好。師云。諾諾。

[0678b11]  學士解印後。師送到越州。住數日乃辭。士堅  留。師云。歸山住持不忘學士此日。士云。衲僧  家愛把不定。師云。爭得到者裏。士無語。師
云。已沐學士放辭。士云。容出城相送。師便  退。士至客亭。排果子茶湯了。師問。學士自此  一別。甚處再得相見。士云。長老何以對面忘
却。師云。微僧心亦足矣。時廣慧和尚復問。師  自此一別。甚處與學士再得相見。師云。直是  千里萬里。於是取別。士云。善為道路。師云。  諾諾。

歌頌

贈天衣長老

[0678b23]  天衣長老無價之寶。金烏東昇是何杲杲。他  年或要兒孫。無端須入荒草。

寄妙果政長老

[0678b26]  有臾機宜太孤絕。冷澹情懷止金鐵。游歷不  知參訪誰。曾道天無第二月。近聞鎖斷奔馳  問。何物拈來固其本。飛騰直上三十三。見不
見兮為君困。中巖藏晦亦枯槁。年光休競七  十九。南北東西追古風。時有其人繼其後。

送宗侍者

[0678c03]  深憶韶陽示奇句。昔人到此猶不住。宗禪九  萬曾列程。吾想七閩還獨步。重巖忽爾來扣  門。自謂孤蹤若斷雲。雪庭乍遠雖多恨。且有
中峯月共分  (斯句乃宗禪者離山日有作)  如斯慷慨非希冀。浩  浩清風無處避。天上天下知不知。五葉千燈  復何啻。

小谿贈溥禪者

[0678c10]  歲月將闌天光普寒。鄙叟復枕盤桓且難。萬  杉禪客來尋我。言意勤勤勉清墮。拂曙片帆  重率歸。百節四肢難負荷。風之泠泠潮之平
平。強寫離辭幾不成。巖層落落舊知己。相見  無忘極此情。

送清禪者

[0678c16]  有禪者兮曠發靈機。出洪都兮聲光步隨。一  文一技不為用。方內方外誰論之。春風來兮  何所別。何曾拂盡古巖雪。極目寥寥思遠人。
曹谿堪共此時飾。清兮清苦宜存歷。亮兮辜  馬休同跡。彈指凋殘六葉華。西山一去斷消  息。

送一禪者

[0678c23]  天得一地得一。王得一兮無等匹。谷得一兮  歸巨溟。應見三山皆岌岌。一得一又何必。今  古不曾居丈室。千華影裏復是誰。八面風清
照紅日。一禪一禪須記取。象骨齡難兮且相  許。負石投針忽載來。拂袖雙雙便回去。

送全禪者

[0678c29]  有龍彪兮時之相宜。有藝行兮人之所歸。東  西武步兮復誰。是我上下。觀方兮存機未機。  全禪全禪知不知。大施門開兮塵區可依。

送靜山水

[0679a04]  松根石上曾唯我。四顧寥寥誰未可。豈知白  鳳傳好音。拋却亂雲千萬朵。谿山重疊春將  暮。風遞殘華柳飛絮。金盂待月應有期。寶冠
照水寧無據。靜禪復記吾深囑。彼兮國士真  烈宿。相見從容莫等閑。人天景行存高躅。

寄藏主收禪者

[0679a10]  新州出箇賣樵者。龍朔年中藏晝夜。黃梅舂  得古菱華。不倚物兮便高拄。秀禪拂拭無塵  埃。歷盡諸難眼未開。交馳石上求文字。爭得
孤峯却載來。近還有箇尋吾祖。云在廬村深  處住。偷得隣家些子光。用作千燈擬流布。呵  呵呵。地久天長爭奈何。

送雲禪德

[0679a17]  中巖老兮八十一。閑寄十年助辭筆。縱誇步  驟當此時。豈免龍  鍾  笑他日。他時誰也流機  變。午夜寒蟾生水面。別有清光何處來。舉目
亂飛星斗轉。歌兮歌兮苦搜索。遠贈雲禪愧  標格。黃梅席上追古風。高唱自知天地窄。

贈陸學士

[0679a23]  古之陸大夫。多集遊方輩。今之陸使君。復與  空生會。大國正搜羅。長劍今磨淬。或問清曠  閑。不知若為對。

舟行

[0679a27]  孤舟選勝傍江千。乘興幽游思未闌。向日望  來春色晚。順潮歸去野情寬。高歌釣客收綸  線。弄影沙禽刷羽翰。迴想古祠無限意。海蟾
初上逼人寒。

東軒偶作

[0679b03]  叢竹小山些子境。偶來閑坐解疎慵。怡然縱  目誰知我。勝入摩雲千萬峯。

明覺禪師後錄

[0679b06]  上堂云。日日日東上。日日日西沒。循環三百  六十。幾箇解知窠窟。放開精精冥冥。把定恍  恍惚惚。君不見毘耶離城。彼上人一室。寥寥
是何物。師召大眾云。高著眼。便下座。

[0679b10]  上堂云。黃金為地白銀為壁。釋迦老子不合  向者裏屙。師以拄杖撥一下云。看看。落爾諸  人頭上。

[0679b13]  上堂云。三千劍客今何在。獨許莊周致太平。  便下座。

[0679b15]  一日云。大眾。者一片田地。分付來多時也。爾  諸人四至界畔。猶未識在。若要中心一樹子。  我也不惜。良久云。放憨作麼。便下座。

[0679b18]  因雪示眾云。頭上皚皚脚下皚皚。金色尊者  獨上高臺。開眼造罪合眼受災。如何如何天  網恢恢。

[0679b21]  上堂。眾方集定。師云。勘破了也。便下座。

[0679b22]  上堂。拈起拄杖云。物中眼眼中物。十方如來  同此起出。還會麼。瞎漢歸堂。

[0679b24]  上堂云。龍泉與刀斧。同鐵利鈍懸殊。駑駘與  驥馬。同途遲速有異。酌然酌然。一出一入。半  合半開。平展之流。試辯緇素。

[0679b27]  上堂云。直得動地雨華。何如歸堂向火。便下  座。

[0679b29]  師一日晚參。於僧堂前立云。不打鼓上去不  得。把却門入來不得。速道速道。大眾。眼目定  動。師以拄杖一時打趁。

[0679c03]  上堂舉。雲門大師云。禪河隨浪靜。山河大地  不是浪。師拈起拄杖云。看看。一處起千處百  處沒觜。一處息千處百處不識。還會麼歸堂。

[0679c06]  上堂云。見一則瞎汝眼。知一則翳汝眼。翳生  則天上人間。瞎却則三頭六臂。或若辯得。許  爾十字縱橫。

[0679c09]  上堂云。以字不成八字。不是優曇華正開。嗅  著無香氣。翻笑釣魚船上客。不愛南山愛鼈  鼻。僧問。萬里無雲伸一問。青天喫棒意如何。
師云。軍隨印轉。僧云。恁麼則在和尚手裏。師  云。利劍不斬死漢。

[0679c14]  上堂云。春山疊亂青。春水漾虛碧。寥寥天地  間。獨立望何極。便下座。却顧謂侍者云。適來  有人看方丈麼。云有。師云。作賊人心虛。

[0679c17]  上堂云。大無外小無內。半合半開成團成塊。  老胡既隔絕。衲子多違背。從他千古萬古長  漫漫。填溝塞壑沒人會。以拄杖卓地一下云。
歸堂。

[0679c21]  一日上堂。眾方集。以拄杖橫按膝上云。恁麼  會得。瞎却天下人眼。復拋下挂杖云。救取一  半。便下座。

[0679c24]  上堂云。十方無壁落。四面亦無門。淨躶躶赤  傻傻沒可把。灌溪老出頭不得且致。我騎牛  入爾鼻孔裏。一般漢聞人恁麼道。若風過樹
頭。有什麼共語處。

[0679c28]  上堂云。一不定二不可。上下四維春風包裹。  桃華杏華鬪開。柳條桑條憋破。可憐昔日靈  雲剛道迷逢達磨。師拈起拄杖云。靈雲鼻孔
穿了也。

[0680a03]  上堂云。垂絲千尺意在深潭。離鉤三寸釣得  一箇是好手。良久云。負命者上鉤來。

[0680a05]  一日小參。示眾云。須菩提巖中宴坐。諸天雨  華讚歎。尊者云。空中雨華讚歎。復是何人。云  我是梵天。尊者云。汝云何讚歎。天云。我重尊
者善說般若波羅蜜多。尊者云。我於般若未  曾說一字。汝云何讚歎。天云。尊者無說。我乃  無聞。無說無聞是真說般若波羅蜜多。又復
動地雨華。師云。避喧求靜處。世未有其方。他  在巖中宴坐也。被者一隊漢塗糊。伊更有者  老把不住。問云。空中雨華讚歎復有何人。
早見敗闕了也。我重尊者善說般若波羅蜜  多。惡水驀頭潑。我於般若未曾說一字。草裏  走。尊者無說我乃無聞。識甚麼好惡。總似者
般底。何處有今日。師復召大眾。雲竇幸是無  事人。爾來者裏覓箇甚麼。以拄杖一時趁下。

[0680a19]  上堂舉。僧問趙州。至道無難唯嫌揀擇。是時  人窠窟否州云。曾有人問我。直得五年分疎  不下。師云。識語不能轉死却了也。好與二十
棒者棒須有分付處。爾若辯不出。且放此話  大行。

[0680a24]  示  眾云。春力不到處。枯樹亦生華。九年人不  識。幾度過流沙。便下座。

[0680a26]  有時云。馬祖陞堂。百丈捲蓆。正令不從。拗曲  為直。

[0680a28]  上堂云。似地擎山不知山之孤峻。如石含玉。  不知玉之無瑕。晝行三千夜行八百。是我尋  常用底。拈放一邊。爾諸人向甚處見盤山。速
道速道。

[0680b03]  上堂舉。僧問趙州。二龍爭珠誰是得者。州云。  老僧只管看。師云。看即不無。爭即不得。且道  扶者僧扶趙州。

[0680b06]  上堂云。不是金色頭陀。有理也無雪處。便下  座。

[0680b08]  一日示眾云。城東老母。與佛同時而生。一世  共處而不欲見佛。每見佛來即便迴避。周迴  上下皆避不及。乃以手掩面。十指掌中悉皆
見佛。諸上座。他雖是箇老婆。宛有丈夫之作。  既知迴避。稍難不免吞聲飲氣。如今不欲見  佛即許爾切忌以手掩面。何以明眼底覷著。
將謂雪竇門下。教爾學老婆禪。

[0680b15]  舉。黃檗入堂。於南泉位中坐。泉問。長老甚年  中行道。檗云。威音王已前泉云。猶是王老師  兒孫下去。檗便起去。師云。可惜王老師只見
錐頭利。我當時若作南泉。待伊道威音王已  前即便於第二位坐令黃檗一生起不得。雖  然如此。也須救取南泉。

[0680b21]  舉。藥山久不上堂。知事白云。大眾久思和尚  示誨。山云。教槌鐘著。大眾方集。山便掩却  門。知事咨白。既許為大眾上堂。為什麼一言
不施。山云。經有經師。論有論師。爭怪得老  僧。師云。可惜藥山老漢。平地上喫撲。盡大地  人扶不起。

[0680b27]  舉。石鞏曾為獵人。趁一鹿從馬大師菴前過。  問云。還見我鹿麼。大師云。爾是甚人。鞏云。  我是獵人。馬云。爾還解射也無。云解射。馬
云。一箭射幾箇。云一箭射一箇。馬云。爾不  解射。鞏云。和尚莫解射否。云我解射。鞏云。  和尚一箭射幾箇。馬云。我一箭射一群。鞏云。
彼此生命。何用射他。馬云。爾既如是。何不自  射。鞏云。若教某甲自射。直是無下手處。馬  云。者漢無明煩惱頓歇。鞏於是以刀斷其髮。
在菴給侍。師云。馬大師一箭射一群。信彩射  得。有甚用處。不如他石鞏一箭射一箇。却是  好手。雪竇今日効古人之作。擬放一箭。高聲
喝云。看箭。復云。中也。便下座。

[0680c11]  舉。同光帝命諸禪師坐次云。朕收得中原之  寶。只是無人酬價。興化云。如何是陛下中原  之寶。帝以兩手畏幞頭脚。化云。君王之寶誰
敢酬價。師云。至尊所得只可傍觀。若非興化  作家。往往高價酬却。

[0680c16]  一日上堂。良久云。大施門開無擁塞。忽然有  箇衲子出來。雪竇倒退八百。何以臨危不悚  人。便下座。

[0680c19]  舉。保壽問胡釘鉸云。莫便是胡釘鉸。云不敢。  壽云。還釘得虛空麼。云請和尚打破將來壽  便打鉸云。莫錯打某甲。壽云。向後遇多口阿
師。與爾點破去在。後至趙州舉前話。問云。不  知某甲過在甚處。趙州云。只者一縫。尚不奈  何胡釘鉸。於此有省。師云。雪竇要打者三箇
漢。第一趙州。不合瞎却胡釘鉸眼第二保壽。  不能塞斷趙州口。第三胡釘鉸。放過保壽。師  驀拈起拄杖云。更有一箇。大眾一時走退。師  擊繩床一下。便起去。

[0680c29]  上堂。善財別後誰相訪。樓閣門開竟日閑。便  下座。

[0681a02]  舉。肅宗帝問國師。百年後所須何物。國師云  與老僧作箇無縫塔子。帝曰。請師塔樣。國師  良久云。會麼。帝云不會。國師。云。吾有付法
弟子耽源。却諳此事。請詔問之。國師遷化  後。帝詔耽源。問此意如何。源云。湘之南潭之  北。中有黃金充一國。無影樹下合同船。瑠璃
殿上無知識。師云。肅宗不會且致。耽源還會  麼。只消箇請師塔樣。盡西天此土諸位祖師。  遭者一拶。不免將南作北。有傍不肯底出來。  我要問爾。那箇是無縫塔。

[0681a12]  舉。雲門與長慶在雪峯日。因舉。石鞏見僧便  云。看箭。三平到。遂擘開胸。鞏云。三十年一  張弓。兩下箭只射得半箇聖人。雲門問長慶。
作麼生道免得石鞏喚作半箇聖人。慶云。若  不還價爭辯真偽。雲門云。入水始知有長人。  師云。石鞏要先拗折不難。爭奈三平中的了
也。然則老宿要活三平。且未免張弓架箭。

[0681a19]  上堂云。一華開天下春。古佛為甚麼不著便  爾。若透得救取天下老宿。忽若有箇衲僧出  來云。和尚且自救也。許伊是金毛獅子。

[0681a22]  舉。舍利弗問須菩提。夢中說六波羅蜜。與覺  時同別。須菩提云。此義幽深吾不能說。此會  有彌勒大士。汝往彼問。師云。當時若不放過。
隨後與一劄。誰名彌勒。誰是彌勒者。便見氷  消瓦得。

[0681a27]  舉。  傅  大士云。要知佛去處。師云。三生六十  劫。末後一句天下衲僧跳不出。直饒口拄壁  上漢。別有一竅勘過了打。

[0681b01]  舉。紫湖和尚山門立一牌。牌上有字云。紫湖  有狗。上取人頭。中取人腰。下取人脚。擬議則  喪身失命。時見新到。便喝看狗。僧纔迴首。湖
便歸方丈。師云。眾中總道。者僧著一口。著即  著了也。爭奈者僧在。敢問諸人。紫湖狗著者  便死。因甚麼者僧猶在。若無知方眼救得者
僧。設使紫湖出世。咬殺百千萬箇。有甚益。我  當時若見。先斫下牌。然後入院。待者老漢喝  云看狗。與伊放出箇焦尾大蟲。如今諸人要  見麼。日勢稍晚。歸堂。

[0681b11]  上堂云。國無定亂之劍。四海晏清也。不是分  外。還有梯山入貢底麼。

[0681b13]  因。中山主為師煎茶。師問僧。爾隨例喫茶。將  何報答。僧云。因風吹火。師不肯。自代云。難  為和尚。復云。還會麼。僧云不會。師云。爾也
須煎一會茶始得。

[0681b17]  舉。長慶示眾云。撞著道伴交肩過。一生參學  事畢。師云。是即是。針不劄風不入。有甚麼用  處。

[0681b20]  上堂云。摩竭掩室計校未成。毘耶杜辭伎倆  俱盡。還有人檢點得者兩個老漢出頭不得  處麼。直饒覷透。更有箇漢礙著。以拄杖擊繩
床一下。便下座。

[0681b24]  有時云。槌擊沙喜世界百雜碎底人。為甚麼  處處解持鉢。

[0681b26]  又云。知時頻到香積國底人。為甚麼拄杖頭  上失却眼。

[0681b28]  一日云。義出豐年。儉生不孝。於佛法中作麼  生辯損益。便下座。

[0681c01]  上堂云。一塵一佛國。一葉一釋迦。德山何以  卓牌於鬧市。又云。入林不動草。入水不動波。  投子因甚麼脚下五色索透關底試辯看。

[0681c04]  上堂云世。事悠悠不如山丘。臥藤蘿下塊石  枕頭。者般底有甚用處喚起了打。

[0681c06]  有時云。一切不是句。瞎却時人眼。還有出得  底麼。

[0681c08]  上堂云。一切法皆是佛法。瞞瞞頇頇非為  正觀一切法即非一切法。莽莽鹵鹵還同天  鼓。賞箇名安箇是立箇非。向甚處見釋迦老
子。還會麼。以拄杖卓地一下云。各請歸堂。

[0681c12]  示眾云。父子親其居。尊卑異其位。於衲僧分  上。是放開是揑聚。或若辯得。分半院與爾。

[0681c14]  一日云。寶山到也須開眼。勿使茫茫空手迴。  便下座。

[0681c16]  上堂云。機輪轉處作者猶迷。千眼頓開與君  相見。

[0681c18]  師問新到。闍梨甚處人。僧提起坐具。師云。蝦  跳不出斗。僧云。  [跳-兆+孛]  跳。師便打。僧云。更  [跳-兆+孛]  跳。
師又打。僧便走。師喚迴。僧便禮拜云。觸忤  和尚。師云。我要者話行。爾又走作什麼。僧  云。已遍天下了也。師復打五下。僧云。有諸
方在。師云。爾只管喫棒。師喚第二人近前來。  甚處人。云鼎州人。師云敗也。僧云。青天白  日。師云。兩重公案。僧云。恰是。師以拄杖指  云。爾擬
[跳-兆+孛]  跳。僧擬議。師亦打五下。參頭云。  者僧喫棒。與某甲不同。師一時喚近前。其僧  珍重便走。師隨後與一拄杖。

[0681c29]  上堂云。孟甞之門劍客何在。良久云。點即不  到。便下座。

[0682a02]  上堂云。泡幻同無礙。拈起拄杖云。泡幻何處  得來。又擊一下云。西天四七聖。東土二三祖。  鼻孔眼睛總穿在者裏。瞌睡漢歸堂。

[0682a05]  上堂云。目前無法。意在目前。不是目前法。非  耳目之所到。師拈起拄杖云。夾山老子甚處  去也。何不出來。百草頭與大眾相見。又卓地
一下云。在者裏。復云。咄者野狐精。縮頭去。  便下座。

[0682a10]  僧問。牛頭未見四祖時如何。師云。恰漝麼。

[0682a11]  僧云。見後如何。師云。三生六十劫僧禮拜。師  長吁一聲。

[0682a13]  上堂云。一舉不載說作麼生。舉得作麼生會。

[0682a14]  上堂云。久雨不晴今日  晴  。衲僧曬了也未。良  久自云。曬了也。師云收。復拈起拄杖。大眾定  動。師云。無一箇靈利。便下座打趁。

[0682a17]  示眾云。譬若二龍爭珠。有爪牙者不得。或有  衲僧問。既是有爪牙者。為什麼不得。請大眾  為雪竇下一轉語。

[0682a20]  上堂。僧問。承和尚有言。道士倒騎牛。意旨如  何。師云。泥人眼赤。僧云不會。師云。有甚麼  了期。便下座。

[0682a23]  上堂云。天得一以清。地得一以寧。衲僧得一  無風浪起。爾若辯得。禍不入慎家之門。

[0682a25]  舉。僧問鏡清。學人啐請師啄。清云。還得活也  無。學云。若不活遭人快笑。清云。也是草裏  漢。師云。衲僧有此奇特事。若一人半箇互相
平展。古聖也不虛出來一迴。

[0682a29]  問承和尚有言。金剛鑄鐵券。意旨如何。師云。  三頭六臂。云學人不會。師云。擡上擡下。師拈  起拄杖云。人天交接兩得相見。太茫茫何擾
擾。穿來且放一邊。三十三二十八。敲落又在  一處。復云。退後退後。便起去。

[0682b05]  問。承古有言。九九八十一。意旨如何。師云。  金剛合掌。進云。學人不會。師云。歸依佛法僧。

[0682b07]  上堂云。應緣而化物。方便呼為智。拈起拄杖  喚作什麼。爾若道不得。也許具一隻眼。

[0682b09]  上堂舉。雪峯示眾云。盡乾坤是箇解脫門。把  手拽不肯入。一僧云。和尚怪某甲不得。一僧  云。用入作什麼。師云。三箇中有一人受救在。
忽若總不辯明。平地上有甚數。便下座。

[0682b13]  一日云。此大講堂洞開。東方日輪昇天。則有  明曜。中夜黑月雲霧晦暝。則復昏暗。戶牖之  隙則復見通。牆宇之間則復觀壅。分別之處
則復見緣。頑虛之中遍是空性。欝  [火*孛]  之象則  紆昏塵。澄霽斂氛又觀清淨。慚愧釋迦老子。  說甚還與不還。文殊堂裏萬菩薩。到處覓不
得。元來總在者裏。靈利漢一見。便請拗折拄  杖。

[0682b21]  上堂舉。鏡清問僧。近離甚處。云石橋。清云。  本分事作麼生。云某甲近離石橋。清云。我不  管爾石橋。本分事作麼生。云和尚何不領話。
清便打。僧云。某甲話在。清云。爾但喫棒。我  要話行。師云。然則倚勢欺人。奈緣事不孤起。  者僧若能慎初護末。棒則須是鏡清自喫。

[0682b27]  舉。雲門大師示眾云。爾若不相當。且覓箇入  頭處。微塵諸佛在爾舌頭上。三藏聖教在爾  脚跟底。不如誤去好。還有人誤得麼。出來對
眾道看。師拈云。然則養子之緣。爭奈壓良為  賤。其間忽有不甘底。出掀倒繩床。豈不是大  丈夫漢。然雖如此。且問據箇甚麼。師驀拈起
拄杖云。洎合停囚長智。擊繩床一下。便下座。

[0682c05]  上堂云。窮諸玄辯。若一毫致於太虛。竭世樞  機。似一滴投於巨壑。不如歇去。好還會麼。客  亭不遠。

[0682c08]  上堂云。青蘿夤緣。直上寒松之頂。白雲淡泞。  出沒太虛之中。師拈起拄杖云。國師眼睛在  者裏。瞌睡漢七穿八穴。甚處得來。

[0682c11]  一日舉。乾峯示眾云。舉一不得舉二。放過一  著落在第二。雲門大師出眾云。昨日有人從  天台來。却往南嶽去。峯云。來日不要普請。師
云。諸禪德。雲門老漢只解一手擡。不能一手  搦。還有共相著力底麼。試露爪牙看。

[0682c16]  上堂云。不得春風華不開。華開又被風吹落。  爾若明得褒貶句。未必善因而招惡果。歸堂。

[0682c18]  一日云。古人道。其為也形。其寂也冥。轉變天  地自在縱橫。河沙而用混沌而榮。誰聞不喜。  誰聞不驚。如何以無價之寶。隱在陰入之坑。

[0682c21]  師以拄杖擊一下云。打破了也。寶在甚處。

[0682c22]  有時云。不犯之令。大眾必合依行。

[0682c23]  上堂云。萬法本閑。而人自鬧。國師走入露柱  裏去也。見麼見麼。良久云。出頭便死。歸堂。

[0682c25]  示眾云。迴而更相涉。拈起拄杖云。頭上是天  脚下是地。眼前綠水背靠青山。衲僧道我會  也。忽若騎驢入爾鼻孔裏。牽牛入爾眼睛中。
又作麼生商量。

[0682c29]  上堂云。欲得現前莫存順逆。者裏參見祖師  了。更買草鞋行脚三千里外。也被雪竇穿却  鼻孔。

[0683a03]  一日舉。馬祖上堂。眾方集。百丈出捲蓆。祖便  下座。諸方皆謂奇特漝麼舉。還當麼。若當。譬  若水母以蝦為目。若不當。又空讚歎圖箇什
麼。眾中一般漢。亂踏向前問古人意旨如何。  更有老底不識好惡。對云。將謂仙陀客。又云。  來日更到座前。苦哉苦哉。如此自稱宗匠。欲
開人天眼目。驢年去。諸上堂。雪竇當時若見  伊出來捲蓆。劈胸與一踏。令坐者倒者俱起  不得。且要後人別有生涯去。免見互相鈍置。
豈不箇箇英靈底漢。還會也無。歸堂。

[0683a13]  上堂云。虛空為鼓須彌為槌。打者甚多聽者  極少。且問誰是解打者。莫謗鹽官好。只如南  泉道王老師不打者破鼓。法眼去王老師不
打兩箇。既不奈何一箇。更是懡  [怡-台+羅]  。

[0683a17]  上堂云。還有鬧市裏出頭底麼。良久云。不如  策杖歸山去。長嘯一聲煙霧深。便下座。

[0683a19]  舉。僧問趙州。學人乍入叢林。乞師指示。州云。  喫粥了也未。云喫粥了也。州云。洗鉢盂去。  雲門大師云。且道有指示無指示。若云有。向
他道什麼。若道無。何得悟去。師拈云。我不似  雲門為蛇畫足。直言向爾道。問者如蟲蝕木。  答者偶爾成文。然雖恁麼瞎却衲僧眼。作麼
生免得此過。諸仁者要會麼。還爾趙州喫粥。  未拈却者僧喫粥了。雪竇與爾拄杖子。歸堂。

[0683a27]  舉。雲門大師云。盡十方世界乾坤大地。天下  老和尚。以拄杖一畫云。百雜碎。師云。者老  漢。是即是。要且未有出身之路。如今拄杖在
雪竇手裏復橫按云。東西南北甚處得來。

[0683b02]  舉。僧問投子。如何是十身調御。投子下繩床  立。又問。凡聖相去多少。投子下繩床立。師  云。此公案。諸人無不委知。若  漝
麼舉。天下衲  僧盡為念話社家。雪竇莫有長處也無。試為  大眾舉看。凡聖相去多少。投子下繩床立。如  何是十身調御。投子下繩床立。且道與前來
舉底同別。若道一般。許上座具一隻眼。若云  別有奇特。也許上座具一隻眼。復更開一線  道。凡聖相去多少。請上座下一轉語。如何是
十身調御。答一轉話。非但參見投子。亦乃知  雪竇長處。或若總道下繩床立。惜取眉毛。便  下座。

[0683b14]  舉。洞山聰和尚。每見新到便問。溈山水牯牛。  上堂作麼生會。前後皆不相契。師到。亦乃垂  問。師云。後人標牓。洞山擬道。師以坐具拂一
下便行。洞山云。且來上座。師云。未參堂。

[0683b18]  舉。雲門大師云。三乘十二分教。達磨西來。放  過即不可。若不放過不消一喝。師隨舉了便  喝。復云。大眾。好喝落在甚處。若要鼻孔遼
天。辯取者一喝。便下座。

[0683b22]  師因事示眾云。杜耳目於胎殼。掩玄象於霄  外。而責宮商之異。辯玄素之殊底。是甚麼人。  還知落處麼。那一箇者一箇。兼本三人。放過
一著。便下座。

[0683b26]  上堂云。三十年來尋劍客。有麼有麼。幾迴葉  落又抽枝。衲僧眼光失却了也。自從一見桃  花後填溝塞壑。直至如今更不疑敗軍之將。
以拄杖卓地一下云看。便下座。

[0683c01]  舉。歸宗問僧。甚處去。云諸方學五味禪去。宗  云。我者裏有一味禪。為甚不學。僧云。如何是
一味禪。宗便打。僧云。莫打。某甲會也。宗云。  爾作麼生會。僧擬開口。宗又打。黃檗聞舉云。  馬大師出八十四員善知識。問著箇箇屙轆
轆地。只有歸宗老較些子。師云。以強欺弱有  甚麼難。我者裏有一味禪。為甚麼不學。但向  道。收待伊拈起。有般無眼漢。只管喫吽吽。雪  竇門下誰敢。便下座。

[0683c10]  上堂云。胡蜂不戀舊時窠。猛將不在家中死。  若是箇漢。聊聞舉著。剔起眉毛便行。

[0683c12]  一日六人新到。師問云。還有作家禪客麼。參  頭云。和尚道什麼。師云。點即不到。僧擬議。  師便喝。僧無語。師云。龍頭蛇尾。復問第二箇
僧。指參頭云。和尚問。何不祇對。師與一掌。  僧無語。師復指云。第三。其僧茫然。師云。一  狀領過。

[0683c18]  上堂。僧問。如何是時節因緣。師云。瞌睡漢。  僧便喝。師云。詐惺惺。復云。譬若世界壞時大  水競作。其間無量眾生。或沒未沒。互相悲號。
仰望蒼蒼。皆云相救。當爾之時。四禪天人一  見高聲便喝。咄哉眾生。我預曾報汝。令頻頻  上來。汝都不聽。如今有甚麼救。處乃拍手一  下。云歸堂。

[0683c25]  上堂云。乾坤之內宇宙之間。中有一寶挂在  壁上。達磨九年不敢正眼覷著。如今衲僧要  見。劈脊打。

[0683c28]  上堂。僧問。如何是佛。師云。頭鬅鬙耳卓朔。  學云不會。師云。堪笑堪悲。復云。不著便也不  奈何。爾從江南江北來。笠子下為什麼拶破
洛浦遍參底。

[0684a03]  上堂云。乾坤把定即不無爾。作麼生是手擎  日月底句。又云。周遊四天下道。我知有須彌  頂上著得幾人。復云。舉步已經諸佛剎。是爾
草鞋踏破多少。

[0684a07]  上堂云。長觜鳥芳樹不棲。喃喃獨語摩斯吒  滄溟不入戰戰。却迴三十年後悟去。提起手  云。吽吽。便下座。

[0684a10]  上堂舉。在眾日。僧問如何是佛。師云。四眾圍  繞。如何是涅槃。師云。雙林樹下。復云。便是  釘觜鐵石漢也。卒話會不及歸堂。

[0684a13]  有時豎起拄杖云。洪機在掌。排巨靈擘太華  之峯。復橫按云。明鏡當臺。絕演若逐東西之  徑。又以拄杖一劃云。比擬張麟兔亦不遇。便
下座。

[0684a17]  上堂云。不與一法作對。便是無諍三昧。或是  箇漢聞我舉著。悉能坐斷。有甚麼近處。雖然  如此。向後莫辜負人好。便下座。

[0684a20]  上堂舉。古人道。明眼漢沒窠臼。我且問爾。各  從德山臨濟下來。棒喝向爾不能施。語言向  爾使不著。我既如此。汝合必然。又作麼生
露得箇消息。令雪竇知爾是箇風不入底漢  去。便下座。

[0684a25]  一日三僧辭。師把住云。天無門地無戶。亂  走衲僧擬往何處。僧皆無對。師劈面唾云。枉  喫我多少粥飯。便推出。

[0684a28]  示眾云。摩竭正令。譬若披沙揀金。毘耶杜辭。  頗類守株待兔。設使頓開千眼未辯機關。點  著不來白雲萬里。

[0684b02]  舉。永嘉云。六般神用空不空。一顆圓光色非  色。雲門大師拈起拄杖云。是色非色。師云。雪  竇即不然。圓光一顆儱伺真如。神用六般和
泥合水。猷窰人設齊且致。水中拈月致將一  問來。

[0684b07]  有時云。袖頭打領腋下剜襟。諸方一任剪裁。  南山起雲北山下雨。衲子作麼話會。

[0684b09]  一日上堂。大眾纔集。師云。一任諸方貶剝。便  下座。

[0684b11]  舉。僧問乾峯。十方薄伽梵。一路涅槃門。路頭  在什麼處。乾峯云。在者裏。師代僧便喝。復有  僧問長慶。長慶云。問取堂中第二座。師代僧
云錯。復有僧問師。師云。墮坑落塹。自代云。  作賊人心虛。

[0684b16]  上堂云。糞掃堆上現丈六金身。遇賤則貴。赤  肉團上壁立千仞。遇明則暗。鼻孔遼天底衲  僧。試辯雪竇為人眼。

[0684b19]  示眾云。一法不通萬緣方透。會與不會成群  作隊。策著磕著一時拈却。管取乾坤獨露。便  下座。

[0684b22]  上堂云。禪河隨浪靜。定水逐波清。若拄杖子  是浪。衲僧便七縱八橫。忽乾坤大地是浪。便  見扶籬摸壁。且道放行好把定好一日云。春
雷已發陽鳥未啼。迷身句即不問。爾透出一  字作麼生道。

[0684b27]  上堂云。巢知風穴知雨。靈利衲僧未可相許。  若問如何。苦哉佛陀參。

[0684b29]  舉。馬大師云。一切語言是提婆宗。以者箇為  主。雲門大師云。好語只是無人問我。僧便問。  如何是提婆宗。雲門云。西天九十六種。爾是
最下種。師云。赤幡被者僧奪了也。便下座。

[0684c04]  一日云。山河無隔礙。光明處處透。傅大士騎  驢。入爾鼻孔裏。見爾諸人不惺惺。却歸雙林  寺去也。便下座。

[0684c07]  舉。僧問翠微。自到和尚法席。每沐上堂。不蒙  一法示誨。意在於何。微云。嫌箇什麼。僧復問  洞山。山云。爭怪得老僧。後有僧問法眼。眼
云。祖師來也。師云。兩箇老漢。被者僧穿却。  唯有法眼。與他同參。若是雪竇門下。喫棒了  赶出。

[0684c13]  上堂云。種種幻化。皆生如來圓覺。師云。住  住。三世諸佛是幻。六代祖師是幻。天下老和  尚是幻。復拈起拄杖云。拄杖子是幻。那箇是
圓覺。良久以拄杖擊繩床一下云。幻出。大眾  擬議。師云。者一隊漆桶。總無孔竅。以拄杖一  時趁下。

[0684c19]  舉。夾山問僧。甚處來。云湖南來。山云。曾到  石霜麼。云要路經過。爭得不到。山云。承聞石  霜有毬子話是否。云和尚也須急著眼山云。
作麼生是毱子。云趒不出。云作麼生是毱杖。  云勿手足。山云。老僧未曾與闍梨相識。出去。  師云。雪竇親見者僧從石霜來。夾山因甚麼  道。不相識。

[0684c26]  舉。趙州問僧。甚處來。云雪峯來。州云。雪峯近  日有何言句示徒。僧云。雪峯道。盡大地是沙  門一隻眼。爾諸人向什麼處屙。州云。爾若過
嶺。我附箇鍬子去。師云。者僧既不從雪峯  來。可惜趙州鍬子。

[0685a02]  舉。僧問石霜。三千里外遠聞石霜有箇不顧。  霜云是。僧云。只如萬像歷然。是顧不顧。霜  云。我道不驚眾。僧云。不驚眾是不與萬像合。
如何是不顧。霜云。遍界不曾藏。師拈云。誰是  不顧者。

[0685a07]  示眾云。世界與麼廣闊為甚麼向雪竇手裏  乞命。

[0685a09]  上堂云。乾坤側。日月星辰一時黑。東西不辯  南北不分底衲僧。向甚處見雪竇。

[0685a11]  上堂。僧問。雪覆蘆華時如何。師云點。僧云。  恁麼則為祥為瑞也。師云。兩重公案。復成一  頌。雪覆蘆華欲暮天。謝家人不在魚船。白牛
放却無尋處。空把山童贈鐵鞭。

[0685a15]  師問大龍。語底默底不是。非語非默底更  非。總是總不是。拈却大用現前。時人知有大  龍如何。龍云。子有如是見解那。師云。這老漢
今日瓦解氷消。至晚龍問師。那裏是老僧瓦  解氷消處。師云。轉見不堪。拂袖便出。龍云。  叵耐叵耐。師不顧。後舉似福嚴雅。雅云。何不
與他本分草料。師云。和尚更買草鞋行脚始  得。

[0685a23]  僧問。只在目前。為甚麼再三不覩。師云截耳  臥街。云黑豆未生芽時如何。師云。餧驢餧馬。  云生芽後如何。師云。透水透沙。

明覺禪師語錄卷第二

* * *

【經文資訊】大正藏第 47 冊 No. 1996 明覺禪師語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
