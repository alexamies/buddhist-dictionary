佛說四未曾有法經

西晉三藏竺法護譯

[0859b22] 聞如是：

[0859b22] 一時，婆伽婆在舍衛城祇樹給孤獨園。爾時，世尊告諸比丘：「轉輪聖王有此四未曾有法。云何為四？於是，轉輪聖王為人民類皆悉愛念，未曾傷害，譬如父子；轉輪聖王亦復如是，愛敬人民未曾有瞋怒向之，譬如父有一子，是謂轉輪聖王初未曾有法。或復轉輪聖王遊人民間，見皆歡喜如子親父，是謂轉輪聖王二未曾有法。復次，轉輪聖王住不遊行，時人民類其有覩者皆得歡喜，彼轉輪聖王與人民說法，其有聞者皆悉歡喜，時人民聞轉輪聖王說法，無有厭足，是謂轉輪聖王三未曾有法。復次轉輪聖王，坐不遊行，時人民類其有覩者皆悉歡喜，彼轉輪聖王教勅人民，此事可為、此不可為，此可親、此不可親，若為此事者長夜獲福無窮極、若為此事長夜受苦亦無休息，彼人民類聞轉輪聖王如此教勅喜無厭足，是謂轉輪聖王有此未曾有法。

[0859c10] 「如是，阿難比丘亦有四未曾有法。云何為四？於是，阿難比丘若至比丘眾中，諸比丘見皆悉歡喜，彼阿難比丘為說法，其聞法者皆悉歡喜，諸比丘聞阿難所說無厭足，是謂阿難比丘第一未曾有法。若阿難比丘默然至比丘尼眾中，其有見者皆悉歡喜，彼阿難比丘為說法，其聞法者皆得歡喜，時比丘尼眾，聞阿難說法不知厭足，是謂阿難比丘第二未曾有法。若復阿難默然至優婆塞處，時優婆塞見皆歡喜，彼阿難比丘為說法，時優婆塞眾聞阿難所說無有厭足，是謂阿難比丘第三未曾有法。復次阿難比丘默然至優婆夷眾中，彼眾見者皆悉歡喜，彼阿難比丘為說法，優婆夷聞者無有厭足，是謂阿難比丘四未曾有法。」爾時，諸比丘聞佛所說，歡喜奉行。

佛說四未曾有經

[0859c27] 右一經，經名、譯主諸藏皆同，而國、宋兩本文義全同，始終唯說造塔功德，末雖結名未曾有法，然一經始末無四字之義，此丹本經，說轉輪聖王有四未曾有法，以喻阿難亦有四未曾有法。按《開元錄》「若」函中，有《四未曾有經》，云與《增一阿含．八難品》同本異譯。今撿之丹本，即是也；其國、宋本經，即前「毀」函中《未曾有經》，後漢失譯人名，出古舊錄者耳。意者宋藏於此「若」函中，失真《四未曾有經》，而得「毀」函中《未曾有經》，以為名脫四字，遂加四字重編於此，錯也。噫！此錯之失，凡有四焉：失真《四未曾有經》，一也；《未曾有經》一本重載，二也；又彼失譯而為法護譯，三也；彼是大乘而抑之編此小乘藏中，四也。故去宋經而取丹本，後賢欲知今所去經是何等者，請見「毀」函《未曾有經》，即是耳。

【經文資訊】大正藏第 02 冊 No. 0136 佛說四未曾有法經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA