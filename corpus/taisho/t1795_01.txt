大方廣圓覺修多羅了義經略疏  註卷上之一
唐終南山草堂寺沙門宗密述

[0524c14]  將解此經。十門分別。一教起因緣。二藏乘分  攝。三權實對辯。四分齊幽深。五所被機宜。  六能詮體性。七宗趣通別。八修證階差。九通
釋名題十別解文義。初有通別通謂酬因酬  請顯理度生。一代教興皆由是矣。若原佛本  意。則唯為一大事因緣故。別者。有十所為故  說此經。

[0524c20]  一顯示因行有本故　圓照淨覺了  無明空。發清淨心方修萬行。

[0524c22]  二泯絕果相成圓故　本無菩提涅槃。唯是  清淨覺性。故無始終增減。方為究竟之果。

[0524c24]  三決擇悟理應修故　普賢問意云。覺性本  圓一切如幻。幻空無體。誰曰修行。如其不修  何因證覺。佛說因起幻智以除諸幻。幻盡智
泯覺心圓明。然今唯說空幻者。溺在無修。修  習之徒縛於有得。良由悟修之意似反而符。  故最難明。理須決擇。

[0525a01]  四窮盡甚深疑念故　菩薩難意云。眾生本  佛。今既無明。十方如來後應煩惱。佛答意云。  即此分別便是無明。故見圓覺亦同流轉。如
雲駛月運等。但一念不生。則前後際斷。如  醫差華亡等。眾生即佛。人罕能知。知而寡  信。信而鮮解。解亦難臻此境。今經決了實  謂窮源。苟能精通群疑自釋。

[0525a08]  五除斷輪迴根本故　發業成種。無明為根。  潤業受生。貪愛為本。若不識其相賊即能為。  若不達其空。永不可斷。故答文殊彌勒。究了
盡其根源。

[0525a12]  六搜索菩提隱障故　謂我人眾生壽命。雖  名同諸教。而行相深密。從麁至細展轉難除  故淨業一章重重搜索。

[0525a15]  七少文能攝多門故　文唯二十八紙。義具  頓漸空有悟修性相。

[0525a17]  八一法　一一文中。無不標依圓覺結入圓覺。

[0525a18]  巧被三根故　普眼觀門被上根。三觀諸輪  被中根。道場加行被下根。

[0525a20]  九令修稱性深禪故　三觀皆以悟淨圓覺為  本。

[0525a22]  十勸事離相明師故　佛本是而勤修。惑元  無而須斷。無軌可則。無迹可依。必須離相明  師觸向曉喻。故令親近盡命亡軀等。

[0525a25]  二藏乘分攝者。謂三藏之中修多羅攝。二藏  之中菩薩藏攝。諸乘之中一乘所攝。十二分  中　一契經。二應頌三授記。四諷頌。五因緣。
六自說。七本事。八本生。九方廣。十未曾有。  十一譬喻。十二論義。

[0525b01]  契經方廣二分所攝。三權實對辨者。然西域  此方古今諸德立宗判教離合有殊。或一味  不分或開宗料簡。今將略敘。且啟二門。初則
不分。後明分教。不分之意其有五焉。一理本  一味殊途同歸故。二一音普應一雨普滋故。  三原佛本意為一事故。四隨一一文眾解不
同故。五多種說法成枝流故。故不可分。即後  魏流支。姚秦羅什。立一音教。是此意也。其  分教者。有其八意　初五翻前後三別說。

[0525b10]  一理雖一味詮有淺深故。二佛雖一音教隨  機異故。三本意未申隨他意語故。四言有通  別就顯說故。五由辨權實不住枝流故。六王
之密語語同事別故。七不識佛意。以深為淺  失於大利。以淺為深虛其功故。八諸佛菩薩  亦自分故。以斯等意。開則得多失少。合則得
少失多。但能虛己求宗分。亦何乖大旨。故今  分之。然就分教。又諸德不同。今依賢首大師。  統收為五。一小乘教。二大乘始教。三終教。四
一乘頓教。五圓教。初者以隨機故。隨他語故。  說諸法數一向差別。以其簡邪正辯凡聖分  欣厭明因果。然其所說法數有七十五但說
人空不明法空。唯依六識三毒。建立染淨根  本未盡法源。故多諍論。二始教者。亦名分教。  以深密第二第三時教同許定性無性俱不成
佛故。今合之總為一教此既未盡大乘法理。  故立為初。有不成佛。故名為分。廣說法相。削  繁錄數猶有一百。少說法性。所說法性即法
相數。決擇分明故少諍論。三終教者。亦名實  教。定性二乘無性闡提。悉當成佛。方盡大乘  至極之說。故立為終。以稱實理故名為實。少
說法相多說法性。所說法相亦會歸性。故無  諍論。上二教並依地位漸次修成。總名為漸。  然大乘教總有三宗。謂法相破相　二皆漸
教之始。即戒賢智光二論師。各依一經立三  時教。互相破斥。而傳習者。皆認法性之經。成  立自宗之義。

[0525c08]  法性　通於頓漸。漸即終教。終於始故。頓如  後說。

[0525c10]  今將法性對二宗料簡。即為二門。一對法相。  二對破相。初中性相二宗有多差別。今隨類  束略敘十條。一三乘　性五故也。初小次一
不了。後具三乘為了。深密云云。

[0525c14]  一乘　生一故也。初小次二不了。後唯一  乘為了。法華等云云。

[0525c16]  三五性　楞伽等中皆說五種性故。

[0525c17]  一性　法華楞伽涅槃皆唯一性。趣寂聲聞  餘國佛度故。菩薩與記當作佛故。闡提有佛  性故。攝論立法一居三後故法華破三多嫉  怨故。

[0525c21]  三唯心妄　八識從惑業生。

[0525c22]  真　八識通如來藏。

[0525c23]  四真如凝然　八識生滅故非隨緣。

[0525c24]  隨緣　八識依藏性故但是真如隨緣成立。

[0525c25]  五三性空有離　遍計空依圓有。

[0525c26]  即　無性即圓。

[0525c27]  六生佛不增不減　定性無性決不成佛故。  生界不滅。一理齊平故。無增無減。

[0525c29]  七二諦空有離　真俗條然。

[0526a01]  即　第一義空該通真妄。

[0526a02]  八四相前後　滅表後無。

[0526a03]  同時　體性即滅。

[0526a04]  九能所斷證離　根後緣境斷惑。以有為智  證無為理。

[0526a06]  即　惑即菩提。見即真如。

[0526a07]  十佛身有為　四智依生滅識種故。報身有  為。

[0526a09]  無為　智依如來藏故。佛化身即常即法不  墮諸數。況報體耶。

[0526a11]  若知二教權實。二宗亦不相違。謂就機則三。  約法則一。新熏則五。本有無二等。二對破相  者。略有五別。一無性　以諸法無性為真如。

[0526a14]  本性　以常住真心為真如。

[0526a15]  二真智　能了無性者。

[0526a16]  真知　一心真實本自能知。通於理智。徹於  染淨。如華嚴問明品說。

[0526a18]  二二諦　色等俗也空即真也。

[0526a19]  三諦　加第一義諦。謂一真心性非空非色。  能空能色如鏡之明。

[0526a21]  四三性空有　空宗有謂依計。空謂圓成性  宗。即遍計情有理無。依他相有性無。圓成情  無理有。相無性有。

[0526a24]  五佛德空　雖說佛身五求不得。得則虛忘。  無得乃真。離一切相名佛功德。

[0526a26]  有　諸佛皆具常樂我淨真實功德。身智通  光一一無盡。性自本有。不待機緣。

[0526a28]  略辨此五。餘可例知。然得意者亦不相違。謂  一切法既皆是真心緣起。緣起無性還即真  心。始不異本。知外無智。餘諦性等例之可明。
然此門與前後別。但教有始終漸頓之殊法  非深淺之異。四頓教者。但一念不生即名為  佛。不依地位漸次而。說故立為頓　思益經。
云得諸法正性者。不從一地至於一地。楞伽  經云。初地即為八。乃至無所有何次。

[0526b07]  總不說法性。唯辯真性。一切所有唯是忘  想。一切法界唯是絕言。五法三自性皆空。八  識二無我都遣。訶教勸離毀相泯心。生心即
妄不生即佛　泯之迹絕方顯真性故。

[0526b11]  五圓教者。明一位即一切位。一切位即一位。  是故十信滿心。即攝五位成正覺等。主伴具  足故名圓教。即華嚴經也。所說唯是無盡法
界。性海圓融緣起無礙。如帝網珠重重無盡。  已知五教貫於群詮。未審此經與彼何攝。今顯  此義分作三門。一彼全攝此。此分攝彼。謂圓
教也。二此分攝彼彼不攝此。謂初二也。三彼  此克體全相攝屬。即終頓也　權實對辨訖。

[0526b19]  四分齊幽深者。約起信論明諸染法本末五  重。以顯諸宗所詮分齊深淺。論中初唯一心  為本源。二依一心開二門。一者心真如門。謂
心性不生不滅。二者心生滅門。謂依如來藏  與生滅合。名阿黎耶識。三依此識明二義。一  覺義  (始本)  。謂心體離念等。二不覺義。謂不如
實知真如法一。不覺心起等。四依後義生三  細。一依不覺故心動名業相。二依動故能見  名轉相。三依見故境界妄現名現相。五依最  後生六麁。一智相
依境分別也。即法執俱  生。

[0526c01]  二相續相　依智起念不斷。即法執分別。

[0526c02]  三執取相　心起著故。即我執俱生。

[0526c03]  四計名字相　我見分別。上四皆惑。

[0526c04]  五起業相  (業也)  。六業繫苦相  (報也)  言諸宗所詮分齊  者。謂人天乘唯齊業報。小乘唯後四麁。法相
極於三細。終頓通詮本末方窮初一心源。初  一心源即此經圓覺妙心也。經標圓覺為宗  本故。說染淨法皆從覺心所現起故　第一  重。

[0526c10]  文殊章末即真如門。經名如來藏差別。即生  滅門　第二重。

[0526c12]  普眼一章即始本覺。徵釋無明即是不覺  第三重。

[0526c14]  淨業一章即三細二麁　第四重。

[0526c15]  彌勒章初輪迴因果。即後四麁　第五重。

[0526c16]  是知圓覺極盡五重。標云。幽深良在斯矣。五  所被機宜者。略有二種。初料簡。後普收。初謂  樂著名相以文為解者。繫滯行位高推聖境
者。情尚於空觸言賓無者。自恃天真輕厭進  習者。固執先聞擔麻棄金者。如上皆非其器。  反上即皆是器。後普收者。一切眾生皆本有
佛性。但得聞之無不獲益。謂宿機深者悟入。  淺者信解。都無宿種者。亦皆熏成圓頓種性。  如華嚴經食金剛喻。六能詮體性者。略作四
門。一隨相門。復有二種。一聲名句文體。體用  假實相資故。故十地經有空中風  (喻聲)  畫  (名等)  之  喻。二通攝所詮體。若不詮義文非教故。二唯
識門。前二不離識故。然有本影之異。三歸性  門。此識無體唯是真如故。四無礙門。心境理  事交徹相攝故。以一心法有二門故。七宗  當部所崇。

[0527a03]  趣　宗之所歸。

[0527a04]  通別者通論佛教因緣為宗　於中有小乘空  宗法相法性圓融等異。今即法性。

[0527a06]  別明此經又有總別。總以心  (寂也)  境  (空也)  空　遍計  如蛇鬼等。下云。非作故無等。

[0527a08]  寂　依他如影像等。下云。四大不動等。

[0527a09]  覺性圓滿　由空寂故圓滿成實。

[0527a10]  凡聖平等為宗　下云。覺圓明故。乃至根塵  遍法界等。

[0527a12]  令修行者忘情　由悟宗故即下縛脫八不  等佛　由情忘故。

[0527a14]  觀行速成為趣。又以前趣為宗。令惑業消滅  永絕輪迴起大神用安樂自在為趣。別者有  五對。一教義對。教說為宗義意為趣。二理事
對。舉事為宗顯理為趣。三境行對。理境為宗  觀行為趣。四行寂對。觀行為宗絕觀為趣。五  寂用對。絕觀心寂為宗起大神用為趣。此五
亦是從前起後漸漸相由矣。八修證階差者  謂若但。約教文唯生義解。忘詮修證復有其  門。故以心傳心歷代不絕。自佛屬迦葉展轉
于今。燈燈相承明明無盡。然所傳法不出定  慧悟修頓漸。無定無慧是狂是愚。偏修一門  無明邪見。此二雙運成兩足尊。故天台修行  宗於止觀。其頓漸悟修者。頓悟
日出孩生  漸修　霜消孩長。

[0527a28]  為解悟漸修頓悟　伐木入都。

[0527a29]  頓修漸悟　磨鏡學射。

[0527b01]  漸修漸悟　如登九層臺。足履漸高所鑑漸  遠。

[0527b03]  並為證悟。若頓悟頓修　斬染綟絲。

[0527b04]  則通三義謂先悟　廓然頓了。

[0527b05]  後修　不著不證曠然合道。

[0527b06]  為解悟先修  (服藥)  後悟  (病除)  為證悟修　無心忘照  悟　任運寂知。

[0527b08]  一時即通解證。若云本具一切佛德為悟  如飲大海。

[0527b10]  一念萬行為修　得百川味。

[0527b11]  亦通解證。此圓覺經備前諸說。為文殊一章。  是頓解悟。普眼觀成是頓證悟。三觀諸輪是  漸證悟。又三觀一一首標悟淨圓覺。次明行
相。後顯功成。初中為對是頓悟漸修。中後為  對是漸修頓悟。此等頓漸皆語用心。不同前  門但是判教。苟得其意皆成定慧。如其失旨
妄想無記。冀諸學者審而修之。其第九第十  兩門。便隨本文注解。故不牒其科段。

[0527b19]  大方廣圓覺修多羅了義經　上五字所詮。  謂圓覺是法。大方廣是義。故文中標結指陳。  一一只言圓覺不言大等。下六字屬能詮。謂
經是教法。修多羅了義。歎教勝能。經有五名。  首題唯二。良以宗本體用是法義之宏綱。詮  旨功能是言象之皎鏡。事周義盡。須建五名。
簡要標題且存兩號。大等三字是體相用。各  有二義。大者當體得名。常遍為義。當體者。不  同法相宗揀小之大。大外有小可揀。猶是分
限。豈為至大。今以圓覺體無邊涯絕諸分量。  強名大也。常遍者。常則竪通三世。遍則橫該  十方。竪者過去無始未來無終。無有一法先
之。唯此先於諸法。故名大也。故涅槃經云。所  言大者。名之為常。橫者十方窮之無有涯畔。  涅槃又云。所言大者。其性廣博。猶如虛空。方
者就法得名。軌持為義。軌生物解。任持自性。  持自性者。一切眾生皆有本覺。雖流浪六道  受種種身。而此覺性不曾失滅。生解者。眾生
悟入知見。雖因善友開示。然其智解從覺性  生。如水土之潤生穀等牙。牙從種生不從水  土。故文云。圓覺流出菩提涅槃及波羅蜜。教
授菩薩。廣者從用得名。廣多廣博為義。廣多  者。此圓覺性。本有過塵沙之妙用。潛興密應  無有休息。無有窮盡。廣博者。此無盡之用一
一同於覺性。無有邊際無有分限。故文云。覺  性遍滿圓無際故。當知六根遍滿法界。如是  乃至八萬四千陀羅尼門遍滿法界。圓覺者
直指法體。若不克體標指。則不知向來說何  法大說何法廣。圓者。滿足周備。此外更無一  法。覺者。虛明靈照無諸分別念想。故論云。所
言覺義者。謂心體離念。離念相者等虛空界。  即是如來平等法身。依此法身說名本覺。釋  曰。此是釋如來藏心生滅門中本覺之文也。
故知此覺非離凡局聖。非離境局心。心境凡  聖本空唯是靈覺。故言圓也下文說。涅槃昨  夢世界空華。眾生本成佛道。又云。一切覺故。
又云。幻滅覺圓滿。或唯覺之一字是法。餘四  皆義。意言。此覺有廣大義。有方圓義。謂體大  而用廣。理方而義圓。方是正直不偏不邪。圓
是滿足無虧無缺亦可大。方是體廣圓是用。  謂體大而方正不偏。用廣而圓滿無缺。故復  以方連大。以圓連廣。又上三字是別。圓字是
總意明。此覺具足三大之德。故名圓也。是則  總別之德具彰。法義之門雙指。故名大方廣  圓覺。後能詮修多羅三字總指諸經。了義二
字歎此一部是諸經決了之義也。故下文云。  是十二部經清淨眼目。經之一字正是此典。  修多羅者。此云契經。契謂契理契機。經謂貫
穿攝化。謂貫穿所應知義。攝持所化生故。了  義者。決擇究竟顯了之說。非覆相密意含隱  之譚。然諸經中何者了義。何者不了。清涼大
師答順宗皇帝所問諸經了義云。佛一代教。  若約本為一事。則八萬度門莫非了義。若圓  器受法無法不圓。得之由人亦皆為了義。此
二不足簡別。今約開方便門示真實相。則有  了不了。故淨名涅槃寶積等經皆云。依了義  經。不依不了義經。不了義經。謂小乘教。了
義經者。謂大乘教。大乘復有了不了。謂有大  乘。雖六度悲智兼修。而定說三乘不一。亦非  了義。若有會歸一極。以玄鑪陶於群像。智
海總乎萬流。無二無三無不成佛。中道理觀  不共二乘。方為了義。又大寶積經云。舍利弗。  何等經中名為了義。何等經中名不了義。舍
利弗。若諸經中宣說世俗名不了義。宣說勝  義名為了義。宣說作業煩惱名不了義。宣說  煩惱業盡名為了義。宣說厭離生死趣求涅
槃名不了義。宣說生死涅槃無二無別名為  了義。宣說種種文句差別名不了義。宣說甚  深難見難覺名為了義。釋曰。據上說了義行
相。皆與圓覺相。當佛自料簡固應無惑。經者  契經。亦如上釋。逐便從簡。又略契字。問修多  羅與經但唐梵之文異。今雙置題目。豈非繁
重。答上則總指諸部。此則唯目當經。對總歎  別。故非重也。亦如大方等修多羅王經。豈不  亦修多羅王四字是總指諸部以歎其經耶。

[0528b07]  罽賓沙門佛陀多羅譯　開元釋教目錄云。  沙門佛陀多羅唐言覺救。北印度罽賓人也。  於東都白馬寺。譯圓覺經一部。不載年月。續
古今譯經圖紀。及貞元目錄亦同。北都藏海  寺道詮法師疏。又云。羯濕彌羅三藏法師佛  陀多羅。以長壽二年龍集癸  巳  。持於梵本方
至神都。於白馬寺傳譯兩卷。總二十八紙。其  度語筆授證義潤文諸德具如別錄。此下正  釋經文。總分三分。謂序正流通。序中證信便
是發起。謂佛入大光明藏。與一切佛同住眾  生清淨覺地。現諸淨土。菩薩主伴皆入三昧。  同一佛境。以表因果無異凡聖同源。顯發此
經旨趣如是。然證信序諸經皆同。是阿難請  問佛令置之。亦為斷疑息諍及異邪故。然雖  具六成就。今隨文便均於廣略。總分為三。一
信聞時主。二說處依真。三同體法眾。今初信  聞時主。

[0528b24]  如是　且兼我聞合釋。即指法之辭也。如是  之法我從佛聞。佛地論云。謂結集時諸菩薩  眾咸共請言。如汝所聞當如是說。傳法菩薩
便許可彼言。如是當說。如我所聞。釋曰。以  佛地經在淨土說故。論釋結集者云是菩薩。  又纂靈記云。摩訶衍藏。是文殊師利與阿難
海。於鐵圍山間結集故。離釋如是者。信成就  也。智論云。佛法大海。信為能入智為能度。信  者言是事如是。不信者言是事不如是。故肇
公云。信順之辭也。信則所言之理順。順則師  資之道成。又聖人說法但為顯如。唯如為是。  故稱如是。又真不違俗名如。俗順於真為是。
又如者當理之言。是者無非之稱。又有無不  二為如。如非有無為是。若唯就當經說者。凡  聖因果不異圓覺名如。唯此因果方離過非  為是。

[0528c11]  我聞　聞成就也。我即文殊及阿難海。五蘊  假者。云何稱我。我有四種。一凡夫遍計。二外  道宗計。三諸聖隨世假分賓主。四法身真我。
今是後二。故無過也。聞謂耳根發識。雖因耳  處。廢別從總故稱我聞。非邪慢心而有所說。  若無相宗。我既無我聞亦無聞。從緣空故。不
壞假名即不聞聞爾。若約法性。此經旨趣傳  法菩薩。以我無我不二之真我根境非一異  之妙。耳聞真俗無礙之法門也。

[0528c20]  一時　時成就也。師資合會說聽究竟。總言  一時。一時者。簡異餘時。時者隨世假立。如來  說經時有無量。不能別舉。一言略周故但云
一時。如涅槃云。一時佛在恒河岸等。又諸方  時分延促不同。故但言一時。若約當宗。即  說聽之時。心境泯理。智融凡聖。如本始會。此  諸二法皆一之時。

[0528c27]  婆伽婆　主成就也。涅槃云。能破煩惱名娑  伽婆。即當斷德。以顯法身。淨土說經法報不  分非應化矣。故佛地經云。是薄伽梵最淨淨
覺。極於法界。盡於虛空。窮未來際。若約諸  經。多是佛字翻云覺者。謂心體離念。覺了真  妄性相故。覺具三義。謂自覺覺他覺滿。若約
佛地論。則具十義。謂具二智離二障。於一切  性相能自開覺。亦能開覺一切有情。如睡夢  覺。如蓮華開。故名為佛。若依華嚴則說十佛。
謂成正覺佛。願佛。業報佛。住持佛。涅槃佛。  法界佛。心佛。三昧佛。本性佛。隨樂佛。若出  其體即圓覺也。如題中釋二說處。依真者。處
成就也。謂佛入法性源。現無邊無礙剎土。亦  不定分自他受用。故曰依真。然諸大乘經在  淨土中說者。今略舉十以為其例。謂深密經
法集經。稱讚大乘經。密嚴經。心印經。興顯  經。大毘盧經。入印法門經。虛空藏經。佛地  經云。如是我聞。一時薄伽梵。住最勝光曜。放
大光明普照無邊世界。周圓無際超過三界  所行之處。彼論釋云。此土受用土攝。說此經  佛是受用身。此淨土量無邊際故若爾。此地
上菩薩所應見聞。何故於此化土中結集流  布。論自答云。佛為地上諸菩薩說。令傳法者  結集流通又云。說此經時地前大眾。見變化
身居此穢土為其說法。地上大眾。見受用身  居佛淨土為其說法。所聞雖同所見各別。而  傳法者。為令眾生聞勝希願證佛功德。故就
勝者所見結集。言婆伽梵住最勝等。文中二。  初攝相歸真。後稱真現土。初中三。一標入智  用之源。二明與凡聖同體。三總彰稱體圓遍。  今初標入智用之源。

[0529a29]  入於神通大光明藏　藏即寶性法界藏。起  信心真如。是諸佛眾生之本源。神通光明之  性體。塵沙德用並蘊其中。百千通光皆從斯
起。故云藏也。亦名法性。土亦名常寂光土。息  諸分別。智與理冥名為入矣。然諸佛有常光  放光。若約常光光即是藏。謂心性本明。迷之
似闇。妄想既盡顯煥無涯。故論云。心性不起  即是大智慧光明遍照法界。若約所放光及  所起通。即神通光明之藏。

[0529b09]  三昧正受　唐梵雙彰也。安住藏中不受諸  受名為正受。又三昧此云正思。謂在定時。於  所緣境審正思察故。二明與凡聖同體者。既
入其源即同其體。故論云。無漏無明種種業  幻。皆同真如性相。華嚴亦云。心佛及眾生。是  三無差別。文中二。初明聖同。

[0529b15]  一切　十方三世。

[0529b16]  如來　本覺名如始覺名來。始本不二名曰  如來。是則眾生有本無始。是如不來。

[0529b18]  光嚴　重重交光照曜炳著。

[0529b19]  住　安住永絕攀緣。

[0529b20]  持　任持不失不壞後明凡同。

[0529b21]  是諸眾生清淨覺地　迷真起妄妄見眾生。  妄體元空。全是本覺。心地妄不能染故云清  淨。故論云。一切眾生本來常住入於涅槃。然
聖證此境。直曰住持。凡不知同但指覺地。三  總彰稱體圓遍。

[0529b26]  身心寂滅平等本際　凡聖身心取相似異。  相皆虛妄當體寂滅。寂滅故平等皆同一際。  即圓覺本際。

[0529b29]  圓滿十方　既與覺體無異故。隨體圓滿周  遍法界。

[0529c02]  不二隨順　隨順不二也。西域語倒。譯者迴  文不盡故也。生死涅槃為二。凡夫順生死。二  乘趣涅槃今皆不住故云隨順。又依報則淨
穢不二。正報則生佛不二。克體則身心不二。  通該則自他不二。與此相應是隨順矣。二稱  真現土。

[0529c08]  於不二境　佛無現土之念。如明鏡無心。

[0529c09]  現諸淨土　無念而應緣。如明鏡無心而現  像。故肇公云。淨土穢土益隨眾生之所宜。  淨者示之以寶玉。穢者示之以瓦礫。美惡自
彼於我無定。無定之土乃名淨土。隨類普應。  故云諸也。然土雖多種不出其三。一法性。二  受用。三變化。若開受用自他即成四土。統唯
二種。謂淨及穢。或性及相。然此二種。一質不  成淨穢虧盈。異質不成一理齊平。有質不成  搜原則冥。無質不成緣起萬形故。形奪圓融
無有障礙。前凡聖一體者。從自受用入法性  土。此應諸菩薩即從法性現他受用。故次云。  與大菩薩乃至同住如來平等法會。三同體  法眾文三。二總標。

[0529c22]  與  (并及)  大　登地已上。

[0529c23]  菩　菩提此云覺。即所求佛果。

[0529c24]  薩　薩埵此云有情。即所化眾生。又此人有  了悟之覺。餘緣慮之情。又此是求菩提之有  情也。

[0529c27]  摩訶薩　摩訶大也。謂此有情信大法解大  義發大心趣大果修大行證大道故。故華嚴  中地前云摩訶薩。然今例者唯是地上。

[0530a01]  十萬人  (標數)  俱　一時一處一別列。

[0530a02]  其名曰　夫聖人無名為物立稱。多依行德。  隨宜別標。標立千差皆有所表。今各以所論  法義對釋其名。文理昭然。非強穿鑿。

[0530a05]  文殊師利菩薩　此云妙首。亦云妙吉祥。表  信解之智故。亦云妙德。表證智故。文中說本  起因地。究真妄以成正解。成就信根故。請問
人當此菩薩。

[0530a09]  普賢菩薩　略有三釋。一約自體。體性周遍  曰普。隨緣成德曰賢。二約諸位。曲濟無遺曰  普。隣極亞聖曰賢。三約當位德無不周曰普。
調柔善順曰賢。表於理行。今此門中依圓覺  妙心徵幻法。而明正行。故當其問行解不二。  即是毘盧遮那。是為三聖。故次文殊。

[0530a15]  普眼菩薩　由此法門令觀身心無體。根識  塵境。世及出世。自身他身。一切清淨遍滿法  界。普同諸佛。觀行成就頓見如此境界。是真
普眼也。此含悲智。謂普見諸法清淨。是大智  普眼。普見眾生成佛。是大悲普眼。

[0530a20]  金剛藏菩薩　從喻為名。金剛堅而復利。堅  則無物可壞。利則能壞一切。此菩薩智亦爾。  煩惱不能侵。外魔不能。動堅也。能破諸障斷
人疑惑。利也。故起三重甚深之難。以消末世  之疑。疑心既無。即具無盡功德。故復云藏。

[0530a25]  彌勒菩薩　此云慈氏。慈是其姓氏也。名阿  逸多。此云無勝。勝德過人故。今以姓而呼但  云彌勒。由此門深究愛根蕩除細惑。所以五
代修證皆屬輪迴。彌勒是等覺菩薩一生補  處。表除微細惑習即得正覺圓明。

[0530b01]  清淨慧菩薩　表在此門修證地位因果相  中。而智慧不住不著。虛心忘相。不為行位差  別之相所染。

[0530b04]  威德自在菩薩　三觀成就功用猛利。邪魔  不能嬈。妄惑不侵故。

[0530b06]  辯音菩薩　佛以一音逗於萬類。雖此門統  明三觀。而隨機單復不同。故二十五輪各皆  證入。此菩薩善能辯別隨類圓音。故當其  問。

[0530b10]  淨諸業障菩薩　一切業障盡依四相而生。  此門問答。除之諸業自然清淨。

[0530b12]  普覺菩薩　從前諸過已離四相又除然於用  意行心仍餘作止任滅之病。覺猶未普。至此  決擇四病覺性無瑕。普覺諸病故當此矣。若
具指者。普覺本末。普覺麁細。普覺淺深。

[0530b16]  圓覺菩薩　然此正宗中諸菩薩等。與佛問  答。發揚本意。欲顯圓覺。但緣節節過患未盡。  義意未圓。收機未普。故表法菩薩未標圓覺
之名。今有三意得名圓覺。一前雖病盡理圓。  仍恐下根難入。此又曲開方便三期道場。即  上中下機普歸圓覺。二由前節級行解已圓。
至此名為證極。證極之境更無別體。唯是圓  覺。三最初標指圓覺為陀羅尼門者。從本起  末。今顯義已周還至圓覺者。攝末歸本。表此  三意故當此門。

[0530b26]  賢善首菩薩　調柔善順曰賢。賢之與善義  意無別。賢則亞聖。善則順理。首是頭首。欲  使萬善齊興。俱順真理成正因位。亞次聖果
者必藉經教流通。經教流通是賢善之首故。  流通分中當此菩薩。

[0530c02]  等　等有二意。一等所列。二等所餘。

[0530c03]  而為上首　為十萬之標領也。三總歎。

[0530c04]  與諸眷屬　稱性之眾必具主伴。如華嚴說。  此約自他融攝。若但約自心。即智度為母等。

[0530c06]  皆入三昧　由入定故得住佛境。

[0530c07]  同住如來平等法會　當爾之時凡聖體同  因果一相故。言法會者。法性之會無我無人。  自下正宗分中十一重問答。束之為二。初一
問答。令信解真正成本起因。後十問答。令依  解修行隨根證入。初者頓悟本有圓覺妙心。  本無無明生死。方名真證信解。不認妄念不
執異見故也。成本起因者。最初發起之因。然  頓教因地總有三重。初了悟覺性次發菩提  心。後修菩薩行。謂若不了。自心何知正道。故
多劫修行非真菩薩。次不發大心無由起行。  故善財先陳已發方問行門。論中亦先問示  二覺。次令發三心。後方修五行。今本起因即
初二也。至文當示。文中四。一申請。二讚許。  三佇聽。四正說。此四段下十皆同。初中三。初  進問威儀。次正陳辭句。後三展虔誠。下十初
段皆有此三。今初進問威儀。

[0530c23]  於是　指住之辭。

[0530c24]  文殊師利菩薩　名義已如上釋。次下皆諮  求法要恭敬之儀。

[0530c26]  在大眾中即從座起　與一切凡聖同住平等  法會。從法空之體起悲濟之用。

[0530c28]  頂禮佛足　以己最尊之頂。禮佛最卑之足  敬之至也。敬是意業。意業無狀故。以身口表  之。經標白言及下歎大悲。即口業矣。

[0531a02]  右繞　隨順義也。表順覺性。

[0531a03]  三匝　顯佛一體三寶三身三德。表自願滅  三道等。諸有三數表義例知。

[0531a05]  長跪　安危不易。

[0531a06]  叉手　信解合體心境交參。

[0531a07]  而白佛言　上皆經家綴緝。次下即菩薩正  陳辭句。文三。一問本起之心。

[0531a09]  大悲　諮求法要本為眾生。故偏舉大悲之  德。六波羅蜜經云。云何大悲能除重擔示勝  義故。成就有情住法性故。

[0531a12]  世尊　第十號也。具上九號為世所尊。

[0531a13]  願為此會　平等法會。

[0531a14]  諸來法眾　皆稱法性故。

[0531a15]  說於　指下所請宣說之法。

[0531a16]  如來本起　佛昔根本所起最初之法。

[0531a17]  清淨　圓照本體元無煩惱。

[0531a18]  因地　因行所依之心地也。上文云。是諸眾  生清淨覺地。

[0531a20]  法行　稱真法之行。大集經說。若有比丘讀  誦如來十二部經。樂為四眾敷揚廣說思惟  其義。是名樂讀乃至是名思惟。不名法行若
有比丘能觀身心。乃至境界都息。永離煩惱  其心寂靜我則說之名為法行。然菩薩所請  說者。意云。夫求果者必觀於因。因若非真果
還是妄。如造真金佛像。先須辯得真金。成  像之時體無增減故。請說本起因地。為萬行  所依也。下文佛答。照圓淨覺本無無明等。為
因體也。即前第一重了悟覺性。二問發心離  病。

[0531b02]  及說　及有二義。一簡前義。顯是二問。二合  集義非但請說因地。亦及請說發心。

[0531b04]  菩薩於大乘中　大乘之體是本始覺。今請  於覺悟心中說發心。

[0531b06]  發清淨心　即前第二發菩提心也。直心正  念真如故清淨矣。故偈中直云。菩提心也。華  嚴云。忘失菩提心而修諸善根。魔所攝持。既
為所攝。即過患眾多。故請發心因緣令得永  離。且中間忘失善根。猶彼攝持況都未發心  諸行。豈離彼業。

[0531b12]  遠離諸病　一發之後永無忘失。無忘失故魔  惑不嬈。下佛答。有無俱離覺照亦泯。能所絕  等即離諸病。此乃不發一切心。名真發清淨
心也。三明遠被當來。

[0531b16]  能使未來末世眾生　佛滅度後正法像法各  一千年。末法萬年。末法即為末世。去聖遙遠  深可懸憂。故顯益中偏垂結指。又初標此會。
後結當來。影略而言。現未俱益。金剛三昧經  中解脫菩薩。亦為末劫五濁眾生。請宣一味  決定真實令等同解脫。

[0531b22]  求大乘者。不墮邪見　謂末法中正解難得。  其有或恣心五欲。或宗習異道。或執滯二乘  者。置之言外。總有發意唯求大乘。若不聞
此法門亦墮邪見。離本心外別有所求。見妄  見真並為邪見。後三展虔誠。

[0531b27]  作是語已　正語而禮非儀也。

[0531b28]  五體　四支及頭。

[0531b29]  投地　不唯拜手而已。

[0531c01]  如是三請終而復始　若唯一度未展虔誠。若  過於三禮煩則亂。故三周終始。顯示真心。佛  雖已知垂範應爾。二讚許。

[0531c04]  爾時　文殊禮畢之時。

[0531c05]  世尊告文殊師利菩薩言　先讚後許。

[0531c06]  善哉善哉　智論釋云。再言之者善之至也。  大乘了義理合宣揚。針芥未投且默斯要。既  當嘉會根熟咸臻。將演妙門必資發問。今之
所請實謂起予。利樂寔多。再言歎善。

[0531c10]  善  (順理)  男子  (剛斷)  汝等　等諸菩薩雖一人之言言  眾人之意也。

[0531c12]  乃能為諸菩薩。諮詢如來因地法行。及為末  世一切眾生求大乘者　此下乃至不墮邪見。  牒所問辭正述善之所以。

[0531c15]  得正　非住於法。

[0531c16]  住　安心覺海永息攀緣。

[0531c17]  持　任持萬行無漏無失。

[0531c18]  不墮邪見　釋成正字。

[0531c19]  汝今諦聽當為汝說　許也。誡令審諦勿雜  餘緣。無以生滅心行聽實相法。智論偈云。聽  者端視如渴飲。一心入於語義中。踊躍聞法
心悲喜。如是之人可為說。三佇聽。

[0531c23]  時　佛讚許時。

[0531c24]  文殊師利菩薩奉教歡喜。及諸大眾默然而  聽　既蒙許說願樂欲聞。潔已虛心收視反  聽而寂默也。讚許佇聽之文。下十一段皆同
此釋四正說下十段文皆有其二。初長行後  偈諷。今初分四。一標示真宗。二推窮妄宰。三  釋成因地。四結牒問辭。一中又二初明本有
覺心。後明悟則成佛。初中又二。一示本體。

[0532a02]  善男子。無上法王　佛也。於法自在更無有  上。然雖無一眾生而不具有圓覺。且塵經未  出寶藏猶薶。既不自知宛受貧苦。唯佛全得
其用故。但標大覺有之。

[0532a06]  有大　當體無邊。

[0532a07]  陀羅尼　此云總持。謂圓覺體中有塵沙德  用。從本已來持之不失故。然總持有三。謂多  字一字無字。今即無字也。故大寶積經陀羅
尼品云。如來之智攝諸善巧。所有宣說無不  清淨。無有少法所得。皆歸於空。乃至此是諸  菩薩等入陀羅尼門。若據智論即云。陀隣尼
梵音小異爾論自翻為能持。亦云能遮。謂種  種善法持令不失。惡不善心遮令不生。既言  持善遮惡即是萬行之本故。此標之矣。

[0532a16]  門　出入義也。出者一切染淨諸法皆從中  出故。次文云。流出一切等。下說生幻化無明  等。入者若了悟圓覺體用。則百千萬法悉皆
悟入。故下文云覺圓明故顯心清淨。乃至遍  滿等。是知欲了萬法。須從圓覺中入。又從本  起末為出。攝末歸本為入。又迷之則出。悟之
則入。有出入義故名為門。此中門者是根本  義。不同世法門淺室深故。寶積經連前次云。  由是門故出生廣大差別覺慧。此則無門之
門。門清淨故。形相門者。則為非門。所言門  者。猶如虛空。一切諸法依於虛空而有生滅。  又荷澤云。知之一字眾妙之門。皆說根本矣。

[0532a28]  名為圓覺　上但述義相。今則正指法體也。  已如題中所釋。二彰德用。

[0532b01]  流出　非別有。法從中流出於外。但依覺性  顯示諸門。功德無有窮盡。應用無有疲厭。名  為流出。故論云。若心有動則有過恒沙等妄
染之義。對此義故。心性無動則有過恒沙等  諸淨功德相義示現爾。

[0532b06]  一切  (總標)  清淨　簡諸有漏有漏之法皆真理  故。性本無故。

[0532b08]  真如　圓覺自性本無偽妄變異。即是真如。  真謂真實顯非虛妄。如謂如常表無變易。謂  此真實於一切位常如其性故。又真者體非
偽妄。如者性無改異。偽是詐偽。鍮如真金。妄  是虛妄。影如本質。異就橫說。多物同時而各  殊改。約竪論一體先後而變易。今皆離此故
曰真如。謂此實體於未來常如過去。於色中  常如受中。真實相如非為妄似。論云。心真如  者。即是一法界大總相法門體。所謂心性不
生不滅。乃至竟無變壞。唯是一心故名真如。  又云。真如用者。諸佛因地攝化眾生不取相  者。以如實知眾生及與己身。真如平等無別
盡故。以有如是大方便智。除滅無明見本法  身。自然而有不思議業種種之用。

[0532b22]  菩提　此翻云覺。義見題中。始本不二無法  不知。本無無明故云覺也。二三四智及發心  伏心明心。出到無上五種菩提。皆此攝也。因
圓果滿無不由之。業用無邊不可具載。

[0532b26]  涅槃　此方正名寂滅。取其義類乃有多名。  總以義翻稱為圓寂。謂覺性既圓無法不寂。  本無生死。具足三德。翻三雜染等。故二三四
種亦皆此攝。故彼經云。能建大義。又華嚴云。  不為菩薩示現涅槃。欲令常見佛圓滿故。但  為令眾生生欣樂戀慕故。現出現沒。佛日常
現淨心器中。心濁器破則不得見。

[0532c04]  及　簡因果義別也。又非但流出理果亦及  因也。

[0532c06]  波羅　此云彼岸。

[0532c07]  密　具云蜜多。此翻云到。若迴文順此方俗。  應云到彼岸也。謂離生死此岸度煩惱中流。  到涅槃彼岸。然一切眾生即寂滅相不復更
滅。但以迷倒妄見生死名為此岸。若悟生死  本來空寂名到彼岸。且約對翻六蔽略有六  種。謂性無慳貪。毀禁。瞋恚。懈怠。動亂愚癡。
順本性故。修行施戒忍進定慧。既稱性而修。  即皆到彼岸菩提資糧論中慧為初者。由慧  成五。五助慧故。故彼論云。既為菩薩母。亦為
諸佛母。般若波羅蜜。是覺初資糧。施戒忍進  定。及此五之餘。皆由智度故。波羅蜜所攝。  起信攝為五者。止觀相由定慧相。即故唯識。
開為十者。助治十障證十真如故。若總翻諸  染即八萬四千。義如下釋。

[0532c21]  教授菩薩　顯上所流真如等法之業用也。菩  薩是所。教真如等是能。教故謂真如是理  次二是。果波羅蜜是因理實因果是可軌故。
謂約其情執即似都無情。既本空此非新得。  頓悟理者。依之修行能生物解。名為教授故。  論云。順本性故修行檀等。涅槃亦說諸佛師
法。後明悟則成佛。上且標宗未為酬問。今顯  悟之成佛方名本起之因。

[0532c29]  一切如來本起因地　牒其所問。

[0533a01]  皆依　無佛不爾。

[0533a02]  圓照　即能照也。離於偏局。

[0533a03]  清淨覺相　即所照也。寂寥虛廓了無情塵  亦可照。體清淨是覺之相。非關能所。但以初  悟能所未忘故云相也。此正同善財初遇文
殊。表信智見其身相。後見文殊。表證智不見  身相。

[0533a08]  永斷無明　本覺既顯無明本無。畢竟不生  名為永斷。

[0533a10]  方成佛道　塵沙諸佛以此為因。第二推窮  妄宰文二。先示其相。後顯本空智。論云。佛有  二種說法。先分別諸法。後說畢竟空。正是此
也。初中三。謂徵釋結。今初徵。

[0533a14]  云何無明　徵釋此者。有其二意。一由前云  永斷無明。恐謂定有可斷欲待斷盡方成佛  道故。今徵釋顯其本空。二謂此無明是八萬
塵勞之根。十二因緣以首。河沙煩惱由此而  生。塵劫輪迴以之不絕。非想定後還作狸身。  無為坑中猶名病行。今欲明清淨覺性。欲示
圓頓妙門。不先推破無明。所作盡扶顛倒。故  決真心本有。便推妄性元無依此。了悟分明  始得名為因地。二釋言無明者。無他智明故。
謂雖有本覺之明。而無始覺照了。始覺從緣  始顯。對本故名為他。論名不覺。但文異爾。亦  名為迷。亦名顛倒。論云。不如實知真如法一
故不覺心起等者。明迷自也。此云妄認四大  等者。明認他也。然迷自必認他。認他必迷自。  二文互舉。其業用者。論說能生三細。此云。由
此故有輪轉生死。然一切有漏之法。無不是  此任持。無不是此發起。故論又云。當知世間  一切境界皆依無明而得住持。此下文云。身
心等相皆是無明。文中三。一案定其非。二正  釋其相。三出其過患。今財案定其非。但云  顛倒未顯其相。

[0533b06]  善男子。一切眾生　除了圓覺性者。其餘悉  該。

[0533b08]  從無始來　未曾悟故。

[0533b09]  種種　如下所明。

[0533b10]  顛　心識狂亂。

[0533b11]  倒　背覺合塵倒有所執。顛但荒狂由顛故  倒。如由迷自故認他也。

[0533b13]  猶如迷人四方易處　如人乍至川原。或入  聚落。忽然心惑以東為西。既一方迷餘三俱  轉。故云易處。然正迷之時方亦不轉。勿然
醒悟還是舊方。反推此迷了無蹤迹。無本來  處。無今去處。二正釋其相者。即迷自法身真  智。認他四大緣念是無明之相也。故肇公云。
法身隱於形殼之中。真智隱於緣慮之內文  二。一法。

[0533b21]  妄認四大為自身相　認為我也。然四大從  緣假和合有。無我無主。畢竟是空離我我所。  又如下文。皮肉筋骨皆歸於地等。然凡夫種
種造業長劫輪迴只由迷自法身執此四大  為我。

[0533b26]  六塵緣影為自心相　此有二釋。一者六塵  是境識體是心。心對根塵有緣慮相。慮相如  影舉體全無。自心靈明本非緣慮。今認緣慮
謂是自心。念念隨之漂沈苦海。如珠明徹本  非青黃。對青等時即有影像。愚執其色謂是  其珠。如迷自心認緣影也。故唯識云。諸心心
所依他起故。亦如幻事。非真實有。為遣執心  心所外實有境故。說唯有識。若執唯識真實  有者。亦是法執。佛頂經云。此是前塵分別影
事等。故知緣影決定是空。若清淨真心本無  緣慮。靈知不昧無住無根。今認緣心誠為妄  矣。二者此一句。經譯者迴文不盡。應云緣六
塵影。六塵影是所緣。妄識是能緣。六塵無實  猶如影像。從識所變。舉體即空。故此緣心亦  無體也。餘同前解。前標顛倒云種種者。通論
則我法二執。於中各有種種相轉及凡夫二  乘。各有四倒。若剋就此文。即上迷身迷心。總  有四對顛倒。謂四大非我認為我。法身真我
而不認。是第一對。四大如幻。本無而見有。法  身真實。本有而見無。是第二對。緣念生滅認  為真心。真心了然而不自認。是第三對。緣念
如珠中黑色。全空而執有。真心如珠中明相。  實有而見無。是第四對。一三我執。二四法執。  如斯等見不因師宗。但是凡愚任運如此。既
四對八隻不同故云種種。二喻文二。初直喻  前文。

[0533c23]  譬彼病目見空中華及第二月。善男子。空實  無華。病者妄執　翳眼觀空裏。無華妄。見華。  捏目望月輪。月邊別見月。空華幻月皆喻妄
見。眾生一念迷心。翳自圓明覺性。而於圓明  體上妄見生滅身心。故曰空實無華病者妄  執。妄執之言。正對前妄認之語。若悟真如無
相。但是一心。如空本無華。天唯一月故。首楞  云。見聞如幻翳。三界若空華。聞復翳根除。塵  消覺圓淨。又云。汝身汝心。外洎山河虛空大
地。咸是真精妙心中所現物。亦可別配二喻。  謂華喻認身。月喻認心。身則但因心迷當體  妄認。如空華但因眼翳外無別依。心則內根
外塵相依而起。如幻月下因捏目上因本月  相依而生。故配身心昭然義現。然月喻例華  亦應云。月實無二捏者妄執。經文影略故不
具之。又為一解。翳捏皆喻見分。空華二月皆  喻相分。眼喻智慧。空及本月喻真理。世親般  若論以翳喻相分者。據釋處之意。取所見之  華也。後展轉到見。

[0534a13]  由妄執故　牒前生起轉計所以。

[0534a14]  非唯惑此虛空自性　虛空之性清淨無物。  今執華生空處。即似空變成華。妄見空華。無  生而生。無物成物。是迷惑虛空之性也。

[0534a17]  亦復迷彼實華生處　既執華從空生。即不  知從翳而起。翳則實是華之生處。非謂真實  之華。若具法合。應云。非唯惑此真空自性。亦
復迷彼身心生處。此乃但怪空裏有華。不覺  眼中有翳。外嫌身心苦惱。不知內畜迷情。三  出其過患。

[0534a23]  由此　因前妄認身心相也。

[0534a24]  妄有　生死不實。

[0534a25]  輪轉生死　妄執身心。若無過患任其長執。  不必化之。既由此執塵沙劫中輪迴不絕。地  獄鬼畜八苦五衰為害之深。故須開示。三結。

[0534a28]  故名無明　明即令人解脫。故知令人輪轉  即名無明。二顯本空。文三。初標定。

[0534b01]  善男子。此無明者。非實有體　言無體者。但  是假名。內外求之了不可得。推其本際元是  妙明。故論云。念無自相不離本覺。又云。依覺
故迷。若離覺性則無不覺。了斯無體諸行不  生。不生故無滅。生滅滅已寂滅為樂。是知十  一支法皆有所因。唯此無明橫從空起。今悟
無明滅則行滅。行滅則識滅。乃至老死滅也。  次喻釋。

[0534b09]  如夢中人夢時非無。及至於醒了無所得  前說種種過患皆歸無明。今又云無體。道理  難見言語路絕。故約喻釋。謂睡時夢物且見
是有。故前種種說其行相。寤欲求之終不可  得。故此顯示云無體也。問求不得者何處滅  去。故次答云。

[0534b15]  如眾空華滅於虛空。不可說言有定滅處。何  以故　徵意云。若無滅處即應還在。以何義  故。言空無也。

[0534b18]  無生處故　意云。見幻華時若實是有。今不  見時即說滅處。見時本無生處。不見何尋滅  處。問前云實華生處。此復何通。答約前妄執
之時而言有也。悟了始知有時元無。以法合  之昭然可見。故楞嚴經云。此迷無本性畢竟  空。昔本無迷似有迷覺。覺迷迷滅。覺不生迷。
此正是無生之理。若決定忍可於心。名無生  忍。華嚴云。一切法無生。一切法無滅。若能如  是解。諸佛常現前。後斷疑疑云。前說生死。
由於無明。無明既無。何有生死。故釋云。

[0534b28]  一切眾生於無生中妄見生滅　無明及與生  死本末一切俱無。眾生於此無中迷情橫見  生死。前就橫見故說有。此就實論故說無。

[0534c02]  是故說名輪轉生死　指前文也。由是橫見  之故。故前文說名生死。第三釋成因地。上來  所說妄空真有者。有佛無佛性相本然。今明
依此通達心意冥符方成本起因地。釋成正  答所問。文中三。初依真悟妄頓出生死。

[0534c07]  善男子。如來因地修圓覺者　牒前所標。即  依真也。

[0534c09]  知是空華　悟妄也。下皆頓出生死。

[0534c10]  即無輪轉　無生死之法也。既知萬法如空  華。豈更見有輪轉。還丹一粒點鐵成金。真理  一言點凡成聖。亦釋因不異果。如斯因地方  謂真修。

[0534c14]  亦無身心受彼生死　無生死之人也。謂若  計有我是免輪迴之者。即是未免我執。我我  所忘方為解脫。即是照五蘊空。度一切厄。
外遺世界內脫身心。不計身身同虛空。不計  心心同法界。

[0534c19]  非作故無。本性無故　非由我作觀行方得  身心空無。本性空寂元來無故。故金剛三昧  經云。若化眾生無生於化。不生無化其化大
焉。次展轉拂迹釋成正因。拂有四重。

[0534c23]  彼知覺者猶如虛空　一拂覺妄之智。謂能  覺身心性本無者。亦如太虛都無所有。

[0534c25]  知虛空者即空華相　二又泯其拂心。知能  覺無者。即同空華體即無也。

[0534c27]  亦不可說無知覺性　三遮其斷滅。但不起  念分別空有。不是無心。

[0534c29]  有無俱遣　四總結離過。

[0535a01]  是則名為淨覺隨順　釋成因也。有無既不  當情。斯即心言路絕。清淨覺體從此顯彰。但  不背之合塵。即名隨順。亦非別有能順。故羅
什云。無心於合合者合焉。隨順淨覺。故言淨  覺隨順。如是執盡病除。然後興心運行。則聚  沙畫地合掌低頭皆成佛道。如斯修習可謂  正因。後徵拂所由。釋歸圓實。

[0535a08]  何以故　身心幻妄可說全空。知覺稱理因  何又拂。有無俱絕約何修行。次釋意云。相因  對待皆是從緣。從緣之法豈實有體。生心動
念即乖本性。失正念故。圓實性體俱無如是  等故。

[0535a13]  虛空性故　一切法空不生滅也。謂如上相  因諸相。猶若虛空。本自不生今無可滅。非謂  拂之方令空也。故佛藏經云一切法空無毫  末相等。

[0535a17]  常不動故　一切法寂不來去也。非已去非  未來非現起故。故法句云。諸法從本來寂滅  無所動。法華亦云。常自寂滅相。

[0535a20]  如來藏中　上二句明諸法。此下皆是顯一  心也。論指一心云如來藏故。楞伽亦云。寂滅  者。名為一心。一心者。名如來藏。此經下云。
圓覺妙心涅槃即名佛性。今此一句總標。次  二句空藏。後三句不空藏。通云如來藏者。由  三義故。一隱覆義。謂覆藏如來故云藏也。故
理趣般若經云。一切眾生皆如來藏勝鬘云。  生死二法名如來藏。如來法身不離煩惱藏。  名如來藏如來經藏云。一切眾生貪瞋癡諸
煩惱中有如來身。乃至常無染污。德相備足  如我無異。便以九喻喻之。一萎華佛身。二巖  蠭淳密。三糠糩粳米。四墮穢真金。五貧家
寶藏。六菴羅內實。七弊物金像。八貧女輪王。  九焦模鑄像。二含攝義。謂如來法身含攝身  相國土神通大用無量功德故。又亦含攝一
切眾生。皆在如來藏內故。三出生義。謂此法  身既含眾德。了達證入即能出生故。十地論  云。地智能生無漏因果。亦能生起人天道行。
此三義者。初約迷時。後約悟時。中間克體然  約真妄和合。總有二種行相。謂此經下云。如  來藏自性差別。論云。真如生滅。然真妄各有
二義。真謂不變隨緣。妄謂體空成事。真中不  變妄中體空。即真如自性也。真中隨緣妄中  成事。即生滅差別也。初真如性中。復有二相。
勝鬘云。有二種如來藏空智。所謂空如來藏  脫離一切煩惱藏。不空如來藏。具過恒沙不  思議佛法。論中亦說如實空如實不空。義全
同此。後生滅中亦有二相。謂漏無漏。無漏復  二。有為無為。有漏亦二。謂善不善。此等行相  皆有業用。初真性者。有其二業。一能持自體
恒沙功德。從本已來不失不壞。二能禦客塵  恒沙煩惱。無始時來不染不污。後生滅亦有  二業。一能起惑治業。曠劫長受六趣生死。
故楞伽云。如來藏者。是善不善因。能遍興造  一切趣生乃至若生若滅。二能知真達妄發  心修行證三乘果。如前所引十地論等。由是
二業故。寶性論引經偈云。無始世來性。作諸  法依止。法性有諸道。及證涅槃果。長行引勝  鬘釋云。性者。如來藏。依止者。如來藏。是依
是持是建立。諸道者。有如來藏故說生死。是  名善說。證涅槃者。若無如來藏者。不得厭苦  樂求涅槃。既諸佛因果始終依之。故入道行
人先須信解。離此別信信則墮邪。故密嚴經  訶為惡慧。華嚴亦云。不能了自心。云何知正  道。彼由顛倒慧。增長一切惡。據此則了之方
知正道。故勝鬘云。若於無量煩惱所纏如來  藏不疑惑者。於出纏無量煩惱藏法身亦無  疑惑。華嚴初會普賢即入如來藏身三昧。意
在此也。然雖此心凡聖等有。但果顯易信因  隱難明。故淺識之。流輕因重果。願諸道者深  信自心。

[0535c13]  無起滅故　釋上所知生死等。

[0535c14]  無知見故　釋上彼知覺者等。此上二句釋  空藏矣。謂見生死起者。即云執情。見生死滅  者。即云知覺。今以如來藏中既無可起可滅。
何有能執能知。又迷時生死非起淨心非滅。  故無迷也。悟時淨心非起生死非滅。故無悟  也。無悟故無知見矣。此乃非唯不可識識。抑
亦不可智知。識智俱如。方為自體真實識知。  大智慧光明遍照。為下三句不空藏矣。

[0535c22]  如法界性　法界性與如來藏體同義別。別  有其二。一者在有情數中名如來藏。在非情  數中名法界性。如智論明佛性法性之異。二
者謂法界則情器交徹心境不分。如來藏則  但語諸佛眾生清淨本源心體。如云能造善  惡能起厭求。就法界言。即無斯義。據此則藏
心克就根源。界性混其本末。混則普駭之義  易信。克則周遍之理難明。故指藏心如法界  性。亦乃攝其二義之別。歸於一體之同。方顯  覺妄因依。誠非究竟圓實。

[0536a03]  究竟　竪窮三際始終常然。

[0536a04]  圓　遍周虛空。

[0536a05]  滿　眾德具足。

[0536a06]  遍十方故　無邊際故。良由如來藏性本自  如斯。豈須減舊添新滅惑生智。是以三重泯  絕冥合覺心。將此為本修行始得正名因地
第四結牒問辭。

[0536a10]  是則名為因地法行。菩薩因此。於大乘中發  清淨心。末世眾生依此修行。不墮邪見　但  結前文更無別義。此下偈諷文二。一標舉。

[0536a13]  爾時世尊欲重宣此義。而說偈言　然偈有  二種。一伽陀。此云諷頌。謂孤起偈。今非此也  二祇夜。此云應頌。頌長行也。或為鈍根重說
或為後來之徒。或為增明前說故。今此經偈  皆祇夜也。然凡言長行偈諷相望。有五對之  例。謂有無廣略離合先後隱顯。今經問目皆
長有偈無。答皆長廣偈略。餘隨相當對文當  指。二正陳。然此段中五偈。但重諷長行。更無  別義。故如次依前四段科之。但經文增減故
科段名亦小殊。四者。一諷了悟本覺。

文殊汝當知　　一切諸如來　　從於本因地  
皆以智慧覺

[0536a25]  義不異前。二諷推破無明。

了達於無明　　知彼如空華　　即能免流轉  
又如夢中人　　醒時不可得

[0536a28]  上二段皆長離偈合。三諷拂迹成因。

覺者如虛空　　平等不動轉　　覺遍十方界  
即得成佛道　　眾幻滅無處

[0536b01]  上二句長先偈後。

成道亦無得　　長無偈有  
本性圓滿故　　四諷結牒問曰  
菩薩於此中　　能發菩提心　　長隱偈顯  
末世諸眾生　　修此免邪見

大方廣圓覺修多羅了義經略疏註卷上  (之一)

大方廣圓覺修多羅了義經略疏  卷上二

唐終南山草堂寺沙門宗密述

[0536b14]  自下大段。第二令依解修行隨根證入。謂創  因法鏡照心。頓能信解。至於長久修證。則節  級不同。良以障有淺深根有利鈍。習氣厚薄
心行依違故須處處隨根引令得出。然其修  證階降雖殊。必籍本因。故云依解。前則信  解。此則行證故華嚴一部亦唯此四矣。文中
二。初徵釋用心。後廣明行相。所以然者。以悟  修之理一異難明意實相符言而似反。故須  徵釋令解用心。然後隨性隨緣。廣為明其行
相。今初徵釋文中大科四段不異初門。申請  中三亦同前列。今初進問威儀。

[0536b25]  於是普賢菩薩在大眾中。即從座起。頂禮佛  足右繞三匝。長跪叉手而白佛言　普賢是  行中之體故。標首為下所依總別觀門不離
此故。二聖表法已具前文。次正陳中文四。一  就當根徵起。

[0536c01]  大悲世尊。願為此會諸菩薩眾。及為末世一  切眾生修大乘者。聞此圓覺清淨境界。云何  修行　信解圓覺即是當根。雖達天真未明
緣起。大士悲憫接下垂方。反覆徵問用心解  行如何契合。二問解行相違。於中復二。一幻  幻何修問。

[0536c07]  世尊。若彼眾生　指前當根。

[0536c08]  知如幻者身心亦幻  (解也)  云何以幻還修於幻  行也。謂一切如幻正解方成。幻法非真復何  修習。故解與行進退相違。徵釋用心實由斯
矣。此問從前知是空華即無輪轉等文而來。  意云。身心既如幻。能知亦是幻。將幻還除幻。  幻幻何窮盡幻者謂世有幻法。依草木等幻
作人畜。宛似往來動作之相。須臾法謝還成  草木。然諸經教幻喻偏多。良以五天此術頗  眾。見聞既審法理易明。及傳此方翻成難曉。
今依古師解華嚴如幻之文。法喻各開五法。  喻中五者。如結一巾幻作。一馬。一所依巾。二  幻師術法。三所幻馬。四馬有即無。五癡執為
馬。法中五者。一真性。二心識。三依他起。四  我法即空。五迷執我法。下諸幻喻皆倣此知。  二斷滅誰修問。

[0536c23]  若諸幻性一切盡滅則無有心。誰為修行。云  何復說修行如幻　此問亦從前拂迹中來。  謂若以幻故一切皆空。能所總無。遣誰修習。
云何復說修行如幻。金剛三昧亦云。眾生之  心性本空寂。空寂之心體無色相。云何修習  得本空心。三遮不修之失。

[0536c29]  若諸眾生本不修行。於生死中常居幻化。曾  不了知如幻境界。令妄想心云何解脫　意  恐惑者又云。一切如幻無不是空。覺性無生
本來清淨。知之即已何有修行。故此遮云。本  空本不修。多生生死苦。今空今不修。云何則  脫苦。不了如幻境界者。未達緣起事相也。從
來不達事妄想不解脫。今還不了知。如何得  解脫。溺斯意者近代尤多。但恃天真不觀力  用。四請修之方便。

[0537a08]  願為末世一切眾生。作何方便漸次修習。令  諸眾生永離諸幻  上。遮不修之失。已知決定應修故。問對治之
門。如何永離諸幻。論云。若人唯。念真如。不  以方便種種熏修。終無得淨。對於暫離故言  永離。謂初觀一體雖覺全真。後遇八風紛然
起妄。行如窮子。解似電光。何法修治。永除病  本。然經云。一切眾生作何方便。兩句之間文  意斷絕。譯之太略。應添分別演說等言。意則
連續。達者詳焉。後亦頻爾。此下三唱經文。倣  前科段。

[0537a19]  作是語已。五體投地。如是三請終而復始。爾  時世尊告普賢菩薩言。善哉善哉。善男子。汝  等乃能為諸菩薩及末世眾生。修習菩薩如  幻三昧
此云正受。由達身心如幻。則冥本  覺真如。如鏡受影非受非拒。故名正受。

[0537a24]  方便漸次令諸眾生得離諸幻。汝今諦聽。當  為汝說。時普賢菩薩奉教歡喜。及諸大眾默  然而聽　正說長行中四。一標幻從覺生以
為義本。二明幻盡覺滿。以釋前疑。三令離幻  顯覺。正示用心。四辨幻覺不俱。結酬其請。今  初第一云義本者。以普賢但徵修幻。不問幻
之所生。佛說生於覺心。未為正答所問。且要  標之為本。憑之顯幻盡覺圓。故得修幻義成。  幻盡元非斷滅。故論云。自性清淨心因無明
風動。乃至無明滅智性不壞。如風止動滅濕  性不壞等。

[0537b06]  善男子。一切眾生種種幻化　有漏五蘊十  二處十八界等。偈云。幻無明故。

[0537b08]  皆生　諸有漏法皆從性淨真心而生也。依  真起妄故。

[0537b10]  如來　此心雖凡聖同依。唯佛圓證故。約佛  標之。

[0537b12]  圓　離相故。

[0537b13]  覺　非空故。

[0537b14]  妙　染而不染故。

[0537b15]  心　中實神解故。梵云乾栗馱。是堅實之心  也。不同緣慮集起之義。言皆生者。本覺心體  為因。根本不覺為緣生三細業識為因境界
為緣生六麁。故楞伽云。大慧。不思議熏不思  議變是現識因。取種種塵。及無始妄想熏。是  分別事識因。是知諸法皆無自體。無自體故。
必假所依。依圓覺心而生起也。如幻馬無體  必依於巾。巾喻真心。馬即蘊界。配前五法本  末應知。問既真能生妄。真是妄源。何故前云
無明無體。答妄託真起說真為源。現且迷真  真本無妄。如二月託本月而起。說本月為起  二之依。本月實無二輪。即是二無其體。故經
說種種生於覺心。不是心生種種。然諸經論  俱說萬法一心三界唯識。宗途有異。學者罕  知。今約五教略彰其別。一愚法聲聞教。假說
一心。謂實有外境。但由心造業之所感故。二  大乘權教。明異熟賴耶名為一心。遮無境故。  三大乘實教。說如來藏以為一心。理無二故。
四一乘頓教。泯絕染淨但是一心。破諸數故。  五一乘圓教。總該萬有即是一心。理事本末  無別異故。此上五教後後轉深。後必收前。前
不攝後。然皆說一心。有斯異者。蓋以經隨機  說論逐經通。人隨論執。致令末代固守淺權。  今本末會通。令五門皆顯詮旨。相對復為三
門。初約所詮。逆次順法從四至一展轉起末。  謂本唯非染非淨。一法界心。由不覺之名。如  來藏與生滅合成阿梨耶識。復由執此為我
法故。轉起餘七成八種識。各由識體起能見  分。由能見故似外境現。執取此現為定實故。  造種種別業共業。故內感自身。外感器界一
切諸法。二約能詮。順文逆法從一至四展轉  窮本。謂佛對下劣根性未能頓達萬法所起  根本者。且言從業所感。此則初聲聞教。次為
機稍勝者。說能所感。一切唯識展轉乃至唯  一真心名頓教等。皆由根有勝劣故。令說有  淺深。若執前前即迷後後。始終通會方盡其
源。三能詮所詮逆順本末皆無障礙。由稱法  性直譚不逐機宜異說故。即圓教也。唯心之  義經論所宗。迷之則觸向面牆。解之則萬法
臨鏡。況此標為義本。如何不盡源流。達者審  之。勿嫌具列。此下第二明幻盡覺滿。以釋前  疑。然上說幻從覺生。染緣起也。此明幻盡覺
滿。淨緣起也。故論云。有四種法薰習義故。  染法淨法起不斷絕。染法者。以依真如法故  有於無明。無明熏習真如故則有妄心。妄心
熏習無明。不了真如法故。不覺念起現妄境  界。妄境界染法緣故。即熏習妄心。令其念著  造種種業。受於一切身心等苦。故勝鬘云。不
染而染。法身不增不減經云。法身流轉五道。  名曰眾生。華嚴云。心如工畫師等。淨緣起者。  論云。以有真如法故。熏習無明。則令妄心厭
生死苦樂求涅槃。以厭求故。即熏習真如。自  信已信知心妄動無前境界。修遠離法。種種  方便起隨順行。不取不念。乃至久遠熏習力
故。無明則滅。無明滅故心無有起。境界隨滅。  心相皆盡。名得涅槃成自然業。然淨緣起翻  前染緣。緣無自性。染淨俱融合法界性。起唯
性起故無斷盡。如華嚴說。依此方名幻盡覺  滿。文中分三。一舉喻該釋前文。二法合唯譚  本義。三兼拂同幻之覺。今初。

[0538a17]  猶如。空華從空而有　喻前義本。謂空中畢  竟實無起滅。但以眼翳空裏見華。既翳時華  依空現故。言從空而有。如圓覺妙性畢境無
生但以心迷性中見妄。既迷時妄依覺現故。  言生於覺也。

[0538a22]  幻華雖滅空性不壞　正喻此段釋疑之文。  謂翳差則見華滅於空中。華雖滅而空常在。  然華生時不生。滅時不滅。有翳有差見生見
滅。二法合唯譚本義。

[0538a26]  眾生幻心還依幻滅　謂此幻心由智了達方  得除滅。所了是幻能了亦幻。則前疑云幻幻  何修。今答意云。不妨以幻除幻。又前云。幻盡
斷滅。次下答云。

[0538b01]  諸幻盡滅覺心不動　此乃能所雙亡即契  圓覺。其猶波因水起波滅水存。幻從覺生幻  滅覺滿。三兼拂同幻之覺。拂有三重。

[0538b04]  依幻。說覺亦名為幻　拂覺妄之覺也。對緣  而起故亦是幻。

[0538b06]  若說有覺猶未離幻　恐修習者作是念言。  對妄之覺則名為幻。不對妄者本有之覺則  非虛幻。若起此心起則如幻。

[0538b09]  說無覺者。亦復如是　若謂二覺俱無即名  真者。此意居然如幻。舉要而言。起心動念言  妄言真無非幻也。相躡起念。勢極三重。

[0538b12]  是故幻滅名為不動　若泯絕無寄。分別不  生。圓覺真心自然顯現。元無幻化。故言不動。  三令離幻顯覺。正示用心。即答前請問修習
之意也。前不疑合修不修。但於修中疑用心  違妨一向但請如何修行離幻。兼已自遮不  修之失。故前段釋疑了。此段正示用心。後段
即會通。方便漸次之語。既令離幻修行。便已  通得不修之失疑也。故無別答之文。文中三。  謂法喻合。法中二。初展轉離幻。

[0538b21]  善男子。一切菩薩及末世眾生　標指當機。

[0538b22]  應當　誡勸之辭也。展轉四重。

[0538b23]  遠離一切幻化虛妄境界　一離諸幻境。

[0538b24]  由堅執持遠離心故。心如幻者亦復遠離  二離離幻之心。言如幻者。簡非幻心。

[0538b26]  遠離為幻亦復遠離　三遣離幻之離。

[0538b27]  離遠離幻亦復遠離　四遣離離之離。亦可  一離妄二離覺三遣離四遣遣。皆言遠離者  有二。一止二觀。止離者。休心息意水不追
攀。如人遇怨不應共處。觀離者。虛妄之法體  性皆空。如夢枷鎖寤則已離。故下文云知幻  即離。後密顯真覺。

[0538c04]  得無所離即除諸幻　夢中見夢。轉轉覺於  前非。直到寤時所見方實。故云爾也。無所離  者。有其二意。一則冥於真覺。真覺則不可
離。二則到真覺之中。自然無如上節節之幻  可離故。荷澤云。妄起即覺。妄滅覺滅。覺妄俱  滅即是真如。二喻。

[0538c10]  譬如鑽火兩木相因火出。木盡灰飛煙滅  如有一段乾木。以一木燧鑽之火出。還將却  燒二木。木火既盡煙自然滅。既成灰燼任運
飛散。不同二木形質為礙。如次四節以配於  法。木段喻所修幻妄。木燧喻能修幻智。煙喻  離。灰喻遣。經文先云灰飛。譯之倒也。定合是
煙先滅餘灰飛散。喻中闕於顯覺。蓋文略爾。  前法後合悉。皆具有。若欲具之。應以地唯  圓覺。由前木等本從地出。燒滅總盡唯有地
存。如種種幻化生於圓覺妙心。幻化數重遣  盡圓覺元來不動。二合。

[0538c21]  以幻修幻亦復如是。諸幻雖盡不入斷滅  上三句正合喻之現文。下一句兼前密顯真  覺。四辨幻覺不俱結酬其請。

[0538c24]  善男子。知幻即離不作方便。離幻即覺亦無  漸次　前云作何方便漸次修習。令諸眾生  永離諸幻。故佛示用心竟。結答不作方便亦
無漸次。如是乃能永離諸幻。會通問中之文  也。但能知之是幻己名為離。但得離幻即元  是覺。更無階級漸變為覺。如人夢見身瘡問
醫求藥。寤來既知是夢。更欲作何方便。若待  方便修之漸離。即是實法。何幻名化。若執  實有還是妄計。何名修行。故云爾。

[0539a04]  一切菩薩及末世眾生。依此修行。如是乃能  永離諸幻　結成真離。亦是通結前用心之  文。第二偈諷中四段。依次重諷長行。科文全
同。不煩重寫。

[0539a08]  爾時世尊欲重宣此義。而說偈言　且標舉  也。下文倣此。

普賢汝當知　　一切諸眾生　　無始幻無明  
皆從諸如來　　圓覺心建立

[0539a12]  標指生。無明之言長無偈有。

猶如虛空華　　依空而有相　　空華若復滅  
虛空本不動　　幻從諸覺生　　幻滅覺圓滿  
覺心不動故

[0539a16]  展轉拂迹長有偈無。

若彼諸菩薩　　及末世眾生　　常應遠離幻  
諸幻悉皆離　　如木中生火　　木盡火還滅

[0539a19]  長離偈合。又法合及密顯真覺。長有偈無。

覺則無漸次　　方便亦如是

[0539a21]  其結酬之文長有偈無。徵釋用心竟。

[0539a22]  自下大文。第二廣明行相。有九問答。類束  為三。初四問答通明觀行。上根修證。次四  問答別明觀行。中根修證。後一問答道場加
行。下根修證。然此三門前前不假後後。後  後必躡前前。初中四。一開示觀門同佛。二徵  釋迷悟始終。三深究輪迴之根。四略分修證
之位。就初門中文四文三皆同前也。今初進  問威儀。

[0539a30]  於是普眼菩薩在大眾中。即從座起。頂禮佛  足右繞三匝。長跪叉手而白佛言　義亦同  上。次陳詞句中三。一舉法請。

[0539b03]  大悲世尊。願為此會諸菩薩眾。及為末世一  切眾生。演說菩薩修行漸次　標請修行漸  次者。由普賢所問幽深。如來稱理而答。先欲
消除心病。然後萬行俱修。或有聞前說云知  幻即離不作方便亦無漸次。謂言知之即已  都不假修。普眼欲使教法圓足。請問起行之
門。故佛令持戒宴坐恒作是念等。展轉乃至  觀行成就也。

[0539b11]  云何　此下皆別列也。

[0539b12]  思惟　觀察真妄即思慧也。

[0539b13]  云何住持　悟得妙境安住其中持之不失。  即修慧也。下佇聽佛說。生聞慧也。從凡入聖  必假三慧。故普眼為眾咨求。上皆問智也。此
下問悲云。

[0539b17]  眾生未悟。作何方便。普令開悟　此同法華。  欲令眾生開示悟入。以開攝示。以悟攝入。以  開示約能化悟入約所化故。約今經者。此後
佛答全用先所顯示如來淨圓覺心為本。以  觀人法二空。及滅影像。無邊虛空覺所顯發。  覺圓明故顯心清淨。乃至等同諸佛。即是普  令開悟也。二反顯請。

[0539b24]  世尊。若彼眾生無正方便及正思惟。聞佛如  來說此三昧。心生迷悶。即於圓覺不能悟入  反明得聞佛說方便思惟即開悟也。言聞
此三昧者。是前離幻法門也。故佛前云。汝能  修習如幻三昧。三結牒請。

[0539b29]  願興慈悲。為我等輩及末世眾生。假說方便  言假說者。以覺性本圓妄法本寂實無所  修。但以初悟之人迷習難為頓息。是以請於
無修之中假說修習方便。下三唱倣前。

[0539c04]  作是語已。五體投地。如是三請終而復始。爾  時世尊告普眼菩薩言。善哉善哉。善男子。汝  等乃能為諸菩薩。及末世眾生。問於如來修
行漸次思惟住持。乃至假說種種方便。汝今  諦聽。當為汝說。時普眼菩薩奉教歡喜。及諸  大眾默然而聽　第四正說。長行中四。一起
行方便。二觀行成就。三頓同佛境。四結牒問  詞。今初。

[0539c12]  善男子。彼新學菩薩及末世眾生。欲求如來  淨圓覺心　標指當機。

[0539c14]  應當正念遠離諸幻　指前徵釋離幻。以為  起行之本。若執法定實。即觀行不成。故須躡  前為方便矣正念者。則無念也。故智論云。有
念是魔業。無念是法印。論云。離念相者等虛  空界。又云。一切眾生不名為覺。以從本已來  念念相續未曾離念。故知無念是正念也。然
正念與離幻反覆相成。由離幻故正念。正念  故離幻。何以故。外存有法則內起緣念。內有  緣念則外見有法。由此雙指在諸行初。第二  觀行成就文二。初戒定。

[0539c24]  先依如來奢摩他行　奢摩他此云止。止是  定義。下文釋云。至靜為行。定有淺深。故標如  來簡非麁淺邪小之定。若亂心持戒。不堪入
此觀門。故先定後戒。亦可文雖先後修無先  後。

[0539c29]  堅持禁戒　一向絕緣的不擬犯。名曰堅持。  防禁根門誡約身口。故名禁戒。戒品雖多統  為三聚。一攝律儀。二攝善法。三攝眾生。今意
說律儀。義通餘二。律儀戒者。謂十無盡。取  要而言。即唯四重。此四清淨則一切枝葉不  生。

[0540a06]  安處徒眾　即同行同見人也。行業既同。互  相彫琢迭共商量。為長道緣。故須安處。故寶  積經七十二云。得人身者。彼應依善知識聽
三世佛平等法。聞已應發勤精進。依城邑聚  落。與大眾共居具四部處。更互相疑論量佛  法。學問難答。三世佛法平等得現在前。解一
切法無有自性。修此解故煩惱漸除。

[0540a13]  宴坐靜室　宴默也。坐為攝身。身住則心安。  心閑則境寂。欲住身心故須靜室。靜室處眾  豈不相違。此有二釋。一根性不同。故或多昏
沈籍眾策。發或多掉舉宜自息。緣非為一人  而行二事。二定慧等學故。謂圓通觀行。要止  觀相資。須依善友。或同見同行終日議論法
門。無令用心差錯。差之毫釐失之千里。故淨  名云。不必是坐為宴坐也。雖同眾住。不妨在  自房室。初中後夜或除論法轉讀。便須靜坐
思惟聞思修慧圓明。豈但申申夭夭故無違  也。此依定持戒處眾靜坐答住持問。二觀慧  文二。初明二空觀。後明法界觀。初二空者。眾
生曠劫漂沈。或墮邪小不成種智者。良由二  障。一障不斷由於二執。欲除二執必假二  空。故於法界文前。先作二空觀智。執亡障
盡。即聖性現前應用塵沙。名之為佛。文中二。  一破執。二顯理。初中二。一我空。二法空。我  空又二。一觀身無我。二觀心無我。夫計我
者。既皆因五蘊。五蘊自相唯身與心。今且大  段開之。然始別別分析。如此馳逐妄計何逃。  若約身為總。則色心為別。今約我為總。故身
心為別也。今初觀身。身為諸愛根本。了之虛  妄。則一切煩惱自除。如其耽著。則起無量過  患。故淨名因疾廣說無常苦空無我。勸令患
厭。涅槃喻以四蛇亦令捨離。金光明經智度  論皆云背恩。文中二。初尋伺觀。後如實觀。先  因尋求伺察。方見如實之理故。今初。

[0540b11]  恒作是念　行住坐臥一切時中。當如是觀  也。

[0540b13]  我今此身　執受既堅故遍觀也。

[0540b14]  四大和合　堅濕煖動假和合也。故寶積經  云。此身生時。與其父母四大種性。一類歌羅  邏身。若唯地大無水界者。譬如有人握乾  麨
灰終不和合。若唯水界無地界者。譬如油水  無有堅實即便流散。若唯地水無火界者。譬  如夏月陰處肉團無日光照即便爛壞。若唯
地水火無風界者。則不增長。淨名亦云。四大  合故假名為身。四大無主身亦無我。故此經  文還分四大各歸來處。

[0540b23]  所謂髮毛爪齒。皮肉筋骨。髓腦垢色。皆歸於  地　堅礙為地。

[0540b25]  唾涕膿血。津液涎沫。痰淚精氣。大小便利。皆  歸於水　潤濕為水。

[0540b27]  煖氣歸火　可知。然氣是四大之本。不唯是  風。故水火大中亦云氣也。

[0540b29]  動轉歸風　淨名云。是身無作風力所轉。謂  迷性起心。心運風力轉餘三大。而有動作。作  無自性。故云無也。四大皆云歸者。此身既合
四大所成。今推身無主故還歸四大。

[0540c04]  四大各離　正觀之時各有所歸。即名為離。  不說命終方名為離。故庵提遮女了義經說  生死義云。若能明知地水火風四緣畢竟未
曾自得有所和合以為生義。若知地水火風  畢竟不自得有所散是為死義。此意正明即  合而散即散而合。故合散之文。皆為不自得。

[0540c10]  今者妄身當在何處　且地有形礙而沈滯。  風無形礙而輕舉。敵體相違。水火亦互相陵  奪。故知四大相違各各差別。未審我身屬於
何大。若總相屬。即是四我。若總不屬。即應  離四別有我身。故云爾也。後如實觀。

[0540c15]  即知此身畢竟無體。和合為相。實同幻化  謂因前尋伺。見如實之理。定知四大非我。但  約和合假名為身。亦無實體。智論十四問云。
若自身無我而計我者。他身無我亦應計我。  答亦有人。於他物中計我。如外道坐禪入地  觀時見地即是我。水火風空識亦如是。又如
有人遠行獨宿空舍。夜見一鬼擎一死屍來。  復有一鬼來爭等。又秖緣計我而為自身。即  以餘身為他故生難也。後觀心無我。夫心無
自相。託境方生。境性本空。由心故現。根塵和  合。似有緣心。內外推之。何是其體。長輪生  死。由不了心。苟能了之圓覺自現。故首楞云。
狂性自歇。歇即菩提。勝淨妙明。不從人得。文  中二。一尋伺觀。

[0540c29]  四緣  (四大)  假合妄。有六根　四大和合成於一  色。於此色上方有六根。離此色身根元無體。
各分四大。色尚不存。竅穴六根更何依附。

[0541a03]  六根四大中外合成　四大為中。六根為外。  內外和合假成此身。

[0541a05]  妄有緣氣於中積聚。似有緣相假名為心　由  依四大六根和合成身。即有六塵妄現。由此  內外根塵。引起妄心緣慮不絕。念念生滅剎
那不停。緣合即有。緣散即無。推其自體了不  可得。故曰假名為心。此虛妄心雖假緣生。不  離真心氣分。故曰緣氣。言似者。明非實有。緣
相者。緣慮之相。後如實觀。

[0541a12]  善男子。此虛妄心。若無六塵。則不能有。四大  分解。無塵可得。於中緣  (四緣)  塵  (六塵)  各歸散滅
心託六塵。塵依四大。四大無體六塵即空。故  云散滅。

[0541a16]  畢竟無有緣心可見　緣塵既滅心體即空。  故決判云。畢竟無有。言緣心者。則前緣氣之  心也。問無塵可得。下三句亦說法空。何得一
向判屬人空。答此指緣塵各散正顯心空。故  結云無心可見。身之與心總屬我執。第二法  空。

[0541a22]  善男子。彼之眾生幻身滅故。幻心亦滅。幻心  滅故。幻塵亦滅　前於身心之中推求無我。  故名我空。此則身心及境一一自空。故名法
空。然身等本空非今始滅。故經云。色即是空  非色滅空。但以迷時執有。今執盡始無。義言  滅也。

[0541a28]  幻塵滅故。幻滅亦滅　有遍計之情即見幻  生。有觀察之智即見幻滅。對幻生故則言幻  滅。對情執故則言智慧。對待之法皆屬緣生。
緣生則無相。故皆云滅。般若心經云。無眼界  乃至無智亦無得。楞伽云。一切法如幻遠離  於心識。智不得有無而興大悲心。大文第二
顯理。即二空所顯真如理也由前執盡故此  理現。如雲散月出塵盡鏡明。非謂無雲便名  為月。但於無雲之處而見月矣。非謂無幻便
是真如。但於無幻之處見真理矣。文中二。初  法。

[0541b10]  幻滅滅故  (躡前)  非幻不滅　正顯也。顯圓覺性  本淨圓明獨體全真不因修得。眾幻雖滅自  性常存不假緣生。故云非幻。金剛三昧經云
若得空心心不幻化。然對前妄盡釋云真如。  若以本宗但名圓覺。後喻。

[0541b15]  譬如磨鏡垢盡明現　雖云磨鏡。却是磨塵。  所言修道秖是遣妄。夫鏡性本明非從外得。  塵復則隱。磨之則顯。隱顯雖殊明性不異。
今謂。人執法執是垢。尋伺如實是磨。真心本  覺是明人法二空是現。自下大文第二明法  界觀也。文二。初印前顯後。二拂迹入玄。二
圓彰法界。初中謂印前二空顯後圓通法界。  文中又二。初標。

[0541b23]  善男子當知。身心皆為幻垢　此印前也。幻  謂虛幻無有實體垢謂塵垢坌污為名。由迷  幻相執取繫著。坌污淨心故云幻垢。諸佛菩
薩雖有身心。由了如幻不取於相。無坌污義  故非垢。由了幻空故非幻。

[0541b28]  垢相永滅十方清淨　此顯後也。根塵諸法  十方法界普清淨也。此由身心垢翳妄執自  他故成局礙。今既我空法寂。何所不通。後釋
文二。初喻。

[0541c03]  善男子　由珠鏡二事所喻不同。故復標告。

[0541c04]  譬如清淨摩尼寶珠映於五色。隨方各現。諸  愚癡者見彼摩尼實有五色　謂摩尼體性瑩  淨絕瑕都無色相。由性淨故。一切色相對則
現中。青黃赤白黑五色各各隨方而現。然此  一喻亦喻印前亦喻顯後。言印前者。五色喻  五道。隨方喻隨業。愚人不了珠體。但見全是
青黃。既是青黃則不見珠體。故華嚴云。凡夫  見諸法。但隨諸相轉。不了法無性。以是不見  佛。若以三性配者。摩尼喻圓成實性。即前所
顯之理也。現色喻依他起性。即前幻也。愚人  定見青黃。喻遍計所執性。即前塵垢也。若遠  即前身心等相。以此文印定前文之義。故指
前也。言顯後者然此圓珠由彼愚人執其定  色。所以破色因配三性以印前文。然但無計  執之人。即此珠種種之色一一清淨一一同
體。悉是圓珠妙用應現。無體可破。以喻後文  十方法界一切清淨圓滿不動交參無礙。故  言顯後。然前之境喻但一面明。又云因磨而
現。表二空之理破執方顯。對執得名。今摩尼  珠本淨本明十方俱照。以顯後法界之宗也。  後法。

[0541c25]  善男子。圓覺淨性現於身心。隨類各應　即  前種種幻化生於覺心也。義如彼釋。

[0541c27]  彼愚癡者說淨圓覺。實有如是身心自相  顯圓覺雖現非其定實。故云愚說。論云。一切  染法所不能染。智體不動。具足無漏熏眾生  故。

[0542a02]  亦復如是　合前喻也。餘義喻中以具對釋。  詳之可知。第二拂迹入玄。

[0542a04]  由此不能遠於幻化。是故我說身心幻垢對  離幻垢。說名菩薩　此上先說迹之所以然。  其迹也相躡而起。亦相躡而拂本。以眾生妄
執幻化故。佛說云幻垢。眾生依教離垢故。復  說名菩薩。此下正拂其迹云。

[0542a09]  垢盡　幻垢如珠中之色。達之本無故云盡  也。

[0542a11]  對除　所離之垢既無。對離之智何立。

[0542a12]  即無對垢及說名者　者字貫通兩句。謂對  垢者菩薩也。說名者佛也。既無對治之智。何  有起智之人。深淺之執本無。何有說教之者。
故俱無也。對機之佛亦不可得方見法身。法  身說經義在斯矣。然上人法各三。三對六隻  盡是所拂之迹也。謂法有執垢離垢及與名
數。人有眾生菩薩及佛。問曰。人自有差法本  無異。何說三名。答克體雖無。義說即有。為對  人法各分能所故也。第三圓彰法界。文二。初
一真法界。後三重法界。言一真者。未明理事  不說有空。直指本覺靈源也。下對諸法圓泯  圓收。方說三重等別。今初。

[0542a24]  善男子。此菩薩及末世眾生　標告及指當  根所證者。為欲進顯不思議境界。境界殊前  故。却躡前功用明其得入。所以發起後之文  勢。

[0542a28]  證得諸幻　觀行成就。

[0542a29]  滅影像故　依他亦泯。

[0542b01]  爾時便得無方清淨　約身為主外見東西。我  相既無更何方所。

[0542b03]  無邊虛空覺所顯發　然虛空離識亦非實有。  故首楞云。若有一人發真歸源。十方虛空一  時銷殞。謂迷情所覆覺處見空。塵影既銷空
元是覺。顯謂空銷覺現。發謂妄盡心開。翻覆  觀之俱無邊際。首楞又云。聞復醫根除。塵  銷覺圓淨。淨極光通達。寂照含虛空。却來觀
世間。猶如夢中事。是知空有雙絕。但是覺心。  獨鑑明明靈知不昧。後三重法界者。一真空  絕相觀。二理事無礙觀。三周遍含容觀。此中
義意全同華嚴法界觀門三重行相。故依彼  科之。今初第一真空觀者。彼觀門中有四句。  謂會色歸空觀。明空即色觀。上二皆簡情顯
解三空色無礙觀。解終趣行。四泯絕無寄觀。  行起解絕。今經文二。一色相空淨。二空色同  如。今初經文皆云清淨者。謂由前二空觀門
簡情顯解。次拂迹滅影。同於行起解絕。故皆  清淨為真空矣。故智論云。畢竟空即是畢竟  清淨。清淨與空皆絕相義。若就心說。即如淨
名經。妄想是垢。無妄想是淨等。故云清淨。文  中七。一內身根識。

[0542b23]  覺圓明故　躡前顯清淨之因也。由拂泯等  故得圓明。

[0542b25]  顯心清淨　比迷覺心心中執法。今見法性  法即皆空。故云清淨。如人不識珠體但執青  黃。若見摩尼即色清淨。七段之中皆同此也。
然展轉躡前以顯清淨者。義如後釋。今且銷  釋法數名體。心者總相明其我心。即賴耶體。  成唯識論說第八識種種別名。於中有四種
名。通一切位。心即一也。迷時由執藏及能所  藏。故名賴耶。今觀智成就覺性圓明。故但云  心。沒賴耶名矣。心既清淨同無垢識。故此下  文頓同佛境。

[0542c06]  心清淨故　牒前也。下皆準前。

[0542c07]  見塵清淨　下聞覺等例此皆云塵也。謂由  我心計執故。見一切色相。由執相故即見等  是塵。不單說外色等名塵。亦不獨說根識名
塵。根塵識三自有文故。尋此見塵等體。還是  我執之心。但以就取相生過之處。而別立名。  又亦不離根境識三而別有體。知五蘊之法  與蘊中之我非別非同。

[0542c14]  見清淨故　但牒見字不言塵者。足顯即見  是塵非外塵也。聞等亦然。

[0542c16]  眼根清淨　下餘五亦例此也。六皆名根者。  識所依故。能發識故。前五各從自種生自現  行。四大所造淨色為體。意根即第七識。由此
攀外起意識故。

[0542c20]  根清淨故。眼識清淨　下餘五亦例此也。皆  云識者。隨六根境種類異故。由具五義隨根  立名。一依根之識。非由境色識定生故。如盲
不見等二根所發。識由根變異識必變。異如  眼根損見青為黃。非色壞時而識壞也。三屬  根之識。由識種子隨逐於根而得生故。非色
種子識種隨也。四助根之識。由根合識。識所  領受令根損益。非境界也。五如根之識。根識  二法俱有情數。非彼色法定是有情。根五勝
義故說依根。若依起信皆名意識。此六皆依  意所起故。意之識故。故彼釋生滅因緣云。所  謂眾生依心意意識轉故。心即梨耶自體。意
即五意。以梨耶二義中有不覺義故。不覺而  起。能見能現能取境界起念相續。意識者。即  此相續識。依諸凡夫取著轉深。計我我所。種
種妄執隨事攀緣。分別六塵名為意識。亦名  分離識。又復說云名分別事識。

[0543a08]  識清淨故。聞塵清淨。聞清淨故。耳根清淨。根  清淨故。耳識清淨。識清淨故。覺塵清淨。如  是乃至鼻舌身意亦復如是　上皆釋竟。然
八識中不言第七者。義當見聞等塵也。以七  合第八。名見等塵。故瑜伽云。賴耶識起必二  識相應。又七合第六。名見等塵。以意識緣外
境時。必內依末那為染污根方得生起故。故  上引論云。即依此相續識。乃至名為意識故。  論及此經所列無別末那。楞伽亦爾。皆由第
七計內為我合於轉相。計外我所合於事識。  若不連前帶後。則顯示心數相躡生起。義不  便故。二外境六塵。

[0543a20]  善男子。根清淨故。色塵清淨。色清淨故。聲  塵清淨。香味觸法亦復如是　六皆名塵者。  坌污心識故。約凡夫說也。亦云六境。此通凡
聖。言色等者。眼等所取故。色有通別。今即  別也。謂唯眼所取。有見有對變礙之相。最麁  顯故。聲等可知。唯意所取法塵一境通於一  切。三內外四大。

[0543a27]  善男子。六塵清淨故。地大清淨。地清淨故。水  大清淨。火大風大亦復如是　即於根塵不取  發識牽心之義。直取四大之體也。寶積經說
四大各二。謂內及外。地界二者。內謂自他身  內所有堅者。謂髮毛等。外謂身外所有堅者。  謂土木等。水界二者。身內潤性淚汗等。身外
潤性雨露等。火界二者。身內熱體熱相能消  飲食等。身外熱體熱相能成熟等。風界二  者。身內風體風名速疾住四支等。身外風體  動轉等。四世間諸法。

[0543b08]  善男子。四大清淨故  (牒前)  十二處　六根六塵是  生識處。處是生門義故。亦名為人。意識常昏  根塵相入故。

[0543b11]  十八界　六根門中根識塵三各有分界故。  亦是因義。種族義故。前為六二。解者息於業  因。此是六三。觀之治於我執。兼之五蘊即具
三科。大小乘宗無不約此以明諸義。前說妄  認四大身心。及云中外合成等。即五蘊義。故  此略之。

[0543b17]  二十五有清淨　四洲四趣四禪四空無想淨  居梵王六欲為二十五有。此皆是有。各約實  報非正智攝故。然梵王在初禪。無想淨居在
第四禪。四禪位中別舉此者。梵王有見。外道  無想。淨居唯聖。異餘天故。五出世諸法。

[0543b22]  彼清淨故　想牒前世間諸法也。

[0543b23]  十力　然如來唯一諸法實相智力。此力有  十種用故說為十。總名力者。能摧怨敵故。不  可屈伏故。一知是處非處。謂總知一切諸法
因緣果報。則降伏無因惡因。知人可度不可。  二知過現未來善等三種業及順現等三報。  知所度有障無障。三知諸禪解脫三昧垢淨。
及知依此所得諸果。四知信等五根上中下。  五知種種欲樂。令捨不淨增淨。六知一三五  乘貪瞋癡等種種性欲。知即時異時誰可度
不可等。七知一切道至處。八知宿住。九知死  此生彼。即天眼智也。獨此從所依得名。十知  自解脫無疑。亦知眾生漏盡涅槃。然佛力無
量。度人因緣故但說十足辨其事。

[0543c07]  四無所畏　一正知一切法。謂佛誠言我是  一切正智人等。二盡諸漏及習。言我漏盡等。  三說一切障道法。四說出苦道。佛作誠言說
此四法。決定無畏。

[0543c11]  四無礙智　智緣四境無拘礙故。一法。如說  地水火風等。二義。如堅濕煖動等。三辭謂得  彼方言以說地等。四於三種智中樂說。上依
智論。若約華嚴則初二異此。謂一知自相。二  知別相。又一知自性。二知生滅。又一法智。二  比智。又一知一相。二知蘊界等。又一知一乘
平等性。二知諸乘差別性。後二則同。謂辭則  說於法義。樂說乃辭中別義。

[0543c19]  佛十八不共法　力等二乘有分。此無分故。  一二三如次配身口念無失。四無異想。五無  不定心。六無不知已捨。七欲。八精進。九念。
十慧。十一解脫。十二解脫知見。上六皆云無  減。十三四五一切身口意業隨智慧行。十六  七八以智慧知過未現在通達無礙。問無見
頂相等亦無與共。云何不說。答此十八中但  說智慧功德。不說自然果報法。上從力等。至  此四科全依智論。

[0543c28]  三十七助道品　助謂資助。助正道故。道即  是因。所謂止觀。品即是類。正因類故。亦云菩  提分。分亦因義。三十七者。謂四念處四正勤
四神足五根五力七菩提分八正道分。然但  以十法為體。謂精進定慧各八。念四。戒三。信  二。輕安喜捨思惟各一。初四念者。一觀身五
種不淨。謂種子住處自相自性究竟。二觀三  受皆苦。謂苦樂捨。三觀心念念無常。四觀  諸法無我。此對治凡夫四倒也。又觀身畢竟
空。觀受內外空。觀心無所有。觀法但有名。此  對治二乘四倒也。四正勤者。四念處火。若得  勤風則無所不燒。故次辦之。精進為體故總
名勤。異外道勤故名為正。雖是一勤。隨義分  四。一未生之惡遏令不生。二已生之惡斷令  不續。三未生善令生。四已生善令廣。四神足
者。欲勤心觀。欲謂樂欲。勤謂無間。心謂定也。  專一境性。觀謂慧也內自揀擇。以勤過散亂  智火微弱故須定制。即所欲自在。神即神通。
足即是定。由出世法最勝自在。欲等四定能  證此故。名為神足。亦名如意足。所欲如心故。  五根者。信進念定慧。此五通生出世間法。由
前三科此不可拔故。前三至此總得名根。五  力者。即前五根增長。魔梵等不能屈伏。又能  損滅不信等障。故名為力。七覺者。謂念是所
依支。由繫念故。令諸善法皆不忘失。擇法是  自體支。覺自相故。精進是出離支。由此勢力  能到所到故。喜是利益支。由心勇悅身調適
故。輕安定捨皆不染污支。能除麁重故。依定  轉依故。行捨平等永捨貪憂。故七皆云覺支  也。雖一剎那七法俱起。而隨行相各說功能。
八正道者。謂正見是分別支。依前所證真實  簡擇故。下七亦一一云正。思惟是誨示他支。  如其所證方便安立。思惟名義發語言故。下
三皆是令他信支。謂語者。善依所證問答決  擇。令他信有見清淨故。業是身業。進止正行  具足。令他信有戒清淨故。命者。如法乞求依
聖種住離五邪命。精進是淨煩惱障支。由此  永離一切結故。念是淨隨煩惱障支。由不忘  失。正止舉相。永不容受沈掉等故。定是能淨
最勝功德障支。由此引發神通等無量勝功  德故。上之七類次第者。謂聞法已先當念持。  次即勤修。勤故攝心調柔。柔故信等成根。根
增為力。七覺分別。八正正行。總已喻顯。法  性如地。念處如種子。正勤為種植。神足如抽  芽。五根如生根。五力如莖葉增長。開七覺  華。結八正果。

[0544b16]  清淨　通言力等皆清淨也。

[0544b17]  如是乃至　超越多法。謂三身四智五眼六  通地度果向緣諦處定等。

[0544b19]  八萬四千　然法門廣說無量無邊。今齊此  結數者。對治塵勞故。塵勞即有八萬四千。  一一對翻即皆淨法故。染與淨數無增減故。
論云不覺念起見諸境界。故說無明乃至具  有過恒沙等妄染之義。對此義故心性無動。  即有過恒沙等諸淨功德相義示現。

[0544b25]  陀羅尼　得總持菩薩。於一一法中。持一切  法故。

[0544b27]  門　從一一法中。入一切法故。

[0544b28]  一切清淨　總結也。問世出世法二相有殊。  如何此經皆云清淨。答前已說之。今復更釋。  謂若凡聖對治。即勝劣全殊。若稱法界而觀
一種。總是幻化。皆從緣起無自體故。如有一  鏡現種種雜穢瓦礫。復有一鏡現種種勝妙  珍寶。癡孩不了貴賤懸殊。智者達之一無差
異。觀智圓明心識淨者。亦復如是。見世出世  若聖若凡。一切皆空。空是覺體。故下文云。見  佛世界猶如空華。生死涅槃猶如昨夢。秖緣
稱理平等。所以名曰聖人如其重聖輕凡欣  真厭妄。縱令修習。豈證真源。然上從覺圓明  故。展轉躡前相由。以顯世出世間諸法清淨。
至此五段歷法備周。餘六七兩段。但是結通  他身他界。更無別義。五段相由者。謂心本清  淨。由不覺故名賴耶識。相應於意復曰見塵。
起於現行有根識境。中有能造故說四大。由  是具足處界諸有有漏之法。對治此等有修  有證。復成無漏因行果德。今既覺了圓明故。
心意識及所變等展轉清淨。皮之不存毛無  所附。然無漏法若約人修證。則先因後果。今  據法本末。故先果後因。亦如論中根本滅故  麁染隨滅。六自他正報。

[0544c21]  善男子。一切實相　然凡所有相皆是虛妄。  從緣生故。會緣入實即為實相。故智論云。照  色等空即名為實相。性空實理離於顛倒非
虛偽故於空見空亦名顛倒於空無著乃是實  法。是實相者即是非相。是故如來說名實相。  無遷無變究竟常住。無量義經云。如是無相  不相不相無相是名實相。

[0544c28]  性清淨故　此實相從本已來自性清淨。一  切妄法所不能染。比迷似染。今悟本淨名性  清淨。

[0545a02]  一身清淨　由前悟得根識塵大世出世間諸  法皆歸實相清淨。方始成就此人。一身清淨  故諸段清淨。皆牒前文。唯此獨指實相。以為
淨之所以。

[0545a06]  一身清淨故。多身清淨　既於自身證實相  理。亦見一切眾生同一清淨實相。以觀一切  眾生不取於相同圓覺性故。志公云。以我身
空諸法空。千品萬類悉皆同。又下文云。圓  覺普照寂滅無二。始知眾生本來成佛。

[0545a11]  多身清淨故。如是乃至十方眾生圓覺清淨  以般若正智遍觀眾生。菩提涅槃無漏智  性本來具足也。此乃一人悟性。知一切眾生
本性清淨。非謂一人修道多人成佛。七一多  依報。

[0545a16]  善男子。一世界清淨故。多世界清淨。多世界  清淨故。如是乃至盡於虛空圓裹三世　國  土淨穢皆由自心。眾生劫燒我土安隱。羸髻
鶖子二相不同。案地寶嚴坐蓮無異。況乃心  冥覺性。識智無生。身土依真。染淨俱泯。廓通  法界。清淨湛然。圓謂圓遍虛空。裹謂含裹三
世。三世者竪極。虛空者橫周也。

[0545a23]  一切　橫竪總該。

[0545a24]  平等　本末味同。

[0545a25]  清淨　都結七段。

[0545a26]  不動　冥於一如。然上七段悟時既相躡清  淨。迷時亦相躡垢染。應云。覺不明故令心不  淨。心不淨故見塵不淨。見塵不淨故眼根不
淨。如是乃至一多世界不淨。文勢及義意對  經可知。第二空色同如前之七段。即空色無  礙。此當泯絕無寄。彼觀云。動念即乖法體。反  顯法體本不動也。

[0545b04]  善男子。虛空如是平等不動　躡前起後也。  由前云盡於虛空平等清淨。即知相盡同空。  空既本無生滅動搖。當知諸法亦本不生亦
不待滅。一一當體如如不動。

[0545b08]  當知覺性平等不動　然一切法唯依覺性生  滅動轉。諸法既盡虛空皆不動故。則覺性不  動也。如波不起水則湛然不動。理齊故言平
等。故法華云。是法住法位。世間相常住。法句  經云。諸法從本來無是亦無非。是非相寂滅。  本來無所動。然諸法與覺性平等。未名理事
無礙法界者。夫理事無礙。要須多事全同一  理而寂然。一理全成多事而遷變。即動即靜  即靜即動。生滅廣陿一切皆爾。翻覆無礙。今
但一向不動。但是攝色等事同真空理。故唯  名真空觀。

[0545b19]  四大不動故。當知覺性平等不動。如是乃至  八萬四千陀羅尼門平等不動。當知覺性平  等不動　還如前七段歷諸法門。經恐文繁
略標首末。義兼中間故云乃至。後段乃至之  言亦例此知。第二理事無礙法界。

[0545b24]  善男子。覺性遍滿清淨不動。圓無際故。當知  六根遍滿法界。根遍滿故。當知六塵遍滿法  界。塵遍滿故。當知四大遍滿法界。如是乃至
陀羅尼門遍滿法界　據法界觀此有十門。一  理遍於事。二事遍於理。三依理成事。四事能  顯理。五以理奪事。六事能隱理。七真理即
事。八事法即理。九真理非事。十事法非理。  今言遍滿法界者。正是第二門行相。兼於餘  門義理。謂此即理之諸法與理不異故。一一
自遍法界。不同前門沒體攝歸理中。故此名理  事無礙也。既遍法界。即知動靜無礙一一周  遍。言覺性圓無際故當知六根遍滿者。由前
門已顯六根等與覺性平等。平等者。即無分  毫之異也。即與覺性不異。覺性圓無際故。當  知六根亦圓無際。故遍滿法界。若言不遍滿
即是有際。有際即與覺性成異。異則乖於前  門。故躡前云。圓無際故。故首楞云。性見覺明  覺精明見。清淨本然周遍法界。六塵已下皆
例前知。第三周遍含容觀。即事事無礙也。謂  隨舉一塵即遍一切法中。又含一切法在自  塵中。一塵既爾。一切法皆然。故云周遍含容。

[0545c16]  善男子。由彼妙覺性遍滿故　舉所依性。為  事事遍滿無礙之所由也。

[0545c18]  根性塵性　此是各指根塵自性。非謂泯根  攝塵歸於一性。

[0545c20]  無壞無雜。根塵無壞故。如是乃至陀羅尼門  謂根之與塵皆是事法。例前七段。事事皆  然。故云乃至等也。

[0545c23]  無壞無雜　便就喻釋。

[0545c24]  如百千燈光照一室。其光遍滿無壞無雜  如一燈光已滿一室。更有一燈。光亦全滿。百  千燈光一一如是。各不相壞。亦不渾雜。室中
之空喻於法界。燈之光相喻以根塵。謂一燈  光容多光相。即一光相遍多光中。一一皆然  重重無盡。前七段事法一一例此可見。含容
周遍斯之謂歟。所以然者。唯是真心所現。皆  如幻夢影像故。與所依性非一非異故。故得  遍多入一攝一容多等也。大文第三頓同佛
境。於中三。一用心同。二見境同。三稱實同。  初中二。一法。

[0546a06]  善男子。覺成就故　總指圓彰法界已下之  文。由斯故得同佛境界。

[0546a08]  當知菩薩不與法縛。不求法脫。不厭生死不  愛涅槃。不敬持戒。不憎毀禁。不重久習。不輕  初學。何以故。一切覺故　於四對法無勝劣
心。如佛於三念之境。故言同也。同之所由。經  自徵釋云。由一切覺故。故論云。所言覺義者。  謂心體離念。今則離前與求厭愛敬憎重輕
等八念也。舉八境者。顯於心也。喻云光無憎  愛。後云修習此心故。二喻。

[0546a16]  譬如眼光曉了前境。其光圓滿得無憎愛。何  以故。光體無二無憎愛故　光即眼識現量  所得。故無憎愛。首楞云。其目周視。但如鏡中
無別分析。汝識於中次第標指。云其目者。  意取眼識。云汝識者。即是意識。亦可但隨凡  俗情見以目瞳為光。如法華云。梵王是眾生  父。二見境同。

[0546a23]  善男子。此菩薩及末世眾生。修習此心得成  就者　近結八境安心。遠結觀行成就。

[0546a25]  於此無修亦無成就　泯前心迹起後依正。  凡聖平等之文。若不泯之。則雖無憎敬。尚見  持毀等。故須泯之。方同佛見。自此已下正顯  其同。

[0546a29]  圓覺普照寂滅無二　由自心已空但是覺  照。寧有凡聖差別之二焉。冥一如之無心。即  萬物之恒寂故。普照是用。寂滅是體。佛之所
極極於寂照。故纓絡經說等覺照寂妙覺寂  照。今云同佛。是等覺義。故云普照寂滅。金光  明經攝大乘論皆說佛果無別色聲功德。唯
如如及如如智獨存。三種世間融無礙故。世  界即器世間。眾生即有情世間。成佛即智正  覺世間也。

[0546b09]  於中　即於寂照中也。圓無際故。

[0546b10]  百千萬億　此方下數。

[0546b11]  阿僧祇　此云無數。是華嚴十大數中之首。  經論多用故此舉之。十者。謂阿僧祇。無量。無  邊。無等。不可數。不可稱。不可思。不可量。不
可說。不可說不可說也。

[0546b15]  不可說　大數第九。

[0546b16]  恒河沙　謂恒河中所有沙也。此河從阿耨  池東面流出。初出象口周四十里。金沙混流。  沙細如麵。細故數多也。

[0546b19]  諸佛世界　上僧祇等算此世界之數也。謂  有百千萬億僧祇等數之河。一一河中一沙  為一界。以顯世界如是多矣。然此中意者。直
至盡虛空遍法界所有世界。不是算其數量。  為欲引機造無邊境故。假增積多數爾。然淨  穢等土皆佛統之。故云佛界。

[0546b25]  猶如空華　緣無自性全體即真。真性奪之  無餘。故得相皆虛幻。如前理奪事門中說。亦  如善財求法。展轉至摩耶等處。會緣入實得
願智幻解脫門。見一切世界皆如幻住。

[0546b29]  亂起亂滅　此有三意。一者一切世界皆依  妄念。念既剎那不住。界亦起滅不停。二者華  嚴云。染污眾生住故。世界成染污。大福眾生
住故成染淨。信解菩薩住故成淨染等。三者  成壞相也。然成住壞空。各雖二十增減。而世  界無量無數故。總觀起滅繽紛。問然佛化土
許可如斯。自受用中如何起滅。答依實教所  明。無形為淨土。生公云。佛有形累託土以居。  佛是常住法身。何須國土。故華嚴云依真而
住非國土。此經云。入於大光明藏。餘義已如  前辨。問法華云。我此土安隱。天人常充滿。復  云何通。答彼據理即事門。此約理奪事門。二  皆無礙。

[0546c13]  不即不離　明此世界不即圓覺亦不離圓  覺。如華與空。如金與器。由不離故覺性。奪之  成空華。由不即故。世界不妨有起滅。

[0546c16]  無縛無脫　文通上下。上則由世界無淨穢  故。下以眾生本成佛故。

[0546c18]  始知眾生本來成佛　始知即始覺。觀行成  就方能知故。本成即本覺。知與不知本是佛  故。佛是究竟覺。始之與本非二覺故。

[0546c21]  生死涅槃猶如昨夢　亦無始覺之異。四相  本來同一覺故。又寂滅無二。是自覺。世界及  眾生。是覺他。成佛二字及生涅如夢。是覺滿。
成就是滿義故。動寂雙亡方圓滿故。然說生  本成佛。唯是圓覺華嚴。餘成義含不的指注。  但以語驚凡聽理越常情。佛既罕言。愚夫多
謗。今詳教理略舉六門。一者小乘有部。唯悉  達太子一生成佛。餘皆無分。二者大乘始教。  三無數劫行位滿足方得成佛。三者終教。相
盡性顯名成正覺。四華嚴說。十信位滿初發  心住即成正覺。五者頓教。一念悟時即名為  佛。六者圓教。本來成佛。故華嚴云。如來成
正覺時。於其身中普見一切眾生成正覺。乃  至普見一切眾生入涅槃。皆同一性。所謂無  性。又云。菩薩摩訶薩應知自心念念常有佛
成正覺。何以故。諸佛如來不離此心成正覺  故。如自心一切眾生心亦復如是。悉有如來  成正覺。今經文者。若約觀成方能知之。即當
四五兩門。若約所知。眾生本來皆佛。則唯第  六。三稱實同。稱法界真實性故。

[0547a12]  善男子。如昨夢故　躡前也。由見生死涅槃  如夢。即稱圓覺實性同佛境也。此有二意。一  但有能依之夢。必有所依之人。夢是人之神
遊。亦見聞之氣分。無別體故。二但了夢體空  無。即證自身真實。迷自身者。由執夢故。大夢  之境必有大覺之明故。當知下有四節。初總  明稱實云。

[0547a19]  當知生死及與涅槃無起無滅　迷時生死  無起涅槃無滅。悟時非滅却生死發起涅槃。  稱體而觀都無起滅。

[0547a22]  無來無去　聖法非新來。凡心非滅去。又直  言體。無起滅來去不約聖凡。二別指能所云。

[0547a24]  其所證者無得無失。無取無捨　所證之境  非得真失妄捨麁取妙。

[0547a26]  其能證者無作無止。無任無滅　能證之心  都無分別。離於四病。三雙泯能所云。

[0547a28]  於此證中無能無所。畢竟無證。亦無證者  故華嚴云。若有見正覺解脫離諸漏不著一  切世。彼非證道眼。四總結稱實云。

[0547b02]  一切法性平等不壞　可知四結牒問辭。

[0547b03]  善男子。彼諸菩薩如是修行。如是漸次。如是  思惟。如是住持。如是方便。如是開悟。求如  是法亦不迷悶　可知偈中唯三。略於第一
起行方便。故初諷觀行成就二。餘二如次全  同長行。

[0547b08]  爾時世尊欲重宣此義。而說偈言　且標舉也。

普眼汝當知　　一切諸眾生  
身心皆如幻　　身相屬四大  
心性歸六塵　　四大體各離  
誰為和合者  
二空觀也　　如是漸修行  
一切悉清淨　　不動遍法界

[0547b15]  法界觀也長廣偈略。

無作止任滅　　亦無能證者  
一切佛世界　　猶如虛空華  
三世悉平等　　畢竟無來去  
初發心菩薩　　及末世眾生  
欲求入佛道　　應如是修習

[0547b21]  第二徵釋迷悟始終文四初三今初。

[0547b22]  於是金剛藏菩薩在大眾中。即從座起。頂禮  佛足右繞三匝。長跪叉手而白佛言　可知。  二正陳辭句中三。一慶其所悟。

[0547b25]  大悲世尊。善為一切諸菩薩眾。宣揚如來圓  覺清淨大陀羅尼因地法行　此是一切行位  根本。後必躡前故重指也。

[0547b28]  漸次方便與諸眾生開發蒙昧。在會法眾承佛  慈誨。幻翳朗然慧目清淨　可知。二難其所疑。

[0547c01]  世尊。若諸眾生本來成佛　躡前段文為此  疑本。

[0547c03]  何故復有一切無明　疑謂真能生妄。

[0547c04]  若諸無明眾生本有。何因緣故。如來復說本  來成佛　疑謂說妄為真。

[0547c06]  十方異生本成佛道。後起無明。一切如來何  時復生一切煩惱　牒而縱之。責無窮過也。  此上三難者。意云。本來是佛煩惱何生。若
無生中妄生起者。如來成佛同本無生。無生  之中還應妄起。成佛義等生否應齊。齊生即  果佛何尊。齊否即因違現事。進退不可。故有  斯云。三結請通釋。

[0547c13]  惟願不捨無遮大慈。為諸菩薩開祕密藏  據此三難諸典無文。唯佛了知登地方受。今  乃請宣成教普示末世凡夫。故曰無遮。開祕
密藏。祕謂非器不傳。密謂覆相而說。

[0547c17]  及為末世一切眾生　祕藏如不開櫃。密藏  則一法含多。今請不簡末世則開祕藏。顯了  而談則開密藏。

[0547c20]  得聞如是脩多羅教了義法門　由此標於經  目。

[0547c22]  永斷疑　通論疑者。於諸諦理猶豫為性。能  障信心善品為業。別顯則五蓋。中疑有三。一  疑自。謂己不能入理。二疑師。謂彼不能善教。
三疑法。謂於所學為令出離為不出離。如有  病人疑自疑醫疑藥病終不愈。今三疑中即  疑法也。此疑復有已起未起。今皆含之。剛藏
為他請問令永斷故。然斷疑方便者。若疑境  界令悟唯心。若疑法性令觀無得。餘皆例知。

[0548a01]  悔　悔是不定之法。悔善則惡。悔惡則善  故。今請永斷。即屬惡也。然入道人若未通決  生佛同異。則或用功多時反自疑悔。下三唱  倣前。

[0548a05]  作是語已。五體投地。如是三請終而復始。爾  時世尊告金剛藏菩薩言。善哉善哉。善男子。  汝等乃能為諸菩薩。及末世眾生。問於如來
甚深祕密究竟方便　祕密有二。一如來之  密藏。謂一乘如來知見。佛於漸教門中久默  斯要故。故云究竟方便。下答云妙覺圓照離
於華翳等是也。二如來即祕密。由證密藏能  所無二故。三業業具皆祕密也。身密謂非色  現色。如摩尼等。語密於一言中演無邊法海。
如谷響等。意密無心成事等。二義之中經顯  所證矣。

[0548a16]  是諸菩薩最上教誨了義大乘。能使十方修  學菩薩。及諸末世一切眾生。得決定信　則  頓同佛境。義當信根成就初發心住。今但通
決疑難以成前義。

[0548a20]  永斷疑悔。汝今諦聽。當為汝說。時金剛藏菩  薩奉教歡喜。及諸大眾默然而聽　第四正  說長行四。一反覆起疑之本二喻釋現起之
疑。三顯淺難造深。四結問不當理。初中又三。  一總指輪迴。二真隨妄轉。三結指前疑。今  初。

[0548a26]  善男子。一切世界　總指情器也。無著金剛  論以四蘊為世界故。若不約情何成輪迴。次  下六對辦其輪迴。謂但住有為即屬輪迴心  也。

[0548b01]  始  (創變)  終  (極證)  生　新新而起。

[0548b02]  滅　念念落謝。

[0548b03]  前  (過去)  後  (去來)  有  (住劫)  無  (空劫)  聚  (成劫)  散  (壞劫)  起  (現行)  止
(調伏)  念念  相續　情界器界皆依妄念。既所依不斷故。  能依亦然。

[0548b06]  循環往復　器界空已復成。情界滅已復生。  惑業襲習報應綸輪。塵沙劫波莫之遏絕。上  二句正示輪迴之相。

[0548b09]  種種取捨皆是輪迴　取謂取著。執我我所。  捨謂厭離。厭苦所依。又於根身則厭苦麁障  為捨。欣淨妙離為取。於器界則厭此娑婆為
捨。欣彼極樂為取。若取若捨種種不同。皆是  顛倒妄心變現輪迴之相。故論云。一切分別  即分別自心。心不見心無相可得。首楞云。自
心取自心。非幻成幻法。二真隨妄轉文三。一  法。

[0548b17]  未出輪迴而辨圓覺。彼圓覺性即同流轉。若  免輪迴無有是處　能觀是輪迴之心故。所  觀圓覺亦爾。如夢見實物物亦是夢故。二喻。

[0548b20]  譬如動目能搖湛水　由目數動。湛水如波  搖。

[0548b22]  又如定眼由迴轉火　次眼識遲鈍。旋火成  輪相。

[0548b24]  雲駛月運舟行岸移。亦復如是　想之可見  三合。

[0548b26]  善男子。諸旋未息　眼目雲舟也。喻生死垢  心。

[0548b28]  彼物先住尚不可得　水火月岸也。喻圓覺。

[0548b29]  何況輪轉生死。垢心曾未清淨。觀佛圓覺而  不旋復　正合也。三結指前疑。

[0548c02]  是故汝等便生三惑　即前三種疑也。據此  結文的指。即知定是先責起疑之本末是答  難。若是偏答三中之一難。即不合總結三惑。
智者詳焉。然雖非正答。已是標舉建立答義  之勢。意令息如上之念。即前疑早合自亡。況  復空華金鑛分明曉喻。二喻釋現起之疑文
二。一空中華無起滅喻。二金中鑛不重生喻。  初中三。一喻釋。二法合。三結成。今初曲分為  二。初翳差華亡喻。後空不生華喻。

[0548c11]  善男子。譬如幻翳妄見空華。幻翳若除。不可  說言此翳已滅。何時更起一切諸翳　謂不  知華因翳有。妄執從空而生。不知迷真故妄
生。橫執真能生妄。既得翳差都不見華。聞說  從翳而生。又執何時更翳。以喻比來迷倒妄  見輪迴。因聞普眼法門。了悟根塵清淨。聞道
因除迷心故得清淨不是新得妙門。又執早  晚更迷。猶如何時更翳。問翳差之者。或有他  時更生。不必的定永無。如何以此為喻。答夫
喻者。但取當日一席之事。不說終身。但以愚  人晨。旦見華食時眼差。見華亂生亂滅。謂言  翳亦速起速停。念念候之。故云不可。故諸經
論喻釋佛云如大夢覺。豈可難云睡起夢覺  何妨明夜更睡還夢。若如是難豈識喻焉。

[0548c25]  何以故。翳華二法非相待故　翳不與華期。  華不隨翳生。但翳故妄見。非華實生。二法各  不相知。況復一空一有。故云不相待也。縱使
心迷生死亦寂。但緣迷故妄似死生。眾生本  自不生。幻華畢竟不起。莫將翳待。莫以迷求。  剛藏問目正似此也。下空華喻云。

[0549a02]  亦如空華滅於空時。不可說言虛空何時更  起空華。何以故。空本無華非起滅故　此喻  前已含釋。文易可知。二法合。

[0549a05]  生死涅槃同於起滅。妙覺圓照離於華翳  迷見生死似華起。悟得涅槃似華滅。言圓覺  離華離翳。則雙拂生死無明。虛空非暫有無。
覺性何關迷悟。眾生既如華起。約誰更難  無明。無明生死既空。何責本來成佛。空華終  不再起。果位何得還迷。由己計度不休。見他
覺性流轉。若如是解頓遣三疑。三疑鉤鎖連  環。不是三科別答。下金鑛喻即唯答佛不再  迷。此疑過深。故重喻也。三結成。

[0549a14]  善男子。當知虛空非是暫有。亦非暫無。況復  如來圓覺隨順。而為虛空平等本性　虛空  世法尚不同華起滅。況如來隨順圓覺湛然
真常是虛空之體性邪。覺為空性者。佛頂云。  空生大覺中。又云。寂照含虛空。復言平等者。  然圓覺雖是虛空之性。而冥合不分。周遍法
界無分無限無別能依所依。故云平等。此意  云。空在覺中空尚常寂。況覺為空性。豈增減  耶。喻猶不及故云況復。後金鑛喻。

[0549a23]  善男子。如銷金鑛。金非銷有　金在鑛中銷  鑛金現。非銷始有。若因銷有。銷頑石等亦  應得金。故知雖假爐冶銷鎔。金性要須本有
既已成金。不重為鑛。

[0549a26]  經無窮時金性不壞  此明在鑛則隱出鑛則顯隱顯雖殊金性本來  平等。

[0549a29]  不應說言本非成就　釋成金性本有也。

[0549b01]  如來圓覺亦復如是　法合也鑛喻煩惱。金  喻覺性。鍊出潔淨即有晶光。及能隨匠隨模。  作佛等像或種種器。喻佛三身也。然此一喻
唯答佛不再迷之難。前就圓悟之理生佛俱  是本真。以成普眼段中眾生本來成佛之義  故舉空華元來不起非後始滅。法合云。生死
涅槃同於起滅。所以俱通三難。今就不壞因  果之相。故說銷鑛出金。華則始終本無。鑛則  因銷始盡。意云。圓頓之理雖齊。迷悟不妨成
異。既有多生習障。還須背習顯真。真顯則究  竟清淨。若但用前喻。即撥無迷悟因果之相。  便成邪見若但用此喻。即成眾生覺性本來
不淨。失真常理。亦成邪見。道理微妙一喻難  齊。故說兩事。是知此喻唯答第三難也。三顯  淺難造深文二。初所造離念。

[0549b16]  善男子。一切如來妙圓覺心　先標覺心為  宗。後方拂迹者。明非斷滅。但離所拂非無覺  心。拂有三節。

[0549b19]  本無菩提及與涅槃　拂轉依之名也。由轉  煩惱生死故曰菩提涅槃。體雖即真名因妄  得。

[0549b22]  亦無成佛及不成佛。無妄輪迴及非輪迴  此。兩節皆雙拂對待。圓覺性中都無。此事若  有少見則迷圓覺。故華嚴云。於法若有見此
則未為見。若無有見者如是乃見佛。二能造  帶情文四。一舉勝彰劣。二舉喻顯情。二誡  息妄心。四重彰妄義。今初文有兩對。初小聖  理智對。

[0549b29]  善男子。但諸聲聞所圓境界。身心語言皆悉  斷滅　沈空滯寂灰身滅智。

[0549c02]  終不能至彼之親證所現涅槃　若未入滅即  有餘涅槃。若已入滅即無餘涅槃。下第二凡  心真覺對。

[0549c05]  何況能以有思惟心　種種計度。

[0549c06]  測度如來圓覺境界　此上兩對意云。小聖  真智尚不能親到小聖之理。況凡心劣於前  智。真覺又超前理。轉轉懸隔何能造耶。如百
寮尚畏宰相百姓豈親天子。此正同金剛經  四果之人尚無心言我證得四果豈。如來有  定法得阿耨菩提耶。二舉喻顯情。

[0549c12]  如取螢火燒須彌山。終不能著　舉喻也。此  下顯情。

[0549c14]  以輪迴心生輪迴見。入於如來大寂滅海。終  不能至　即知前舉勝此舉喻。並是顯分別  心不能證覺。密譏前三種翻覆疑難。前云有
思惟心。即是此云以輪迴心。前云圓覺境界。  即是此云大寂滅海。可深照之。三誡息妄心。

[0549c19]  是故我說。一切菩薩及末世眾生。先斷無始  輪迴根本　指前未出輪迴等文也若遠指即  文殊章先斷無明。或指餘經皆如是說。四重
彰妄義文二。一無實體。

[0549c23]  善男子。有作思惟從有心起　舉能起之根  識有。心者識也。起者心所也。

[0549c25]  皆是六塵妄想緣氣　舉能牽之塵境。

[0549c26]  非實心體　實心無念故。

[0549c27]  已如空華。用此思惟辨於佛境。猶如空華復  結空果。展轉妄想無有是處　縱實有思惟。  思惟尚不能證覺。何況此心早已如於空華。
自無其體。向上更欲求證。何異空華結果。故  言展轉妄想。二無勝用。

[0550a03]  善男子。虛妄浮心多諸巧見。不能成就圓覺  方便　從第一覈疑之本。兼此第三一段。大  意總是責問者滯情分別過患。所以其中此
節最親。因前三番之疑便都指但是浮心巧  見總不能證覺。四結問不當理。

[0550a08]  如是分別非為正問　乍看連次之經。即似  唯結巧見之文。細詳其義乃都結第三一段。  問前讚善哉。此責非正。何也。答前讚者美其
起教。此責者顯其實理。此一段疑最障修證。  若不徵起。末世長迷徵有斯益。故前讚也。剛  藏所徵意在佛責。故知責此之過。始彰徵起
有功。乍看似前後乖違。細詳乃始終符合。可  審翫味。妙在斯焉。偈中四段。前三全同長行。  後二句全別。

[0550a17]  爾時世尊欲重宣此義。而說偈言。

金剛藏當知　　如來寂滅性  
未曾有終始　　若以輪迴心  
思惟即旋復　　但至輪迴際  
不能入佛海

[0550a22]  長行先舉妄相。偈文先標實性。

如銷金鑛　　金非銷故有  
雖復本來金　　終以銷成就  
一成真金體　　不復重為鑛

[0550a26]  略不頌空華。影在後段故。

生死與涅槃　　凡夫及諸佛  
同為空華相

[0550a29]  所造離念良由長行華無起滅。喻中結文  與此段同。故此亦取空華之喻。意該前後。

思惟猶幻化　　何況詰虛妄

[0550b03]  能造帶情。

若能了此心　　然後求圓覺

[0550b05]  此第四一段是依解起行也。與長行第四  互有互無。

大方廣圓覺脩多羅了義經略疏注卷上二

* * *

【經文資訊】大正藏第 39 冊 No. 1795 大方廣圓覺修多羅了義經略疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
