觀無量壽佛經義疏卷下
劉宋西域三藏畺良耶舍譯

西湖靈芝崇福寺釋元照述

[0294a18]  第六總觀四。初正明二結示三彰益四顯邪  正　初正明二。初別觀寶樓二總觀四種　初  別觀寶樓四。初示數二諸天作樂三天樂懸  空四樂音說法
初示數。

[0294a22]  眾寶國土一一界上有五百億寶樓閣　眾寶  國者總召彼土也。一一界者準小本即池岸  上。經云四邊階道上有樓閣等　二諸天作樂。

[0294a25]  其樓閣中有無量諸天作天伎樂　伎即樂人  三天樂懸空。

[0294a27]  又有樂器懸處虛空如天寶幢不鼓自鳴　如  寶幢者言其量也　四樂音說法。

[0294a29]  此眾音中皆說念佛念法念比丘僧　即讚三  寶　二總觀四種。

[0294b02]  此想成已名粗見極樂世界寶樹寶地寶池  承前樓觀兼牒前三即為總觀。若別若總各  逗機緣。此觀依報收無不盡。言粗見者即思
惟也。下文若見此者即正受也　二結示。

[0294b06]  是為總觀想名第六觀　三彰益。

[0294b07]  若見此者除無量億劫極重惡業命終之後必  生彼國　破障除疑　四顯邪正。

[0294b09]  作是觀者名為正觀若他觀者名為邪觀　並  如前釋　次就後十觀正報中四。初如來勸  囑二三聖現身三夫人為未來申請四如來廣  明
初如來勸囑三。初勸聽二許說三重囑  初勸聽。

[0294b14]  佛告阿難及韋提希諦聽諦聽善思念之　如  上觀依意在觀正故重勸囑　二許說。

[0294b16]  佛當為汝分別解說除苦惱法　娑婆眾苦非  觀佛三昧無由可脫名脫苦法。三界為苦器  六道是苦報　三重囑。

[0294b19]  汝等憶持廣為大眾分別解說　二三身現身。

[0294b20]  說是語時無量壽佛住立空中觀世音大勢至  是二大士侍立左右光明熾盛不可具見百千  閻浮檀金色不得為比　前文光臺現土令韋
提見以為依報發請之端故云以佛力故見彼  國等。今三聖共臨以為正報發請之由故云  因佛力故得見佛等。佛立空中二聖侍立。三
聖立像斯為明據。閻浮金色猶不可比。則知  其光不可盡見　三夫人為未來申請二。初  見佛設禮二白佛申請。初見佛設禮。

[0294b29]  時韋提希見無量壽佛已接足作禮　二白佛  申請。

[0294c02]  白佛言世尊我今因佛力故得見無量壽佛及  二菩薩未來眾生當云何觀無量壽佛及二菩  薩　即白釋迦也。菩薩存心不專為己。雖令  我見意在未來
四如來廣明　就下十觀大  分為四。如上已明今依次釋　第七華座觀  二。初正明觀行二總勸諦觀　華座觀者欲  瞻尊境先觀坐處。如對君上目視階陛　初
正明觀行三。初總示依處二別列莊嚴三結  示　初總示依處。

[0294c11]  佛告韋提希欲觀彼佛者當起想念於七寶地  上作蓮華想　華依於地。顯是臺座非池蓮  也　二別列莊嚴二。初華葉二華臺　初華
葉六。初色二脈三光四示量五顯數六明珠  光　初色。

[0294c16]  令其蓮華一一葉上作百寶色　二脈。

[0294c17]  有八萬四千脈猶如天畫　其文工巧故如天  畫　三光。

[0294c19]  脈有八萬四千光了了分明皆令得見　四示  量。

[0294c21]  華葉小者縱廣二百五十由旬　二百五十由  旬討有萬里　五顯數。

[0294c23]  如是蓮華具有八萬四千葉　六明現光。

[0294c24]  一一葉間各有百億摩尼殊玉以為映飾一  一摩尼珠放千光明其明如蓋七寶合成遍覆  地上　光形如蓋下覆其地　二華臺三。初明
臺體二臺外校飾三臺上寶幢　初明臺體。

[0294c28]  釋迦毘楞伽寶以為臺　即蓮心也。釋迦毘  楞即如意珠。出生無盡皆如人意故云能生  二臺外校飾。

[0295a02]  此蓮華臺八萬金剛甄叔迦寶梵摩尼寶妙真  珠網以為校飾　文列四寶。甄叔迦此云赤  色寶。梵即翻淨　三臺上寶幢三。初明幢體
二明寶幔三珠光　初明幢體。

[0295a06]  於其臺上自然而有四柱寶幢一一寶幢如百  千萬億須彌　即上臺面四向立柱。上擎網  幔以覆佛頂　二明寶幔。

[0295a09]  幢上寶幔如夜摩天官　夜摩即欲界第三  空居天。彼天華光莊嚴最勝故多取為比  三殊光四。初示數二珠光三光色四其色變  現　初示數。

[0295a13]  復有五百億微妙寶珠以為映飾　二珠光。

[0295a14]  一一寶珠有八萬四千光　三色光。

[0295a15]  一一光作八萬四千異種金色　四其色變現。

[0295a16]  一一金色遍其寶土處處變化各作異相或為  金剛臺或作真珠網或作雜華雲於十方面隨  意變現施作佛事　其色變現為三。金臺珠
網華雲也。更有別相故云隨意等　三結示。

[0295a20]  是為華座想名第七觀　結文可知　二總勸  諦觀五。初推本因二明由漸三教純一離雜  想四示益五簡邪正　初推本因。

[0295a23]  佛告阿難如此妙華是本法藏比丘願力所成  阿彌陀佛昔為國王遇世自在王佛棄國出  家。法名法藏。發四十八願。彼國依報境界
身壽光明種種莊嚴一切果相皆願所成。豈  唯華座。寄此點示使知淨土即佛願體。願由  心發即佛心體。故知願力理絕言思矣　二  明由漸。

[0295b01]  若欲念彼佛者當先作此華座想　不先華座  則觀佛不成　三教純一離雜觀。

[0295b03]  作此想時不得雜觀皆應一一觀之一一珠一  一光一一臺一一幢皆令分明如於鏡中自見  面像　一一觀之貫下五種。花葉及幢皆有
珠光。臺不明光在文少略。鏡中見面喻其無  差　四示益。

[0295b08]  此想成者滅除五萬劫生死之罪必定當生極  樂世界　滅罪除疑此是觀佛最初方便滅罪  猶少。次至像觀滅罪乃多。後至佛觀得無生  忍即破無明
五簡邪正。

[0295b12]  作是觀者名為正觀若他觀者名為邪觀　解  同前　第八像觀二。初結前標後二正示觀  法　初結前標後。

[0295b15]  佛告阿難及韋提希見此事已次當觀佛　眾  生無始未識真佛多見形像故使先觀。以像  表真觀佛易就　二正示觀法三。初通示想
佛之意二正明想佛之法三結示　初通示想  佛之意四。初明佛身普遍能應物心二明行  者想成即具佛體三舉彼果德令信因心而結  勸修因須依果德　此一段經我佛如來欲明
佛觀故於像觀之首先敘觀佛之功。即是開  示眾生成佛要道。一經妙旨唯在此文。後學  討論宜須精究。此而不了餘竟何言　初明  佛身普遍二。初徵二示。初徵。

[0295b26]  所以者何　觀佛其利安在　二示。

[0295b27]  諸佛如來是法界身入一切眾生心想中　此  中正說彌陀以法身體同故言諸佛。華嚴云  一切諸佛身即是一法身。一心一智慧力無
畏亦然。此明諸佛果證法身無所不遍。則與  眾生因地法身無二無別故。眾生作想佛身  隨應。疏云眾生心淨法身自在故。能入眾生
心想中如白日昇天影現百川故。想佛心即  是三十二相八十種好也。如勢至圓通云。十  方如來憐念眾生如母憶子。此明佛常念眾
生。若子逃逝雖憶何為。此明眾生不念有應  無感也。若眾生心憶佛念佛現前當來必定  見佛去佛不遠。此明眾生念佛感應道交也。
此實彌陀世尊同體大慈悲善根力隨緣赴感  應物垂形。不思議用。苟明此理佛入何疑  二明行者想成即具佛體。

[0295c13]  是故汝等心想佛時是心即是三十二相八十  隨好是心作佛是心是佛　就中初二句示心  境相應。次三句顯因成果相。下二句釋成上
義。是心者即指行者觀佛之心。由觀佛相相  現心中。此心即具佛之相好。此據小身丈六  為言。其功若此。若觀八萬四千相好心具亦
爾。教令觀佛其功若此。眾生依教修因感果  始於此心故云是心作佛。恐謂修成佛從外  得。祇由此心當體是佛故使建修無不果滿故
云是心是佛。若不爾者生彼國已具三十二  大人相好自何而得耶。當知今日想佛之心  相好果德悉已具足。蓮胎孕質即是此心是
證菩提不從他得矣。三舉彼果德令信因心。

[0295c26]  諸佛正遍知海從心想生　正遍知者十號之  一也。出世法無不究盡。深廣無際故喻如海。  佛德無邊略舉遍知以攝餘者。果人萬德皆
心想生。意勉下凡專勤修習功不虛矣　四  結勸修因須依果德。

[0296a02]  是故應當一心繫念諦觀彼佛多陀阿伽度阿  羅訶三藐三佛陀　祇由觀佛功德高深故勸  繫想。前則通舉諸佛。此則別指彌陀結歸今
經正意。故云諦觀彼佛。多陀阿伽度此云如  來。阿羅訶此云應供。三藐三佛陀此云正遍  知。即十號中略舉三號。委釋如別　二正明
想佛法三。初別明三像二總明三像三顯益  初別明三像二。初彌陀像二二菩薩像  初彌陀像三。初見像色相二見國土莊嚴三  誡令諦觀　初見像色相。

[0296a12]  想彼佛者先當想像閉目開目見一寶像如閻  浮檀金色坐彼華上　以像表真從易至難故。  若畫若彫隨人見熟即以為境。坐彼華者即  前華座
二見國土莊嚴。

[0296a16]  見像座已心眼得開了了分明見極樂國七寶  莊嚴寶地寶池寶樹行列諸天寶幔彌覆其上  眾寶羅網滿虛空中　即前依報　三誡令諦  觀。

[0296a20]  見如此事極令明了如觀掌中　觀掌中者言  其明了也　二二菩薩像又二。初觀華座三  觀形像　初觀花座。

[0296a23]  見此事已復當更作一大蓮華在佛左邊如前  蓮華等無有異復作一大蓮華在佛右邊　如  前蓮華者即佛所坐者。據菩薩身計應須減  二觀形像。

[0296a27]  想一觀世音菩薩坐左華座亦作金色如前無  異想一大勢至菩薩像坐右華座　亦作金色  者即菩薩身同前佛色　二總明三像二。初
眼見勝境二耳聞說法　初眼見勝境又二。  初三像放光二遍見三像。初三像放光。

[0296b03]  此想成時佛菩薩像皆放光明其光金色照諸  寶樹　三像放光光色照樹　二遍見三像。

[0296b05]  一一樹下復有三蓮華諸蓮華上各有一佛二  菩薩像遍滿彼國　遍見三像無處不有　二  耳聞說法二。初眾音說法二憶持不忘　初  眾音說法。

[0296b09]  此想成時行者當聞流水光明及諸寶樹鳧雁  鴛鴦皆說妙法出定入定恒聞妙法　水光樹  禽風鼓樂器並如前示。苦空無常無我諸波  羅蜜故云妙法
二憶持不忘。

[0296b13]  行者所聞出定之時憶持不捨令與脩多羅合  若不合者名為妄想若有合者名為麁相見極  樂世界　謂所聞之法不乖教典故云合也。
修多羅此翻契經。違教即妄合法猶麁。對下  三昧以分麁妙　三結示。

[0296b18]  是為像想名第八觀　準上經文明列三像。  或謂二菩薩無像觀者未知何意　三顯益。

[0296b20]  作是觀者除無量億劫生死之罪於現身中得  念佛三昧　文有二。一除罪障二近三昧。即  下佛觀像觀若成真身必見故云現身即得
第九佛觀二。初躡前起後二顯所觀境　初  躡前起後。

[0296b25]  佛告阿難及韋提希此想成已次當更觀無量  壽佛身相光明　此與像觀皆有躡前起後次  第之文。意使正修不容異徹。自昔科為真法
身觀。今準下結云是為遍觀一切色身相名  第九觀。必應指彼彌陀果佛色相即法身耳。  下二菩薩其例頗同　二顯所觀五。初正明  二結益三勸修四結觀五簡辨
初正明三。  初示身相二彰言略三示所證　初示身相七。  初顯身色二示身量三眉毫量四眼色量五毛  孔量六明項光七相好　初顯身色。

[0296c06]  阿難當知無量壽佛身如百千萬億夜摩天閻  浮檀金色　百千萬億夜摩天喻其大也。閻  浮金言其自體也　二示身量。

[0296c09]  佛身高六十萬億那由他恒河沙由旬　佛身  無量機見有殊。文中所舉假以數量顯非數  量。欲彰佛身不可定故。即下文云如前所說
無量壽佛身量無邊非是凡夫心力所及。又  云或現大身滿虛空中。舉此證前知無限量。  蠡盃酌海丈尺量空。是可得乎。喻可見也  三眉毫量。

[0296c16]  眉間白毫右旋婉轉如五須彌山　右旋婉轉  其狀如珠。一須彌高三百三十六萬里縱高  亦爾。五須彌共一千六百八百八十萬里。疏
引寶性論佛眉毫方圓三百六十萬里。疑是  誤算一須彌也　四眼色量。

[0296c21]  佛眼如四大海水青白分明　一大海八萬四  千由旬四大海共三十二萬六千由旬　五毛  孔光。

[0296c24]  身諸毛孔演出光明如須彌山　光即身光  也。一一毛孔光如須彌。演即流也　六頂光。

[0296c26]  彼佛圓光如百億三千大千世界於圓光中有  百萬億那由他恒河沙化佛一一化佛亦有眾  多無數化菩薩以為侍者　百億大千言其量
也。化佛菩薩即應現也　七相好。

[0297a01]  無量壽佛有八萬四千相一一相中各有八萬  四千隨形好一一好中復有八萬四千光明一  一光明遍照十方世界念佛眾生攝取不捨
丈六之身則具三十二相八十種好。今彌陀  身相好光明三量八萬四千則其數無量不可  算矣。下示光明遍照攝生。即是彌陀慈悲心
體。問不念佛人佛光攝否。答念與不念光無  不攝。但念佛者與光相應攝取往生定無退  墮。智論云。譬如魚子母若不念子則爛壞。楞
嚴所謂佛念眾生如母憶子但子於母有憶不  憶耳。又如盲人在日輪下日無不照盲者不  見。不念佛人亦復如是　二彰言略。

[0297a13]  其光相好及與化佛不可具說但當憶想令心  眼見　其光相好兼上身項二光。化佛即圓  光所現。言不能盡憶想方見。心眼即意思也
三示所證二。初觀一佛二觀佛身　初觀  一佛。

[0297a18]  見此事者即見十方一切諸佛以見諸佛故名  念佛三昧　見多佛者法身體同。念佛三昧  從此得名　二觀佛身。

[0297a21]  作是觀者名觀一切佛身以觀佛身故亦見佛  心佛心者大慈悲是以無緣慈攝諸眾生　見  佛心者身為心相故佛無一切心唯有大慈悲。
慈者與樂悲即拔苦。眾生無盡佛大慈悲亦  無有盡。智論云。慈有三種。一眾生緣慈。無心  攀緣一切眾生而於眾生自然現益。二法緣
慈。無心觀法而於諸法自然對治。三無緣慈。  無心觀理而於平等第一義中自然安住。後  一據理體前二約事用。今舉無緣義收三種。
謂諸佛心不住有無不依三世。平等大慧常  照法界。以此攝生生無不攝。不由緣起故云  無緣。即前所謂念佛眾生攝取不捨是也  二結益。

[0297b05]  作此觀者捨身他世生諸佛前得無生忍　捨  身他世生彼土已即證無生。故知此觀若成  則上品上生明矣　三勸修二初勸觀二教入  處　初勸觀。

[0297b09]  是故智者應當繫心諦觀無量壽佛　智者即  自修觀之人。依前觀法即是諦觀。以修此觀  往生得忍功深利大故勸繫心。故般舟經眾
生問佛何因緣故得生此國。彌陀答言。以修  念佛三昧得生彼國也　二教入處二。初觀  一相二觀一佛　初觀一相。

[0297b15]  觀無量壽佛者從一相好入但觀眉間白毫極  令明了見眉間白毫相者八萬四千相好自然  當現　多相自具者眉毫一相總諸相故。若
據經文即觀五須彌量故云八萬四千相好自  然當現。即知非丈六眉毫　二觀一佛。

[0297b20]  見無量壽佛者即見十方無量諸佛得見無量  諸佛故諸佛現前授記　多佛授記者皆蒙印  可授記作佛　四結觀。

[0297b23]  是為遍觀一切色身相名第九觀　一切之言  或總指所見諸佛或別在彌陀諸相。二釋並  通　五簡辨。

[0297b26]  作此觀者名為正觀若他觀者名為邪觀　文  可解　第十觀音觀二。初結前標後。二正示  觀法　初結前標後。

[0297b29]  佛告阿難及韋提希見無量壽佛了了分明已  次復當觀觀世音菩薩　二正示觀法四。初示  境二結觀三勸修四簡邪正　初示境九。初
觀身二觀光三觀冠四觀面五觀臂六觀手七  觀足八指同九簡辨　初觀身三。初身量二身  色三頂髻　初身量。

[0297c06]  此菩薩身長八十萬億那由他由旬　二身色。

[0297c07]  身紫金色　三頂髻。

[0297c08]  頂有肉髻　二觀光二。初頂光二身光　初  頂光二。初光量二光中變化　初光量。

[0297c10]  頂有圓光面各百千由旬　二光中變化。

[0297c11]  其圓光中有五百化佛如釋迦牟尼佛一一化  佛有五百化菩薩無量諸天以為侍者　如釋  迦者丈六身也　二身光。

[0297c14]  舉身光中五道眾生一切色相皆於中現　五  道眾生合修羅故。菩薩垂形五道救苦眾生  故於光中現其色相　三觀冠二。初觀體二  冠中化佛
初觀體。

[0297c18]  頂上毘楞伽摩尼寶以為天冠　毘楞伽即摩  尼珠也　二冠中化佛。

[0297c20]  其天冠中有一立化佛高二十五由旬　冠中  化佛以表帶果而行用　四觀面。

[0297c22]  觀世音菩薩面如閻浮檀金色眉間毫相備  七寶色流出八萬四千種光明一一光明有  無量無數百千化佛一一化佛無數化菩薩以
為侍者變現自在滿十方世界　五觀臂。

[0297c26]  臂如紅蓮華色有八十億微妙光明以為瓔  珞其瓔珞中普現一切諸莊嚴事　六觀  手。

[0297c29]  手掌作五百億雜蓮華色手十指端一一指  端有八萬四千畫猶如印文一一畫有八萬四  千色一一色有八萬四千光其光柔軟普照一
切以此寶手接引眾生　七觀足二。初舉  足相二下足相　初舉足相。

[0298a05]  舉足時足下有千輻輪相自然化成五百億光  明臺　輪有千輪號千輻輪　二下足相。

[0298a07]  下足時有金剛摩尼華布散一切莫不彌滿  即踏蓮華金剛摩尼二寶所成　八指同。

[0298a09]  其餘身相眾好具足如佛無異　九簡辨。

[0298a10]  唯頂上肉髻及無見頂相不及世尊　二結觀。

[0298a11]  是為觀觀世音菩薩真實色身相名第十觀  真實色身即應身也　三觀修四。初指前勸觀  二彰功力三舉聞以況四教次觀。初指前勸觀。

[0298a14]  佛告阿難若有欲觀觀世音菩薩者當作是觀  當作是者即上諸相不可異故　二彰功力  作是觀者不遇諸禍淨除業障除無數劫生死  之罪
不遇諸禍除現難也。除無數劫罪破  往業也　三舉聞以況。

[0298a19]  如此菩薩但聞其名獲無量福何況諦觀　聞  名獲福如普門品廣說　四教次觀。

[0298a21]  若有欲觀觀世音菩薩者先觀頂上肉髻次觀  天冠其餘眾相亦次第觀之悉令明了如觀掌  中　從上至下以為次第　四簡邪正。

[0298a24]  作是觀者名為正觀若他觀者名為邪觀　解  同前　第十一勢至觀四。初觀行相二結示  色身三彰益四雙結　初觀行相三。初身相  二行相三坐相
初身相五。初身量二觀光相  三觀天冠四觀肉髻五指餘相　初身量。

[0298a29]  次觀大勢至菩薩此菩薩身量大小亦如觀世  音　如觀音者亦八十萬億那由他也　二觀  光相二。初頂光二身光　初頂光。

[0298b03]  圓光面各百二十五由旬照二百五十由旬  百二十五由旬計五千里此即光體照則倍之  二身光三。初示色量二有緣得見三因光  得名　初示色量。

[0298b07]  舉身光相照十方國作紫金色　二有緣得見。

[0298b08]  有緣眾生皆悉得見　修此觀者即有緣人  三因光得名二。初從光立名二從威勢為名  初從光立名。

[0298b11]  但見此菩薩一毛孔光即見十方無量諸佛淨  妙光明是故號此菩薩名無邊光　因見菩薩  一毛光即見十方諸佛光。從光立名　二從  威勢為名。

[0298b15]  以智慧光普照一切令離三塗得無上力是故  號此菩薩名大勢至　以光照眾生拔苦與樂。  從威勢為名。無上力者即十力也　三觀天
冠三。初華二臺三臺中現土　初華。

[0298b19]  此菩薩天冠有五百寶華　二臺。

[0298b20]  一一寶華有五百寶臺　三臺中現土。

[0298b21]  一一臺中十方諸佛淨妙國土廣長之相皆於  中現　四觀肉髻二。初色相二瓶光變現  初色相。

[0298b24]  頂上肉髻如鉢頭摩華　鉢頭摩此云赤蓮華  二瓶光變現。

[0298b26]  於肉髻上有一寶瓶盛諸光明普現佛事　五  指餘相。

[0298b28]  餘諸身相如觀世音等無有異　謂面臂手等  二行相二。初十方震動二動處莊嚴　初  十方震動。

[0298c02]  此菩薩行時十方世界一切震動　二動處莊  嚴。

[0298c04]  當地動處有五百億寶華一一寶華莊嚴高顯  如極樂世界　他方動處寶華高顯與極樂無  異　三坐相二。初國土動搖二分身說法。  初國土動搖。

[0298c08]  此菩薩坐時七寶國土一時動搖　即本國也  二分身說法。

[0298c10]  從下方金光佛剎乃至上方光明王佛剎於其  中間無量塵數分身無量壽佛分身觀世音大  勢至皆悉雲集極樂國土側塞空中坐蓮華座
演說妙法度苦眾生　具舉上下含攝中間諸  佛剎土。三聖化身來集填空說法化導　二  結示色身。

[0298c16]  作是觀者名為正觀若他觀者名為邪觀見大  勢至菩薩是為觀大勢至色身相名第十一觀  同前所辨　三彰益。

[0298c19]  除無數劫阿僧祇生死之罪　即是破障　四  雙結。

[0298c21]  作是觀者不處胞胎常遊諸佛淨妙國土此觀  成已名為具足觀觀世音大勢至　結前觀音  勢至二觀。不處胞胎等者脫娑娑苦生佛淨
土寶蓮孕質永絕胞胎。從頂至足總攝身相  故云具足。文牒二名故知雙結　十二十三  兩觀前觀依報第六總觀。今此普雜亦即總
觀三聖。普觀則先觀自身後見依正。雜觀則  唯觀正報大小不同。先別後總攝機斯足。對  文可見　第十二普觀三。初示觀相二結名  義三彰感應
初示觀相二。初想自身二明  普見　初想自身二。初躡前二起後　初躡  前。

[0299a04]  見此事時　二起後四。初起心往彼二蓮中  跏坐三想花開合四花開光照。初起心往彼。

[0299a06]  當起自心生於西方極樂世界　二蓮中跏坐。

[0299a07]  於蓮華中結跏趺坐　三想花開合。

[0299a08]  作蓮華合想作蓮華開想　四花開光照。

[0299a09]  蓮華開時有五百色光來照身想眼目開想  二明普見二。初聖眾滿空二依正說法  初聖眾滿空。

[0299a12]  見佛菩薩滿虛空中　佛菩薩者即三聖也  二依正說法。

[0299a14]  水鳥樹林及與諸佛所出音聲皆演妙法與十  二部經合出定之時憶持不失　水鳥樹林依  報說法。及諸佛者正報說法。仍須合教以驗  真妄
二結名義。

[0299a18]  見此事已名見無量壽佛極樂世界是為普觀  想名第十二觀　雙結依正故得普名　三彰  感應　無量壽佛化身無數與觀世音大勢至
常來至此行人之所　三聖常來安慰印可  第十三雜觀三。初揀機二示觀法三結示　初  揀機。

[0299a24]  佛告阿難及韋提希若欲至心生西方者　若  欲者則揀非欲不預此法也　二示觀法二。初  觀佛一觀二菩薩　初觀佛五。初先觀小身二
後觀大身三舉像況真四身量不定五指餘諸  相　初先觀小身。

[0299a29]  先當觀於一丈六像在池水上　順此方機故  觀丈六。不言坐立應是立像　二後現大身。

[0299b02]  如先所說無量壽佛身量無邊非是凡夫心力  所及然彼如來願力故有憶持者必得成就。

[0299b04]  先所說者指前佛觀。凡夫心劣雖不能觀。仗  佛願力有想必成　三舉像況真。

[0299b06]  但想佛像得無量福況復觀佛具足身相　想  像獲福觀真可知　四身量不定。

[0299b08]  阿彌陀佛神通如意於十方國變現自在或現  大身滿虛空中或現小身丈六八尺　佛無大  小隨機有異　五指餘諸相。

[0299b11]  所現之形皆真金色圓光化佛及寶蓮華如上  所說　金色圓光如前佛觀。寶蓮即花座觀  二觀二菩薩二。初示同異教令辨識二明  隨侍以顯須觀
初示同異教令辨識。

[0299b15]  觀世音菩薩及大勢至於一切處身同眾生但  觀首相知是觀世音知是大勢至　身同眾生  即彼徒眾中下二輩形相全乖。諸大菩薩則
有相濫。經云眾生生者皆是阿鞞跋致。其中  多有一生補處。其數甚多等。但觀首相可辨  二聖。觀音冠有立佛勢至髻有寶瓶　二明  隨侍以顯須觀。

[0299b22]  此二菩薩助阿彌陀佛普化一切　助佛行化  即影響眾由常隨侍故必觀之　三結示。

[0299b24]  是為雜想觀名第十三觀　三聖不同大小有  異故云雜想也　十四已下三種觀彼徒眾。  三輩九品並所觀境。因明生相人多惑之。今
謂文中所敘並是已生彼國之人。當本修因  感果之相以為三種近觀之境。又云為令識  位有上中下即是大本三品也。今謂大本三
品皆標發菩提心。可對今經上三品耳。中下  二品則非所對。況復因行與今全別。尋經校  之方知不爾。今明上三品即彼菩薩眾也。中
三品即彼聲聞眾也。下三品即彼人民眾也。  三輩九品攝盡彼方聖凡之眾。又復三輩各  分高下如後具明。第十四上輩有五。一發菩
提心大乘心也。二解第一義大乘解也。三修  行諸行大乘行也。四深信因果大乘信也。五  迴向往生大乘願也。如此五法上三品中出
沒互見。上品上生具五。經明三心三行是也。  上品中生有四。唯缺大行。經云善解義趣是  也。上品下生有三。缺於解行。經云但發無上
道心是也。若無第一不為上品。若無四五即  不往生。故上三品即攝補處不退初心諸大  菩薩也　第十四上輩三。初上品上生二上  品中生三上品下生
初上品上生三。初標  二釋三結　初標。

[0299c18]  佛告阿難及韋提希上品上生者　二釋四。  初修因二感勝緣三見已得生四生後益　初  修因二。初發三心二修三行　初發三心。

[0299c21]  若有眾生願生彼國者發三種心即便往生何  等為三一者至誠心二者深心三者迴向發願  心具三心者必生彼國　發三心者菩提心
也。亦名無上道心。一至誠者。求佛菩提決定  堅固至佛不移也。二深心者。於大乘法聞思  修習至佛不已也。釋論云。智度大海唯佛窮
底故云深也。三迴向發願所修功德普施眾  生至佛無盡。若對三聚初即攝律儀無惡不  斷故必至誠。二即攝善法無善不修故必漸
深。三攝眾生無生不度故必迴施。若對三佛  初是斷德法身佛也。二即智德報身佛也。三  即恩德應身佛也。果有三佛因必三心。不可  缺一。餘廣如別
二修三行二初列行相二  示時限　初列行相。

[0300a06]  復有三種眾生當得往生何等為三一者慈心  不殺具諸戒行二者讀誦大乘方等經典三  者修行六念迴向發願願生彼國　發上三心
必修三行。然有徑修三行義具三心故云復  有三種眾生等。一不殺是諸戒之首故別標  之。具諸戒行此上品中須納大乘菩薩戒。依  善戒經先受五十具後受菩薩戒故云諸戒
此即對上至誠心也。二讀誦經典不唯讀誦  必須學解發生智慧。此即對深心也。三迴向  發願對上可知。仍加六念即念三寶及戒施  天名大乘六念也　二示時限。

[0300a17]  具此功德一日乃至七日即得往生　少至一  日多至七日舉少況多欲彰功勝。則知菩薩  大行一念能行猶為佛種。況一日七日寧不  往生耶
二感勝緣三。初眾聖來迎二彌陀  光照三眾聖同音　初眾聖來迎。

[0300a22]  生彼國時此人精進勇猛故阿彌陀如來與觀  世音大勢至無數化佛百千比丘聲聞大眾無  數諸天七寶宮殿觀世音菩薩執金剛臺與大
勢至菩薩至行者前　精進勇猛即能感也。  精進不懈勇猛不退。阿彌下彰聖應。佛與大  眾共集其前。七寶宮殿即佛居處。金剛臺即
蓮華座。下云此紫金臺如大寶華是也。但此  金剛與下為異。二聖共執付與乘之　二彌  陀光照與眾接引。

[0300b02]  阿彌陀佛放大光明照行者身與諸菩薩授手  迎接　三眾聖同音讚歎勸進。

[0300b04]  觀世音大勢至與無數菩薩讚歎行者勸進其  心　三見已得生。

[0300b06]  行者見已歡喜踊躍自見其身乘金剛臺隨從  佛後如彈指頃往生彼國　得生所感聖境故  必歡喜。形留神往有如蟬蛻。十萬億土剎那
即至彼佛威神眾生業力。易軀換報如反掌  耳　四生後益五。初見佛菩薩二聞法得悟  三遊歷十方四獲記還國五證總持門　初見  佛菩薩。

[0300b13]  生彼國已見佛色身眾相具足見諸菩薩色相  具足　生彼即見與下為異　二聞法得悟。

[0300b15]  光明寶林演說妙法聞已即悟無生法忍　說  妙法者大乘法也。得無生忍即斷證也　三  遊歷十方。

[0300b18]  經須臾間歷事諸佛遍十方界　承事諸佛習  學方便　四獲記還國。

[0300b20]  於諸佛前次第授記還到本國　即佛觀云諸  佛現前授記是也　五證總持門。

[0300b22]  得無量百千陀羅尼門　陀羅尼此翻總持。  一能持善二能遮惡。即於無量法門無不通  達　三結。

[0300b25]  是名上品上生者　二上品中生三。初標二  釋三結　初標。

[0300b27]  上品中生者　二釋四。初修因二感緣三得  往生四生後益　初修因二初行業二發願  初行業。

[0300c01]  不必受持讀誦方等經典善解義趣於第一義  心不驚動深信因果不謗大乘　上二句示缺  行也。善下彰有解也。第一義者了達諸法畢
竟空寂。由從緣起無自性故出過諸法故云  第一。心不驚者不狐疑也。信因果者諸法雖  空善惡因果無毫差也。如此信解方契大乘  豈有謗耶　二發願。

[0300c08]  以此功德迴向願求生極樂國　迴此功德向  彼莊嚴故云迴向。若無願求縱有信解不出  輪迴　二感緣三。初眾聖來迎二讚歎安慰  三授手接引
初眾聖來迎。

[0300c12]  行此行者命欲終時阿彌陀佛與觀世音大勢  至無量大眾眷屬圍遶持紫金臺至行者前  紫金臺亦即蓮花　二讚歎安慰。

[0300c15]  讚言法子汝行大乘解第一義　從法化生故  名法子　三授手接引。

[0300c17]  是故我今來迎接汝與千化佛一時授手　三  得往生。

[0300c19]  行者自見坐紫金臺合掌叉手讚歎諸佛如一  念頃即生彼國七寶池中　彈指一念經文互  舉　四生後益九。初經宿花開二身變金色
三寶華承足四眾聖光照五開悟深法六下臺  禮讚七不退菩提八遊行十方九得忍獲記。

[0300c24]  初經宿花開　此紫金臺如大寶華經宿則開  二身變金色。

[0300c26]  行者身作紫磨金色　準大本中彼土眾生身  皆金色。此中特標必應殊異　三寶華承足。

[0300c28]  足下亦有七寶蓮華　四眾聖光照。

[0300c29]  佛及菩薩俱時放光照行者身　五開悟深法。

[0301a01]  目即開明因前宿習普聞眾聲純說甚深第一  義諦　六下臺禮讚。

[0301a03]  即下金臺禮佛合掌讚歎世尊　七不退菩提。

[0301a04]  經於七日應時即於阿耨多羅三藐三菩提得  不退轉　即七日已得不退轉　八遊行十方。

[0301a06]  應時即能飛行偏至十方歷事諸佛　具六神  通故能飛行　九得忍獲記。

[0301a08]  於諸佛所修諸三昧經一小劫得無生忍現前  授記　一小劫者亦據此土一增減為言　三結。

[0301a10]  是名上品中生者　三上品下生三初標二釋  三總結　初標。

[0301a12]  上品下生者　二釋四初修因二感緣三得生  四生後益　初修因二。初有信發心二迴向  願求　初有信發心。

[0301a15]  亦信因果不謗大乘但發無上道心　顯無解  行　二迴向願求。

[0301a17]  以此功德迴向求生極樂國　義同前釋  二感緣。

[0301a19]  行者命欲終時阿彌陀佛及觀世音大勢至與  諸菩薩持金蓮華化作五百佛來迎此人五百  化佛一時授手讚言法子汝今清淨發無上道  心我來迎汝
金蓮花亦即臺座讚言清淨者  既發大心必離諸惡故　三得生。

[0301a24]  見此事時即見自身坐金蓮華坐已華合隨世  尊後即得往生七寶池中　不言時限同前一  念　四生後益五。初華開二見佛三聞法四  遊歷五入位
初華開。

[0301a28]  一日一夜蓮華乃開　二見佛。

[0301a29]  七日之中乃得見佛雖見佛身於眾相好心不  明了　三聞法。

[0301b02]  於三七日後乃了了見聞眾音聲皆演妙法  四遊歷。

[0301b04]  遊歷十方供養諸佛於諸佛前聞甚深法　五  入位。

[0301b06]  經三小劫得百法明門住歡喜地　百法明門  者華嚴云初地菩薩於剎那頃得百三昧見百  諸佛。神通能過百佛國能動百佛世界。光明
遍照百佛世界能成就百眾生能知過去未來  百劫能入百法門能現百身。復為一身以百  菩薩莊嚴眷屬。若仁王經有千法明門萬法
明門等。歡喜地即初地。初登聖果多歡喜故  三總結。

[0301b14]  是名上品下生者是名上輩生想名第十四觀  三品行相如上已明。今更重分。淺深有異。  一臨終接引異。上生佛菩薩接中生與千化
佛接下品下生五百化佛接。二所乘華座異。  上生金剛臺中生紫金臺下生金蓮花。三見  佛聞法異。上生到即見聞中生經宿下生七
日至三七日。四花開異。上生已開中生經宿  下生一日一夜。五證入異。上生到彼即證中  生一小劫下生三小劫尋文可見　第十五中
輩三品此攝四果聲聞眾。經云彼佛有無量  無邊聲聞弟子皆阿羅漢等。問彼國純一大  乘清淨良伴何有小乘聲聞耶。答此土聲聞
則有二種。一者定性謂沈空滯寂取滅度者。  往生論云二乘種不生即此類也。二不定性  謂中間迴向。已經開顯知常獲記。雖是聲聞
不住小果。法華真阿羅漢涅槃出家菩薩淨  土聲聞即同此類。已聞大教發菩提心。但先  學小乘聞說苦空無常無我發其本習先證小
果終歸大乘。此三品中上生常持五八十具  四種戒行。中生亦持四戒但一日一夜。下生  孝養仁慈。上二專持佛戒並有迴向願求。下
一止依世教故但臨終遇善。三階行別故分  高下　第十五中輩三初中品上生二中品中  生三中品下生　初中品上生三初標二釋三  結　初標。

[0301c10]  佛告阿難及韋提希中品上生者　二釋四。  初修因二感緣三得生四生後益　初修因二。  初明行業二示願求　初明行業。

[0301c13]  若有眾生受持五戒持八戒齋修行諸戒不造  五逆無眾過患　五八在家二眾戒。諸戒即包  十具出家五眾戒。五戒者一不殺二不盜三
不邪婬四不妄語五不飲酒。八戒加三。六不  著花鬘纓絡香油塗身七不坐高床及不歌舞  倡伎八不過中食。婬斷邪正名加淨行。齊一
其心故名八齊。禁閉諸根亦名八關。廣如律  中。然此四戒或道或俗各持。或出家兼具。既  持淨戒必離眾過。五逆過中之大故特標之  二示願求。

[0301c23]  以此善根迴向願求生於西方極樂世界　善  根為因生彼是果　二感緣三。初眾聖現前  二光明照觸三說法開悟　初眾聖現前。

[0301c26]  臨命終時阿彌陀佛與諸比丘眷屬圍繞　二  光明照觸。

[0301c28]  放金色光至其人所　三說法開悟。

[0301c29]  演說苦空無常無我讚歎出家得離眾苦　讚  歎出家即明此品。多收道眾。離苦者近離塵  緣遠清煩惑　三得生。

[0302a03]  行者見已心大歡喜自見己身坐蓮華臺長跪  合掌為佛作禮未舉頭頃即往生極樂世界  坐蓮禮佛識神即脫　四生後益三。初花  開二聞法三得道
初花開。

[0302a07]  蓮華尋開當華敷時　合有見佛文略不明  二聞法。

[0302a09]  聞眾音聲讚歎四諦　贊四諦者順所習故。苦  集二諦世間因果是所斷。滅道二諦出世因  果是所證。四法皆實故並名諦　三得道。

[0302a12]  應時即得阿羅漢道三明六通具八解脫　阿  即翻無羅漢為生。結惑已盡不受後有故言  無生亦云應供殺賊。如別所明。三明者過去
宿命明現在漏盡明末來天眼明。三皆洞徹  獨得稱明。六通一天眼二天耳三他心四宿  命五如意六漏盡。六皆無壅故總名通。八解  脫亦名八背捨。一內有色相外觀也
(不懷內身骨人  而觀外色不淨此位在初禪)  。二內無相外觀也  (懷滅內骨人觀外不淨得入二禪)  。  三緣淨背捨身作證
(除外不淨定心清潔名緣淨以無著心受三禪樂名身證)  。四  虛空處背捨  (滅四禪色心緣無邊空而入定知無常苦空心厭背故)  。五識處背  捨
(捨空緣識入定知無常生厭背)  。六無所有處背捨  (捨識緣無所有入定知無常生  厭背)  。七非有想非無想背捨  (捨無所有緣非非想入定知無常生厭背)
。八  滅受想背捨  (背滅受捨諸心心數法入定休息名背捨)  。餘如法界次第  三結　是名中品上生者　二中品中生三。  初標二釋三結　初標。

[0302a27]  中品中生者　二釋四。初修因二感緣三得  生四生後益　初修因二。初行業二願求  初行業。

[0302b01]  若有眾生若一日一夜受持八戒齋若一日一  夜持沙彌戒若一日一夜持具足戒威儀無缺  文略五戒前略十具。前後互見必具四戒。
沙彌戒即十戒。前八戒中分七為二。加不捉  金銀錢寶。具足戒即大僧大尼所受戒。七支  具發遍該生境故云具足　二願求。

[0302b07]  以此功德迴向願求生極樂國戒香薰修　持  戒淨業以求淨報。持戒成德名稱遠聞。故喻  如香　二感緣二。初見佛眾聖二聞空讚歎  初見佛眾聖。

[0302b11]  如此行者命欲終時見阿彌陀佛與諸眷屬放  金色光持七寶蓮華至行者前　放光照觸持  花迎取　二聞空讚歎。

[0302b14]  行者自聞空中有聲讚言善男子如汝善人隨  順三世諸佛教故我來迎汝　三世諸佛並勸  持戒斷惡修善。故今持戒即是隨順　三得  生。

[0302b18]  行者自見坐蓮華上蓮華即合生於西方極樂  世界　花合即生亦一念頃　四生後益三。初  見佛二聞法三獲證　初見佛。

[0302b21]  在寶池中經於七日蓮華乃敷華既敷已開  目合掌讚歎世尊　文敘讚歎理合先見　二  聞法。

[0302b24]  聞法歡喜　聞法亦即四諦苦空無常等下品  同然　三獲證。

[0302b26]  得須陀洹經半劫已成阿羅漢　須陀洹此翻  逆流謂逆生死流即初果也　三結。

[0302b28]  是名中品中生者　三中品下生三初標二釋  三總結　初標。

[0302c01]  中品下生者　二釋四。初修因二。遇緣三得  生四生後益　初修因。

[0302c03]  若有善男子善女人孝養父母行世仁慈　執  勞侍奉順色承志故名孝養父母。儒教以為  百行之本。推愛及物博施濟眾故云行世仁
慈。儒宗以為君子之德由生前積善故臨終  遇緣　二遇緣。

[0302c08]  此人命欲終時遇善知識為其廣說阿彌陀佛  國土樂事亦說法藏比丘四十八願　以善化  人眾所知識。知其道德識其儀貌。法華妙莊
嚴王云善知識者是大因緣。即指妻兒為善  知識。故知但能開導不局僧俗。國土樂事如  上依報及大小彌陀經所說。法藏比丘者彌
陀因名。昔為國王遇世自在王佛棄國出家。  即於佛前發四十八願具如大本　三得生。

[0302c16]  聞此事已尋即命終譬如壯士屈伸臂頃即生  西方極樂世界　此中合有臨終持花接引等  事文略不敘。壯士屈伸頃亦即少時前後語  變
四生後益三。初花開二聞法三得道  初花開。

[0302c21]  生經七日遇觀世音及大勢至　經文但云七  日不說花開　二聞法。

[0302c23]  聞法歡喜　二聖說法未及見佛　三得道。

[0302c24]  得須陀洹經一小劫成阿羅漢　三總結。

[0302c25]  是名中品下生者是名中輩生想名第十五觀  前二品臨終見佛蒙光聞法。下品並無前  二。生已見佛聞法。下品但見觀音勢至。上二
並敘乘花而去到彼花開。下品不明義須合  有但文略耳。上生應時即得四果。中生半劫  下生一劫尋對可了　第十六下輩三品並無
修因。皆是平生作惡臨終遇善。準十疑論若  無宿善今亦不遇故。此三品不無遠因。上生  但泛爾作過不知慚愧。中生所敘多是出家
五眾希貪名利毀破戒律。下生即造十惡五  逆諸極重罪。罪有輕重故分三等　第十六  下輩三。初下品上生二下品中生三下品下  生　初下品上生三。初標二釋三結
初標。

[0303a09]  佛告阿難及韋提希下品上生者　二釋四。初  生來造惡二臨終遇緣三見相得生四生後利  益　初生來造惡。

[0303a12]  或有眾生作眾惡業雖不誹謗方等經典如此  愚人多造惡法無有慚愧　作眾惡業明非極  重不謗經典尚有正信　二臨終遇緣二。初
知識開導二化佛來讚　初知識開導二。初  聞法除業二稱名滅罪　初聞法除業。

[0303a17]  命欲終時遇善知識為說大乘十二部經首題  名字以聞如是諸經名故除却千劫極重惡業  二稱名滅罪。

[0303a20]  智者復教合掌叉手稱南無阿彌陀佛稱佛名  故除五十億劫生死之罪　經題佛號功力難  思。滅罪劫數文中趣舉　二化佛來讚二。初
化眾來迎二讚歎接引　初化眾來迎。

[0303a24]  爾時彼佛即遣化佛化觀世音化大勢至至行  者前　二讚歎接引。

[0303a26]  讚言善男子汝稱佛名故諸罪消滅我來迎汝  三見相得生。

[0303a28]  作是語已行者即見化佛光明遍滿其室見已  歡喜即便命終乘寶蓮華隨化佛後生寶池中  四生後利益三。初花開二觀音說法三聞  法入證　初花開。

[0303b03]  經七七日蓮華乃敷　二觀音說法。

[0303b04]  當華敷時大悲觀世音菩薩及大勢至菩薩放  大光明住其人前為說十二部經　十二部經  一切諸佛所說經法。總大小乘有十二類亦
名十二分教。一契經二重頌三授記四諷誦  五無問自說六因緣七譬喻八本生九本事十  方廣十一未曾有十二論義部即類也　三聞  法入證。

[0303b11]  聞已信解發無上道心經十小劫具百法明門  得入初地　此下三品生彼聞法皆發大心。  前中三品但明小果。以其先發大心故不明
耳。百法明門義同前釋　三結。

[0303b15]  是名下品上生者　二下品中生三。初標二  釋三結　初標。

[0303b17]  佛告阿難及韋提希下品中生者　二釋四。  初造惡因二遇知識三得往生四生後益　初  造因三。初別列四過二總結四過三示來報
初別列四過四。初毀戒過二犯盜過三說法  過四無慚過　初毀戒過。

[0303b22]  或有眾生毀犯五戒八戒及具足戒　文略沙  彌戒　二犯盜過。

[0303b24]  如此愚人偷僧祇物盜現前僧物　僧物最重  故特標之。僧祇此翻大眾。即常住物有二。一  常住常住即寺宇米穀等。二十方常住即供
僧食飲等。現前僧物亦二。一現前現前謂據  數即分者。二十方現前謂作相普施者。四種  僧物盜皆結犯。經云五逆四重我亦能救。盜  僧物者我所不救。斯極誡也
三說法過。

[0303c02]  不淨說法　言不淨者假托佛法希求利養  四無慚過。

[0303c04]  無有慚愧　公然造作內無羞恥　二總結四  過。

[0303c06]  以諸惡業而自莊嚴　惡跡盈滿故云莊嚴  三示來報。

[0303c08]  如此罪人以惡業故應墮地獄　應墮獄者應  猶合也　二遇知識三。初業相現前二知識  開導三聞法滅罪　初業相現前。

[0303c11]  命欲終時地獄眾火一時俱至　地獄眾火即  鑊湯鑪炭鎔銅鐵丸等。天台云火車相現即  火輪也。因中果相自心中業　二知識開導。

[0303c14]  遇善知識以大慈悲即為讚說阿彌陀佛十力  威德廣說彼佛光明神力亦讚戒定慧解脫解  脫知見　說佛功德有三。一十力二光明三
五分法身。十力者。一是處非處力  (佛知說法因緣果報從是  因不生是果佛悉遍知)  。二業智力  (佛知一切眾生三世諸業因緣果報)  。三定力  (佛知
一切諸佛三昧)  。四根力  (佛知他眾生諸根上下)  。五欲力  (佛知眾生種種樂欲)  。六性  力  (佛知世間種種性)  。七至處道力
(佛知一切道至處相)  。八宿命力  (佛知  種種宿命一世二世乃至百千世劫)  。九天眼  (佛天眼淨見眾生生死業報等相)  。十漏盡力
(佛諸漏盡故無漏心解脫)  。五分中上三可解。修因感果名解  脫。五住二死究竟永盡果後起用名解脫知  見　三聞法滅罪。

[0303c25]  此人聞已除八十劫生死之罪地獄猛火化為  清涼風吹諸天華華上皆有化佛菩薩迎接此  人　感聖來迎以聞佛德一念信受轉惡為善。
火化清風境隨心變其速若此　三得往生。

[0303c29]  如一念頃即得往生七寶池中蓮華之內　四  生後益三。初花開二二聖說法三聞法獲益。  初花開。

[0304a03]  經於六劫蓮華乃敷　二二聖說法。

[0304a04]  觀世音大勢至以梵音聲安慰彼人為說大乘  甚深經典　三聞法獲益。

[0304a06]  聞此法已應時即發無上道心　三結。

[0304a07]  是名下品中生者　下品下生三初標二釋三  總結　初標。

[0304a09]  佛告阿難及韋提希下品下生者　標中上中  兩輩止於上品標佛告等。獨下三品一一別  標者以作惡往生反常駭眾易惑難信故頻標  示。意令聽受
二釋四。初造惡因二遇緣三  得生四生後益　初造惡因二。初敘現業二  示來報　初敘現業。

[0304a15]  或有眾生作不善業五逆十惡具諸不善　五  逆者殺父殺母殺阿羅漢破和合僧出佛身  血。違負恩德故名五逆。生報即隨阿鼻名五
無間業。十惡者即身三口四意三一切惡業  皆十攝之。既作極重餘無不為故云具諸不  善。問大本云下至十念不生我國不取正覺
唯除五逆誹謗正法。今經五逆亦得生者。今  解若據彌陀願力豈遮造逆之徒。方便赴機  言乖趣合。彼則顯樂邦殊妙欲進於善人。此
明淨業功深不遺於極惡。但使持名迴願無  不滅罪往生故。觀佛三昧經云四部弟子謗  方等經作五逆罪犯四重禁等。如是等人若  能至心一日一夜繫念觀佛一相好者。諸惡
罪障皆悉消滅。引彼證此罪滅何疑　二示  來報。

[0304b01]  如此愚人以惡業故應墮惡道經歷多劫受苦  無窮　隨犯一逆阿鼻一劫何況多犯故經多  劫　二遇緣二。初知識開導二勝相現前
初知識開導四。初說妙法二病苦不能三教  修十念四滅罪數　初說妙法。

[0304b06]  如此愚人臨命終時遇善知識種種安慰為說  妙法教令念佛　說妙法者讚淨土也。令念  佛者作觀想也　二病苦不能。

[0304b09]  此人苦逼不遑念佛　遑暇也　三教修十念。

[0304b10]  善友告曰汝若不能念彼佛者應稱無量壽佛  如是至心令聲不絕具足十念稱南無阿彌陀  佛　心觀為念口誦為稱十念謂十聲也　四  滅罪數。

[0304b14]  稱佛名故於念念中除八十億劫生死之罪  念念即約佛聲　二勝相現前。

[0304b16]  命終之時見金蓮華猶如日輪住其人前　花  如日輪者喻其量也。若準俱舍日面徑五十  一由旬。今此但取地居仰望。大小未必如論  三得生。

[0304b20]  如一念頃即得往生極樂世界　四生後益三。  初花開二二聖說法三聞法獲益。初花開。

[0304b22]  於蓮華中滿十二大劫蓮華方開　二二聖說  法。

[0304b24]  觀世音大勢至以大悲音聲為其廣說諸法實  相除滅罪法　罪從緣生無有自性。諸法皆  爾故名實相。普賢行法云一切業障海皆從
妄想生。若欲懺悔者端坐念實相是也　三  聞法獲益。

[0304b29]  聞已歡喜應時即發菩提之心　三總結。

[0304c01]  是名下品下生者是名下輩生想名第十六觀  第三顯示利益二。初眾見彼土依正莊嚴  二隨機獲益　初眾見彼土依正莊嚴。

[0304c04]  說是語時韋提希與五百侍女聞佛所說應時  即見極樂世界廣長之相得見佛身及二菩薩  前但韋提獨見今此大眾皆覩　二隨機獲
益三。初夫人入證二五百侍女發心獲記三  諸天發心　初夫人入證。

[0304c09]  心生歡喜歎未曾有豁然大悟逮無生忍　豁  然大悟破無明也。逮無生忍證法性也　二  五百侍女發心獲記。

[0304c12]  五百侍女發阿耨多羅三藐三菩提心願生彼  國世尊悉記皆當往生生彼國已得諸佛現前  三昧　問往生論女人根缺皆不得生今何違
者。答非謂此土女及根缺不得生彼。蓋言生  彼國者不受女人及根缺報耳。以彌陀發願  若有女人未生我國復受女像不取正覺。又
云國中人天不具三十二大人相者不取正覺。  是知彼無女人及根缺也。餘如十疑論說  三諸天發心。

[0304c21]  無量諸天發無上道心　佛在幽宮說此觀法。  阿難目連侍佛左右。止有夫人侍女諸天以  為聽眾餘無聞者。後還靈山阿難重述。菩薩
大眾始得同聞　第三流通分二　初至皆大  歡喜幽宮即座付屬流通。二爾時世尊下還  歸崛山轉說流通。由此二處眾聞信受展轉  傳授流注無究　初幽宮付屬四。初立名教
持二勸修獲益三付屬憶持四眾聞歡喜　初  立名教持二。初雙問名持二別答　初雙問  名持。

[0305a02]  爾時阿難即從座起前白佛言世尊當何名此  經此法之要當云何受持　一問經名二問持  法故云雙問　二別答二。初示名二教持
初示名二。初從能觀所觀為名二約功用為  名　初從能觀所觀為名。

[0305a07]  佛告阿難此經名觀極樂國土無量壽佛觀世  音菩薩大勢至菩薩　總包依正但缺徒眾。首  題避煩但摘五字包攝亦備　二約功用為名。

[0305a10]  亦名淨除業障生諸佛前　滅罪往生是經力  用　二教持。

[0305a12]  汝當受持無令忘失　智論云信力故受念力  故持。既受且持則無忘失　二勸修獲益五。  初見境勝二滅罪勝三自身勝四伴侶勝五果  報勝
初見境勝。

[0305a16]  行此三昧者現身得見無量壽佛及二大士  勢至圓通云若眾生心憶佛念佛現前當來必  定見佛　二滅罪勝。

[0305a19]  若善男子善女人但聞佛名二菩薩名除無量  劫生死之罪何況憶念　舉聞況念其勝可知  三自身勝。

[0305a22]  若念佛者當知此人是人中分陀利華　分陀  利此云白蓮花一人間奇瑞二性潔無染故以  比焉　四伴侶勝。

[0305a25]  觀世音菩薩大勢至菩薩為其勝友　補處為  友無宜自輕　五果報勝。

[0305a27]  當坐道場生諸佛家　坐道場者謂成佛也。  得道之場故名道場。一切諸佛皆於菩提樹  下趺坐斷惑破魔成道。法身一體諸佛同證。
故是佛家。勢至章云去佛不遠。小本經云皆  得不退阿耨菩提。並同此意　三付屬憶持。

[0305b03]  佛告阿難汝好持是語持是語者即是持無量  壽佛名　意令對說持名功大持經亦然　四  眾聞歡喜。

[0305b06]  佛說此語時尊者目犍連尊者阿難及韋提希  等聞佛所說皆大歡喜　歡喜者一所未曾聞  今得聞故。二清淨國土得往生故。三展轉開
示利生無窮故。具斯諸義故懷大喜　二轉  說流通三。初佛還本處二阿難轉說三眾聞  禮散　初佛還本處。

[0305b12]  爾時世尊足步虛空還耆闍崛山　據佛王宮  說經時久。或眾不散待佛還來。或是再集。皆  不可測　二阿難轉說。

[0305b15]  爾時阿難廣為大眾說如上事　累囑憶持意  見於此　三眾聞禮散。

[0305b17]  無量諸天及龍夜叉聞佛所說皆大歡喜禮佛  而退　照前列眾文略龍天。阿難親聞代傳  佛語故云聞佛說也。

佛說觀無量壽佛經義疏卷下  (終)

[0305b21]  觀無量壽經者。淨業之正因。除障之勝  行。超凡入聖之妙術。長生不死之神方也。  是以。受持代盛疏鈔人夥。如吾祖靈芝律
師義疏。綜括眾說芟除繁瑣。文詞簡古義  理精明。可謂得治經之旨矣。師正思念常  處五濁。提誘群有令入佛道也。及讀高僧  傳。慧布法師曰。方土雖淨非吾願。若使
十劫蓮華中受樂。何如三途苦處救眾生  也。既符所見。愈輕淨業。而後染重病色  力痿羸。心識迷茫總失趣向。且知志雖洪  大力未堪忍。忽覺前非深自感傷。因見天
台十疑論云。初心菩薩未得無生忍。要須  不離佛。又引智度論曰。具縛凡夫有大悲  心。願生惡世救苦眾生。無有是處。譬如  嬰兒不離母弱羽可  傅
枝矣。於是棄擲平  生之所業。博尋西方教二十餘年。作疏為  贊勉誘來者。此疏其一也。師諱元照。字  湛如。自號安忍子。若其道德高輝敷映。僧
史唯欣淨之一門。未盡其致。得之師之禮  懺儀序中。卒撮梗槩以告于茲矣。此疏始  科與疏不接。本經言亙兩端起盡易惑。一  覽之次。分科於文前。入疏於經間。繕寫
成一本。密助撿閱之費功。或人曰。壽諸  梓廣于世可乎。豈止非便初學。抑又西資  之益不少也。余以是於或者之言也。今經  疏者佛祖經疏。縱令刊行流布得非狂簡
乎。遂投書肆以充其需。非敢進之先達。只  與同志人俱之。淺識所窺。錯謬定多。聊  俟英俊之訂正。庶繙看之輩。觀解頓發。共
游唯心之淨土。願行速就。各見本性之彌  陀矣。時寬文十二歲次壬子四月八日釋  湛慧書于洛東山戒光丈室。

* * *

【經文資訊】大正藏第 37 冊 No. 1754 觀無量壽佛經義疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
