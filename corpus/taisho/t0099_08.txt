雜阿含經卷第八

宋天竺三藏求那跋陀羅譯

（一八八）

[0049b07] 如是我聞：

[0049b07] 一時，佛住舍衛國祇樹給孤獨園。

[0049b08] 爾時，世尊告諸比丘：「當正觀察眼無常。如是觀者，是名正見。正觀故生厭，生厭故離喜、離貪，離喜、貪故，我說心正解脫。如是耳、鼻、舌、身、意，離喜、離貪，離喜、貪故。比丘！我說心正解脫，心正解脫者，能自記說：『我生已盡，梵行已立，所作已作，自知不受後有。』」

[0049b14] 佛說此經已，諸比丘聞佛所說，歡喜奉行。

[0049b16] 如無常，如是苦、空、非我，亦如是說。

（一八九）

[0049b17] 如是我聞：

[0049b17] 一時，佛住舍衛國祇樹給孤獨園。

[0049b18] 爾時，世尊告諸比丘：「於眼當正思惟、觀察無常。所以者何？於眼正思惟、觀察無常故，於眼欲貪斷，欲貪斷故，我說心正解脫。耳、鼻、舌、身、意，正思惟、觀察故，欲貪斷，欲貪斷者，我說心正解脫。如是，比丘！心正解脫者，能自記說：『我生已盡，梵行已立，所作已作，自知不受後有。』」

[0049b24] 佛說此經已，諸比丘聞佛所說，歡喜奉行。

（一九〇）

[0049b26] 如是我聞：

[0049b26] 一時，佛住舍衛國祇樹給孤獨園。

[0049b27] 爾時，世尊告諸比丘：「若於眼不識、不知、不斷、不離欲者，不堪任正盡苦。耳、鼻、舌、身、意亦復如是。諸比丘！於眼若識、若知、若斷、若離欲者，堪任正盡苦。於耳、鼻、舌、身、意，若識、若知、若斷、若離欲者，堪任正盡苦。」

[0049c02] 佛說此經已，諸比丘聞佛所說，歡喜奉行。

（一九一）

[0049c04] 如是我聞：

[0049c04] 一時，佛住舍衛國祇樹給孤獨園。

[0049c05] 爾時，世尊告諸比丘：「於眼若不識、不知、不斷、不離欲者，不堪任越生、老、病、死苦。耳、鼻、舌、身、意，不識、不知、不斷、不離欲者，不堪任越生、老、病、死苦。諸比丘！於眼若識、若知、若斷、若離欲者，堪任越生、老、病、死苦。於耳、鼻、舌、身、意，若識、若知、若斷、若離欲，堪任越生、老、病、死苦。」

[0049c11] 佛說此經已，諸比丘聞佛所說，歡喜奉行。

（一九二）

[0049c13] 如是我聞：

[0049c13] 一時，佛住舍衛國祇樹給孤獨園。

[0049c14] 爾時，世尊告諸比丘：「若於眼不離欲，心不解脫者，不堪任正盡苦。於耳、鼻、舌、身、意不離欲，心不解脫者，不堪任正盡苦。諸比丘！若於眼色離欲，心解脫者，彼堪任正盡苦。於耳、鼻、舌、身、意離欲，心解脫者，堪任正盡苦。」

[0049c19] 佛說此經已，諸比丘聞佛所說，歡喜奉行。

（一九三）

[0049c21] 如是我聞：

[0049c21] 一時，佛住舍衛國祇樹給孤獨園。

[0049c22] 爾時，世尊告諸比丘：「若於眼、色不離欲，心不解脫者，不堪任越生、老、病、死苦。於耳、鼻、舌、身、意不離欲，心不解脫者，不堪任越生、老、病、死苦。諸比丘！若於眼、色離欲，心解脫者，堪任越生、老、病、死苦。於耳、鼻、舌、身、意離欲，心解脫者，堪任越生、老、病、死苦。」

[0049c28] 佛說此經已，諸比丘聞佛所說，歡喜奉行。

（一九四）

[0050a01] 如是我聞：

[0050a01] 一時，佛住舍衛國祇樹給孤獨園。

[0050a02] 爾時，世尊告諸比丘：「若於眼生喜者，則於苦生喜，若於苦生喜者，我說彼不解脫於苦。於耳、鼻、舌、身、意生喜者，則於苦生喜，於苦生喜者，我說彼不解脫於苦。

[0050a06] 「諸比丘！若於眼不生喜者，則於苦不生喜，於苦不生喜者，我說彼解脫於苦。於耳、鼻、舌、身、意不生喜者，則於苦不生喜，於苦不生喜者，我說彼解脫於苦。」

[0050a09] 佛說此經已，諸比丘聞佛所說，歡喜奉行。

（一九五）

[0050a11] 如是我聞：

[0050a11] 一時，佛住舍衛國祇樹給孤獨園。

[0050a12] 爾時，世尊告諸比丘：「一切無常。云何一切無常？謂眼無常，若色、眼識、眼觸，若眼觸因緣生受，苦覺、樂覺、不苦不樂覺，彼亦無常。耳、鼻、舌、身、意亦復如是。多聞聖弟子如是觀者，於眼生厭，若色、眼識、眼觸、眼觸因緣生受，苦覺、樂覺、不苦不樂覺，於彼生厭。耳、鼻、舌、身、意，聲、香、味、觸、法、意識、意觸、意觸因緣生受，苦覺、樂覺、不苦不樂覺，彼亦生厭，厭故不樂，不樂故解脫，解脫知見：『我生已盡，梵行已立，所作已作，自知不受後有。』」

[0050a21] 佛說此經已，諸比丘聞佛所說，歡喜奉行。

[0050a23] 如無常經，如是苦、空、無我，亦如是說。

（一九六）

[0050a24] 如是我聞：

[0050a24] 一時，佛住舍衛國祇樹給孤獨園。

[0050a25] 爾時，世尊告諸比丘：「一切無常。云何一切？謂眼無常，若色、眼識、眼觸、眼觸因緣生受，若苦、若樂、不苦不樂，彼亦無常。如是耳、鼻、舌、身、意，若法、意識、意觸、意觸因緣生受，若苦、若樂、不苦不樂，彼亦無常。多聞聖弟子如是觀者，於眼解脫，若色、眼識、眼觸、眼觸因緣生受，若苦、若樂、不苦不樂，彼亦解脫。如是耳、鼻、舌、身、意、法，意識、意觸、意觸因緣生受，若苦、若樂、不苦不樂，彼亦解脫，我說彼生、老、病、死、憂、悲、惱、苦。」

[0050b05] 佛說此經已，諸比丘聞佛所說，歡喜奉行。

[0050b07] 如說一切無常，如是一切苦、一切空、一切非我、一切虛業法、一切破壞法、一切生法、一切老法、一切病法、一切死法、一切愁憂法、一切煩惱法、一切集法、一切滅法、一切知法、一切識法、一切斷法、一切覺法、一切作證、一切魔、一切魔勢、一切魔器、一切然、一切熾然、一切燒，皆如上二經廣說。

（一九七）

[0050b14] 如是我聞：

[0050b14] 一時，佛住迦闍尸利沙支提，與千比丘俱，皆是舊縈髮婆羅門。

[0050b15] 爾時，世尊為千比丘作三種示現教化。云何為三？神足變化示現、他心示現、教誡示現。

[0050b17] 神足示現者，世尊隨其所應，而示現入禪定正受，陵虛至東方，作四威儀，行、住、坐、臥，入火三昧，出種種火光，青、黃、赤、白、紅、頗梨色，水火俱現、或身下出火，身上出水，身上出火，身下出水，周圓四方亦復如是。爾時，世尊作種種神變已，於眾中坐，是名神足示現。

[0050b23] 他心示現者，如彼心、如彼意、如彼識，彼應作如是念、不應作如是念、彼應作如是捨、彼應作如是身證住，是名他心示現。

[0050b26] 教誡示現者，如世尊說：「諸比丘！一切燒然。云何一切燒然？謂眼燒然，若色、眼識、眼觸、眼觸因緣生受，若苦、若樂、不苦不樂，彼亦燒然。如是耳、鼻、舌、身、意燒然，若法、意識、意觸、意觸因緣生受，若苦、若樂、不苦不樂，彼亦燒然，以何燒然，貪火燒然、恚火燒然、癡火燒然，生、老、病、死、憂、悲、惱、苦火燒然。」

[0050c04] 爾時，千比丘聞佛所說，不起諸漏，心得解脫，佛說此經已，諸比丘聞佛所說，歡喜奉行。

（一九八）

[0050c07] 如是我聞：

[0050c07] 一時，佛住王舍城耆闍崛山。

[0050c08] 爾時，尊者羅睺羅往詣佛所，稽首佛足，退住一面，白佛言：「世尊！云何知、云何見我內識身及外一切相，令我、我所、我慢使繫著不生？」

[0050c11] 爾時，世尊告羅睺羅：「善哉！羅睺羅！能問如來甚深之義。」

[0050c12] 佛告羅睺羅：「眼若過去、若未來、若現在，若內、若外，若麁、若細，若好、若醜，若遠、若近，彼一切非我、非異我、不相在如實知。耳、鼻、舌、身、意亦復如是。

[0050c15] 「羅睺羅！作如是知、如是見我此識身及外一切相，令我、我所、我慢使繫著不生。羅睺羅！如是我、我所、我慢使繫著不生者。羅睺羅！是名斷愛濁見，正無間等，究竟苦邊。」

[0050c19] 佛說此經已，尊者羅睺羅聞佛所說，歡喜奉行。

[0050c21] 如內入處，如是外入處，色、聲、香、味、觸、法，眼識，耳、鼻、舌、身、意識，眼觸，耳、鼻、舌、身、意觸，眼觸生受，耳、鼻、舌、身、意觸生受，眼觸生想，耳、鼻、舌、身、意觸生想，眼觸生思，耳、鼻、舌、身、意觸生思，眼觸生愛，耳、鼻、舌、身、意觸生愛，亦如上說。

（一九九）

[0050c27] 如是我聞：

[0050c27] 一時，佛住王舍城迦蘭陀竹園。

[0050c28] 爾時，世尊告羅睺羅：「云何知、云何見，於此識身及外一切相，無有我、我所、我慢使繫著？」

[0051a01] 羅睺羅白佛言：「世尊是法根、法眼、法依。善哉！世尊！當為諸比丘廣說此義，諸比丘聞已，當受奉行。」

[0051a03] 佛告羅睺羅：「善哉！諦聽，當為汝說。諸所有眼，若過去、若未來、若現在，若內、若外，若麁、若細，若好、若醜，若遠、若近，彼一切非我、非異我、不相在如實正觀。羅睺羅！耳、鼻、舌、身意亦復如是。

[0051a07] 「羅睺羅！如是知、如是見我此識身及外一切相，我、我所、我慢使繫著不生。羅睺羅！如是比丘越於二，離諸相，寂滅解脫。羅睺羅！如是比丘斷諸愛欲，轉去諸結，究竟苦邊。」

[0051a11] 佛說此經已，羅睺羅聞佛所說，歡喜奉行。

[0051a13] 如內入，如是外入，乃至意觸因緣生受，亦如是廣說。

（二〇〇）

[0051a15] 如是我聞：

[0051a15] 一時，佛住舍衛國祇樹給孤獨園。

[0051a16] 爾時，尊者羅睺羅往詣佛所，稽首佛足，退坐一面，白佛言：「善哉！世尊！為我說法，我聞法已，獨一靜處，專精思惟，不放逸住；獨一靜處，專精思惟，不放逸住已，如是思惟：『所以族姓子剃除鬚髮，正信非家，出家學道，修持梵行，見法自知作證：「我生已盡，梵行已立，所作已作，自知不受後有。」』」

[0051a23] 爾時，世尊觀察羅睺羅心，解脫慧未熟，未堪任受增上法。問羅睺羅言：「汝以授人五受陰未？」

[0051a25] 羅睺羅白佛：「未也。世尊！」

[0051a25] 佛告羅睺羅：「汝當為人演說五受陰。」

[0051a26] 爾時，羅睺羅受佛教已，於異時為人演說五受陰，說已，還詣佛所，稽首佛足，退住一面，白佛言：「世尊！我已為人說五受陰，唯願世尊為我說法，我聞法已，獨一靜處，專精思惟，不放逸住，乃至自知不受後有。」

[0051b02] 爾時，世尊復觀察羅睺羅心，解脫智未熟，不堪任受增上法。問羅睺羅言：「汝為人說六入處未？」

[0051b04] 羅睺羅白佛：「未也。世尊！」

[0051b05] 佛告羅睺羅：「汝當為人演說六入處。」

[0051b06] 爾時，羅睺羅於異時為人演說六入處，說六入處已，來詣佛所，稽首禮足，退住一面，白佛言：「世尊！我已為人演說六入處，唯願世尊為我說法，我聞法已，當獨一靜處，專精思惟，不放逸住，乃至自知不受後有。」

[0051b11] 爾時，世尊觀察羅睺羅心，解脫智未熟，不堪任受增上法。問羅睺羅言：「汝已為人說尼陀那法未？」

[0051b13] 羅睺羅白佛言：「未也。世尊！」

[0051b14] 佛告羅睺羅：「汝當為人演說尼陀那法。」

[0051b15] 爾時，羅睺羅於異時為人廣說尼陀那法已，來詣佛所，稽首禮足，退住一面，白佛言：「世尊！為我說法，我聞法已，獨一靜處，專精思惟，不放逸住，乃至自知不受後有。」

[0051b19] 爾時，世尊復觀察羅睺羅心，解脫智未熟……廣說乃至告羅睺羅言：「汝當於上所說諸法，獨於一靜處，專精思惟，觀察其義。」

[0051b22] 爾時，羅睺羅受佛教勅，如上所聞法、所說法思惟稱量，觀察其義，作是念：「此諸法一切皆順趣涅槃、流注涅槃、後住涅槃。」爾時，羅睺羅往詣佛所，稽首禮足，退住一面，白佛言：「世尊！我已於如上所聞法、所說法獨一靜處，思惟稱量，觀察其義，知此諸法皆順趣涅槃、流注涅槃、後住涅槃。」

[0051b29] 爾時，世尊觀察羅睺羅心，解脫智熟，堪任受增上法。告羅睺羅言：「羅睺羅！一切無常。何等法無常？謂眼無常，若色、眼識、眼觸……」如上無常廣說。

[0051c03] 爾時，羅睺羅聞佛所說，歡喜隨喜，禮佛而退。

[0051c05] 爾時，羅睺羅受佛教已，獨一靜處，專精思惟，不放逸住：「所以族姓子剃除鬚髮，著袈裟衣，正信非家，出家學道，純修梵行，乃至見法自知作證：『我生已盡，梵行已立，所作已作，自知不受後有。』」成阿羅漢，心善解脫。

[0051c10] 佛說此經已，羅睺羅聞佛所說，歡喜奉行。

（二〇一）

[0051c11] 如是我聞：

[0051c11] 一時，佛住舍衛國祇樹給孤獨園。

[0051c12] 時，有異比丘來詣佛所，稽首佛足，退住一面，白佛言：「世尊！云何知、云何見，次第疾得漏盡？」

[0051c14] 爾時，世尊告彼比丘：「當正觀無常。何等法無常？謂眼無常，若色、眼識、眼觸、眼觸因緣生受，若苦、若樂、不苦不樂，當觀無常。耳、鼻、舌、身、意當觀無常。若法、意識、意觸、意觸因緣生受，若苦、若樂、不苦不樂，彼亦無常。比丘！如是知、如是見，次第盡有漏。」

[0051c20] 時，彼比丘聞佛所說，歡喜作禮而去。

[0051c21] 如是，比丘所說經。若差別者：「云何知、云何見，次第盡一切結，斷一切縛、斷一切使、斷一切上煩惱、斷一切結、斷諸流、斷諸軛、斷諸取、斷諸觸、斷諸蓋、斷諸纏、斷諸垢、斷諸愛、斷諸意、斷邪見生正見、斷無明生明。比丘！如是觀眼無常，乃至如是知、如是見，次第無明斷，明生。」

[0051c27] 時，彼比丘聞佛所說歡喜，歡喜已，作禮而去。

（二〇二）

[0051c29] 如是我聞：

[0051c29] 一時，佛住舍衛國祇樹給孤獨園。

[0052a01] 時，有異比丘往詣佛所，稽首佛足，白佛言：「世尊！云何知、云何見，次第我見斷，無我見生？」

[0052a03] 佛告彼比丘：「於眼正觀無常，若色、眼識、眼觸、眼觸因緣生受，若苦、若樂、不苦不樂，彼亦正觀無我。如是乃至意觸因緣生受，若苦、若樂、不苦不樂，彼亦正觀無我。比丘！如是知、如是見，次第我見斷，無我見生。」

[0052a08] 時，彼比丘聞佛所說歡喜，歡喜已，作禮而去。

（二〇三）

[0052a10] 如是我聞：

[0052a10] 一時，佛住毘舍離耆婆拘摩羅藥師菴羅園。

[0052a11] 爾時，世尊告諸比丘：「若有比丘能斷一法者，則得正智，能自記說：『我生已盡，梵行已立，所作已作，自知不受後有。』」

[0052a14] 諸比丘白佛言：「世尊是法根、法眼、法依。」唯願演說，諸比丘聞已，當受奉行。

[0052a15] 佛告諸比丘：「諦聽，善思，當為汝說。諸比丘！云何一法斷故，乃至不受後有？所謂無明，離欲明生，得正智，能自記說：『我生已盡，梵行已立，所作已作，自知不受後有。』」

[0052a19] 時，有異比丘從坐起，整衣服，偏袒右肩，為佛作禮，右膝著地，合掌白佛言：「世尊！云何知、云何見無明，離欲明生？」

[0052a22] 佛告比丘：「當正觀察眼無常，若色、眼識、眼觸、眼觸因緣生受，若苦、若樂、不苦不樂，彼亦正觀無常。耳、鼻、舌、身、意亦復如是。比丘！如是知、如是見無明，離欲明生。」

[0052a25] 佛說此經已，諸比丘聞佛所說，歡喜奉行。

（二〇四）

[0052a27] 如是我聞：

[0052a27] 一時，佛住毘舍離耆婆拘摩羅藥師菴羅園。

[0052a28] 爾時，世尊告尊者阿難：「於眼當如實知、如實見，若眼、色、眼識、眼觸、眼觸因緣生受，若苦、若樂、不苦不樂，彼亦如實知、如實見。耳、鼻、舌、身、意亦復如是。彼如實知、如實見已，於眼生厭，若色、眼識、眼觸、眼觸因緣生受，若苦、若樂、不苦不樂，彼亦生厭。耳、鼻、舌、身、意亦復如是。厭已不樂，不樂已解脫，解脫知見：『我生已盡，梵行已立，所作已作，自知不受後有。』」

[0052b07] 佛說此經已，諸比丘聞佛所說，歡喜奉行。

（二〇五）

[0052b09] 如是我聞：

[0052b09] 一時，佛住毘舍離耆婆拘摩羅藥師菴羅園。

[0052b10] 爾時，世尊說一切優陀那偈已，告尊者阿難：「眼無常、苦、變易、異分法，若色、眼識、眼觸、眼觸因緣生受，若苦、若樂、不苦不樂，彼亦無常、苦、變易、異分法。耳、鼻、舌、身、意亦復如是。多聞聖弟子如是觀者，於眼得解脫，若色、眼識、眼觸、眼觸因緣生受，彼亦解脫。耳、鼻、舌、身、意法、意識、意觸、意觸因緣生受，若苦、若樂、不苦不樂，彼解脫，我說彼解脫生、老、病、死、憂、悲、惱、苦。」

[0052b18] 佛說此經已，尊者阿難聞佛所說，歡喜奉行。

（二〇六）

[0052b20] 如是我聞：

[0052b20] 一時，佛住毘舍離城耆婆拘摩羅藥師菴羅園。

[0052b21] 爾時，世尊告諸比丘：「當勤方便禪思，內寂其心。所以者何？比丘！方便禪思，內寂其心，如是如實知顯現。於何如實知顯現？於眼如實知顯現，若色、眼識、眼觸、眼觸因緣生受，若苦、若樂、不苦不樂，彼亦如實知顯現。耳、鼻、舌、身、意亦復如是。此諸法無常、有為，亦如是如實知顯現。」

[0052b27] 佛說此經已，諸比丘聞佛所說，歡喜奉行。

（二〇七）

[0052b29] 如是我聞：

[0052b29] 一時，佛住毘舍離耆婆拘摩羅藥師菴羅園。

[0052c01] 爾時，世尊告諸比丘：「當修無量三摩提，精勤繫念。所以者何？修無量三摩提，精勤繫念已，則如實顯現。於何如實顯現？於眼如實顯現……」如是廣說，乃至「此諸法無常、有為，此如實顯現。」

[0052c05] 佛說此經已，諸比丘聞佛所說，歡喜奉行。

（二〇八）

[0052c07] 如是我聞：

[0052c07] 一時，佛住毘舍離耆婆拘摩羅藥師菴羅園。

[0052c08] 爾時，世尊告諸比丘：「過去、未來眼無常，況現在眼。多聞聖弟子如是觀者，不顧過去眼，不欣未來眼，於現在眼厭、不樂、離欲、向厭。耳、鼻、舌、身、意亦復如是。」

[0052c12] 佛說此經已，諸比丘聞佛所說，歡喜奉行。

[0052c14] 如無常，苦、空、無我，亦如是說。

[0052c15] 如內入處四經，如是外入處色、聲、香、味、觸、法四經，內外入處四經，亦如是說。

（二〇九）

[0052c17] 如是我聞：

[0052c17] 一時，佛住毘舍離耆婆拘摩羅藥師菴羅園。

[0052c18] 爾時，世尊告諸比丘：「有六觸入處。云何為六？眼觸入處，耳、鼻、舌、身、意觸入處。沙門、婆羅門於此六觸入處集、滅、味、患、離不如實知，當知是沙門、婆羅門去我法、律遠，如虛空與地。」

[0052c22] 時，有異比丘從坐起，整衣服，為佛作禮，合掌白佛言：「我具足如實知此六觸入處集、滅、味、患、離。」

[0052c24] 佛告比丘：「我今問汝，汝隨問答我。比丘！汝見眼觸入處是我、異我、相在不？」

[0052c26] 答言：「不也，世尊！」

[0052c27] 佛告比丘：「善哉！善哉！於此眼觸入處非我、非異我、不相在，如實知見者，不起諸漏、心不染著、心得解脫，是名初觸入處已斷、已知，斷其根本，如截多羅樹頭，於未來法永不復起，所謂眼識及色。汝見耳、鼻、舌、身、意觸入處是我、異我、相在不？」

[0053a03] 答言：「不也，世尊！」

[0053a04] 佛告比丘：「善哉！善哉！於耳、鼻、舌、身、意觸入處非我、非異我、不相在，作如是如實知見者，不起諸漏、心不染著，以得解脫，是名比丘六觸入處已斷、已知，斷其根本，如截多羅樹頭，於未來世欲不復生，謂意識、法。」

[0053a09] 佛說此經已，諸比丘聞佛所說，歡喜奉行。

（二一〇）

[0053a11] 如是我聞：

[0053a11] 一時，佛住毘舍離耆婆拘摩羅藥師菴羅園。

[0053a12] 爾時，世尊告諸比丘：「莫樂莫苦。所以者何？有六觸入處地獄，眾生生彼地獄中者，眼所見不可愛色、不見可愛色，見不可念色、不見可念色，見不善色、不見善色，以是因緣故，一向受憂苦。耳聲、鼻香、舌味、身觸、意識法，見不可愛、不見可愛，見不可念、不見可念，見不善法、不見善法，以是因緣故，長受憂苦。

[0053a19] 「諸比丘！有六觸入處，其有眾生生彼處者，眼見可愛、不見不可愛，見可念色、非不可念色，見善色、非不善色，以是因緣故，一向長受喜樂。耳聲、鼻香、舌味、身觸、意所識法，可愛非不可愛、可念非不可念、見善非不善。」

[0053a24] 佛說此經已，諸比丘聞佛所說，歡喜奉行。

（二一一）

[0053a26] 如是我聞：

[0053a26] 一時，佛住毘舍離耆婆拘摩羅藥師菴羅園。

[0053a27] 爾時，世尊告諸比丘：「我昔未成正覺時，獨一靜處，禪思思惟：『自心多向何處觀察？』自心多逐過去五欲功德，少逐現在五欲功德，逐未來世轉復微少；我觀多逐過去五欲心已，極生方便，精勤自護，不復令隨過去五欲功德。

[0053b03] 「我以是精勤自護故，漸漸近阿耨多羅三藐三菩提。汝等諸比丘亦復多逐過去五欲功德，現在、未來亦復微少，汝今亦當以心多逐過去五欲功德故，增加自護，亦當不久得盡諸漏，無漏心解脫、慧解脫，現法自知作證：『我生已盡，梵行已立，所作已作，自知不受後有。』

[0053b09] 「所以者何？眼見色因緣生內受，若苦、若樂、不苦不樂。耳、鼻、舌、身、意法因緣生內受，若苦、若樂、不苦不樂。是故，比丘！於彼入處當覺知，若眼滅，色想則離。耳、鼻、舌、身、意滅，法想則離。」

[0053b14] 佛說：「當覺六入處。」言已，入室坐禪。時，有眾多比丘，世尊去後，作此論議：「世尊為我等略說法要，不廣分別，而入室坐禪。世尊說言：『當覺六入處，若彼眼滅，色想則離；耳、鼻、舌、身、意滅，法想則離。』我等今日於世尊略說法中猶故不解，今此眾中，誰有慧力，能為我等於世尊略說法中廣為我等演說其義？」

[0053b21] 復作是念：「唯有尊者阿難，常侍世尊，常為大師之所讚歎，聰慧梵行。唯有尊者阿難堪能為我等於世尊略說法中演說其義，我等今日皆共往詣尊者阿難所，問其要義，如阿難所說，悉當奉持。」

[0053b25] 爾時，眾多比丘往詣尊者阿難所，共相問訊已，於一面坐。白尊者阿難言：「尊者！當知世尊為我等略說法要，如上所說，具問阿難，當為我等廣說其義。」

[0053b29] 尊者阿難語諸比丘：「諦聽，善思，於世尊略說法中，當為汝等廣說其義，世尊略說者，即是滅六入處有餘之說，故言：『眼處滅，色想則離；耳、鼻、舌、身、意入處滅，法想則離。』世尊略說此法已，入室坐禪，我今已為汝等分別說義。」

[0053c05] 尊者阿難說此義已，諸比丘聞其所說，歡喜奉行。

（二一二）

[0053c07] 如是我聞：

[0053c07] 一時，佛住舍衛國祇樹給孤獨園。

[0053c08] 爾時，世尊告諸比丘：「我不為一切比丘說不放逸行，亦非不為一切比丘說不放逸行。

[0053c10] 「不向何等像類比丘說不放逸行？若比丘得阿羅漢，盡諸有漏，離諸重擔，逮得己利，盡諸有結，心正解脫。如是像類比丘，我不為說不放逸行。所以者何？彼諸比丘已作不放逸故，不復堪能作放逸事，我今見彼諸尊者得不放逸果，是故不為彼說不放逸行。

[0053c16] 「為何等像類比丘說不放逸行？若諸比丘在學地者，未得心意增上安隱，向涅槃住，如是像類比丘，我為其說不放逸行。所以者何？以彼比丘習學諸根，心樂隨順資生之具，親近善友，不久當得盡諸有漏，無漏心解脫、慧解脫，現法自知作證：『我生已盡，梵行已立，所作已作，自知不受後有。』所以者何？彼眼識所可愛樂、染著之色，彼比丘見已，不喜、不讚歎、不染、不繫著住；以不喜、不讚歎、不染、不著住故，專精勝進，身心止息，心安極住不忘，常定一心，無量法喜，但逮得第一三昧正受，終不退滅隨於眼色。於耳、鼻、舌、身、意識法亦復如是。」

[0053c28] 佛說此經已，諸比丘聞佛所說，歡喜奉行。

（二一三）

[0054a01] 如是我聞：

[0054a01] 一時，佛住舍衛國祇樹給孤獨園。

[0054a02] 爾時，世尊告諸比丘：「當為汝等演說二法。諦聽，善思。何等為二？眼、色為二。耳聲、鼻香、舌味、身觸、意法為二，是名二法。

[0054a04] 「若有沙門、婆羅門作如是說：『是非二者，沙門瞿曇所說二法，此非為二。』彼自以意說二法者，但有言說，聞已不知，增其疑惑，以非其境界故。

[0054a08] 「所以者何？緣眼、色，眼識生，三事和合，緣觸觸生受，若苦、若樂、不苦不樂。若於此受集、受滅、受味、受患、受離不如實知者，種貪欲身觸、種瞋恚身觸、種戒取身觸、種我見身觸，亦種殖增長諸惡不善法。如是純大苦集皆從集生，如是耳、鼻、舌、身，意、法緣，生意識，三事和合觸……」廣說如上。

[0054a14] 「復次，眼緣色，生眼識，三事和合觸，觸緣受，若苦、若樂、不苦不樂，於此諸受集、滅、味、患、離如是知。如是知已，不種貪欲身觸、不種瞋恚身觸、不種戒取身觸、不種我見身觸、不種諸惡不善法。如是諸惡不善法滅，純大苦聚滅。耳、鼻、舌、身、意法亦復如是。」

[0054a20] 佛說此經已，諸比丘聞佛所說，歡喜奉行。

（二一四）

[0054a22] 如是我聞：

[0054a22] 一時，佛住舍衛國祇樹給孤獨園。

[0054a23] 爾時，世尊告諸比丘：「有二因緣生識。何等為二？謂眼色、耳聲、鼻香、舌味、身觸、意法……」如是廣說，乃至「非其境界故。所以者何？眼、色因緣生眼識，彼無常、有為、心緣生，色若眼、識，無常、有為、心緣生，此三法和合觸，觸已受，受已思，思已想，此等諸法無常、有為、心緣生，所謂觸、想、思。耳、鼻、舌、身、意亦復如是。」

[0054b01] 佛說此經已，諸比丘聞佛所說，歡喜奉行。

（二一五）

[0054b02] 如是我聞：

[0054b02] 一時，佛住舍衛國祇樹給孤獨園。

[0054b03] 爾時，尊者富留那比丘往詣佛所，稽首佛足，退住一面，白佛言：「世尊說現法、說滅熾然、說不待時、說正向、說即此見、說緣自覺。世尊！云何為現法，乃至緣自覺？」

[0054b07] 佛告富留那：「善哉！富留那！能作此問。富留那！諦聽，善思，當為汝說。富留那！比丘眼見色已，覺知色、覺知色貪，我此內有眼識色貪，我此內有眼識色貪如實知。富留那！若眼見色已，覺知色、覺知色貪，我此內有眼識色貪如實知者，是名現見法。

[0054b13] 「云何滅熾然？云何不待時？云何正向？云何即此見？云何緣自覺？富留那！比丘眼見色已，覺知色，不起色貪覺，我無有內眼識色貪，不起色貪覺，如實知。若，富留那！比丘眼見色已，覺知已，不起色貪覺，如實知色，不起色貪覺如實知，是名滅熾然、不待時、正向、即此見、緣自覺。耳、鼻、舌、身、意亦復如是。」

[0054b19] 佛說此經已，富留那比丘聞佛所說，歡喜奉行。

（二一六）

[0054b22] 如是我聞：

[0054b22] 一時，佛在舍衛國祇樹給孤獨園。

[0054b23] 爾時，世尊告諸比丘：「言大海者，愚夫所說，非聖所說，此大小水耳。云何聖所說海？謂眼識色已，愛念、深著，貪樂身、口、意業，是名為海。一切世間阿修羅眾，乃至天、人，悉於其中貪樂沈沒，如狗肚藏，如亂草蘊，此世、他世絞結纏鎖，亦復如是。耳識聲、鼻識香、舌識味、身識觸，此世、他世絞結纏鏁，亦復如是。」

[0054c01] 佛說此經已，諸比丘聞佛所說，歡喜奉行。

[0054c03] 如身、口、意業，如是貪、恚、癡，老、病、死，亦如是說。如五根三經，六根三經，亦如是說。

（二一七）

[0054c05] 如是我聞：

[0054c05] 一時，佛住舍衛國祇樹給孤獨園。

[0054c06] 爾時，世尊告諸比丘：「所謂海者，世間愚夫所說，非聖所說。海大小水耳，眼是人大海，彼色為濤波。若能堪色濤波者，得度眼大海，竟於濤波迴澓諸水、惡蟲、羅剎女鬼。耳、鼻、舌、身、意是人大海，聲、香、味、觸、法為濤波，若堪忍彼法濤波，得度於意海，竟於濤波迴澓、惡蟲、羅剎女鬼。」

[0054c12] 爾時，世尊以偈頌曰：

「大海巨濤波，　　惡蟲羅剎怖，
　難度而能度，　　集離永無餘，
　能斷一切苦，　　不復受餘有，
　永之般涅槃，　　不復還放逸。」

[0054c18] 佛說此經已，諸比丘聞佛所說，歡喜奉行。

（二一八）

[0054c19] 如是我聞：

[0054c19] 一時，佛住舍衛國祇樹給孤獨園。

[0054c20] 爾時，世尊告諸比丘：「我今當為汝等說苦集道跡、苦滅道跡。諦聽，善思，當為汝說。

[0054c22] 「云何苦集道跡？緣眼、色，生眼識，三事和合觸，緣觸受，緣受愛，緣愛取，緣取有，緣有生，緣生老、病、死、憂、悲、惱、苦集，如是。耳、鼻、舌、身、意亦復如是。是名苦集道跡。

[0054c25] 「云何苦滅道跡？緣眼、色，生眼識，三事和合觸，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱、苦滅，如是純大苦聚滅。耳、鼻、舌、身、意亦如是說，是名苦滅道跡。」

[0055a01] 佛說此經已，諸比丘聞佛所說，歡喜奉行。

（二一九）

[0055a03] 如是我聞：

[0055a03] 一時，佛住舍衛國祇樹給孤獨園。

[0055a04] 爾時，世尊告諸比丘：「我今當說涅槃道跡。云何為涅槃道跡？謂觀察眼無常，若色、眼識、眼觸因緣生受，內覺若苦、若樂、不苦不樂，彼亦無常。耳、鼻、舌、身、意亦復如是，是名涅槃道跡。」

[0055a08] 佛說此經已，諸比丘聞佛所說，歡喜奉行。

（二二〇）

[0055a10] 如是我聞：

[0055a10] 一時，佛住舍衛國祇樹給孤獨園。

[0055a11] 爾時，世尊告諸比丘：「有似趣涅槃道跡。云何為似趣涅槃道跡？觀察眼非我，若色、眼識、眼觸因緣生受，若內覺若苦、若樂、不苦不樂，彼亦觀察無常。耳、鼻、舌、身、意亦復如是，是名似趣涅槃道跡。」

[0055a15] 佛說此經已，諸比丘聞佛所說，歡喜奉行。

（二二一）

[0055a17] 如是我聞：

[0055a17] 一時，佛住舍衛國祇樹給孤獨園。

[0055a18] 爾時，世尊告諸比丘：「有趣一切取道跡。云何為趣一切取道跡？緣眼、色，生眼識，三事和合觸，觸緣受，受緣愛，愛緣取，取所取故。耳、鼻、舌、身、意亦復如是。取所取故，是名趣一切取道跡。

[0055a22] 「云何斷一切取道跡？緣眼、色，生眼識，三事和合觸，觸滅則受滅，受滅則愛滅，愛滅則取滅；如是知耳、鼻、舌、身、意亦復如是。」

[0055a25] 佛說此經已，諸比丘聞佛所說，歡喜奉行。

（二二二）

[0055a27] 如是我聞：

[0055a27] 一時，佛住舍衛國祇樹給孤獨園。

[0055a28] 爾時，世尊告諸比丘：「當知一切知法、一切識法。諦聽，善思，當為汝說。

[0055a29] 「云何一切知法、一切識法？諸比丘！眼是知法、識法，若色、眼識、眼觸、眼觸因緣生受，內覺若苦、若樂、不苦不樂，彼一切是知法、識法。耳、鼻、舌、身、意亦復如是。」

[0055b04] 佛說此經已，諸比丘聞佛所說，歡喜奉行。

（二二三）

[0055b06] 如是我聞：

[0055b06] 一時，佛住舍衛國祇樹給孤獨園。

[0055b07] 爾時，世尊告諸比丘：「我不說一法不知、不識而得究竟苦邊。云何不說一法不知、不識而得究竟苦邊？謂不說於眼不知、不識而得究竟苦邊，若色、眼識、眼觸、眼觸因緣生受，內覺若苦、若樂、不苦不樂亦復不說，不知不見而得究竟苦邊。耳、鼻、舌、身、意亦復如是。」

[0055b13] 佛說此經已，諸比丘聞佛所說，歡喜奉行。

（二二四）

[0055b15] 如是我聞：

[0055b15] 一時，佛住舍衛國祇樹給孤獨園。

[0055b16] 爾時，世尊告諸比丘：「一切欲法應當斷。云何一切欲法應當斷？謂眼是一切欲法應當斷，若色、眼識、眼觸、眼觸因緣生受，內覺若苦、若樂、不苦不樂，彼一切欲法應當斷。耳、鼻、舌、身、意亦復如是。」

[0055b20] 佛說此經已，諸比丘聞佛所說，歡喜奉行。

（二二五）

[0055b22] 如是我聞：

[0055b22] 一時，佛住舍衛國祇樹給孤獨園。

[0055b23] 爾時，世尊告諸比丘：「我不說一法不知、不斷而究竟苦邊。云何不說一法不知、不斷而究竟苦邊？謂不說眼不知、不斷而究竟苦邊，若色、眼識、眼觸、眼觸因緣生受，內覺若苦、若樂、不苦不樂，彼一切不說不知、不斷而究竟苦邊。耳、鼻、舌、身、意亦復如是。」

[0055b29] 佛說此經已，諸比丘聞佛所說，歡喜奉行。

（二二六）

[0055c01] 如是我聞：

[0055c01] 一時，佛住舍衛國祇樹給孤獨園。

[0055c02] 爾時，世尊告諸比丘：「我今當說斷一切計。諦聽，善思，當為汝說。

[0055c03] 「云何不計？謂不計我見色，不計眼我所，不計相屬，若色、眼識、眼觸、眼觸因緣生受，內覺若苦、若樂、不苦不樂，彼亦不計樂我、我所，不計樂相屬；不計耳、鼻、舌、身、意亦復如是。

[0055c07] 「如是不計者，於諸世間常無所取，無所取故無所著，無所著故自覺涅槃：『我生已盡，梵行已立，所作已作，自知不受後有。』」

[0055c10] 佛說此經已，諸比丘聞佛所說，歡喜奉行。

[0055c12] 如上所說，眼等不計，一切事不計亦如是。

（二二七）

[0055c13] 如是我聞：

[0055c13] 一時，佛住舍衛國祇樹給孤獨園。

[0055c14] 爾時，世尊告諸比丘：「計者是病，計者是癰，計者是刺，如來以不計住故，離病、離癰、離刺。

[0055c16] 「是故，比丘欲求不計住，離病、離癰、離刺者，彼比丘莫計眼我、我所，莫計眼相屬，莫計色、眼識、眼觸、眼觸因緣生受，內覺若苦、若樂、不苦不樂，彼亦莫計是我、我所、相在。耳、鼻、舌、身、意亦復如是。

[0055c20] 「比丘！如是不計者，則無所取，無所取故無所著，無所著故自覺涅槃：『我生已盡，梵行已立，所作已作，自知不受後有。』」

[0055c23] 佛說此經已，諸比丘聞佛所說，歡喜奉行。

[0055c25] 如眼等所說，餘一一事亦如是。

（二二八）

[0055c26] 如是我聞：

[0055c26] 一時，佛住舍衛國祇樹給孤獨園。

[0055c27] 爾時，世尊告諸比丘：「我今當說增長法、滅法。云何增長法？謂緣眼、色、生眼識，三事和合觸，觸緣受……」廣說乃至「純大苦聚集，是名增長法。耳、鼻、舌、身、意亦復如是，是名增長法。

[0056a02] 「云何滅法，緣眼、色，生眼識，三事和合觸，觸滅則受滅……」廣說乃至「純大苦聚滅。耳、鼻、舌、身、意亦復如是，是名損減法。」

[0056a04] 佛說此經已，諸比丘聞佛所說，歡喜奉行。

[0056a06] 如增長、損減，如是起法、處變易法、集法、滅法，亦如上說。

（二二九）

[0056a08] 如是我聞：

[0056a08] 一時，佛住舍衛國祇樹給孤獨園。

[0056a09] 爾時，世尊告諸比丘：「我今當說有漏、無漏法。云何有漏法？謂眼色、眼識、眼觸、眼觸因緣生受，內覺若苦、若樂、不苦不樂。耳、鼻、舌、身、意法、意識、意觸、意觸因緣生受，內覺若苦、若樂、不苦不樂，世俗者，是名有漏法。

[0056a13] 「云何無漏法？謂出世間意，若法、若意識、意觸、意觸因緣生受，內覺若苦、若樂、不苦不樂，出世間者，是名無漏法。」

[0056a16] 佛說此經已，諸比丘聞佛所說，歡喜奉行。

雜阿含經卷第八

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA