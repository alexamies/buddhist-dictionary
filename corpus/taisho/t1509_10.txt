大智度初品中十方菩薩來釋論  第十五之餘  (卷第十)
龍樹菩薩造

後秦龜茲國三藏法師鳩摩羅什  奉　詔譯

[0127b23]  【經】

[0127b23]  寶積佛報普明言：「善男子！西方度如恒河  沙等世界，有世界名娑婆，是中有佛，號釋迦  牟尼，今現在欲為諸菩薩摩訶薩說般若波
羅蜜，是其神力。」

[0127b26]  【論】

[0127b26]  問曰：

[0127b26]  佛譬如須彌山，  不為大海水波所動，今何以答普明？

[0127b27]  是則  動相。攝心則無語，散心則有說。說法從覺  觀生，覺觀麁事，佛不應有此麁事！

[0127c01]  答曰：

[0127c01]  佛雖入深禪定，不為世事所動，今  以大慈悲心憐愍眾生，為之說法斷疑。

[0127c02]  如  須彌山王，小風則不能動，若隨藍風至則大  動散；佛亦如是，有大慈悲風來，憐愍心動，散  身無數，入五道教化眾生，或作天身乃至畜
生。

[0127c06]  復次，佛實不動常入禪定，先世福德因緣  故，身邊出聲，應物如響；如天伎樂，自然  發聲。

[0127c08]  又如摩尼珠，隨人所欲，種種與之，若  欲衣被、飲食、音樂，自恣所須，自然皆得；佛  亦如是，從其身邊諸毛孔中自然有聲，隨
心說法，是中佛無憶想，亦無分別。

[0127c11]  如說《密  迹金剛經》中，佛有三密：身密、語密、意密。一切  諸天人皆不解、不知。

[0127c13]  有一會眾生，或見佛  身黃金色，白銀色，諸雜寶色；有人見佛身一  丈六尺，或見一里、十里、百千萬億，乃至無邊
無量遍虛空中，如是等名身密。

[0127c16]  語密者，有  人聞佛聲一里，有聞十里、百千萬億無數無  量遍虛空中；有一會中，或聞說布施，或有
聞說持戒，或聞說忍辱、精進、禪定、智慧，如  是乃至十二部經、八萬法聚，各各隨心所  聞，是名語密。

[0127c21]  是時目連心念：「欲知佛聲近  遠。」

[0127c22]  即時以己神足力，至無量千萬億佛世  界而息，聞佛音聲如近不異。

[0127c23]  所息世界，  其佛與大眾方食。

[0127c24]  彼土人大，目連立其鉢  緣，彼佛弟子問其佛言：「此人頭虫從何所  來？著沙門被服而行！」

[0127c26]  其佛報言：「勿輕此人！  此是東方過無量佛土，有佛名釋迦牟尼，  此是彼佛神足弟子。」

[0127c28]  彼佛問：「目度伽略子！  汝何以來此？」

[0127c29]  目連答言：「我尋佛音聲故來  至此。」

[0128a01]  彼佛告目連：「汝尋佛聲，過無量億劫，  不能得其邊際。」

[0128a02]  復次，佛出世，為斷眾生疑  故為說法，此不應難！如不應問曰：「何以  除闇？」佛亦如是。不應問佛何以故答！

[0128a04]  問  曰：

[0128a05]  諸佛等故，名為等覺，今何以稱言「是彼神  力」？

[0128a06]  答曰：

[0128a06]  示無吾我，彼此滅嫉慢故。

[0128a06]  復次，世  界有天常求尊勝，憍慢法故，自言天地、人  物，是我化作。如梵天王謂諸梵言：「我作汝  等。」

[0128a09]  毘紐天言：「世間有大富貴名聞人，皆是我  身威德力分，我能成就世間，亦能破壞世  間，世間成壞皆是我作。」

[0128a11]  有如是天，破因緣  法相；諸佛實語不破因緣法相，故言「是彼  佛神力」。

[0128a14]  【經】

[0128a14]  是時，普明菩薩白寶積佛言：「世尊！我今當  往見釋迦牟尼佛，禮拜、供養；及見彼諸菩薩摩  訶薩紹尊位者，皆得陀羅尼及諸三昧，於諸
三昧而得自在。」

[0128a17]  【論】

[0128a17]  問曰：

[0128a17]  若諸佛持戒、禪定、  智慧、度人皆等，是普明菩薩何以欲來見釋  迦牟尼佛？

[0128a19]  答曰：

[0128a19]  諸菩薩常欲見佛無厭足，  聽法無厭足，見諸菩薩僧無厭足；諸菩薩  於世間法皆以厭患，於上三事心無厭足。

[0128a22]  如手居士從淨居天來欲見佛，其身微細  沒失，譬如消蘇，不得立地。

[0128a23]  佛語手居士：  「汝化作麁身，觀此地相！」居士即如佛言化  作麁身，觀念此地相，頭面禮佛足，一面立。

[0128a26]  佛問居士：「汝幾事無厭生淨居天？」

[0128a26]  答言：「我  三事無厭生淨居天：一、見諸佛供養無厭，  二、聽法無厭，三、供給僧無厭。如佛在閻
浮提，四部眾常隨逐佛，聽法、問法；是我淨  居諸天，亦常從我聽法、問法。」

[0128b01]  聲聞猶尚聽  法無厭足，何況法性身菩薩？

[0128b02]  以是故，普明  菩薩來見釋迦牟尼佛。

[0128b03]  「及見此間諸菩薩摩  訶薩紹尊位者，皆得陀羅尼及諸三昧」，如  先「讚菩薩品」中說。

[0128b05]  「於諸三昧而得自在」者。

[0128b06]  問曰：

[0128b06]  如佛一人，一切三昧中得自在，何以言  「菩薩亦一切三昧中得自在」？

[0128b07]  答曰：

[0128b07]  有二種三  昧：一者佛三昧，二者菩薩三昧。

[0128b08]  是諸菩薩於  菩薩三昧中得自在，非佛三昧中。

[0128b09]  如說  《諸佛要集經》中：

[0128b10]  文殊尸利欲見佛集，不能  得到。諸佛各還本處，文殊尸利到諸佛集  處，有一女人近彼佛坐入三昧，文殊尸利
入，禮佛足已，白佛言：「云何此女人得近佛  坐而我不得？」

[0128b14]  佛告文殊尸利：「汝覺此女人，  令從三昧起，汝自問之。」文殊尸利即彈指  覺之而不可覺，以大聲喚亦不可覺，捉
手牽亦不可覺，又以神足動三千大千世  界猶亦不覺。

[0128b18]  文殊尸利白佛言：「世尊！我不  能令覺。」

[0128b19]  是時，佛放大光明照下方世界，是  中有一菩薩名棄諸蓋，即時從下方出，來  到佛所，頭面禮佛足，一面立。

[0128b21]  佛告棄諸蓋  菩薩：「汝覺此女人！」即時彈指，此女從三昧  起。

[0128b23]  文殊尸利白佛言：「以何因緣，我動三千  大千世界不能令此女起？棄諸蓋菩薩一  彈指，便從三昧起？」

[0128b25]  佛告文殊尸利：「汝因此  女人初發阿耨多羅三藐三菩提意，是女人  因棄諸蓋菩薩初發阿耨多羅三藐三菩提
意。以是故，汝不能令覺。汝於諸佛三昧中  功德未滿。是諸菩薩三昧中得自在，佛三  昧中少多入，而未得自在故耳。」

[0128c02]  【經】

[0128c02]  佛告普明：「欲往隨意，宜知是時。」

[0128c02]  爾時，寶積  佛以千葉金色蓮華與普明菩薩而告之曰：  「善男子！汝以此華散釋迦牟尼佛上。生彼娑  婆世界諸菩薩，難勝難及，汝當一心遊彼
世界！」

[0128c06]  【論】

[0128c06]  問曰：

[0128c06]  佛何以言「欲往隨意，宜知  是時」？

[0128c07]  答曰：

[0128c07]  佛於弟子愛斷故，於弟子中心  不著故。

[0128c08]  復次，是菩薩未得一切智，未得佛  眼故，心中少多有疑，謂釋迦牟尼佛功德大，  所益或勝，是故語言：「欲往隨意。」

[0128c10]  復次，是菩  薩遙見釋迦牟尼佛身小，心生小慢，言彼  佛不如。是故佛語：「汝往莫觀佛身，勿念  世界，但聽佛說法！」

[0128c13]  復次，是世界離娑婆  世界極遠，最在東邊。是諸菩薩聞釋迦牟  尼佛所說諸法相，與寶積佛說諸法相正
同，便言：「世界雖遠，法相不異！」增益大信，心  轉堅固。

[0128c17]  復次，先世因緣故，雖遠處生，應來  聽法；譬如繩繫雀腳，雖復遠飛，攝之則還。

[0128c19]  復次，是娑婆世界中菩薩，見普明遠來聽  法，便作是念：「彼從遠來，況我生此世界  中而不聽法？」

[0128c21]  如是種種因緣，是故佛言：「欲  往隨意，宜知是時。」

[0128c22]  問曰：

[0128c22]  諸佛力等，更不求  福，何故以華為信？

[0128c23]  答曰：

[0128c23]  隨世間法行故。  如二國王力勢雖同，亦相贈遺。

[0128c24]  復次，示善  軟心故，以華為信。世間法中，使從遠來，必  應有信；佛隨世法，是故致信。

[0128c26]  復次，諸佛  恭敬法故，供養於法，以法為師。何以故？三  世諸佛，皆以諸法實相為師。

[0128c28]  問曰：

[0128c28]  何以不  自供養身中法，而供養他法？

[0128c29]  答曰：

[0128c29]  隨世間  法，如比丘欲供養法寶，不自供養身中  法，而供養餘持法、知法、解法者；佛亦如是，  雖身中有法，而供養餘佛法。

[0129a03]  問曰：

[0129a03]  如佛不  求福德，何以故供養？

[0129a04]  答曰：

[0129a04]  佛從無量阿僧  祇劫中修諸功德，常行諸善，不但求報，敬  功德故而作供養。

[0129a06]  如佛在時，有一盲比丘，  眼無所見而以手縫衣，時針絍脫，便言：「誰  愛福德？為我絍針！」

[0129a08]  是時佛到其所，語比  丘：「我是愛福德人，為汝絍針來！」

[0129a09]  是比丘  識佛聲，疾起著衣禮佛足，白佛言：「佛功德  已滿，云何言愛福德？」

[0129a11]  佛報言：「我雖功德已  滿，我深知功德恩，功德果報，功德力，令我  於一切眾生中得最第一。由此功德，是故  我愛。」

[0129a14]  佛為此比丘讚功德已，次為隨意說  法。是比丘得法眼淨，肉眼更明。

[0129a15]  復次，佛雖  功德已滿，更無所須，為教化弟子故，語之  言：「我尚作功德，汝云何不作？」

[0129a17]  如伎家百歲  老翁而舞，有人呵之言：「老翁年已百歲，何  用是舞？」翁答：「我不須舞，但欲教子孫故
耳！」佛亦如是，功德雖滿，為教弟子作功  德故，而作供養。

[0129a21]  問曰：

[0129a21]  若爾者，佛何以不自  遙散釋迦牟尼佛上，而遣人供養？

[0129a22]  答曰：

[0129a22]  為  此間諸菩薩信普明故。

[0129a23]  復次，佛所遣使，水、火、  兵、毒，百千種害，終不能傷；道里懸遠，欲令  安隱故。

[0129a25]  問曰：

[0129a25]  何故不以好寶深經、若佛菩  薩寶  (言此寶諸天所不見，能出種種妙物如摩尼珠寶，故曰名佛寶)  為
信，而以蓮華？蓮華小物，何足為信？

[0129a27]  答曰：

[0129a28]  佛不須物，佛寶、天寶尚亦不須，何況人寶！  以不須故不遣，亦以佛自等有故不遣。深  經亦爾。

[0129b01]  復次，諸經於佛則無甚深，甚深之稱  出自凡人。凡人所疑，於佛無礙；凡人所  難，佛皆易之。

[0129b03]  復次，華香清妙，宜為供養；如  人獻贈，必以異物。

[0129b04]  問曰：

[0129b04]  何故正以蓮華，不  以餘物？

[0129b05]  答曰：

[0129b05]  供養唯以華香、幡蓋；華有二  事：有色、有香。

[0129b06]  問曰：

[0129b06]  餘華亦有香、有色，何  故唯以蓮華供養？

[0129b07]  答曰：

[0129b07]  如《華手經》中說：十  方佛皆以華供養釋迦文佛。

[0129b08]  復次，蓮華有  三種：一者人華，二者天華，三者菩薩華。

[0129b09]  人華，  大蓮華十餘葉；天華，百葉；菩薩華，千葉。

[0129b10]  彼  世界中多有金色光明千葉蓮華，娑婆世  界中唯有化華千葉，無水生者，以是故  遣。

[0129b13]  是蓮華千葉金色，如上「舌相」中說。

[0129b13]  問曰：

[0129b14]  佛何以令普明以華散佛上？

[0129b14]  答曰：

[0129b14]  供養法，  華、香、幡蓋：幡蓋應上，乾香應燒，濕香應塗  地，末香及華應散。

[0129b16]  問曰：

[0129b16]  何以不供奉而已，  而自散上？

[0129b17]  答曰：

[0129b17]  手自供養是身業，軟言問  訊是口業，能起身、口業是意業。

[0129b18]  是三業得  功德牢固，與佛道作因緣。

[0129b19]  問曰：

[0129b19]  何以言「汝  當一心敬慎，娑婆世界中諸菩薩難及難  勝」？

[0129b21]  答曰：

[0129b21]  佛、辟支佛、阿羅漢一切諸賢聖，皆一  心敬慎。

[0129b22]  魔若魔民，及內身結使，種種先世罪  報皆是賊，近此諸賊故，應一心敬慎；譬如  入賊中行，不自慎護，為賊所得。

[0129b24]  以是故  言「一心敬慎，以遊彼界。」

[0129b25]  復次，以人心多散，  如狂如醉；一心敬慎，則是諸功德初門。

[0129b26]  攝  心得禪，便得實智慧；得實智慧，便得解脫；  得解脫，便得盡苦。如是事，皆從一心得。

[0129b29]  如佛般涅槃後一百歲，有一比丘，名優波  毱，得六神通阿羅漢，當爾時世為閻浮提  大導師。

[0129c02]  彼時有一比丘尼，年百二十歲，此  比丘尼年小時見佛。

[0129c03]  優波毱來入其舍，欲  問佛容儀，先遣弟子。弟子語比丘尼：「我大  師優波毱欲來見汝，問佛容儀。」

[0129c05]  是時，比丘  尼以鉢盛滿麻油，著戶扇下試之，知其  威儀詳審以不？

[0129c07]  優波毱入，徐排戶扇，麻油  小棄。

[0129c08]  坐已，問比丘尼：「汝見佛不？容儀何似？  為我說之！」

[0129c09]  比丘尼答：「我爾時年小，見佛來  入聚落，眾人言佛來，我亦隨眾人出，見光  明便禮。頭上金釵墮地，在大闇林下，佛光
明照之，幽隱皆見，即時得釵。我自是後，乃作  比丘尼。」

[0129c13]  優波毱更問：「佛在世時，比丘威儀禮  法何如？」

[0129c14]  答曰：「佛在時，六群比丘無羞無恥，最  是弊惡；威儀法則勝汝今日。何以知之？六  群比丘入戶不令油棄。此雖弊惡，知比
丘儀法，行、住、坐、臥，不失法則；汝雖是六神  通阿羅漢，不如彼也！」

[0129c18]  優波毱聞是語，大自  慚愧！

[0129c19]  以是故言「一心敬慎」。

[0129c19]  一心敬慎，善人相  也。

[0129c20]  復次，何以故言「一心敬慎，是菩薩難勝難  及、難破、難近」？

[0129c21]  譬如大師子王，難勝難破；亦  如白象王及龍王，如大火焰，皆難可近。

[0129c22]  是  菩薩大福德智慧力故，若人欲勝欲破，是不  可得，正可自破，是故言「難近」。

[0129c24]  問曰：

[0129c24]  一切大  菩薩皆大功德，智慧利根，一切難近，何以獨  言「娑婆世界中菩薩難近」？

[0129c26]  答曰：

[0129c26]  實如所  言。

[0129c27]  但以多寶世界中菩薩遠來，見此世界  不如，石沙穢惡，菩薩身小，一切眾事皆亦不  如，必生輕慢，是故佛言：「一心敬慎，彼諸菩
薩難近。」

[0130a01]  復次，樂處生人多不勇猛，不聰明，  少智慧。如欝怛羅衛人，以大樂故，無出  家、無受戒；諸天中亦爾。

[0130a03]  是娑婆世界中，是  樂因緣少，有三惡道、老、病、死，土地自活法難，  以是故，易得厭心。

[0130a05]  見老、病、死至，心大厭患；  見貧窮人，知先世因緣所致，心生大厭。以  是故智慧根利。

[0130a07]  彼間菩薩，七寶世界，種種  寶樹，心念飲食，應意即得，如是生厭心難，  是故智慧不能大利。

[0130a09]  譬如利刀，著好飲食  中，刀便生垢，飲食雖好而與刀不相宜；若  以石磨之，脂灰瑩治，垢除刀利。是菩薩亦如
是，生雜世界中，利智難近。如人少小勤  苦，多有所能，亦多有所堪；又如養馬不  乘，則無所任。

[0130a14]  復次，是娑婆世界中菩薩，多  方便故難近，餘處不爾。

[0130a15]  如佛說：「我自憶念  宿世，一日施人千命。度眾生故，雖諸功德、  六波羅蜜一切佛事具足，而不作佛，恒以方  便度脫眾生。」

[0130a18]  以是事故，是娑婆世界中菩  薩難近。

[0130a20]  【經】

[0130a20]  爾時，普明菩薩從寶積佛受千葉金色蓮  花，與無數出家、在家菩薩，及諸童男、童女，俱  共發引。

[0130a22]  【論】

[0130a22]  問曰：

[0130a22]  是普明菩薩大力神通故  應能來，是出家、在家菩薩及童男、童女，云  何自致？

[0130a24]  多寶世界最在東邊，道里悠遠，是  自用力行？

[0130a25]  為寶積佛力？

[0130a25]  是普明菩薩力耶？

[0130a26]  為釋迦牟尼佛力？

[0130a26]  答曰：

[0130a26]  盡是四種人力。

[0130a26]  是出  家、居家菩薩，或是不退五通成就菩薩，四如  意足好修，先世釋迦牟尼佛因緣，亦自用己
力，亦是普明菩薩力，何以故？是中力勢薄者，  是普明菩薩力故得來。如轉輪聖王飛上  天時，四種兵及諸宮觀、畜獸，一切皆飛；轉輪
聖王功德大故，能令一切隨而飛從。此亦如  是，力勢薄者，以普明菩薩力故皆亦得來。

[0130b05]  亦是寶積佛力，及釋迦牟尼光明照之。

[0130b05]  若自  無力，但釋迦牟尼佛光明照之，亦應能來，  何況有三！

[0130b07]  問曰：

[0130b07]  是普明菩薩何不獨來而  多將眾人？

[0130b08]  答曰：

[0130b08]  翼從所宜故。譬如國王出  時，必有營從。

[0130b09]  復次，是普明菩薩及釋迦牟  尼佛因緣人故。所以者何？

[0130b10]  彼大眾中二眾共  來，是故知有因緣者來，無因緣者住。

[0130b11]  問曰：

[0130b12]  是菩薩何以故與諸在家、出家，童男、童女  俱來？

[0130b13]  答曰：

[0130b13]  佛弟子七眾：比丘、比丘尼、學戒尼、  沙彌、沙彌尼、優婆塞、優婆夷。

[0130b14]  優婆塞、優婆夷  是居家，餘五眾是出家。

[0130b15]  出家、在家中更有二  種：若大、若小。小者，童男、童女；餘者為大。

[0130b16]  問  曰：

[0130b17]  大者應行，小者何以能來？

[0130b17]  答曰：

[0130b17]  在功德，  不在大小。若失功德利，行不善法，雖老而  小；若有功德利，行善法，雖小而大。

[0130b19]  復次，此  小者遠來，人見則歎：小而能爾，為法遠來！亦  顯佛法小大皆得奉行。外道法中，婆羅門得
行其法，非婆羅門不得行；佛法無大、無  小，無內、無外，一切皆得修行。

[0130b23]  譬如服藥，  以除病為主，不擇貴賤大小。

[0130b25]  【經】

[0130b25]  皆供養、恭敬、尊重、讚歎東方諸佛。

[0130b25]  【論】

[0130b25]  問  曰：

[0130b26]  若皆供養東方諸佛，諸佛甚多，何時當訖，  得來此間？

[0130b27]  答曰：

[0130b27]  是諸菩薩非作人、天法供  養，自行菩薩供養法。

[0130b28]  菩薩供養法，身入禪  定，其身直進，從其身邊出無量身，化作種  種供養之物，滿諸佛世界。譬如龍王行時，  從身出水，普雨天下。

[0130c02]  問曰：

[0130c02]  此諸菩薩欲詣  釋迦牟尼佛，何以中道供養諸佛？

[0130c03]  答曰：

[0130c03]  諸佛  第一福田，若供養者得大果報。譬如人廣修  田業，為多得穀故。

[0130c05]  諸菩薩見諸佛供養，得  佛果報，是故供養。

[0130c06]  復次，菩薩常敬重於佛，  如人敬重父母。諸菩薩蒙佛說法，得種種  三昧、種種陀羅尼、種種神力，知恩故廣供養。
如《法華經》中，藥王菩薩從佛得一切變現色  身三昧，作是思惟：「我當云何供養佛及法  華三昧？」即時飛到天上，以三昧力，雨七寶、
華、香、幡蓋，供養於佛。出三昧已，意猶不足。  於千二百歲，服食眾香，飲諸香油，然後以  天白疊纏身而燒，自作誓言：「使我身光
明，照八十恒河沙等佛世界！」是八十恒河沙  等世界中諸佛讚言：「善哉！善哉！善男子！以  身供養，是為第一！勝以國城妻子供養百
千萬倍，不可以譬喻為比。」於千二百歲，  身然不滅。

[0130c19]  復次，是供養佛，得無量名聞福  德利益，諸不善事皆悉滅除，諸善根得增長，  今世、後世常得供養報，久後得作佛。

[0130c21]  如是  供養佛，得種種無量利。以是故，諸菩薩供  養佛。

[0130c24]  【經】

[0130c24]  持諸華、香、瓔珞、末香、澤香、燒香、塗香、衣  服、幢蓋，向釋迦牟尼佛所。

[0130c25]  到已，頭面禮佛足，  一面立。

[0130c26]  【論】

[0130c26]  問曰：

[0130c26]  應言「禮」，何以名「頭面禮  足」？

[0130c27]  答曰：

[0130c27]  人身中第一貴者頭，五情所著而  最在上故；足第一賤，履不淨處，最在下故。

[0130c29]  是故以所貴禮所賤，貴重供養故。

[0130c29]  復次，有  下、中、上禮：下者揖，中者跪，上者稽首；頭面禮  足，是上供養。

[0131a02]  以是故佛毘尼中，下坐比丘兩  手捉上坐兩足，以頭面禮。

[0131a03]  問曰：

[0131a03]  四種身儀：  若坐、若立、若行、若臥，何以故一面立？

[0131a04]  答曰：

[0131a04]  為  來故不應行，為恭敬供養故不應臥，此  事易明，何足問耶？應問「或坐、或立」。坐者，於  供養不重；立者，恭敬供養法。

[0131a07]  復次，佛法中，  諸外道出家及一切白衣，來到佛所皆坐。外  道他法輕佛，故坐；白衣如客，是故坐；一切五
眾身、心屬佛，是故立。若得道諸阿羅漢，如  舍利弗、目連、須菩提等，所作已辦，是故聽  坐；餘雖得三道，亦不聽坐，大事未辦，結
賊未破故。譬如王臣，大有功勳故得坐。是  諸菩薩中，雖有白衣，以從遠來供養佛，故  立。

[0131a16]  【經】

[0131a16]  白佛言：「寶積如來致問世尊：少惱、少患、興  居輕利，氣力安樂不？」又以此千葉金色蓮華，  供養世尊。

[0131a18]  【論】

[0131a18]  問曰：

[0131a18]  寶積佛一切智，何以方  問訊釋迦牟尼佛少惱、少患，興居輕利，氣力  安樂不？

[0131a20]  答曰：

[0131a20]  諸佛法爾，知而故問。

[0131a20]  如毘尼  中，達貳迦比丘作赤色瓦窟，佛見已知而  問：「阿難！此作何物？」

[0131a22]  阿難白佛：「是陶家子出  家，字達貳迦，作小草舍，常為放牛人所壞，  三作三破，是故作此瓦舍。」

[0131a24]  佛語阿難：「破此  瓦窟！何以故？外道輩當言：佛大師在時，漏處  法出！」

[0131a26]  如是等，處處知而故問。

[0131a26]  復次，佛雖一切  智，隨世界法，世人問訊，佛亦問訊，佛人中生，  受人法，寒熱、生死與人等，問訊法亦應等。

[0131a29]  復次，世界中大貴、大賤不應相問訊；佛等  力故，應相問訊。

[0131b01]  復次，是多寶世界清淨莊  嚴，佛身色像光明亦大，若不問訊，人謂輕  慢。

[0131b03]  又復欲示佛世界身色光明，種種雖勝，  智慧、神力俱等無異，是故問訊。

[0131b04]  問曰：

[0131b04]  何以  問「少病、少惱不」？

[0131b05]  答曰：

[0131b05]  有二種病：一者外因  緣病，二者內因緣病。

[0131b06]  外者，寒熱、飢渴、兵刃、刀  杖，墜落、塠壓，如是等種種外患，名為惱。

[0131b07]  內  者，飲食不節，臥起無常，四百四病，如是等種  種，名為內病。

[0131b09]  如此二病，有身皆苦，是故問：  「少惱、少患不？」

[0131b10]  問曰：

[0131b10]  何以不問「無惱、無病」，而  問「少惱、少患」？

[0131b11]  答曰：

[0131b11]  聖人實知「身為苦本，無  不病時」。何以故？是四大合而為身，地、水、火、  風，性不相宜，各各相害。譬如疽瘡，無不痛
時，若以藥塗，可得少差而不可愈；人身  亦如是，常病常治，治故得活，不治則死。以  是故，不得問「無惱、無病」。

[0131b16]  外患，常有風、雨、寒、  熱為惱故。復有身四威儀：坐、臥、行、住，久  坐則極惱，久臥、久住、久行皆惱。以是故問「少  惱、少患」。

[0131b19]  問曰：

[0131b19]  問「少惱、少患」則足，何以復言  「興居輕利」？

[0131b20]  答曰：

[0131b20]  人雖病差，未得平復，以是  故問「興居輕利」。

[0131b21]  問曰：

[0131b21]  何以故言「氣力安樂  不」？

[0131b22]  答曰：

[0131b22]  有人病差，雖能行步坐起，氣力未  足，不能造事施為、携輕舉重，故問「氣力」。

[0131b24]  有人雖病得差，能舉重携輕，而未受安  樂，是故問：「安樂不？」

[0131b25]  問曰：

[0131b25]  若無病有力，何以  未受安樂？

[0131b26]  答曰：

[0131b26]  有人貧窮、恐怖、憂愁，不得  安樂，以是故問：「得安樂不？」

[0131b27]  復次，有二種問  訊法：問訊身，問訊心。若言「少惱、少病，興居  輕利，及氣力」，是問訊身。若言「安樂不」，是問  訊心。

[0131c01]  種種內、外諸病，名為身病；婬欲、瞋恚、  嫉妬、慳貪、憂愁、怖畏等種種煩惱，九十八結，  五百纏，種種欲願等，名為心病。是一一病
問訊故，言「少惱、少病，興居輕利，氣力安樂不」。

[0131c05]  問曰：

[0131c05]  人問訊則應爾，諸天尚不應如此問  訊，何況於佛？

[0131c06]  答曰：

[0131c06]  佛身二種：一、神通變化  身，二、父母生身。

[0131c07]  父母生身，受人法故，不如  天，是故應如人法問訊。

[0131c08]  問曰：

[0131c08]  一切賢聖，  心無所著，不貪身，不惜壽，不惡死，不悅  生，若如是者，何用問訊？

[0131c10]  答曰：

[0131c10]  隨世界法  故，受人法問訊。遣問訊，亦以人法。

[0131c11]  「千葉金  色蓮華」，如上說。

[0131c13]  【經】

[0131c13]  爾時，釋迦牟尼佛受是千葉金色蓮華已，  散東方恒河沙等世界中佛。

[0131c14]  【論】

[0131c14]  問曰：

[0131c14]  佛  無勝如，今何以故向東方諸佛散華供養？

[0131c16]  如佛初得道時，自念：「人無所尊，則事業不  成，今十方天地誰可尊事者？我欲師而事  之！」

[0131c18]  是時，梵天王等諸天白佛：「佛為無上，無  過佛者。」

[0131c19]  佛亦自以天眼觀三世十方天地  中無勝佛者，心自念言：「我行摩訶般若波  羅蜜，今自致作佛，是我所尊，即是我師，我
當恭敬供養尊事是法。」

[0131c22]  譬如有樹名為好  堅，是樹在地中百歲，枝葉具足，一日出生高  百丈，是樹出已，欲求大樹以蔭其身。是時
林中有神，語好堅樹言：「世中無大汝者，諸  樹皆當在汝蔭中。」

[0131c26]  佛亦如是，無量阿僧祇  劫，在菩薩地中生，一日於菩提樹下金剛座  處坐，實知一切諸法相，得成佛道。是時自
念：「誰可尊事以為師者，我當承事恭敬供  養。」

[0132a01]  時，梵天王等諸天白佛言：「佛為無上，無  過佛者。」

[0132a02]  今何以故復供養東方諸佛？

[0132a02]  答曰：

[0132a03]  佛雖無上，三世十方天地中無過佛者，而  行供養。供養有上、中、下：

[0132a04]  下於己者而供養  之，是下供養；供養勝己，是上供養；供養與  己等者，是中供養。

[0132a06]  諸佛供養，是中供養。

[0132a06]  如  大愛道比丘尼，與五百阿羅漢比丘尼等，  一日中一時入涅槃。

[0132a08]  是時，諸得三道優婆塞，  舉五百床；四天王舉佛乳母大愛道床；佛自  在前擎香爐燒香供養。

[0132a10]  佛語比丘：「汝等助  我供養乳母身。」

[0132a11]  爾時，諸阿羅漢比丘，各各  以神足力，到摩梨山上，取牛頭栴檀香薪，  助佛作  [卄/積]  ，是為下供養。

[0132a13]  以是故，雖不求  果而行等供養。

[0132a14]  復次，唯佛應供養佛，餘人  不知佛德。如偈說：

「智人能敬智，　　智論則智喜；  
智人能知智，　　如蛇知蛇足！」

[0132a18]  以是故，諸佛一切智，能供養一切智。

[0132a18]  復次，是  十方佛世世勸助釋迦牟尼佛。如七住菩薩，  觀諸法空無所有，不生不滅。

[0132a20]  如是觀已，於  一切世界中心不著，欲放捨六波羅蜜入  涅槃。譬如人夢中作筏，渡大河水，手足疲
勞，生患厭想。在中流中夢覺已，自念言：「何  許有河而可渡者？」是時，勤心都放。

[0132a24]  菩薩亦如  是，立七住中，得無生法忍，心行皆止，欲入  涅槃。

[0132a26]  爾時，十方諸佛皆放光明，照菩薩身，  以右手摩其頭，語言：「善男子！勿生此心！汝  當念汝本願，欲度眾生。汝雖知空，眾生不
解，汝當集諸功德，教化眾生，共入涅槃！  汝未得金色身、三十二相、八十種隨形好、無  量光明、三十二業。汝今始得一無生法門，莫  便大喜！」

[0132b03]  是時，菩薩聞諸佛教誨，還生本心  行六波羅蜜以度眾生。

[0132b04]  如是等初得佛道  時，得是佐助。

[0132b05]  又佛初得道時，心自思惟：「是法  甚深，眾生愚蒙薄福，我亦五惡世生，今當  云何？」念已，我當於一法中作三分，分為三
乘以度眾生。作是思惟時，十方諸佛皆現  光明，讚言：「善哉！善哉！我等亦在五惡世中，  分一法作三分以度眾生。」是時，佛聞十方
諸佛語聲，即大歡喜，稱言：「南無佛！」

[0132b11]  如是十  方佛處處勸助為作大利，知恩重故，以華  供養十方佛。

[0132b13]  最上福德，無過此德。何以故？是  華寶積佛功德力所生，非是水生華。普明是  十住法身菩薩，送此華來，上釋迦牟尼佛。
釋迦牟尼佛知十方佛是第一福田，故以供  養，是福倍多。何以故？佛自供養佛故。

[0132b17]  佛法  中有四種布施：一、施者清淨，受者不淨；二、施  者不淨，受者清淨；三、施者清淨，受者亦淨；  四、施者不淨，受者不淨。

[0132b20]  今施東方諸佛，是  為二俱清淨，是福最大。

[0132b21]  以是故，佛自供  養十方佛。

[0132b22]  問曰：

[0132b22]  一切聖人不受報果，後更  不生，云何言是施福最大？

[0132b23]  答曰：

[0132b23]  是福雖  無人受，其相自大；若有人受者，其報無  量。諸聖人知有為法皆無常、空故，捨入涅  槃，是福亦捨；譬如燒金丸，雖眼見其好，不
可以手觸，燒人手故。

[0132b27]  復次，如人有瘡，則  須藥塗；若無瘡者，藥無所施。人有身亦如  是，常為飢、渴、寒、熱所逼，亦如瘡發；以衣被、
飲食，溫煖將適，如藥塗瘡。如愚癡人，為  貪藥故，不用除瘡；若其無瘡，藥亦無用。  諸佛以身為瘡，捨放身瘡故，亦不受報藥。

[0132c04]  以是故，雖有大福，亦不受報。

[0132c05]  【經】

[0132c05]  所散蓮華，滿東方如恒河沙等諸佛世界。

[0132c06]  【論】

[0132c06]  問曰：

[0132c06]  華少而世界多，云何滿？

[0132c06]  答曰：

[0132c06]  佛神  通力故，如上八種自恣變化法：大能令小，小  能令大，輕能令重，重能令輕，自在無礙，  隨意所到，能動大地，所願能辦。諸大聖人
皆得是八種自在，是故佛能以小華滿東  方如恒河沙等世界。

[0132c11]  又復以示眾生未來  福報，如此少華，滿東方世界。

[0132c12]  又勸東方菩  薩，言殖福於佛田中，所得果報，亦如此華  彌滿無量土；汝雖遠來，應當歡喜，遇此  大福田，果報無量！

[0132c16]  【經】

[0132c16]  一一華上皆有菩薩，結加趺坐，說六波  羅蜜；聞此法者，畢至阿耨多羅三藐三菩提。

[0132c18]  【論】

[0132c18]  問曰：

[0132c18]  上佛以舌相光明化作千葉寶華，  一一華上皆有坐佛；今何以故一一華上皆  有坐菩薩？

[0132c20]  答曰：

[0132c20]  上是佛所化華，故有坐佛；此  是普明菩薩所供養華，是故有坐菩薩。

[0132c21]  復  次，上諸眾生應見坐佛得度，今此眾生應  見坐菩薩得度。

[0132c23]  結加趺坐，說六波羅蜜；聞  此法者，畢至阿耨多羅三藐三菩提，如先  說。

[0132c26]  【經】

[0132c26]  諸出家、在家菩薩，及諸童男、童女，頭面禮  釋迦牟尼佛足，各以供養具，供養恭敬，尊重  讚歎釋迦牟尼佛。

[0132c28]  是諸出家、在家菩薩，及諸  童男、童女，各各以善根福德力故，得供養  釋迦牟尼佛多陀阿伽度、阿羅呵、三藐三佛  陀。

[0133a03]  【論】

[0133a03]  如說偈：

「諸聖所來道，　　佛亦如是來；  
實相及所去，　　佛亦爾無異；  
諸聖如實語，　　佛亦如實說：  
以是故名佛，　　多陀阿伽度。  
忍鎧心堅固，　　精進弓力強，  
智慧利勁箭，　　破憍慢諸賊。  
應受天世人，　　一切諸供養，  
以是故名佛，　　以為阿羅訶。  
正知苦實相，　　亦實知苦集，  
知苦滅實相，　　亦知苦滅道。  
真正解四諦，　　定實不可變，  
是故十方中，　　號三藐三佛。  
得微妙三明，　　清淨行亦具，  
是故號世尊，　　鞞闍遮羅那。  
解知一切法，　　自得妙道去，  
或時方便說，　　愍念一切故。  
滅除老病死，　　令到安隱處，  
以是故名佛，　　以為修伽陀。  
知世所從來，　　亦知世滅道，  
以是故名佛，　　為路迦鞞陀。  
禪戒智等眼，　　無及況出上，  
以是故名佛，　　為阿耨多羅。  
大悲度眾生，　　軟善教調御，  
以是故名佛，　　富樓沙曇藐。  
智慧無煩惱，　　說最上解脫，  
以是故名佛，　　提婆摩  㝹  舍。  
三世動不動，　　盡及不盡法，  
道樹下悉知，　　是故名為佛。」

[0133b03]  【經】

[0133b03]  南方度如恒河沙等諸佛世界，其土最  在邊，世界名離一切憂，佛號無憂德，菩薩  名離憂。

[0133b05]  西方度如恒河沙等諸佛世界，其世  界最在邊，世界名滅惡，佛號寶山，菩薩名  儀意。

[0133b07]  北方度如恒河沙等諸佛世界，其  世界最在邊，世界名勝，佛號勝王，菩薩  名得勝。

[0133b09]  下方度如恒河沙等諸佛世界，其  世界最在邊，世界名善，佛號善德，菩薩名  華上。

[0133b11]  上方度如恒河沙等諸佛世界，其世  界最在邊，世界名喜，佛號喜德，菩薩名得  喜。

[0133b13]  如是一切，皆如東方。

[0133b13]  【論】

[0133b13]  問曰：

[0133b13]  如佛法中，  實無諸方名，何以故？諸五眾、十二入、十八  界中所不攝，四法藏中亦無。

[0133b15]  說方是實法，  因緣求亦不可得，今何以故此中說十方諸  佛、十方菩薩來？

[0133b17]  答曰：

[0133b17]  隨世俗法所傳故說  「方」，求「方」實不可得。

[0133b18]  問曰：

[0133b18]  何以言無方？汝四  法藏中不說，我六法藏中說。

[0133b19]  汝眾、入、界中  不攝，我陀羅驃中攝。

[0133b20]  是「方」法，常相故，有相故，  亦有亦常。如經中說：「日出處是東方，日沒處  是西方，日行處是南方，日不行處是北方。」

[0133b22]  日  有三分合：若前合，若今合，若後合。隨方日  分，初合是東方，南方、西方亦如是。日不行  處是無分。

[0133b25]  彼間、此間，彼此是「方相」；若無  「方」，無彼、此，彼、此是「方相」而非「方」。

[0133b26]  答曰：

[0133b26]  不  然！須彌山在四域之中，日繞須彌，照四天  下：

[0133b28]  欝怛羅越日中，是弗婆提日出，於弗婆  提人是東方；弗婆提日中，是閻浮提日出，  於閻浮提人是東方。

[0133c01]  是實無初，何以故？一  切方皆東方，皆南方，皆西方，皆北方。

[0133c02]  汝言  「日出處是東方，日行處是南方，日沒處是西  方，日不行處是北方」，是事不然！

[0133c04]  復次，有處  日不合，是為非「方」，無「方相」故。

[0133c05]  問曰：

[0133c05]  我說  一國中「方相」，汝以四國為難，以是故，東方  非無初。

[0133c07]  答曰：

[0133c07]  若一國中，日與東方合是為  有邊，有邊故無常，無常故是不遍。

[0133c08]  以是故，  「方」但有名而無實。

[0133c10]  【經】

[0133c10]  爾時，是三千大千世界，變成為寶，華  遍覆地，懸繒幡蓋，香樹、華樹，皆悉莊嚴。

[0133c12]  【論】

[0133c12]  問曰：

[0133c12]  此誰神力令地為寶？

[0133c12]  答曰：

[0133c12]  是佛無  量神力變化所為。

[0133c13]  有人呪術、幻法，及諸鬼神、  龍王、諸天等能變化少物；令三千大千世  界皆為珍寶，餘人及梵天王皆所不能。

[0133c15]  佛  入四禪中十四變化心，能令三千大千世  界華香樹木，一切土地皆悉莊嚴；一切眾生  皆悉和同，心轉為善。何以故？

[0133c18]  莊嚴此世界，  為說般若波羅蜜故。

[0133c19]  亦為十方諸菩薩客  來，及諸天世人故莊嚴。

[0133c20]  如人請貴客，若一家  請則莊嚴一家，一國主則莊嚴一國，轉輪聖  王則莊嚴四天下，梵天王則莊嚴三千大千
世界。佛為十方無量恒河沙等諸世界中主，  是諸他方菩薩及諸天世人客來故。

[0133c24]  亦為此  彼眾人見此變化莊嚴，則生大心，生清淨  歡喜心，從大心發大業，從大業得大報，  受大報時更生大心，如是展轉增長，得
成阿耨多羅三藐三菩提。

[0133c28]  以是故，變此世  界皆悉為寶。

[0133c29]  云何名寶？

[0133c29]  寶有四種：金、銀、  毘琉璃、頗梨。

[0134a01]  更有七種寶：金、銀、毘琉璃、頗梨、  車  璩  、馬瑙、赤真珠  (此珠極貴，非是珊瑚)  。

[0134a02]  更復有寶：摩  羅伽陀  (此珠金翅鳥口邊出，綠色，能辟一切毒)  ，因陀尼羅  (天青珠)  、摩  訶尼囉  (大青珠)
、鉢摩羅伽  (赤光珠)  、越闍  (金剛)  、龍珠、如  意珠、玉貝、珊瑚、琥珀等種種名為寶。

[0134a05]  是寶  有三種：有人寶、天寶、菩薩寶。

[0134a06]  人寶力少，唯  有清淨光色，除毒、除鬼、除闇，亦除飢、渴、寒、  熱種種苦事。

[0134a08]  天寶亦大、亦勝，常隨逐天身，可  使令，可共語，輕而不重。

[0134a09]  菩薩寶勝於天寶，  能兼有人寶、天寶事；又能令一切眾生知死  此生彼因緣本末，譬如明鏡見其面像。

[0134a11]  復  次，菩薩寶勝，能出種種法音；若為首飾寶  冠，則雨十方無量世界諸佛上，幢幡、華蓋種  種供養之具以供養佛。

[0134a14]  又雨衣被、臥具、生活  之物，種種眾事，隨眾生所須皆悉雨之給  施眾生；如是等種種眾寶，以除眾生貧窮苦  厄。

[0134a17]  問曰：

[0134a17]  是諸珍寶從何處出？

[0134a17]  答曰：

[0134a17]  金出山  石沙赤銅中，真珠出魚腹中、竹中、蛇腦中，  龍珠出龍腦中，珊瑚出海中石樹，生貝出  虫甲中，銀出燒石，餘琉璃、頗梨等皆出山
窟中。

[0134a21]  如意珠出自佛舍利；若法沒盡時，諸  舍利皆變為如意珠；譬如過千歲氷，化為  頗梨珠。

[0134a23]  如是等諸寶，是人中常寶。

[0134a23]  佛所莊嚴  一切世界，是最殊勝，諸天所不能得，何以  故？是從大功德所生。

[0134a25]  種種華、幡，如先說。香  樹者，名阿伽樓  (蜜香樹)  、多伽樓  (木香樹)  、栴檀，如是  等種種香樹。華樹名占匍
(黃華樹)  、阿輸迦  (無憂花樹)  、  婆呵迦羅  (赤華樹)  ，如是等種種華樹。

[0134a29]  【經】

[0134a29]  譬如華積世界、普華世界，妙德菩薩、善  住意菩薩，及餘大威神諸菩薩，皆在彼住。

[0134b02]  【論】

[0134b02]  問曰：

[0134b02]  何以言「譬如華積世界」？

[0134b02]  答曰：

[0134b02]  彼世  界常有淨華，此世界變化一時，故以喻也。

[0134b04]  譬喻法，以小喻大。如人面好，譬如滿月。

[0134b04]  問  曰：

[0134b05]  更有十方諸清淨世界，如阿彌陀佛安  樂世界等，何以故但以普華世界為喻？

[0134b07]  答曰：

[0134b07]  阿彌陀佛世界，不如華積世界。何以  故？法積比丘，佛雖將至十方觀清淨世界，  功德力薄，不能得見上妙清淨世界，以是  故，世界不如。

[0134b10]  復次，當佛變化此世界時，  正與華積世界相似。以是故言「譬如華積  世界」。

[0134b12]  問曰：

[0134b12]  更有餘大菩薩，如毘摩羅詰、  觀世音、遍吉菩薩等，何以不言此諸菩薩  在彼住，而但言文殊尸利、善住意菩薩？

[0134b14]  答  曰：

[0134b15]  是遍吉菩薩，一一毛孔常出諸佛世界及  諸佛菩薩，遍滿十方以化眾生，無適住處。  文殊尸利分身變化入五道中，或作聲聞，或
作緣覺，或作佛身，如《首楞嚴三昧經》中說  「文殊師利菩薩，過去世作龍種尊佛」，「七十  二億世作辟支迦佛」，是可言可說。遍吉菩
薩不可量、不可說，住處不可知；若住，應  在一切世界中住，是故不說。

[0134b22]  復次，「及諸大  威神菩薩」者，亦應總說遍吉等諸大菩薩。

[0134b24]  【經】

[0134b24]  爾時，佛知一切世界，若天世界，若魔世  界，若梵世界；若沙門、若婆羅門及天，若揵  闥婆、人、阿修羅等，及諸菩薩摩訶薩紹尊位
者一切皆集。

[0134b27]  【論】

[0134b27]  問曰：

[0134b27]  佛神力無量，一切  十方眾生，若盡來在會者，一切世界應空；  若不來者，佛無量神力有所不能！

[0134b29]  答曰：

[0134b29]  不  應盡來，何以故？諸佛世界無邊無量，若盡  來者，便為有邊。

[0134c02]  又復十方各各有佛，亦說  般若波羅蜜，如彼《般若波羅蜜》四十三品中，  「十方面各千佛現，皆說般若波羅蜜」。以是故  不應盡來。

[0134c05]  問曰：

[0134c05]  若有十方諸佛，皆說般若  波羅蜜，十方諸菩薩何以故來？

[0134c06]  答曰：

[0134c06]  如「普明  菩薩來章」中已說，與釋迦牟尼佛因緣故來。

[0134c08]  復次，是諸菩薩本願故，若有說般若波羅蜜  處，我當聽受、供養，是以遠來。欲以身力積  功德故，亦以示諸眾生：「我從遠來供養法
故，云何汝在此世界而不供養？」

[0134c11]  問曰：

[0134c11]  佛於  法不著，何以故七現神力而令眾生大  集？

[0134c13]  答曰：

[0134c13]  是般若波羅蜜甚深，難知難解，不  可思議，是故廣集諸大菩薩，令新發意者  心得信樂。譬如小人所語不為人信，貴重  大人人必信受。

[0134c16]  問曰：

[0134c16]  何以故言「若天世界，若  魔世界，若梵世界」？但應言「天世界、人世界」則  足，何以故？十號中言「天、人師」，以是故應言
「天、人」而已。

[0134c19]  答曰：

[0134c19]  諸天有天眼、天耳，利根智  慧多，自知來，以是故言「天世界」。

[0134c20]  問曰：

[0134c20]  若天  世界已攝魔、梵，何以故別說「若魔、若梵」？

[0134c21]  答  曰：

[0134c22]  天中有三大主：釋提婆那民，二處天主；  魔王，六欲天主；梵世界中，大梵天王為主。

[0134c24]  問曰：

[0134c24]  如夜魔天、兜率陀天、化樂天皆有主，  何以但有三主？

[0134c25]  答曰：

[0134c25]  釋提婆那民依地住，  佛亦在地住，常來佛所，大有名稱，人多  識故。魔王常來嬈佛，又是一切欲界中主；
夜摩天、兜率陀天、化樂天，皆屬魔王。

[0134c28]  復次，天  世界，則三界天皆攝是天中；一切欲界，魔為  主，是故別說。

[0135a01]  復次，魔常嬈佛，今來聽般若  波羅蜜，餘人增益信故。

[0135a02]  問曰：

[0135a02]  色界中大有  天，何以但言「梵世界集」？

[0135a03]  答曰：

[0135a03]  上諸天無覺  觀，不喜散心，又難聞故。

[0135a04]  梵世界有四識，易  聞故。又梵世界近故。

[0135a05]  復次，梵名離欲清淨，  今言梵世界，已總說色界諸天。

[0135a06]  復次，餘天未  有人民，劫初生時，梵天王獨在梵宮寂漠  無人，其心不悅而自生念：「此間何以不生  人民？」是時光音天命盡者，應念來生。

[0135a09]  梵王便  自生念：「此諸天先無，隨我念故生，我能生  此諸天。」

[0135a11]  諸天是時亦各自念：「我從梵王生，  梵王是我父也。」

[0135a12]  以是故，但說「梵世界」。

[0135a12]  復次，二  禪、三禪、四禪天，於欲界見佛聽法，若勸  助菩薩，眼識、耳識、身識皆在梵世界中取。以  是故，別說「梵世界」。

[0135a15]  問曰：

[0135a15]  何以故獨說「諸沙  門、婆羅門」，不說國王及長者諸餘人眾？

[0135a16]  答曰：

[0135a17]  智慧人有二分：沙門、婆羅門。

[0135a17]  出家名沙門，  在家名婆羅門。餘人心存世樂，是故不說。

[0135a19]  婆羅門多學智慧求福，出家人一切求道，是  故但說沙門、婆羅門。

[0135a20]  在家中七世清淨，生滿  六歲皆受戒，名婆羅門。

[0135a21]  是沙門、婆羅門中，  有道德智慧，以是故說。

[0135a22]  問曰：

[0135a22]  先已說天世  界，今何以復說「天」？

[0135a23]  答曰：

[0135a23]  天世界是四天王、忉  利天，魔是他化自在天，梵是色界。

[0135a24]  今說「天」，是  欲界中夜摩、兜率陀、化樂、愛身天等；愛身在六  天上，形色絕妙，故言愛身。

[0135a26]  問曰：

[0135a26]  何以但說  「揵闥婆」，不說諸餘鬼神及龍王？

[0135a27]  答曰：

[0135a27]  是揵  闥婆是諸天伎人，隨逐諸天，其心柔軟，福德  力小減諸天。

[0135a29]  諸鬼神，鬼神道中攝；龍王，畜生  道中攝。

[0135b01]  甄陀羅亦是天伎，皆屬天，與天同住  共坐，飲食伎樂皆與天同。

[0135b02]  是揵闥婆王名童  籠磨  (秦言樹)  。

[0135b03]  是揵闥婆、甄陀羅，恒在二處住，  常所居止在十寶山間；有時天上為諸天  作樂，此二種常番休上下。

[0135b05]  人在四天下生，  生有四種，極長壽乃至無量歲，極短壽乃  至十歲。

[0135b07]  阿修羅惡心鬪諍而不破戒，大修  施福，生在大海邊住，亦有城郭宮殿。

[0135b08]  是阿  修羅王名毘摩質多、婆梨、羅睺羅，如是等  名阿修羅王。

[0135b10]  如說：

[0135b10]  一時，羅睺羅阿修羅王欲  噉月，月天子怖疾到佛所，說偈言：

「大智成就佛世尊，　　我今歸命稽首禮；  
是羅睺羅惱亂我，　　願佛憐愍見救護！」

[0135b14]  佛與羅睺羅而說偈言：

「月能照闇而清涼，　　是虛空中大燈明，  
其色白淨有千光，　　汝莫吞月疾放去！」

[0135b17]  是時，羅睺羅怖懅流汗，即疾放月。

[0135b17]  婆梨阿  修羅王見羅睺羅惶怖放月，說偈問曰：

「汝羅睺羅何以故，　　惶怖戰慄疾放月？  
汝身流汗如病人，　　心怖不安乃如是！」

[0135b21]  羅睺羅爾時說偈答曰：

「世尊以偈而勅我，　　我不放月頭七分；  
設得生活不安隱，　　以故我今放此月！」

[0135b24]  婆梨阿修羅王說偈：

「諸佛甚難值，　　久遠乃出世；  
說此清淨偈，　　羅睺即放月。」

[0135b27]  問曰：

[0135b27]  何以不說地獄、畜生、餓鬼？

[0135b27]  答曰：

[0135b27]  地獄  大苦心亂，不能受法；畜生愚癡覆心，不能  受化；餓鬼為飢渴火燒身故，不得受法。

[0135c01]  復次，畜生、餓鬼中，少多有來聽法者，生福  德心而已，不堪受道，是故不說。

[0135c02]  問曰：

[0135c02]  若爾  者，揵闥婆、阿修羅亦不應說，何以故？鬼神道  中已攝故。

[0135c04]  答曰：

[0135c04]  佛不說攝，今何以言攝？此  是迦旃延子等說。

[0135c05]  如阿修羅力與天等，或  時戰鬪勝天。

[0135c06]  揵闥婆是諸天伎，與天同  受福樂，有智慧能別好醜，何以不得受  道法？如《雜阿含．天品》中說：「富那婆藪鬼神母，
佛遊行宿其處。爾時，世尊說上妙法甘露，女  男二人啼泣，母為說偈止之：

「『汝欝怛羅勿作聲，　　富那婆藪亦莫啼！  
我今聞法得道證，　　汝亦當得必如我。』」

[0135c13]  以是事故，知鬼神中有得道者。

[0135c13]  復次，摩訶  衍中密迹金剛力士，於諸菩薩中勝，何況餘  人！如屯崙摩甄陀羅王、揵闥婆王，至佛所，
彈琴讚佛，三千世界皆為震動，乃至摩訶  迦葉不安其坐。如此人等，云何不能得道？  如諸阿修羅王、龍王，皆到佛所，問佛深法，
佛隨其問而答深義，何以言不能得道？

[0135c20]  問曰：

[0135c20]  於五道眾生中，佛是天人師，不說三  惡道，以其無福、無受道分故。是諸龍、鬼，皆  墮惡道中。

[0135c22]  答曰：

[0135c22]  佛亦不分明說五道，說五  道者，是一切有部僧所說；婆蹉弗妬路部僧  說有六道。

[0135c24]  復次，應有六道。何以故？三惡道  一向是罪處；若福多罪少，是名阿修羅、揵  闥婆等，生處應別。以是故，應言六道。

[0135c26]  復  次，三惡道亦有受道福，少故言無。及諸菩  薩紹尊位者，如先說。

大智度論卷第十

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
