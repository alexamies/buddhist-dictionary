佛祖統紀卷第五十四
宋咸淳四明福泉沙門志磐撰

歷代會要志第十九之四

[0469c15]  三教出興　　三教厄運　　三教訞偽

[0469c16]  三教談論　　僧道角法　　僧先道後

[0469c17]  內律分財　　僧制治罰　　僧籍免丁

[0469c18]  賜  諡  封塔　　褒恤終亡　　臨終瑞相

[0469c19]  君臣慢法　　韓歐排佛　　化胡偽經

[0469c20]  事魔邪黨　　毀法惡報

三教出興　釋　道　儒

[0469c22]  周昭王二十六年  (甲寅)  四月八日。佛從母夫人  右脇而出。自行七步。舉右手而言曰。天上  天下唯我獨尊○四月八日。五色光氣入貫
紫微。太史蘇由曰。有大聖人生於西方  (佛生在老子前三百四十五年)  ○穆王五十三年  (壬申)  二月十五日。  佛在俱尸那城娑羅雙樹間入般涅槃○二
月十五日。西方白虹十二道。南北通貫。山川  震動。太史扈多曰。西方聖人終亡之相○穆  王時。文殊目連西來化王。於終南山造三
會道場。王子造迦葉佛像○襄王三年。秦繆  公獲石像。由余曰。佛神也。

[0470a04]  秦始皇四年。西域沙門室利房等十八人持  經至。帝囚之。有丈六金神。破戶出之。

[0470a06]  漢武帝元狩四年。霍去病討匈奴。得祭天金  人長丈餘。帝列於甘泉宮。焚香禮敬○成帝  鴻嘉二年。劉向校書天祿閣。往往見有佛
經○哀帝元壽元年。景憲使月氏。得浮圖  經還○漢明帝永平七年。帝夢金人丈六飛  行殿庭。傅毅曰。西方聖人。其名曰佛。帝乃
遣蔡愔等使西域。於月氏遇摩騰竺法蘭。  得佛像梵經。載以白馬。達于洛陽  (此時三寶具足)  。

[0470a14]  列子著書稱。孔子答商太宰曰。西方之  人有聖者焉。不治而不亂。不言而自信。  不化而自行。

[0470a17]  文中子。或問佛。曰聖人也。其教如何。曰  西方之教也  (已上釋教出興)  。

[0470a19]  周定王三年九月十四日。老子生於楚陳郡  (在孔子前五十四年)  ○簡王四年。老子為周守藏吏。十  三年為柱下史○敬王元年。入凾谷關。為
尹令著道德經。西之流沙。漢靈帝光和二  年。老君降天台山。以大洞靈寶經并三籙感  應篇。授仙人葛玄。北魏太武延和二年。嵩
山道士寇謙之遇太上老君。命為天師。又  遇老子玄孫李普文。授圖籙真經。

[0470a27]  唐高宗乾封元年。幸毫謁老君。上尊號曰  玄元皇帝。聖母曰先天太后○玄宗開元二  十九年。上夢玄元皇帝遣使得其像置興
慶宮。命畫真容置諸郡開元觀。詔諸郡立  玄元皇帝廟○天寶元年。老君降丹鳳門。令  田同秀奏。往尹令舊宅掘取金匱靈符以  鎮國。改元天寶○二年。上老君號曰大聖
祖玄元皇帝○七載。上老君號曰聖祖大道  玄元皇帝○十三載。上老君號曰大聖祖高  上大道金闕玄元天皇大帝○僖宗。詔成都  老君玄中觀。改名青羊宮。近宮田地多植
葱蒜。臭穢熏蒸。賜錢買歸靖廬  (已上道教出興)  。

[0470b10]  周靈王二十一年十一月庚子。孔子生魯陬  邑○景王十年。孔子朝周。問禮於老子○  敬王十九年。為魯中都宰。二十一年為司
空。二十二年為大司寇。誅少正卯墮三都。  魯定公受齊女樂。三日不聽政。孔子遂適  衛。三十六年自衛反魯。刪詩定書繫周
易作春秋。以曾參孝為作孝經。三十九年。  哀公西狩獲麟。孔子傷麟出非時。遂絕筆  於春秋。四十一年四月乙丑孔子卒。葬泗水
上。弟子三千人。身通六藝者七十二人。漢  平帝元始元年追  諡  孔子褒成宣尼公。

[0470b21]  宋孝武孝建元年。詔建孔子廟。

[0470b22]  梁武帝天監四年。詔天下立孔子廟。

[0470b23]  北魏孝文太和三年。  諡  孔子為文宣公。

[0470b24]  唐太宗正觀十一年。舊制釋奠。以周公為  先聖。孔子為先師。至是房玄齡建議。請以  孔子為先聖。顏子為先師陪饗。詔可○高
宗幸魯。祠孔子追封太師○武后。追諡孔  子隆道公○玄宗開元二十七年。追諡孔子  為文宣王。南嚮坐。弟子封公侯伯。

[0470c01]  宋真宗祥符元年。幸曲阜謁孔子廟。特拜  加  諡  玄聖文宣王。五年避聖祖諱。改至聖  文宣王○仁宗勅賜兗州先聖廟飛帛御書
殿額祭文○神宗封孟子鄒國公。陪饗文宣  王廟○哲宗賜先聖廟田百頃。幸國子監。  詣文宣王殿行釋奠禮。一獻再拜○徽宗崇  寧三年。以王安石陪饗文宣王廟。五年詔
文宣王冕十二旒。服九章。政和元年。勅先聖  廟用二十四戟。賜禮器大成新樂○欽宗勅  毀王安石陪饗  (已上儒教出興)  。

[0470c11]  唐玄宗開元十八年。勅兩京諸郡立齊太公  廟○肅宗上元元年。追封太公為武成王。  祭典同文宣王。

[0470c14]  宋真宗祥符元年。封太公昭烈武成王○哲  宗幸武成王廟肅揖  (附於儒教)  。

三教厄運　儒　道　釋

[0470c17]  秦始皇三十四年。丞相李斯請以詩書百家  語雜燒之有偶語詩書者棄市。三十五年  以諸生誹謗。自除犯禁者四百六十人。阬之  咸陽。

[0470c21]  漢桓帝延熹八年。宦官告司隷校尉李膺交  結生徒。詔捕黨人。辭及二百餘人。皆天下  名賢。久之赦黨人禁錮終身。

[0470c24]  靈帝建寧元年。宦官殺太傅陳蕃大將軍竇  武。捕宗親賓客悉誅之。李膺詣獄。考死黨  人。死者百餘人。天下儒學有行死徙廢禁。  六七百人。

[0470c28]  唐景宗天祐二年。朱全忠入長安。聚宰相裴  樞朝士三十餘人殺之。投屍于河。

[0471a01]  宋哲宗紹聖三年。詔文彥博三十七人。為元  祐黨人。徽宗崇寧三年。置元祐黨籍。司馬光  三百九人。刻石文德殿門。五年彗出西方。
詔毀文德殿黨籍  (已上儒教)  。

[0471a05]  漢明帝永平十四年。道士褚善信等。請與西  竺摩騰角法不勝。費叔才自感而死。呂惠通  等六百二十人。並令出家。

[0471a08]  梁武帝天監二年。率群臣士庶發菩提心。  永棄道教。十六年。勅廢天下道觀。道士皆  反俗。北齊文宣天保六年。道士請與釋角法
不勝。詔道士並從剃度。自是齊境並無道  士。

[0471a13]  北周武帝建德三年。并罷釋道二教  (已上道教)  。

[0471a14]  晉安帝隆安二年。桓玄輔政。詔沙汰僧尼。廬  山遠法師上書力辨遂寢。

[0471a16]  陳後主至德三年。朝議令僧尼無業者皆休  道。智禪師即停搜簡。

[0471a18]  北魏太武太平真君七年。帝信司徒崔浩說。  案誅天下沙門。焚毀經像。後崔浩以罪腰  斬族誅。帝為常侍宗愛所弑。文成即位。大  復佛法。

[0471a22]  北周武帝建德三年。帝信衛元嵩說。并罷釋  道二教。並令還俗。宣帝即位。詔復佛法○  靜帝大定元年。詔復釋道二教。杜祈入冥。
見周武在鐵獄受苦。

[0471a26]  隋文帝。詔周朝廢寺咸與修營。戶口出錢建  立經像○煬帝大業五年。詔僧徒無德業者  並令罷道。智者弟子大志上表。然臂乞興
三寶。詔竟不行。

[0471b01]  唐高祖武德九年。太史令傅奕乞廢佛法。凡  七上疏。詔僧道戒行虧闕者悉令罷道。月餘  停前沙汰。奕惡病死。有人入冥。聞已付越
州泥黎○玄宗開元二年。宰相姚崇奏。沙汰  僧尼偽濫者萬二千人。並令還俗。禁度僧  建寺鑄佛寫經○開元十五年。勅天下村坊
佛堂小者。並拆除之。功德移入近寺。公私  望風。凡大屋大像亦被殘毀○文宗太和九  年。翰林李訓請。沙汰僧尼毀大內靈像。夜
大風壞殿屋城門。帝懼勅停沙汰○武宗會  昌五年。用道士趙歸真宰相李德裕謀。毀拆  天下寺院。僧尼歸俗者二十六萬人。長安人
夜見穆王冡吏云。李炎奪壽去位。宣宗即  位。捕趙歸真等十三人誅之。李德裕貶死  崖州。

[0471b16]  周世宗顯德七年。勅民間銅像輸官鑄錢。  廢寺院三千三百所。不許私度僧尼。有武  將周百勝。入冥見世宗臥鐵床受罪。本朝
太祖。大復佛法。

[0471b20]  宋徽宗。詔釋氏水陸道場。不當設三清等  位。天帝不應與鬼神同列。道法師曰。毀佛  之禍兆於此矣○宣和元年。用道士林靈素
言。詔改佛服天尊服。僧尼巾冠執簡稱德  士。高僧日華嚴等不奉詔。開封尹盛章捕  七人杖殺之。左街永道法師上書諫。上怒
流道州。臺臣言。靈素妄議遷都改除釋教。  上寤放死溫州。二年詔大復僧尼○高宗紹  興十二年。詹叔義上表。乞住賣度牒。十五
年。勅僧道納免丁錢侍郎吳秉信請賣度  牒被論而出。靈隱道昌禪師乞行度牒不  報。侍郎吳子才乞行度牒。罷歸田里。二十  年。大斂民間銅器寺觀佛像鍾磬。並令置
籍。每斤收算二十。

[0471c05]  ○文中子曰。詩書盛而秦世滅非仲尼之罪  也。虛玄長而晉室亂非老莊之罪也。齋戒修  而梁國亡非釋迦之罪也  (已上釋教)  。

三教訞偽　儒　道　釋

[0471c09]  秦李斯初學于荀卿。及為秦相。請以詩書  百家語。詣守尉雜燒之。

[0471c11]  漢靈帝中平初。鉅鹿張角事黃老。以符水  療病。號太平道。十餘年間眾數十萬。時號  黃巾賊。皇甫嵩討平之。北魏孝莊時。冀州沙
門法慶渤海李歸伯。率鄉人為亂。自號大  乘佛。斬害僧尼焚燒經卷。元遙討破之。

[0471c16]  唐武后。有女人自稱聖菩薩。召見。時大安  禪師至。問曰。聞汝善觀心。我心何在。三問  皆驗。師復問之。女辭屈。變作牝狐。下階而  走。

三教談論

[0471c21]  宋明帝。幸莊嚴寺。觀三教談論。

[0471c22]  唐高祖。幸國學。命博  士  徐曠沙門惠乘道士  劉進善講說○太宗詔祭酒孔頴達沙門惠  淨道士蔡晃。入弘文談論三教　德宗聖
節勅給事中徐岳沙門覃延道士葛參成。講  論三教　勅沙門端甫。入內殿與儒道論  議。

[0471c28]  敬宗。勅沙門道士四百人。於大明宮談論設  齋○文宗聖節。詔祕書監白居易沙門義林  道士楊弘元。談論三教○宣宗勅諫議李貽
孫國師知玄同道士。談論三教。

僧道角法

[0472a04]  漢明帝。五岳八山道士。乞與西竺摩騰竺法  蘭焚經角法不勝。呂惠通等並令出家。

[0472a06]  宋明帝。逸士顧歡作夷夏論。意黨道教。同  徒袁粲為論以駁之。謂孔老教俗。釋氏出  世。常侍何鎮之亦以書抵歡言。道家經籍簡  陋。

[0472a10]  陳宣帝。南岳思禪師降伏道士歐陽正則十  四人。勅貸罪給事僧眾  (云云)  。

[0472a12]  北齊文宣。道士陸修靜等乞與釋氏角法不  勝。並令剃度。不從者殺四人。

[0472a14]  北周武帝。詔群臣沙門道士。於內殿博議  三教。法猛法師立論理勝。司隷大夫甄鸞上  笑道論三十六篇。隋客問三教優劣。李士謙
曰。佛日也。道月也。儒五星也。

[0472a18]  唐高宗。詔沙門義褒等。入宮談論。道士李榮  理屈語塞。令黃門引榮退席○玄宗。道士  吳筠造論毀釋氏。浙西觀察使陳少遊請神
邕法師。面決邪正。筠竟敗北○代宗。沙門崇  惠與道士角法告勝。賜紫衣。

僧先道後

[0472a24]  宋明帝。顧歡作論。以佛道二教。齊乎達化。

[0472a25]  北齊魏收。撰魏書作佛老志。

[0472a26]  唐太宗詔。老子李姓是朕之祖。名位宜在佛  先。沙門智實詣闕申理。不許○上謂弘福寺  主道懿曰。佛老尊卑通人自鑑朕宗○柱下
故先老子。凡有功德僉向釋門。太原舊第  亦以奉佛。未嘗創道觀也  (云云)  ○高宗。勅  道士隷宗正寺。班在諸王次○武后。勅僧  尼依舊位在道士上。

[0472b04]  宋太祖。詔令僧道每當朝集。僧先道後。並  立殿廷。僧東道西。若遇郊天。道左僧右  (寧僧統僧  史略)
○徽宗。勅道士位居僧上○高宗。廬山道  法師申剳都省。崇觀之後道士叨視資品。林  靈素輩視兩府者甚眾。遂令道士冐居僧
上。靖康建炎。道士視官已行追毀。而國忌行  香寺院眾會猶敢傲然居上。今欲復正祖宗  舊制  (云云)  。續據太常寺。稱因革禮。肆赦故
事。道左僧右。嘉祐編勅紹興新書。並以僧道  寺觀立文。政和條內。道在僧上。並已刪去。  尋蒙朝旨。應行香立班諸處聚會。並依祖宗
成法。以僧居左○紹興十三年。臨安府道  正劉若謙申省乞道士位僧上。都僧正善  逵。乞檢準紹興三年。都省批送法道法師  狀。繼蒙朝旨。依祖宗舊制以僧在上。告
示劉若謙取知委。

內律分財

[0472b21]  唐德宗。勅亡僧資財舊例送終之餘分。及一  眾比來因事官收。並緣擾害。令仰依舊。一  準律文分財法。官司仍前拘收者。以違制  論。

僧制治罰

[0472b26]  梁武帝。制僧尼犯過。依佛律行罰。

[0472b27]  北魏僧犯殺人。依俗格斷。餘犯付昭玄都  統。以內律判之。

[0472b29]  唐太宗。詔僧徒有過準內律明為條制。詔  頒遺教經。付京官刺史。僧尼業行與經不  同者。公私勸勉○高宗。奘法師奏二事。一
者正觀以老子位在佛上。二者僧道有過  同俗推勘虧辱法門。上曰。僧用俗法即遣  停罷○玄宗詔。僧尼有過一依佛律處分。  州縣不得擅行決罰○代宗詔。天下官司
毋得捶辱僧尼。

[0472c08]  宋真宗。詔僧道有犯公罪。聽用贖法。勅品  官無故毀辱僧尼。口稱禿字者。勒停見任。  庶民流千里。

[0472c11]  宣和八年。吳國公主敬重空門。勅品官庶  民如有毀辱僧尼罵稱禿字者。照祥符三  年指揮施行○孝宗乾道元年。鄭國公主出
家。勅品官庶民有毀辱僧尼罵稱禿字  者。依祥符宣和勅旨。品官勒停。庶民流千  里。仰天下州軍遍榜曉諭。應僧尼過犯。官  司不得擅理。須奏取指揮施行。

僧籍免丁

[0472c19]  唐武后延載元年。勅僧尼舊隷司賓  (即鴻臚寺)  今  改隷祠部○玄宗開元十七年。詔天下僧尼。
三歲一造籍○二十四年。勅僧尼隷鴻臚寺。  明年仍舊隷祠部。道士隷宗正寺。以李宗  也○天寶六載。勅僧尼屬兩街功德使。始令
祠部給牒用綾素○德宗建中三年勅僧尼  事故。三綱申州納符。告注毀。在京於祠  部納告○憲宗元和二年。詔僧道隷左右街  功德使○文宗。太和五年。勅州郡造僧尼
籍。

[0472c29]  梁太祖開平元年。勅僧尼改屬祠部。

[0473a01]  晉天福二年。以楊光遠為天下功德使。凡  寺院皆屬焉。

[0473a03]  宋太祖。勅僧道隷功德使。出家求度策試經  業。關祠部給牒○高宗紹興十五年。勅天下  僧道。始令納丁錢。自十千至一千三百凡
九等。謂之清閑錢。年六十已上及殘疾者免。

賜  諡  封塔

[0473a08]  晉孝武。潛法師亡。詔賜錢建塔。

[0473a09]  唐太宗。化度寺僧邕亡。上敬悼賜帛。勅李  百藥撰碑。歐陽詢書○中宗。神秀國師亡。  賜諡大通○玄宗。金剛智三藏亡。賜諡灌
頂○清源思禪師追諡弘濟禪師歸真之塔  ○南岳讓禪師亡。諡大慧禪師最勝輪之塔  ○憲宗。勅曹溪六祖諡大鑑禪師靈照之塔。  柳宗元撰碑○穆宗。汾陽業禪師賜諡大達
國師○宣宗。勅重建東林寺。追諡遠法師  曰辯覺○溈山祐禪師亡。賜諡大圓○黃檗  運禪師亡。賜諡斷際○懿宗。德山鑒禪師亡。
賜諡見性○臨濟玄禪師亡。賜諡惠照○  洞山玠禪師亡。賜諡悟本○追諡南山宣律  曰澄照○趙州諗禪師亡。諡真際○雲居  膺禪師亡。諡弘覺○曹山寂禪亡。諡元證。

[0473a23]  唐莊宗。問道於三聖惠然。及亡諡廣濟太  師通寂之塔。

[0473a25]  宋太祖。永明壽禪師亡。賜  諡  智覺○太宗。  追諡東林遠法師曰圓悟。西林永法師曰  覺寂○明教大師天息災亡。諡惠辯○傳教
大師法賢亡。諡玄覺○徽宗。崇寧元年。赦  書節文。天下名德未有諡號者。仰所屬以  聞。唐宣律師賜諡法海。慈雲式法師諡法
寶。南屏臻法師諡實相。孤山圓法師諡法  惠○摩騰三藏諡啟道圓通法師。竺法蘭諡  開教總持法師。傅大士等空紹覺大士。李長
者顯教妙嚴長者○高宗。天童覺禪師亡。諡  宏智塔曰妙光○徑山杲禪師亡。諡普覺  塔曰寶光。語錄入藏○光宗。惠光訥法師  亡。諡宗廣慈塔曰普照。

褒恤終亡

[0473b10]  宋文帝。惠嚴法師亡。詔賜錢五萬布五十疋。

[0473b11]  齊武帝。僧遠法師亡。帝致書慰弟子法獻。

[0473b12]  隋文帝。曇延法師亡。帝輟視朝。勅王公往  臨。

[0473b14]  唐太宗。僧邕法師亡。賜帛。勅李百藥撰碑。  歐陽詢書○玄琬法師亡。遺表僧有過乞以  內律治之。上嘉納。遣皇太子臨弔。勅給葬  具。

[0473b18]  高宗。奘法師亡。帝哭之慟。廢朝五日。勅用  金棺銀槨。五詔褒恤○文宗。清涼國師澄觀  亡。上輟視朝三日。重臣縞素。勅葬終南山
石室。勅宰相裴休撰碑。

[0473b22]  宋真宗。天息災三藏亡。勅有司具禮送終○  法賢三藏亡。勅送終如天息災禮。

臨終瑞相

[0473b25]  宋仁宗。天鉢元禪師別文彥博曰。入滅去焚  龕煙白。彥博手執流離瓶。煙入瓶中舍利  填滿○神宗。明教嵩禪師亡。火浴鼻舌眼睛
耳豪數珠五物不壞○歐陽修居潁上屏酒  殽。臨終借華嚴經。讀至八卷而化○文與  可謂崔公度曰。經言。不妄語舌覆面上。即
吐舌至眉。三摺之後。沐浴冠帶。正坐而化  ○趙抃從重元禪師問心要。聞辟歷聲豁  然大省。是年有大星殞于庭。趺坐而化○
徽宗。蘇軾卒於毘陵。錢濟明問曰。公平生學  佛如何。軾曰。此語亦不受。遂化○高宗。韋  太后建延祥觀。遷圓法師於馬腦坡。陶器
舍利無算○孝宗。參政錢端禮問道於元禪  師。微疾謂機禪師曰。地水火風暫時湊泊。  遂斂目而化。

君臣慢法

[0473c12]  周襄王。秦繆公獲石像棄馬坊中。夢天帝  責誡。以問由余。往視像曰佛神也。

[0473c14]  魏吳主孫晧。得金像灌以不潔。俄得腫  疾。請康僧會受戒疾愈。

[0473c16]  齊東昏侯。取瓦官玉像。為潘貴妃作釵釧。

[0473c17]  唐高宗。奘法師譯因明論。尚藥呂才作解毀  之。有旨令公卿領才。就法師禮悔○宣  宗。京城進士孫樵。上書言。武宗髮二十七萬
僧。陛下奈何興之於已廢之後。帝怒不納。

[0473c21]  宋太祖。河南進士李藹。造滅邪集以毀佛。  竊藏經以為衾。事聞。勅流沙門島○徽宗。  勅左街道楷賜紫衣師號。楷表辭。上怒流淄
州○筠州惠洪坐交張商英流崕州○詔  改佛法。永道上書諫。上怒流道州○高宗。  宰相秦檜。以徑山宗杲為張九成黨流衡  州。

韓歐排佛

[0473c29]  唐憲宗。迎鳳翔佛骨入禁中。刑部侍郎韓  愈上表。諫曰。佛本夷狄之人。身死已久。枯朽  之骨凶穢之餘。豈宜以入宮禁。乞以此骨
付之水火。永絕根本。帝大怒貶潮州刺史。  愈至潮聞大顛禪師名。請入郡問道。留旬  日。尚書孟簡聞愈與大顛遊。以書嘉之。愈
答書稱。大顛頗聰明識道理。遠地無可與  語。故自山召至州郭。留數十日。實能外形  骸不為事物侵亂。非崇信其法求福田  利益也。簡復報之曰。釋氏之教。大明善惡
之異路。覈天下神道報應之徵。為廣其道。  奈何韓君以愚人下俚翁嫗之情。見待之耶  (云云)  。柳宗元送浮圖浩初序。退之好儒未
能過楊子之書。於莊墨申韓皆有取焉。  浮圖者反不及莊墨申韓之怪僻險賊耶。曰  以其夷也。果不信道而斥焉。以夷則將  友惡來盜跖。而賤季札由余乎。非所謂去
名求實者矣  (云云)  ○韓退之作原道云。舉  夷狄之法。而加之先王之教之上。幾何其不  胥而為夷也。然則如之何其可也。曰人其
人火其書。廬其居。明先王之道以道之。  亦庶乎其可也○女拏壙文云。愈為少秋  官言。佛夷鬼。其法亂治可一掃去  (云云)  。

[0474a23]  王荊公非韓云。人有樂孟子之距楊墨。  而以斥佛老為己功。莊子所謂夏虫者。  斯人之謂乎  (云云)  。

[0474a26]  蘇子瞻非韓云。退之於聖人之道知好  其名而未樂其實。其論至於理而不精。  往往自叛其說而不知  (云云)  。

[0474a29]  西蜀龍先生。作非韓百篇  (云云)  。

[0474b01]  明教嵩禪師。作非韓三十篇  (云云)  。

[0474b02]  祖印訥禪師。與歐陽公。論退之排佛老  (見通塞志十二卷)  。

[0474b04]  宋仁宗。諫議歐陽修著本論。謂佛法為中  國患。又曰。今佛之法可謂姦邪。又曰。千年  佛老賊中國  (云云)  修左遷滁州。將歸廬陵。
遊廬山謁祖印訥禪師。與之論道。肅然心  服。平時排佛為之內銷。祖印謂曰。退之倡  排佛老。足下今又和之。將使後世好名之士
援韓氏歐陽氏以為法。豈不為盛德之累。  足下所著本論。孜孜以毀佛為務。以蒐狩  喪祭鄉飲之禮。為勝佛之本。是猶退之原道
實未知道。修大驚赧。師復為說悟心之旨。  自此頗有省發。及入參大政。每譽於公卿  之前。歲時書問未嘗絕。出知揚州。高麗遣
使問魏武注孫三處要義闕注。詔問修。不  知答。飾使者往問祖印。師曰。兵者機密之  事。不可以示人。使反命。以其言應詔。

[0474b19]  歐陽外傳云。歐子撰新唐書。如高僧玄奘  神秀諸傳及正觀為戰士建寺之文。並與  削去。司馬君實云。永叔不喜佛。舊唐史
有涉其事者必去之。因曰。駕性命道德  之空言者。韓文也。泯治亂成敗之實效  者。新書也○孝宗御製原道論云。朕觀韓  愈原道論。徒文繁而理迂耳  (云云)
。

化胡偽經

[0474b27]  晉成帝。道士王符偽撰老子化胡經。墮地  獄受苦。

[0474b29]  北魏孝昭。道士姜斌引開天經說。老子西入  化胡。以佛為侍者。沙門曇謨最言。佛生昭  王時。後三百四十五年。定王時老子始生。太
尉蕭綜劾奏。開天偽經。罪當惑眾詔流斌  馬邑。

[0474c05]  唐高宗。詔議老子化胡經。沙門法明曰。既  無翻譯朝代。豈非偽造。乃勅令搜聚偽本  一處禁棄○武后。沙門惠澄。乞依前朝毀
化胡經。勅八學士議○中宗。勅毀化胡經  及畫壁變相。違者科罪。

事魔邪黨

[0474c11]  末尼火  祆  (火烟反)  者。初波斯國有蘇魯支。行  火  祆  教。弟子來化中國。唐正觀五年。其徒穆  護何祿詣闕進  祆
教。勅京師建大秦寺○武  后延載元年。波斯國拂多誕持二宗經偽  教來朝○玄宗開元二十年勅末尼本是邪  見。妄稱佛教。既為西胡師法。其徒自行。不
須科罰○天寶四年勅兩京諸郡有波斯  寺者。並改名大秦○大歷三年勅回紇及  荊揚等州。奉末尼各建大雲光明寺。六年  回紇。請荊揚洪越等州置摩邪寺。其徒白衣
白冠○會昌三年。勅天下末尼寺並廢。京城  女末尼七十二人皆死。在回紇者流之諸  道。五年勅。大秦穆護火  祆  等二千人。並勒還
俗○梁貞明六年。陳州末尼反立母乙為天  子。朝廷發兵禽斬之。其徒以不茹葷飲酒。  夜聚婬穢。畫魔王踞坐佛為洗足。云佛止大  乘。我乃上上乘。

[0474c28]  白雲萊者。徽宗大觀間。西京寶應寺僧孔清  覺居杭之白雲菴。立四果十地造論數篇。  教於流俗。亦曰十地萊。覺海愚禪師辨之。
有司流恩州。嘉泰二年。白雲菴沈智元自稱  道民。進狀乞額。臣寮言。道民者喫菜事魔。  所謂姦民者也。既非僧道童行。自植黨與  千百為群。挾持  祆
教聾瞽愚俗。或以修  橋砌路斂率民財。創立私菴為逋逃淵藪。  乞將智元長流遠地。拆除菴宇以為傳習  魔法之戒。奏可。

[0475a09]  白蓮菜者。高宗紹興初。吳郡延祥院僧弟子  元。依倣天台出圓融四土圖。晨朝禮懺文。  偈歌四句。佛念五聲勸男女修淨業。戒護
生為尤謹。稱為白蓮導師。有以事魔論  於有司者。流之江州。其徒展轉相教。至今  為盛。

[0475a15]  良渚曰。此三者皆假名佛教以誑愚俗。  猶五行之有沴氣也。今摩尼尚扇於三  山。而白蓮白雲處處有習之者。大氐不
事葷酒。故易於裕足。而不殺物命。故  近於為善。愚民無知皆樂趨之。故其黨  不勸而自盛。甚至第宅姬妾。為魔女所  誘入其眾中。以修懺念佛為名。而實通
姦穢。有識士夫宜加禁止。

毀法惡報

[0475a24]  魏高貴鄉公。罽賓國王害師子尊者。白乳涌  高數尺。王臂尋墮。七日命終。

[0475a26]  晉安帝。曇無讖在涼譯經。後西歸。涼王遣  人刺於路。王見神人以劍刺之。遂卒。

[0475a28]  宋沙門惠琳著黑白論。與佛理相違。後感  疾膚肉糜爛竟死。時以為叛教之報○簡靜  寺尼用書經絹為兒衣。身瘡白蟲。號叫而  死。

[0475b03]  梁武帝。沙門智稜值寇還俗。道士孟悉達勸  為黃冠。引佛教潤色諸道經。暮年為道士  講西昇經。忽失音舌卷。於座委頓而死○望
蔡令。殺牛飲啖。臥佛堂上。白癩病死。

[0475b07]  宋真宗。慈照聰禪師。郡守笞之。師。曰教他平  地起骨堆。守全家死○神宗。王安石子雱資  性險惡。既亡荷鐵枷告父。安石請以江寧
園廬為僧寺  (即半山寺)  ○徽宗宣和廢佛法。楊  戩議廢太平興國寺。瘞佛像於殿基。已而戩  病胸腹潰裂而死。○詔天下建神霄宮。太
平州將拆承天寺。主議者石儀曹一子。為金  甲神納於火曰。石某絕嗣。

佛祖統紀卷第五十四  (終)

刊板後記

[0475b17]  咸淳元年乙丑寓東湖月波山。始飭工刊  統紀。至六年庚午冬。忽感喘嗽之疾。家  林法眷棹船見邀。遂以十二月二十一日
歸于福泉之故廬。是時尚有會要志四卷  未能刊。於是乘病寫本。俾刊人畢其功。  秋七月鋟事既備。擬辨紙印造萬部為最  初流通。甞計之刊板所費將萬券。而印
造之本逾二十萬券。非高明識鑑有大財  力者。則不能濟。當願　佛祖聖賢冥密  勸化當朝居位　王公大人。知有法門。共  相激發。或一出己力。或轉化群賢。特輟
餘貲建立紙本。使統紀一書布散寰海。是  亦助　國行化之大端也。磐臥病日久。恐  一旦怛化此志不申。故略述始終。尚祈  後賢之克繼勝業者。維　佛維　祖宜當
祐之以道。

[0475c04]  咸淳辛未端午日　　　　志磐　書

* * *

【經文資訊】大正藏第 49 冊 No. 2035 佛祖統紀  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
