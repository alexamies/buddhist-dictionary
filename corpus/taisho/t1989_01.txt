潭州溈山靈祐禪師語錄
徑山沙門語風圓信  無地地主人郭凝之　編集

[0577a07]  師諱靈祐。福州長谿趙氏子。年十五出家。依  本郡建善寺法常律師剃髮。於杭州龍興寺。  究大小乘教。二十三。遊江西參百丈。百丈一
見。許之入室。遂居參學之首。侍立次。百丈  問。誰。師云。某甲。百丈云。汝撥爐中有火否。  師撥之云。無火。百丈躳起。深撥得少火。舉以
示之云。汝道無。這箇聻。師由是發悟禮謝。陳  其所解。百丈云。此乃暫時岐路耳。經云。欲識  佛性義。當觀時節因緣。時節既至。如迷忽悟。
如忘忽憶。方省已物不從他得。故祖師云。悟  了同未悟。無心亦無法。祇是無虛妄。凡聖等  心。本來心法元自備足。汝今既爾。善自護持。
次日。同百丈入山作務。百丈云。將得火來麼。  師云。將得來。百丈云。在甚處。師乃拈一枝  柴。吹兩吹。度與百丈。百丈云。如蟲禦木  (徑山杲云。
百丈若無後語。洎被典座瞞)  時。師作典座。司馬頭陀。舉野狐  話問師。作麼生。師以手撼門扇三下。司馬云。  太麁生。師云。佛法說甚麼麁細。一日。司馬自
湖南來。謂百丈云。頃在湖南。尋得一山名大  溈。是一千五百人善知識所居之處。百丈云。  老僧住得否。司馬云。非和尚所居。百丈云。何
也。司馬云。和尚是骨人。彼是肉山。設居徒不  盈千。百丈云。吾眾中。莫有人住得否。司馬  云。待歷觀之。時。華林覺為第一座。百丈令侍
者請至。問云。此人如何。司馬請謦欬一聲行  數步。司馬云。不可。百丈又令喚師。師時為典  座。司馬一見。乃云。此正是溈山主人也。百
丈。是夜召師入室。囑云。吾化緣在此。溈山勝  境。汝當居之。嗣續吾宗。廣度後學。華林聞之  云。某甲。忝居上首。典座何得住持。百丈云。
若能對眾下得一語出格。當與住持。即指淨  瓶問云。不得喚作淨瓶。汝喚作甚麼。華林云。  不可喚作木  [木*突]  也。百丈乃問師。師踢倒淨瓶。
便出去。百丈笑云。第一座。輸却山子也。師遂  往焉。是山峭絕。敻無人煙。猿猱為伍。橡栗充  食。經于五七載。絕無來者。師自念言。我本住
持。為利益於人。既絕往還。自善何濟。即捨菴  而欲他往。行至山口。見蛇虎狼豹。交橫在路。  師云。汝等諸獸。不用攔吾行路。吾若於此山
有緣。汝等各自散去。吾若無緣。汝等不用動。  吾從路過。一任汝喫。言訖。蟲虎四散而去。師  乃回菴。未及一載。安上座  (即懶安也)  同數僧。從百
丈來。輔佐於師。安云。某甲。與和尚作典座。  待僧至五百眾。乃解務。自後山下居民。稍稍  知之。率眾共營梵宇。連帥李景讓。奏號同慶
寺。相國裴公休。嘗咨玄奧。繇是。天下禪學輻  輳焉。有得法上首仰山寂禪師。故世稱溈仰  宗。

[0577b26]  上堂。夫道人之心。質直無偽。無背無面。無詐  妄心。一切時中。視聽尋常。更無委曲。亦不閉  眼塞耳。但情不附物。即得。從上諸聖。祇說濁
邊過患。若無如許多惡覺情見想習之事。譬  如秋水澄渟。清淨無為。澹泞無礙。喚他作道  人。亦名無事人。時有僧問。頓悟之人。更有修
否。師云。若真悟得本。他自知時。修與不修。  是兩頭語。如今初心。雖從緣得。一念頓悟。自  理猶有。無始曠劫習氣。未能頓淨。須教渠淨
除現業流識。即是修也。不可別有法教渠修  行趣向。從聞入理。聞理深妙。心自圓明。不居  惑地。縱有百千妙義。抑揚當時。此乃得坐披
衣。自解作活計始得。以要言之。則實際理地。  不受一塵。萬行門中。不捨一法。若也單刀直  入。則凡聖情盡。體露真常。理事不二。即如如  佛。

[0577c13]  鄧隱峯。到溈山。便入堂。於上板頭。解放衣  鉢。師聞師叔到。先具威儀。下堂內相看。隱  峯見來。便作臥勢。師便歸方丈。隱峯乃去。少
間。師問侍者。師叔在否。云已去。師云。去時  有甚麼語。云無語。師云。莫道無語。其聲如  雷。

[0577c19]  雲巖到溈山。師問。承聞長老在藥山弄師子。  是否。雲巖云。是。師云。長弄有置時。雲巖云。  要弄即弄。要置即置。師云。置時。師子在甚麼
處。雲巖云。置也。置也  (法昌遇云。好一場師子。只是有頭無尾。我當時若見溈  山道置時師子在甚麼處。便與放出踞地金毛。直教溈山藏身無路)  。

[0577c24]  師問雲巖。菩提以何為座。雲巖云。以無為為  座。雲巖却問師。師云。以諸法空為座。又問道  吾。作麼生。道吾云。坐也聽伊坐。臥也聽伊
臥。有一人不坐不臥。速道速道。師休去。

[0577c28]  師問雲巖。聞汝久在藥山。是否。雲巖云。是。  師云。如何是藥山大人相。雲巖云。涅槃後有。  師云。如何是涅槃後有。雲巖云。水灑不著。雲
巖却問師。百丈大人相。如何。師云。巍巍堂  堂。煒煒煌煌。聲前非聲。色後非色。蚊子上  鐵牛。無汝下嘴處。

[0578a05]  師問道吾。甚麼處去來。道吾云。看病來。師  云。有幾人病。道吾云。有病底。有不病底。師  云。不病底。莫是智頭陀麼。道吾云。病與不
病。總不干他事。速道速道。師云。道得也與他  沒交涉。

[0578a10]  德山來參。挾複子上法堂。從西過東。從東過  西。顧視方丈云。有麼有麼。師坐次。殊不顧  眄。德山云。無無。便出  (雲竇著語勘破了也)
至門首乃云。雖  然如此。也不得草草。遂具威儀。再入相見。纔  跨門。提起坐具云。和尚。師擬取拂子。德山  便喝。拂袖而出  (雲竇著語勘破了也)
師至晚問首座。今日  新到。在否。首座云。當時背却法堂。著草鞋出  去也。師云。此子。已後向孤峯頂上。盤結草  菴。呵佛罵祖去在
(雲竇顯云。雪上加霜五祖戒云。德山。大似作賊人心虛。溈山。也是  賊過後張弓)  。

[0578a20]  石霜抵溈山為米頭。一日篩米次。師云。施主  物莫拋散。石霜云。不拋散。師于地上拾得一  粒云。汝道不拋散。這箇是甚麼。石霜無對。
師又云。莫輕這一粒。百千粒。盡從這一粒生。  石霜云。百千粒。從這一粒生。未審這一粒。從  甚麼處生。師呵呵大笑。歸方丈。

[0578a26]  夾山在溈山作典座。師問。今日喫甚麼菜。夾  山云。二年同一春。師云。好好修事著。夾山  云。龍宿鳳巢。

[0578a29]  仰山問。如何是祖師西來意。師指燈籠云。大  好燈籠。仰山云。莫祇這便是麼。師云。這箇  是甚麼。仰山云。大好燈籠。師云。果然不見。

[0578b03]  一日。師謂眾云。如許多人。祇得大機。不得大  用。仰山舉此語。問山下菴主云。和尚恁麼道。  意旨如何。菴主云。更舉看。仰山擬再舉。被菴
主踏倒。仰山歸舉似師。師呵呵大笑。

[0578b07]  師摘茶次。謂仰山云。終日摘茶。祇聞子聲。不  見子形。仰山撼茶樹。師云。子祇得其用。不得  其體。仰山云。未審。和尚如何。師良久。仰山
云。和尚祇得其體。不得其用。師云。放子三十  棒。仰山云。和尚棒。某甲喫。某甲棒。阿誰喫。  師云。放子三十棒
(首山云。夫為宗師。須具擇法眼始得。當時不是溈山。便見扶籬摸壁
瑯琊覺云。五更侵蚤起。更有夜行人又云。若不是溈山。洎合打破蔡州。白雲。端云。父子相投。意氣相合。機鋒互
換。啐啄同時。雖然如是。畢竟如何道得體用雙全去。溈山放子三十棒。也足養子之緣　蔣山懃云。張公乍與李
公友。待罰李公一盞酒。倒被李公罰一盃。好手手中呈好手玉泉璉云。直饒體用兩全。爭奈當頭蹉過。過則且止。
放子三十棒。又作麼生。三盞酒粧公子而。一枝花插美人頭)  。

[0578b17]  師坐次。仰山入來。師云。寂子速道。莫入陰  異。仰山云。慧寂信亦不立。師云。子信了不  立。不信不立。仰山云。祇是慧寂。更信阿誰。
師云。若恁麼。即是定性聲聞。仰山云。慧寂佛  亦不立。

[0578b22]  師問仰山。涅槃經四十卷。多少是佛說。多少  是魔說。仰山云。總是魔說。師云。已後無人奈  子何。仰山云。慧寂即一期之事。行履在甚處
麼。師云。祇貴子眼正。不說子行履。

[0578b26]  仰山蹋衣次。提起問師云。正恁麼時。和尚作  麼生。師云。正恁麼時。我這裏無作麼生。仰山  云。和尚有身而無用。師良久。却拈起問云汝
正恁麼時作麼生。仰山云。正恁麼時。和尚還  見伊否。師云。汝有用而無身。師後忽問仰山。  汝春間有話未圓。今試道看。仰山云。正恁麼
時。切忌勃訴。師云。停囚長智。

[0578c05]  師過淨瓶與仰山。仰山擬接。師却縮手云。是  甚麼。仰山云。和尚還見箇甚麼。師云。若恁  麼。何用更就吾覓。仰山云。雖然如此。仁義道
中。與和尚提瓶挈水。亦是本分事。師乃過淨  瓶與仰山。

[0578c10]  師與仰山行次。指柏樹子問云。前面是甚麼。  仰山云。柏樹子。師却問耘田翁。翁亦云。柏樹  子師云。這耘田翁。向後亦有五百眾
(溈山喆云。山僧  則不然。耘田公子吾不如汝。且道。大圓是。山僧是。若人辨得。許汝具擇法眼。若也不辨。佛法熾然生滅　神鼎
諲云。為復意在耘田處。為復意在仰山分上。為復總不恁麼。諸上座。一切諸法摐然。更不用生事。他是父子說法。  同道方知)  。

[0578c16]  師問仰山。何處來。仰山云。田中來。師云。禾  好刈也未。仰山作刈禾勢。師云。汝適來。作青  見作黃見。作不青不黃見。仰山云。和尚背後
是甚麼。師云。子還見麼。仰山拈禾穗云。和尚  何曾問這箇。師云。此是鵝王擇乳。

[0578c21]  師問仰山。天寒人寒。仰山云。大家在這裏。師  云。何不直說。仰山云。適來也不曲。和尚如  何。師云。直須隨流師上堂云。仲冬嚴寒年年
事。晷運推移事若何。仰山進前。叉手而立。師  云。我情知汝答這話不得。香嚴云。某甲。偏答  得這話。師躡前問。香嚴亦進前。叉手而立。  師云。賴遇寂子不會。

[0578c28]  師坐次。仰山從方丈前過。師云。若是百丈先  師見。子須喫痛棒始得。仰山云。即今事作麼  生。師云。合取兩片皮。仰山云。此恩難報。師
云。非子不才。廼老僧年邁。仰山云。今日親見  百丈師翁來。師云。子向甚麼處見。仰山云。不  道見。祇是無別。師云。始終作家。

[0579a06]  師問仰山。即今事且置。古來事作麼生。仰山  叉手近前。師云。猶是即今事。古來事作麼生。  仰山退後立。師云。汝屈我。我屈汝。仰山便禮
拜  (蔣山懃云。仰山雖善進前退後。發明古今。其奈溈山向胡餅裏呷汁。壓沙覓油。雖然如是。且道。仰山叉手
意作麼生。若也知得。行脚事辦。其或未然。老僧不曾孤負諸人。自是諸人孤負老僧)  。

[0579a11]  仰山香嚴侍立次。師舉手云。如今恁麼者少。  不恁麼者多。香嚴從東過西立。仰山從西過  東立。師云。這個因緣。三十年後。如金擲地相
似。仰山云。亦須是和尚提唱始得。香嚴云。即  今亦不少。師云。合取口  (南堂靜云。象王頻呻。師子哮吼。踞地盤空。移星
換斗。坐斷舌頭。合取狗口。一回擲地作金聲。九曲黃河徹底清)  。

[0579a17]  師坐次。仰山入來。師以兩手相交示之。仰山  作女人拜。師云。如是如是。

[0579a19]  師方丈內坐次。仰山入來。師云。寂子近日宗  門令嗣作麼生。仰山云。大有人疑著此事。師  云。寂子作麼生。仰山云。慧寂祗管困來合眼。
健即座禪。所以未曾說著在。師云。到這田地  也難得。仰山云。據慧寂所見。祇如此。一句也  著不得。師云。汝為一人也不得。仰山云。自古
聖人。盡皆如此。師云。大有人。笑汝恁麼祗  對。仰山云。解笑者。是慧寂同參。師云。出頭  事作麼生。仰山繞禪床一匝。師云。裂破古今
(蔣山懃云。動絃別曲。葉落知秋。自古自今。築著磕著。鳥道玄路。許他父子親遊。若是荊棘林中。猶欠悟在。以何
為驗。只如仰山。繞禪床一匝。溈山云。裂破古今若是明眼衲僧。瞞他一點不得)  。

[0579b01]  仰山香嚴侍立次。師云。過去未來現在。佛佛  道同。人人得箇解脫路。仰山云。如何是人人  解脫路。師回顧香嚴云。寂子借問。何不答伊。
香嚴云。若道過去未來現在。某甲却有個祇  對處。師云。子作麼生祇對。香嚴珍重便出。師  却問仰山云。智閑恁麼祇對。還契寂子也無。
仰山云。不契。師云。子又作麼生。仰山亦珍重  出去。師呵呵大笑云。如水乳合。

[0579b09]  一日。師翹起一足。謂仰山云。我每日得他負  載。感伊不徹。仰山云。當時給孤園中。與此無  別。師云。更須道始得。仰山云。寒時與他襪
著。也不為分外。師云。不負當初。子今已徹。  仰山云。恁麼更要答話在。師云。道看。仰山  云。誠如是言。師云。如是如是。

[0579b15]  師問仰山。生住異滅。汝作麼生會。仰山云。一  念起時。不見有生住異滅。師云。子何得遣法。  仰山云。和尚適來問甚麼。師云。生住異滅。仰
山云。却喚作遣法。

[0579b19]  師問仰山。妙淨明心。汝作麼生會。仰山云。山  河大地。日月星辰。師云。汝祇得其事。仰山  云。和尚適來問甚麼。師云。妙淨明心。仰山
云。喚作事得麼。師云。如是如是。

[0579b23]  石霜會下。有二禪客。到云。此間無一人會禪。  後普請搬柴。仰山見二禪客歇。將一橛柴。問  云。還道得麼。俱無對。仰山云。莫道無人會禪
好。仰山歸舉似師云。今日二禪客。被慧寂勘  破。師云。甚麼處被子勘破。仰山舉前話。師  云。寂子又被吾勘破  (雲居錫云。甚處是溈山勘破仰山處)  。

[0579b29]  師睡次。仰山問訊。師便回面向壁。仰山云。和  尚何得如此。師起云。我適來得一夢。爾試為  我原看。仰山取一盆水。與師洗面。少頃。香嚴
亦來問訊。師云。我適來得一夢。寂子為我原  了。汝更與我原看。香嚴乃點一椀茶來。師云。  二子見解。過於鶖子
(蔣山懃云。夢中說夢。深許溈山。妙用神通。須還二子。傳茶
度水。耀古騰今。年老心孤。憐兒惜子。向衲僧門下。一人在門外。一人在門裏。更有一人。遍界不曾藏。佛眼覷  不見
南堂靜云。撥草瞻風。孤峰獨宿。鼓無絃琴。唱無生曲。溈仰香嚴。鼎之三足。臨機不費纖毫力。任運  分身千百億)  。

[0579c09]  師。因僧問。如何是祖師西來意。師竪起拂子。  後僧遇王常侍。侍問。溈山近日有何言句。僧  舉前話。常侍云。彼中兄弟。如何商量。僧云。
借色明心。附物顯理。常侍云。不是這箇道理。  上座快回去好。某甲敢寄一書到和尚。僧得  書遂回持上。師拆開見。畫一圓相。內寫箇日
字。師云。誰知千里外有箇知音仰山侍次。乃  云。雖然如是。也祇是箇俗漢。師云。子又作麼  生。仰山却畫一圓相。於中書日字。以脚抹却。  師乃大笑。

[0579c19]  師坐次。仰山問。和尚百年後。有人問先師法  道。如何祇對。師云。一粥一飯。仰山云。面前  有人不肯。又作麼生。師云。作家師僧。仰山便
禮拜。師云。逢人不得錯舉。

[0579c23]  師問仰山。終日與子商量。成得箇甚麼邊事。  仰山於空中畫一畫。師云。若不是吾。終被子  惑。

[0579c26]  仰山問。百千萬境一時來作麼生。師云。青不  是黃。長不是短。諸法各住自位。非干我事。仰  山乃作禮。

[0579c29]  合醬次。師問仰山。這箇用多少鹽水。仰山云。  某甲不會。不欲祗對。師云。却是老僧會。仰山  云。不知用多少鹽水。師云。汝既不會。我亦不
答。晚間。師却問仰山。今日因緣。子作麼生主  持。仰山云。待問即答。師云。現問次。仰山云。  耳背眼昏。見聞不曉。師云。凡有問答。出子此
語不得。仰山禮謝。師云。寂子今日忘前失後。  不是小小。

[0580a08]  師謂仰山云。汝須獨自回光返照。別人不知  汝解處。汝試將實解。獻老僧看。仰山云。若教  某甲自看。到這裏無圓位。亦無一物一解得
獻和尚。師云。無圓位處。原是汝作解處。未離  心境在。仰山云。既無圓位。何處有法。把何物  作境師云。適來是汝作與麼解。是否。仰山
云。是。師云。若恁麼。是具足心境法。未脫我  所心在。元來有解。爭道無解獻我。許汝信位  顯。人位隱在。

[0580a17]  師因見仰山來。遂以五指搭地畫一畫。仰山  以手於項下畫一畫。復拈自己耳。抖擻三五  下。師休去。

[0580a20]  師。一日見香嚴仰山作餅次。師云。當時百丈  先師。親得這箇道理。仰山與香嚴。相顧視云。  甚麼人答得此話。師云。有一人答得。仰山云。
是阿誰。師指水牯牛云。道道。仰山取一束草  來。香嚴取一桶水來。放牛前。牛纔喫。師云。  與麼與麼。不與麼不與麼。二人俱作禮。師云。  或時明。或時暗。

[0580a27]  師。一日索門人呈語。乃云。聲色外與吾相見。  時有幽州鑒弘上座。呈語云。不辭出來耶箇  人無眼。師不肯。仰山。凡三度呈語。第一云。
見取不見取底。師云。細如毫末。冷似雪霜。第  二度云。聲色外誰求相見。師云。祇滯聲聞方  外榻。第三度云。如兩鏡相照。於中無像。師
云。此語正也。仰山却問。和尚於百丈師翁處。  作麼生呈語。師云。我於百丈先師處。呈語云。  如百千明鏡鑒像。光影相照。塵塵剎剎。各不  相借。仰山於是禮拜。

[0580b08]  師。一日問香嚴。我聞。汝在百丈先師處。問一  答十。問十答百。此是汝聰明靈利。意解識想。  生死根本。父母未生時。試道一句看。香嚴被
問。直得茫然。歸寮將平日看過底文字。從頭  要尋一句酬對。竟不能得。乃自嘆云。畫餅不  可充饑。屢乞師說破。師云。我若說似汝。汝已
後罵我去。我說底是我底。終不干汝事。香嚴。  遂將平昔所看文字燒却云。此生不學佛法  也。且作箇長行粥飯僧。免役心神。乃辭師。直
過南陽。覩忠國師遺跡。遂憩止焉。一日芟除  草木。偶拋瓦礫。擊竹作聲。忽然省悟。遽歸。沐  浴焚香。遙禮師云。和尚大慈。恩逾父母。當時
若為我說破。何有今日之事。乃有頌云。一擊  忘所知。更不假修時。動容揚古路。不墮悄然  機。處處無蹤跡。聲色外威儀。諸方達道者。咸
言上上機。師聞得。謂仰山云。此子徹也。仰山  云。此是心機意識。著述得成。待某甲親自勘  過。仰山後見香嚴云。和尚讚歎師弟發明大
事。爾試說看。香嚴舉前頌。仰山云。此是夙習  記持而成。若有正悟。則更說看。香嚴又成頌  云。去年貧未是貧。今年貧始是貧。去年貧猶
有卓錐之地。今年貧錐也無。仰山云。如來禪。  許師弟會。祖師禪。未夢見在。香嚴復有頌云。  我有一機。瞬目視伊。若人不會。別喚沙彌。仰
山乃報師云。且喜。閑師弟。會祖師禪也  (玄覺云。且  道。如來禪與祖師禪。是分不分　長慶稜云。一時坐却
雲居錫徵云。眾中商量。如來禪淺。祖師禪深。只如香嚴。  當時何不問如何是祖師禪。若置此一問。何處有也　瑯琊覺云。武帝求仙不得仙。王喬端坐却昇天　溈山喆云。
香嚴可謂上無片瓦。下無卓錐。露躶躶赤灑灑。沒可把。若不是仰山。幾乎放過這漢。何故。不得雪霜力。焉知松  柏操
徑山杲云。溈山晚年好則極教得一棚肉傀儡。直是可愛。且作麼生是可愛處。面面相看手脚動。爭知語話  是他人)  。

[0580c09]  師上堂云。汝等諸人。祇得大機。不得大用。時  九峯在眾。便抽身出去。師召之。九峯更不回  顧。師云。此子。堪為法器。一日辭師云。某甲。
辭違和尚。千里之外。不離左右。師動容云。善  為。

[0580c14]  靈雲。初在溈山。因見桃花悟道。有偈云。三十  年來尋劍客。幾回落葉又抽枝。自從一見桃  華後。直至如今更不疑。師覽偈。詰其所悟。與
之符契。師云。從緣悟達。永無退失。善自護  持。

[0580c19]  上林參師。師云。大德作甚麼來。上林云。介冑  全具。師云。盡卸了來。與大德相見。上林云。  卸了也。師咄云。賊尚未打。卸作甚麼。上林無
對。仰山代云。請和尚屏却左右。師以手揖云。  喏喏。上林。後參永泰。方諭其旨。

[0580c24]  疎山到參。值師示眾云。行脚高士。直須向聲  色裏睡眠。聲色裏坐臥始得。疎山問。如何是  不落聲色句。師竪起拂子。疎山云。此是落聲
色句。師放下拂子歸方丈。疎山不契。便辭香  嚴。香嚴云。何不且住。疎山云。某甲與和尚無  緣。香嚴云。有何因緣。試舉看。疎山遂舉前  話香嚴云。某甲有箇語。
疎  山云。道甚麼。香  嚴云。言發非聲。色前不物。  疎  山云。元來此中  有人。遂囑香嚴云。向後有住處。某甲却來相
見。乃去。師問香嚴云。問聲色話底矮闍黎在  麼。香嚴云。已去也。師云。試舉看。香嚴舉前  話。師云。他道甚麼。香嚴云。深肯某甲。師失
笑云。我將謂這矮子有長處。元來祇在這裏。  此子向去。若有箇住處。近山無柴燒。近水無  水喫。

[0581a11]  師因資國來參。乃指月示之。資國以手撥三  下。師云。不道汝不見。祇是見處太麁。

[0581a13]  師在法堂坐。庫頭擊木魚。火頭擲却火杪。拊  掌大笑。師云。眾中也有恁麼人。遂喚來問。  爾作麼生。火頭云。某甲不喫粥肚饑。所以歡
喜。師乃點頭  (後鏡清怤云。將知溈山眾裏無人。臥龍球云。將知溈山眾裏有人)  。

[0581a17]  師因泥壁次。李軍容來。具公裳。直至師背後。  端笏而立。師回首見。便側泥盤。作接泥勢。李  便轉笏。作進泥勢。師便拋下泥盤。同歸方丈
(巖頭奯聞云。噫。佛法澹泊也。大小溈山。泥壁也不了　明招謙云。當時合作麼生。免被巖頭點撿。代云。却轉泥  盤。作泥壁勢。便拋下歸去
黃龍新云。巖頭錯下名言。殊不知。溈山軍容。弄巧成拙)  。

[0581a22]  師因陸侍御入僧堂。乃問。如許多師僧。為復  是喫粥飯僧。為復是參禪僧。師云。亦不是喫  粥飯僧。亦不是參禪僧。侍御云。在此作甚麼。
師云。侍御自問他看。

[0581a26]  師。一日見劉鐵磨來。師云。老牸牛汝來也。劉  云。來日臺山大會齋。和尚還去麼。師乃放身  作臥勢。劉便出去
(淨慈一云。眾中道。放身便臥是不去。劉鐵磨慷  㦬  而行。有甚交涉。
殊不知。溈山老漢。平生一條脊梁拗不曲。被劉鐵磨一推推倒直至如今起不得若要扶起溈山。請大眾下一轉語。  眾無語。師以拄杖一時趕散)  。

[0581b02]  師一日喚院主。院主便來。師云。我喚院主。汝  來作甚麼。院主無對  (曹山代云。也知和  尚  不喚某甲)  又令侍者
喚首座。首座便至。師云。我喚首座。汝來作甚  麼。首座亦無對  (曹山代云。若令侍者喚。恐不來。法眼云。適來侍者喚)  。

[0581b06]  上堂。僧出云。請和尚為眾說法。師云。我為汝  得徹困也。僧禮拜  (後人舉似雪峰。雪峰云。古人得恁麼老婆心切。玄沙云。山頭和尚。
蹉過古人事也。雪峰聞之。乃問玄沙云。甚麼處。是老僧蹉過古人事處。玄沙云。大小溈山。被那僧一問。直得百  雜碎。雪峰乃駭然)  。

[0581b10]  有僧來禮拜。師作起勢。僧云。請和尚不用起。  師云。老僧未曾坐。僧云。某甲未曾禮。師云。  何故無禮。僧無對  (同安代云和尚不怪)
。

[0581b13]  僧問。不作溈山一頂笠。無繇得到莫傜村。如  何是溈山一頂笠。師喚云。近前來。僧近前。師  與一踏。

[0581b16]  師問僧。甚處來。僧云。西京來。師云。還得西  京主人公書來麼僧云。不敢妄通消息。師云。  作家師僧。天然猶在。僧云。殘羹餿飯。誰人喫
之。師云。獨有闍黎不喫。僧作嘔吐勢。師云。  扶出這病僧著。僧便出去。

[0581b21]  僧問。如何是道。師云。無心是道。僧云。某甲  不會。師云。會取不會底好。僧云。如何是不會
底。師云。祇汝是。不是別人。復云。今時人。但  直下體取不會底。正是汝心。正是汝佛。若向  外得一知一解。將為禪道。且沒交涉。名運糞
入。不名運糞出。污汝心田。所以道不是道。

[0581b27]  有僧參衛國。問。何方來。僧云。河南來。衛國  云。黃河清也未。僧無對。師代云。小小狐兒。  要過但過。用疑作甚麼。

[0581c01]  師示眾云。汝等諸人。各呈所悟看。時有志和  上座。出作禮。師云。不思善不思惡。正與麼  時。還我志和上座本來面目。志和云。正與麼
時。是某甲放身命處。師云。子莫落空不。志  和云。某甲若見有空可落。何曾是放身命處。  師云。到這裏。何不問去。志和云。某甲到這
裏。亦不見有和尚可問。師云。汝福薄。扶吾宗  不起。

[0581c09]  師。因見仰山與北菴主。上問訊。時有官客喫  茶次。師乃指示官人云。同參古佛來。菴主云。  百年後。覓箇人舉這話也難得。師云。即今作
麼生。菴主云。結舌有分。答即不得。師云。官  人見在。自己也道不得。菴主云。仰山不甘此  對。師云。作箇菴主也難得。

[0581c15]  師。一日呈起如意。復畫此
![T47p0581_01.gif](/cb_tripitaka_web/figures/T/T47p0581_01.gif) 相云。有人道
得。便得此如意。道道。時有僧云。此如意。本  不是和尚底。師云。得而無用。又有僧云。設  與某甲。亦無著處。

[0581c19]  師因僧問。從上諸聖。直至如今。和尚意旨如  何。師云。目前是甚麼物。僧云。莫祇這便是  麼。師云。阿那箇。僧云。適來祇對底。師云。爾
擬那箇去莫生事  (蔣山懃云。問頭太嶮答處太賖。二俱不了)  。

[0581c23]  僧問。如何是百丈真。師下禪床叉手立。云如  何是和尚真。師却坐。

[0581c25]  師上堂云。老僧百年後。向山下作一頭水牯  牛。左脇下書五字云。溈山僧某甲。當恁麼時。  喚作溈山僧。又是水牯牛。喚作水牯牛。又是
溈山僧。畢竟喚作甚麼即得。仰山出禮拜而  退  (雲居膺云。師無異號　資福寶。代作一圓相拓起芭蕉清。代作此  [○@牛]
相呈之。又云。同道者方知南塔涌云。一  千五百人善知識。只得一半　芭蕉徹代。當時作
![T47p0582_01.gif](/cb_tripitaka_web/figures/T/T47p0582_01.gif)
此相呈之。又云。說也說了。註也註了。悟取好保寧  勇云。和尚一等是入泥入水)  。

[0582a03]  師。敷揚宗教。凡四十餘年。達者不可勝數。大  中七年正月九日。盥漱敷坐。怡然而寂。壽八  十三。臘六十四。塔於本山。  諡
大圓禪師。塔曰  清淨。

* * *

【經文資訊】大正藏第 47 冊 No. 1989 潭州溈山靈祐禪師語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
