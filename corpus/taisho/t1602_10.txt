顯揚聖教論卷第十
無著菩薩造

三藏法師玄奘奉　詔譯

攝淨義品第二之六

[0526a24]  復次計諸極微常住論者。我今問汝。隨汝意  答。汝為觀察已計極微常。為不觀察計彼常  耶。若不觀察者。離慧觀察而定計常。不應道
理。若言已觀察者。違諸量故。不應道理。

[0526a28]  又汝何所欲。諸極微性為由細故計彼是常。  為由與麁果物其相異故計彼常耶。若由細  者。離散損減其性羸劣。而言是常。不應道理。
若言由相異故者。是則極微。超過地水火風  之相。不同種類相故。而言能生彼果。不應道  理。又彼極微亦無異相可得。故不中理。

[0526b05]  又汝何所欲。從諸極微所起麁物。為不異相  為異相耶。若言不異相者。由與彼因無差別  故。亦應是常。是則應無因果決定。若異相者。
汝意云何。為從離散極微麁物得生。為從聚  集耶。若言從離散者。應一切時一切果生。是  則應無因果決定。若從聚集者。汝意云何。彼
麁果物從極微生時。為不過彼形質之量。為  過彼量耶。若言不過彼形質量者。從形質分  物生形質有分物。不應道理。若言過者。諸極
微體無細分故不可分析。所生麁物亦應是  常。此不中理。若復說言有諸極微本無今起  者。是則計極微常。不應道理。

[0526b17]  又汝何所欲。彼諸極微造作麁物。為如種子  等。為如陶師等耶。若言如種子等者。應如種  子體是無常。若言如陶師等者。彼諸極微應
有思慮如陶師等。若言不如種等及陶師等  者。是則相似喻不可得故。不應道理。

[0526b22]  又汝意云何。諸外物起。為由有情為不爾耶。  若言由有情者。彼外麁物由有情生。所依細  物不由有情。不應道理。誰能於彼制其功能。
若言不由有情者。是則無用而外物生。不應  道理。如是隨念諸蘊及眾生故。由一境界一  切識流不斷絕故。由想及受變異不變異故。
計彼前際及計後際常住論者。不應道理。

[0526b29]  又由觀察不觀察故。由共相故。由自相故。由  造作故。根本所用故。極微常論。不應道理。是  故計常論者。非如理說。

[0526c03]  復次我今當說常住之相。若一切時無變異  相。若一切種無變異相。若自然無變異相。若  由他亦無變異相。又無生相。當知是常住相。
皆宿作因論者。謂如有一若沙門若婆羅門。  起如是見。立如是論。廣說如經。凡諸世間士  夫所受者。謂現所受苦。皆由宿作為因者。謂
由宿惡為因。由勤精進吐舊業故者。謂由現  法極自苦行。現在新業由不作因之所害故  者。謂諸不善業。如是於後不復有漏者。謂一
向是善性故說後無漏。由無漏故業盡者。謂  諸惡業。由業盡故苦盡者。謂宿因所感及現  法方便所招苦惱。由苦盡故得證苦邊者。謂
證餘生相續苦盡。謂無繫外道作如是計。問  何因緣故。彼諸外道。起如是見。立如是論。

[0526c17]  答由教及理故。教如前說。理者。謂如有一。為  性尋思。為性觀察。廣說如前。由見現法所作  功用不決定故。所以者何。彼見世間雖具正
方便而招於苦。雖具邪方便而致於樂。彼如  是思。若由現法所作功用為彼因者。彼應顛  倒。由彼所見非顛倒故。是故彼皆以宿作為
因。由此理故。彼起如是見。立如是論。

[0526c24]  今應問彼。汝何所欲。現法方便所招之苦。為  用宿作為因。為用現法方便為因。若用宿作  為因者。汝先所說由勤精進吐舊業故。現在
新業由不作因之所害故。如是於後不復有  漏。乃至廣說。不應道理。若用現法方便為因  者。汝先所說凡諸世間士夫所受。皆由宿作為  因。不應道理。

[0527a02]  如是現法方便苦宿作為因故。現法功用為  因故。皆不應道理。是故此論非如理說。

[0527a04]  復次我今當說如實因相。或有諸苦唯用宿  作為因。謂如有一。自業增上力故生諸惡趣。  或於貧賤家生。或有苦等雜因所生。謂如有
一因邪事王。不獲樂果而反致苦。如事於王  如是由諸言說商賈等業。由事農業。由劫盜  業。或於他有情作損害事。若有福者。獲得富
樂。若無福者。雖設功用而無果遂。或復有法  純由現在功用因得如新所造引餘有業。或  聽聞正法於法覺悟。或復發起威儀業路。或
復修學工巧業處。如是等類唯因現在方便  功用。

[0527a15]  自在等作者論者。謂如有一若沙門若婆羅  門。起如是見。立如是論。凡諸世間士夫所受。  彼一切或以自在變化為因。或餘丈夫變化
為因。諸如是等謂說自在等。不平等因論者  作如是計。

[0527a20]  問何因緣故。彼諸外道起如是見。立如是論。  答由教及理故。教如前說。理者。謂如有一。為  性尋思。為性觀察。廣說如前。彼由現見於因
果中。世間有情不隨意轉。故作此計。所以者  何。現見世間有情。於彼因時欲修淨業不遂  本心反更為惡。於彼果時願生善趣不遂本
心反墮惡趣。意為受樂不遂所欲反受諸苦。  由見如是故。彼作是思。世間諸物必應別有  作者生者及變化者為彼物父。謂自在天。或  復其餘。

[0527b01]  今當問彼。嗢柁南曰。

功能無體性　　攝不攝相違  
有用及無用　　為因成過失

[0527b04]  論曰。汝何所欲。大自在天變化功能為用。業  方便為因為無因耶。若用業方便為因者。唯  此功能用業方便為因。非餘世間。不應道理。
若無因者。唯此功能無因。非世間物。不應道  理。

[0527b09]  又汝何所欲。此大自在為墮世間。攝為不攝  耶。若言攝者。此大自在即同世法。而能遍生  世間。不應道理。若不攝者。即是解脫。而言
能生世間。不應道理。

[0527b13]  又汝何所欲。為須用故變生世間。為不須用  耶。若須用者。是則於彼須用無有自在。而於  世間有自在者。不應道理。若不須用者。無有
所須。而生世間。不應道理。

[0527b17]  又汝何所欲。此所出生。為唯大自在為因。為  亦取餘因耶。若唯大自在為因者。是則若時  有大自在。是時即有出生。若時有出生。是時
即有大自在而言出生。用大自在為因者。不  應道理。若言亦取餘因者。此為唯取樂欲為  因。為除樂欲更取餘因。若唯取樂欲為因者。
此樂欲。為唯取大自在為因。為取餘因耶。若  唯大自在為因者。若時有大自在。是時即有  樂欲。若時有樂欲。是時即有大自在。便應無
始常有出生。此亦不應道理。若言亦取餘因  者。此因不可得故。不應道理。又於彼欲無有  自在。而言於世間物有自在者。不應道理。

[0527b29]  如是由功能故。攝不攝故。用無用故。為因性  故。皆不應道理。是故此論非如理說。

[0527c02]  執害為正法論者。謂如有一若沙門若婆羅  門。起如是見。立如是論。若於彼祠中呪術為  先害諸生命。若能祀者。若所害者。若諸助伴。
彼一切皆得生天。

[0527c06]  問何因緣故。彼諸外道起如是見。立如是論。  答此違理論諂誑所起。不由觀察道理建立。  然於諍競惡劫起時。諸婆羅門違越古昔婆
羅門法。為欲食肉妄起此計。

[0527c10]  又應問彼。汝何所欲。此呪術方為是法自體。  為是非法自體。若是法自體者。離彼殺生不  能感得自所愛果。轉彼非法以為正法。不應
道理。若是非法自體者自是不愛果法而能  轉餘不愛果法者。不應道理。

[0527c15]  如是破已。復有救言。如世間毒。呪術所攝不  能為害。當知此呪術方亦復如是。

[0527c17]  今應問彼。汝何所欲。如呪術方能息外毒。亦  能息內貪瞋癡毒為不爾耶。若能息者。無處  無時無有一人貪瞋癡等靜息可得。故不中
理。若不能靜息者。汝先所說如呪術方。能息  外毒亦能息除非法業者。不應道理。

[0527c22]  又汝何所欲。此呪術方。為遍一切為不遍耶。  若言遍者。自所愛親不先用祀者。不應道理。  若不遍者。此呪功能便非決定。不應道理。

[0527c25]  又汝何所欲此呪功能。為但轉因亦轉果耶。  若但轉因者。於果無能。不應道理。若亦轉果  者。應如轉變即令羊等成可愛妙色。然捨羊
等身已方取天身。不應道理。

[0527c29]  又汝何所欲。造呪術者。為有力能及悲愍不。  若言有者。離殺彼命不能將彼往生天上。不  應道理。若言無者。彼所造呪能有所辦。不
應道理。

[0528a04]  如是由因故。譬喻故。不決定故。於果無能故。  呪術者故。不應道理。是故此論非如理說。

[0528a06]  又我今說非法之相。若業損他而不治現過。  是名非法。又若業諸修道者。共知此業感不  愛果。又若業一切智者。決定說為不善。又若
業自所不欲。又若業染心所起。又若業待邪  呪術方備功驗。又若業自性無記。諸如是等  皆非法相。

[0528a12]  邊無邊論者。謂如有一若沙門若婆羅門。依  止世間諸靜慮故。於彼世間住有邊想無邊  想俱想不俱想。廣說如經。是故起如是見。立
如是論。世間有邊。世間無邊。世間亦有邊亦  無邊。世間非有邊非無邊。當知此中已說因  緣及能計者。

[0528a18]  是中若依斷邊際求世邊時。若憶念壞劫。即  於世間起有邊想。若憶念成劫。即於世間起  無邊想。若依方域周廣求世邊時。若下過無
間。更無所得上過第四靜慮。更無所得。傍一  切處不得邊際。爾時即於上下起有邊想。於  傍處所起無邊想。若為治此執依於異文義
無差別。即於世間起非有邊想非無邊想。今  應問彼。汝何所欲。從前壞劫已來。為更有世  間生起。為無起耶。若言有者。汝計世間有邊。
不應道理。若言無者。汝今依此世間而住念  世間邊。不應道理。

[0528a29]  如是從彼來有故。從彼來無故。皆不應道理。  是故此論非如理說。

[0528b02]  不死矯亂論者。謂四種不死矯亂外道。如經  廣說。應知。彼諸外道若有人來。依世間道問  善不善。依出世道問苦集滅道。爾時便自稱
言。我是不死亂者。隨於處所依不死淨天不  亂詰問。即於彼所問以言矯亂。或託餘事方  便避之。或但隨問者言詞而轉。

[0528b08]  是中第一不死亂者覺未開悟。第二於所證  法起增上慢。第三覺已開悟而未決定。第四  羸劣愚鈍。又復第一怖畏妄語及怖畏他人。
知其無智故。不分明答言我無所知。第二於  自所證未得無畏。懼他詰問怖畏妄語怖畏  邪見故。不分明說我有所證。第三怖畏邪見
怖畏妄語。懼他詰問故。不分明說我不決定。  如是三種假託餘事以言矯亂。第四唯懼他  詰問。於世間道及出世道皆不了達。於世文
字亦不善知。而不分明說言我是愚鈍都無  所了。但反問彼隨彼言詞而轉以矯亂。彼此  四種論發起因緣及能計者。并破彼執。皆如
經說。由彼外道多怖畏故。依此見住。若有人  來有所詰問。即以諂曲而行矯亂。當知此見  是惡見攝。是故此論非如理說。

[0528b23]  無因見論者。謂依止靜慮及不正思惟建立  二種。如經廣說。應知。

[0528b25]  問何因緣故。彼諸外道依不正思惟起如是  見。立如是論。我及世間無因而起。答略而言  之。見不相續以為先故。諸內外事無量差別。
種種生起。或復有時見諸因緣空無果報。謂  見世間無有因緣。或時欻爾大風卒起。於一  時間寂然止息。或時忽爾暴河彌漫。於一時
間宛然空竭。或時欝爾果木敷榮。於一時間  颯然衰悴。由如是故。起無因見。立無因論。

[0528c04]  今應問彼。汝宿住念。為念無體。為念自我。若  念無體者。無體之法未曾串習。未曾經識而  能隨念。不應道理。若念自我者。而計我先無
後欻然生。不應道理。

[0528c08]  又汝何所欲一切世間內外諸物種種生起。  或欻然而起。為無因耶為有因耶。若無因者。  種種生起欻然而起忽復不生。不應道理。若
有因者。汝計我及世間無因而生。不應道理。  如是念無體故。念自我故。內外諸物不由因  緣種種異故。由彼因緣種種異故。不應道理。  是故此論非如理說。

[0528c15]  斷見論者。謂如有一若沙門若婆羅門。起如  是見。立如是論。乃至我有麁色四大所造之  身住持未壞。爾時有病有癰有箭。若我死後
斷壞無有。爾時我善斷滅如是欲廛諸天色  廛諸天無色空處所攝。乃至非想非非想處  所攝。廣說如經。謂說七種斷見。論者作如是
計。問何因緣故。彼諸外道起如是見。立如是  論。

[0528c23]  答由教及理故。教如前說。理者。謂如有一為  性尋思。為性觀察。廣說如前。彼如是思。若我  死後復有身者。應不作業而得異熟。若我體
性一切永無。是則所受業果亦應無有。觀此  二種理俱不可。是故起如是見。立如是論。我  身死已斷滅無有。猶如瓦石。若一破已不可  還合。彼亦如是應知。

[0529a01]  今應問彼。汝何所欲。為蘊斷滅。為我斷耶若  言。蘊斷滅者。蘊體無常因果展轉。生起不絕。  而言斷滅。不應道理。若我斷者。汝先所說麁
色四大所造之身。有病有癰有箭。欲廛諸天  色廛諸天無色空處所攝。乃至非想非非想  處所攝。不應道理。

[0529a07]  如是若蘊斷滅。若我斷滅。皆不應理。是故此  論非如理說。

[0529a09]  空見論者。謂如有一若沙門若婆羅門。起如  是見。立如是論。無有施與。無有愛養。無有祠  祀。廣說乃至世間無有真阿羅漢。復有起如
是見立如是論。無有一切諸法體相。

[0529a13]  問何因緣故。彼諸外道起如是見。立如是論。  答由教及理故。教如前說。理者。謂如有一為  性尋思。為性觀察。廣說如前。又依世間諸靜
慮故。見世施主一期壽命。恒行布施無有斷  絕。從此命終生下賤家貧窮匱乏。彼作是思。  定無施與愛養祠祀。復見有人一期壽命。恒
行妙行。或行惡行。見彼命終墮於惡趣生諸  那落迦。或往善趣生於天上樂世界中。彼作  是思。定無妙行及與惡行。亦無妙行惡行二
業異熟。復見有一剎帝利種命終之後。生婆  羅門吠舍戍達羅諸種姓中。或婆羅門命終  之後。生剎帝利吠舍戍達羅諸種姓中。吠舍
戍達羅等亦復如是。彼作是思。定無此世剎  帝利等從彼世間剎帝利等種姓中來。亦無  彼世剎帝利等從此世間剎帝利等種姓中
去。又復觀見諸離欲者生於下地。又見母命  終已生而為女。女命終已還作其母。父終為  子子還作父彼見父母不決定已。作如是思。
世間必定無父無母。或復見人身壞命終。由  彼或生無想。或生無色。或入涅槃故。求彼生  處不能得見。彼作是思。決定無有化生眾生。
以彼處所不可知故。或於自身起阿羅漢增  上慢已。臨命終時自見生相。彼作是念。世間  必無真阿羅漢。如是廣說。

[0529b08]  問復何因緣。或有起如是見立如是論。無有  一切諸法體相。答以於如來所說甚深經中。  相似甚深離言說法。不能如實正覺了故。又
於安立法相。不如道理而思惟故。起於空見。  彼作是念。決定無有諸法體相。

[0529b13]  今應問彼。汝何所欲。為有生所受業及有後  所受業。為一切皆是生所受耶。若俱有者。汝  先所說。無有施與。無有愛養。無有祠祀。無有
妙行。無有惡行。無有妙行惡行諸業異熟。無  此世間。無彼世間。不應道理。若言無有後所  受者。諸有造作淨與不淨種種行業。彼命終
已。於彼生時頓受一切淨與不淨諸業異熟。  不應道理。

[0529b21]  又汝何所欲。凡從彼胎藏及從彼種子而生  者。彼等於此為是父母。為非父母耶。若言是  父母者。汝言無父無母。不應道理。若言彼非
父母者。從彼胎藏及彼種子所生。而言非父  非母。不應道理。若時為父母。是時非男女。若  時為男女。是時非父母。無不定過。

[0529b27]  又汝何所欲。為有彼處受生眾生天眼不見  為無有耶。若言有者。汝言無有化生眾生。不  應道理。若言無者。是則撥無離想欲者。離色
欲者。離三界欲者。不應道理。

[0529c02]  又汝何所欲。為有阿羅漢性而於彼起增上  慢。為無有耶。若言有者。汝言世間必定無有  真阿羅漢。不應道理。若言無者。若有發起不
正思惟顛倒。自謂是阿羅漢此亦應是真阿  羅漢。不應道理。

[0529c07]  又應問彼。汝何所欲。圓成實相法。依他起相  法。遍計所執相法。為有為無。若言有者。汝言  無有一切諸法體相。不應道理。若言無者。應
無顛倒。所執亦無雜染及無清淨。此不應理。  如是若生後所受故。非不決定故。有生處故。  有增上慢故。有三種相故。不應道理。是故此  論非如理說。

[0529c14]  妄計最勝論者。謂如有一若沙門若婆羅門。  起如是見。立如是論。婆羅門是最勝種類。剎  帝利等是下劣種類。婆羅門是白色類。餘種
是黑色類。婆羅門種可得清淨。非餘種類。諸  婆羅門是梵王子。腹口所生。從梵所出。梵  所變化。梵王體胤。謂鬪諍劫。諸婆羅門作如  是計。

[0529c21]  問何因緣故。諸婆羅門起如是見。立如是論。  答由教及理故。教如前說。理者。謂如有一為  性尋思。為性觀察。廣說如前。以見世間真婆
羅門性具戒故。又貪名利及恭敬故。作如是  計。

[0529c26]  今應問彼。汝何所欲。為唯餘種類從母產生。  為婆羅門亦爾耶。若唯餘種類者。世間現見  諸婆羅門從母產生汝謗現事。不應道理。若
婆羅門亦爾者。汝先所說諸婆羅門是最勝  種類。剎帝利等是下劣種類。不應道理。如從  母產生如是造不善業造作善業。造身語意
惡行。造身語意妙行。於現法中受不愛果。若  受愛果。於彼後世生諸惡趣。若生善趣。若三  處現前。是彼是此。由彼由此。入於母胎。從是
而生。若世間工巧處。若作業處。若善不善。若  王若臣。若機捷若增進滿足。若為王顧錄以  為給侍。若不顧錄。若是老病死法。若非老病
死法。若修梵住已生於梵世。若復不爾。若修  菩提分法。若不修習。若悟聲聞菩提獨覺菩  提無上菩提。若復不爾。

[0530a12]  又汝何所欲。為從勝種類生。此名為勝。為由  戒聞等耶。若由從勝類生者。汝論中說。於祠  祀中。若聞勝若戒勝。取之為量。此言應不中
理。若由戒聞等者。汝先所說。諸婆羅門是最  勝類。餘是下劣。不應道理。

[0530a17]  如是產生故。作業故。受生故。工巧業處故。增  上故。彼所顧錄故。梵住故。修覺分故。證菩提  故。戒聞勝故。不應道理。是故此論非如理說。
妄計清淨論者。謂如有一若沙門若婆羅門。  起如是見。立如是論。若我解脫心得自在。  瑜伽自在名為清淨。謂於諸天微妙五欲堅
著攝受。嬉戲娛樂隨意受用。是則名得現法  涅槃第一清淨。

[0530a25]  又若離欲惡不善法。於初靜慮得具足住。乃  至第四靜慮得具足住。是亦名得現法涅槃  第一清淨。

[0530a28]  復有外道起如是見。立如是論。若有眾生於  孫陀利迦河中沐浴支體。所有罪障一切除  滅。如於孫陀利迦河。如是於婆胡陀河伽耶
河薩羅薩伐底河殑伽河等中沐浴支體。所  有罪障一切除滅。第一清淨。

[0530b04]  復有外道計持狗戒以為清淨。或持牛戒。或  持油墨戒。或持露形戒。或持灰戒。或持自苦  戒。或持糞穢戒等。計為清淨。謂說現法涅槃
外道及說水等清淨。外道作如是計。

[0530b08]  問何因緣故。彼起如是見。立如是論。答由教  及理故。教如前說。理者。謂如有一為性尋思。  為性觀察。廣說如前。彼謂得諸縱任自在欲
自在瑜伽自在。名勝清淨。然不如實知縱任  自在等相。

[0530b13]  又如有一計由自苦身故自惡解脫。或造過  惡過惡解脫。

[0530b15]  今應問彼。汝何所欲。諸有於妙五欲嬉戲受  樂者。為離欲貪。為未離貪耶。若已離貪者。於  世五欲嬉戲受樂。不應道理。若未離貪者。計
為解脫清淨。不應道理。

[0530b19]  又汝何所欲諸得初靜慮乃至具足住第四靜  慮者。彼為已離一切貪欲。為未離耶。若言已  離一切貪欲者。但具足住乃至第四靜慮。不
應道理。若言未離一切貪者。計為究竟解脫  清淨。不應道理。

[0530b24]  又汝何所欲。為由內清淨故究竟清淨。為由  外清淨故究竟清淨。若由內者。計於河中沐  浴而得清淨。不應道理。若由外者。內具貪瞋
癡等一切穢垢。但除外垢計究竟淨。不應道  理。

[0530b29]  又汝何所欲。為執受淨物故而得清淨。為執  受不淨物故得清淨耶。若由執受淨物故得  清淨者。世間共許狗等不淨。而汝計執受狗
等戒得清淨者。不應道理。若由執受不淨物  者。自體不淨而能令他淨。不應道理。

[0530c05]  又汝何所欲。諸受狗等戒者。為行身等邪惡  行故而得清淨。為行身等正妙行故得清淨  耶。若由行邪惡行者。行邪惡行而計清淨。不
應道理。若由行正妙行者。持狗等戒則為唐  捐。而汝計彼能得清淨。不應道理。

[0530c10]  如是離欲不離欲故。內外故。受淨不淨故。邪  行正行故。不應道理。是故此論非如理說。

[0530c12]  妄計吉祥論者。謂如有一若沙門若婆羅門。  起如是見。立如是論。若世間日月薄蝕星宿  失度所欲為事。皆不成就。若彼隨順所欲皆
成。為此義故精勤供養日月星等祠火誦呪  安置茅草。滿瓮毘羅婆果及餉佉等。謂曆算  者作如是計。

[0530c18]  問何因緣故。彼起如是見。立如是論答由教  及理故。教如前說。理者。謂如有一為性尋思。  為性觀察。廣說如前。彼由獲得世間靜慮。世
間同謂是阿羅漢。若有欲得自身富貴快樂  所祈果遂者便往請問。然彼不如實知業果  相應緣生道理。但見世間日月薄蝕星度行
時。爾時眾生淨不淨業異熟成熟。彼即計為  日月等作。復為信樂此事者。建立顯說。

[0530c26]  今應問彼。汝何所欲。世間興衰等事。為是日  月薄蝕星度等作。為淨不淨業之所作耶。若  言日等作者。現見盡壽隨造福非福業。感於
興衰苦樂等果。不應道理。若淨不淨業之所  作者。汝言由日等作。不應道理。

[0531a02]  如是日等作故。淨不淨業作故。不應道理。是  故此論非如理說。

[0531a04]  如是十六種異論由二種門發起觀察。由正  道理推逐觀察。彼一切種皆不應理。

顯揚聖教論卷第十

* * *

【經文資訊】大正藏第 31 冊 No. 1602 顯揚聖教論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
