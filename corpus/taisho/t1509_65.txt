大智度論釋無作實相品第四十  三之餘  (卷六十五)
聖者龍樹造

後秦龜茲國三藏鳩摩羅什譯

[0515a07]  ◎【經】

[0515a07]  須菩提白佛言：「世尊！若善男子、善女  人受持是般若波羅蜜，親近、正憶念者，終不  病眼，耳、鼻、舌、身亦終不病，身無刑殘，亦不
衰耄，終不橫死。無數百千萬諸天，四天王  天乃至淨居諸天皆悉隨從聽受。六齋日——月  八日、二十三日、十四日、二十九日、十五日、三
十日，諸天眾會。善男子為法師者，在所說  般若波羅蜜處皆悉來集。是善男子、善女  人在大眾中說是般若波羅蜜，得無量、無邊、
阿僧祇、不可思議、不可稱量福德。」

[0515a17]  佛告須菩提：「如是！如是！是善男子、善女人，  若六齋日——月八日、二十三日、十四日、二十九  日、十五日、三十日，在諸天眾前說是般若
波羅蜜，是善男子、善女人得無量、無邊、阿僧  祇、不可思議、不可稱量福德。何以故？須菩提！  般若波羅蜜是大珍寶。何等是大珍寶？是般
若波羅蜜能拔地獄、畜生、餓鬼及人中貧窮，  能與剎利、婆羅門大姓、居士大家，能與四天  王天處乃至非有想非無想處，能與須陀洹
果、斯陀含果、阿那含果、阿羅漢果、辟支佛道、阿  耨多羅三藐三菩提。何以故？是般若波羅  蜜中廣說十善道、四禪、四無量心、四無色定，
四念處乃至八聖道分，檀波羅蜜、尸羅波羅蜜、  羼提波羅蜜、毘梨耶波羅蜜、禪波羅蜜、般若波  羅蜜，廣說內空乃至無法有法空，廣說佛十
力乃至一切智。從是中學，出生剎利大姓、  婆羅門大姓、居士大家，出生四天王天、三十  三天、夜摩天、兜率陀天、化樂天、他化自在天，梵
身天、梵輔天、梵眾天、大梵天，光天、少光天、無量  光天、光音天，淨天、少淨天、無量淨天、遍淨天，阿  那婆伽天、得福天、廣果天、無想天、阿浮呵那
天、不熱天、快見天、妙見天、阿迦尼吒天，虛空  無邊處天、識無邊處天、無所有處天、非有想非  無想處天。是法中學，得須陀洹果、斯陀含
果、阿那含果、阿羅漢果，得辟支佛道，得阿  耨多羅三藐三菩提。以是故，須菩提！般若  波羅蜜名為大珍寶。

[0515b14]  「珍寶波羅蜜中，無有法  可得若生若滅、若垢若淨、若取若捨；珍寶  波羅蜜，亦無有法若善若不善、若世間若出
世間、若有漏若無漏、若有為若無為。以是故，  須菩提！是名無所得珍寶波羅蜜。

[0515b18]  「須菩提！  是珍寶波羅蜜，無有法能染污。何以故？所  用染法不可得故。須菩提！以是故名無染  珍寶波羅蜜。

[0515b21]  「須菩提！若菩薩摩訶薩行般若  波羅蜜時，亦如是不知，亦如是不分別，亦  如是不得，亦如是不戲論，是為能修行般
若波羅蜜；亦能禮覲諸佛，從一佛國至一  佛國，供養、恭敬、尊重、讚歎諸佛；遊諸佛剎，  成就眾生、淨佛國土。

[0515b26]  「須菩提！是般若波羅  蜜於諸法無有力、無非力，亦無受、亦無與，不  生不滅、不垢不淨、不增不減。是波羅蜜亦非
過去、非未來、非現在，不捨欲界、不住欲界，  不捨色界、不住色界，不捨無色界、不住無  色界。是般若波羅蜜不與檀波羅蜜亦不捨，
不與尸波羅蜜亦不捨，不與羼提波羅蜜亦  不捨，不與毘梨耶波羅蜜亦不捨，不與禪波  羅蜜亦不捨，不與般若波羅蜜亦不捨；不
與內空亦不捨，乃至不與無法有法空亦不  捨；不與四念處亦不捨，乃至不與八聖道  分亦不捨；不與佛十力亦不捨，乃至不與
十八不共法亦不捨；不與須陀洹果亦不捨，  乃至不與阿羅漢果亦不捨；不與辟支佛道  亦不捨，乃至不與一切智亦不捨。是般若
波羅蜜不與阿羅漢法、不捨凡人法；不與辟  支佛法、不捨阿羅漢法；不與佛法、不捨辟  支佛法。是般若波羅蜜亦不與無為法、不
捨有為法。何以故？若有諸佛、若無諸佛，是  諸法相常住不異，法相、法住、法位常住，不  謬不失故。」

[0515c17]  【論】

[0515c17]  問曰：

[0515c17]  若受持般若、正憶念，  猶有眾患，云何言終不病眼等？

[0515c18]  答曰：

[0515c18]  是  事，上〈功德、地獄品〉中已廣說，所謂非必受報  業，故無眾患。

[0515c20]  又常受持、正憶念、如所說行  般若，故無眾患。譬如良藥，能破眾病；若不  能將順，則不除患，非藥之失。又如  [病-丙+寧]  人
雖得利器，不能御難，非器之過。行者如  是，先世重罪、今世不如所說行故，不得  般若力，非般若過。

[0515c25]  問曰：

[0515c25]  天上亦有般若  波羅蜜，諸天何以於六齋日隨逐不淨人  身求聞般若？

[0515c27]  答曰：

[0515c27]  天上有經卷，傳聞如是，  亦非佛說。若令有者，忉利天上、兜率天上  當有。何以故？阿修羅共忉利天鬪時，佛
勅帝釋：「汝當誦念般若。」兜率天上常有補  處菩薩為諸天說，故可有。色界諸天，身及  衣服輕微，乃至無兩數，常樂宴寂，受禪定  味，是故不應有經卷。

[0516a04]  諸天著二種樂：欲  樂、定樂，不能懃苦書持般若波羅蜜。閻浮  提人能精進書、持、受學、正憶念。如經說：「閻
浮提人以三因緣勝諸天及欝單曰人：一  者、能斷淫欲，二者、強識念力，三者、能精懃  勇猛。」是閻浮提人能書寫、讀、誦、受持，以是
故諸天來下，禮拜般若經卷，或欲聞說。

[0516a10]  復  有人言：天上若有經卷，遠來供養，福德增益，  求般若波羅蜜亦無厭足。有菩薩，天欲令  般若尊重，故來下，欲令眾生益加信敬——「諸
天尚來，何況我等！」行者若聞好香、若見光  明，有如是希有事故，深心信樂般若。又未  離欲人，惡鬼、魔民常逐伺便，令墮惡處；
從四天王乃至淨居天，是大力諸天來，小鬼  避去。菩薩能生清淨大心，如先品中說，是  故來隨逐法師。

[0516a19]  六齋日，諸天來觀人心，十五  日、三十日，上白諸天。

[0516a20]  復次，是六齋日是惡日，  令人衰凶；若有是日受八戒，持齋、布施、聽  法，是時諸天歡喜，小鬼不得其便，利益行
者。是日法師高座說法，如是等種種因緣  故諸天皆來。

[0516a24]  說法者讚歎無量無邊無上  法——所謂般若波羅蜜，亦得無量無邊福德。  若為人說，人鈍根、福德薄，故得福少；諸
天利根、福德多、福田勝，故得福多。故佛說：「行  者齋日，諸天及大眾中說般若，得福無  量。」

[0516a29]  此中佛可須菩提所言，復自說無量福  德因緣，所謂「般若波羅蜜是大珍寶波羅蜜。」  如如意寶珠能滿一切人願；是般若波羅
蜜能滿一切眾生願，所謂離苦、得樂。離  苦者，般若波羅蜜能拔眾生地獄、畜生、餓鬼  及人中貧窮；與樂者，能與剎利大姓乃至阿
耨多羅三藐三菩提。是樂因緣善法，般若波  羅蜜中廣說，所謂十善道乃至一切智。如如  意寶能出衣服、飲食、金銀等，隨意所須；般若
波羅蜜亦如是，能令得十善道乃至一切智、  剎利大姓乃至佛。以是事故，名為「珍寶波  羅蜜」。

[0516b11]  復次，「珍寶波羅蜜」者，如人得如意寶，  則隨意所須皆得，失則憂惱；是般若波羅  蜜不生不滅，常不失，世世與眾生樂，末
後令得佛道。如人得如意寶，則心生自  高、輕賤他人，是為衰因緣；若人得世間般  若波羅蜜，亦如是分別，著諸善法、捨諸惡
法，生高心、輕蔑餘人，則開諸罪門。珍寶般  若波羅蜜出世間般若波羅蜜中，不分別  善、不善，是名大珍寶波羅蜜，能利眾生，畢
竟無憂。是珍寶波羅蜜，善法尚不能污染，  何況不善法！

[0516b21]  如此中說「如是亦不知」者，如  上說般若相，亦不作是知、不作知者；不  取相亦不生著，不分別，不得定相；是名
「無有過患、無有法愛、斷諸戲論」。

[0516b24]  如是人  能實修行般若波羅蜜，以法禮佛、自得實  法利益故，能利益眾生；能自離惡、能令眾  生離惡故，得淨佛世界。用無所得方便
力故，知諸法畢竟寂滅相，而能為眾生故  起諸善法。

[0516b29]  般若波羅蜜畢竟清淨故，無力、無  非力；譬如虛空，雖無有法，而因虛空得  有所作。無有一法定相可著，故無有力；
得諸法實相，於諸善法無礙，乃至降魔成  佛，非無有力。「不受不與」、「不生不滅」等乃至  「不捨有為法、不與無為法」，亦如是。

[0516c05]  此中  說因緣：「有佛、無佛，諸法性常住世間。」諸法性  者，即是諸法實相；諸法實相者，即是般若
波羅蜜。若以常、無常等求諸法實相，是皆  為錯；若人入法性中求，則無有錯謬。法  性常故不失。

[0516c11]  【經】

[0516c11]  爾時，諸天子虛空中立，發大音聲，踊躍歡  喜，以漚鉢羅華、波頭摩華、拘物頭華、分陀  利華而散佛上，如是言：「我等於閻浮提見
第二法輪轉。」是中無量百千天子得無生  法忍。

[0516c15]  佛告須菩提：「是法輪非第一轉、非第  二轉。是般若波羅蜜不為轉故出、不為還  故出，無法有法空故。」

[0516c17]  須菩提白佛言：「世  尊！云何無法有法空故，般若波羅蜜不為轉、  不為還故出？」

[0516c19]  佛言：「般若波羅蜜般若波羅蜜  相空，乃至檀波羅蜜檀波羅蜜相空；內空內  空相空，乃至無法有法空無法有法空相空；
四念處四念處相空，乃至八聖道分八聖道  分相空；佛十力佛十力相空，乃至十八不  共法十八不共法相空；須陀洹果須陀洹果
相空，斯陀含果斯陀含果相空，阿那含果阿  那含果相空，阿羅漢果阿羅漢果相空，辟支  佛道辟支佛道相空；一切種智一切種智相  空。」

[0516c28]  須菩提白佛言：「世尊！諸菩薩摩訶薩般  若波羅蜜是摩訶波羅蜜！何以故？雖一切  法自相空，而諸菩薩摩訶薩因般若波羅
蜜得阿耨多羅三藐三菩提，亦無法可得。  轉法輪，亦無法可轉，亦無法可還；是摩訶  般若波羅蜜中，亦無有法可見。何以故？是
法不可得，若轉、若還，一切法畢竟不生故。何  以故？是空相不能轉、不能還，無相相不能  轉、不能還，無作相不能轉、不能還。若能如是
說般若波羅蜜，教、照、開、示，分別，顯現，解釋，淺  易——有能如是教者，是名清淨說般若波羅  蜜。亦無說者、亦無受者、亦無證者；若無說、無
受、無證，亦無滅者，是說法中亦無畢定福  田。」

[0517a13]  【論】

[0517a13]  釋曰：

[0517a13]  諸天聞般若，大歡喜踊躍。諸天  身輕利根，分別著相，知有輕重；聞般若波  羅蜜畢竟清淨、平等實相，大利益眾生，無
有過者，是故踊躍歡喜。起身業、口業，持  供養具蓮華等，供養於佛，作是言：「我等於  閻浮提見第二法輪轉。」

[0517a18]  問曰：

[0517a18]  初說法令人  得道，是名轉法輪，今何以言「第二法輪轉」？  若以佛說名為轉法輪者，皆是法輪，何限  第二？

[0517a21]  答曰：

[0517a21]  初說法名定實一法輪，因初轉  乃至法盡，通名為轉。是諸天見是會中多  有人發無上道、得無生法忍；見是利益，
故讚言「第二轉法輪」。初轉法輪，八萬諸天  得無生法忍，阿若憍陳如一人得初道；今無  量諸天得無生法忍，是故說第二法輪轉。  今轉法輪似如初轉。

[0517a27]  問曰：

[0517a27]  今轉法輪多人得  道，初轉法輪得道者少，云何以大喻小？

[0517a28]  答  曰：

[0517a29]  諸佛事有二種：一者、密，二者、現。初轉法  輪，聲聞人見八萬、一人得初道；諸菩薩見  無數阿僧祇人得聲聞道，無數人種辟支佛
道因緣，無數阿僧祇人發無上道心，無數阿  僧祇人行六波羅蜜道，得諸深三昧陀羅尼  門，十方無量眾生得無生法忍，無量阿僧祇
眾生從初地中乃至十地住，無量阿僧祇眾  生得一生補處，無量阿僧祇眾生得坐道  場，聞是法疾成佛道——如是等不可思議相，
是名密轉法輪相。譬如大雨，大樹則多受，小  樹則少受。以是故，當知初轉法輪亦大，以  後喻前無咎！

[0517b11]  「轉法輪非一非二」者，為畢竟  空及轉法輪果報涅槃故如是說，是則因  中說果。法輪即是般若波羅蜜；是般若波羅
蜜無起無作相，故無轉無還。如十二因緣  中說：無明畢竟空故，不能實生諸行等；無  明虛妄顛倒、無有實定故，無法可滅。說世
間生法，故名為轉；說世間滅法，故名為  還。般若波羅蜜中無此二事，故說無轉、無  還。「無法有法空故」——無轉是「有法空」，無還是「無  法空」。

[0517b20]  問曰：

[0517b20]  須菩提何以作是問——「有法無法  空故，般若波羅蜜不為轉、不為還故出」？而  佛還以空答？

[0517b22]  答曰：

[0517b22]  有人說：諸法有四種相：  一者說有，二者說無，三者說亦有亦無，四  者說非有非無。是中邪憶念故四種邪行，
著此四法故，名為邪道。是中正憶念故四  種正行，中不著故，名為正道。是中破非有  非無故名「無法有法空」。佛說乃至破非有  非無，故說「無有轉，無有還」。

[0517b28]  破「非有非無」  有二種：一者、用上三句破，二者、用涅槃實  相破。須菩提雖知佛以涅槃破有無，是中  有新發意菩薩或錯謬故用三句破非有
非無，於無法有法空中還生邪見；是故佛  說「有法無法亦自相空」，是故說「般若波羅蜜  無轉、無還」。般若波羅蜜中無般若波羅蜜相，
一切法無相故；乃至檀波羅蜜亦如是。內  空乃至一切種智相空，亦如是。

[0517c07]  爾時，須菩提  及大眾歡喜讚歎般若波羅蜜，作是言：「大  波羅蜜，所謂般若波羅蜜。」大波羅蜜者，所謂
一切法雖自性空，而般若波羅蜜能利益菩  薩，令得阿耨多羅三藐三菩提；雖得，亦無  所得；雖轉法輪，亦無所轉。

[0517c12]  問曰：

[0517c12]  若諸法空、  般若波羅蜜空、阿耨多羅三藐三菩提亦空，  不應讚般若為摩訶波羅蜜？

[0517c14]  答曰：

[0517c14]  此中  說一切法自性空故，自性空中亦無自性  空，是故名摩訶波羅蜜。若無空相，不應作  難。以畢竟空故無所礙，而能行諸善法，
得阿耨多羅三藐三菩提；世俗法故，非第一  義。

[0517c19]  諸佛雖說法，令他得道，破煩惱，從此至  彼，名為「轉」。今我等諸煩惱虛誑、顛倒、妄語、  無有定相；若無定相，為何所斷？若無所斷，
亦無轉、無還，是故說「雖轉法輪，亦無轉  還」。何以故？是般若波羅蜜中，無有法五眼  所能見若轉、若還，一切法從本已來畢竟不  生故。

[0517c25]  是自性空、畢竟空，非轉相、非還相。  畏墮常故不轉，畏墮滅故不還；畏墮  有故不轉，畏墮無故不還；畏著世間故
不轉，畏著涅槃故不還。如是自性空、畢竟  空、十八空等無量諸空，是空解脫門，不轉、不  還；無相、無作亦如是。入是三解脫門，捨我、  我所心，是名說得解脫。

[0518a02]  能如是不取相、不  著心，說般若波羅蜜，教、照等。「說」者，若案文，  若口傳。「教」者，為人讚般若，令受持、讀誦、正
憶念。「照」者，如人執燈照物；若人不知般若，  以智慧明照之令知。「開」者，如寶藏閉門，雖  有好物而不能得；若開其門，則隨意所
取。如人疑不信般若者，開邪疑扉、折無  明關，是人則隨意所取。「示」者，如人眼視不  明，指示好醜；如人有小信小智者，示是道
非道、是利是失等。「分別」者，分別諸法，是善是  不善、是罪是福、是世間是涅槃。經書略說，難  解難信；能廣為分別解說，令得信解。「顯
現」者，佛為種種眾生說種種法，或時毀呰  善法、助不善法，趣令眾生得解。「說法」者，說  佛意趣以應眾生，令知輕重相。「解釋」者，如
囊中寶物，繫口則人不知；若為人解經卷  囊，解釋義理。又如重物，披析令輕；種種因  緣譬喻，解釋本末令易解。「淺易」者，如深水
難渡，有人分散此水令淺，則渡者皆易；般  若波羅蜜如水甚深，論議方便力故種種說，  能令淺易，乃至小智之人皆能信解。能以十
種為首說甚深義，是名清淨說般若波羅  蜜義。

[0518a24]  第一義中，實無所說，畢竟空故「無說」，  無說故「無受」，無受故「無證」，無證故「無滅諸煩  惱」者，若無滅煩惱則「無福田」。

[0518a26]  「受」者名信受、  讀、誦。行是法，得沙門果、無生法忍，是名為  「證」。證時，諸煩惱滅，得有餘涅槃；得有餘涅
槃故是畢定福田。畢定者，諸法同無餘涅  槃性，故說無畢定福田。

大智度論釋諸波羅蜜品第四十四

[0518b03]  【經】

[0518b03]  爾時，慧命須菩提白佛言：「世尊！無邊波羅  蜜是般若波羅蜜。」

[0518b04]  佛言：「如虛空無邊故。」  (一)

[0518b04]  「世  尊！等波羅蜜是般若波羅蜜。」

[0518b05]  佛言：「諸法等  故。」  (二)

[0518b06]  「世尊！離波羅蜜是般若波羅蜜。」

[0518b06]  佛言：  「畢竟空故。」  (三)

[0518b07]  「世尊！不壞波羅蜜是般若波羅  蜜。」

[0518b08]  佛言：「一切法不可得故。」  (四)

[0518b08]  「世尊！無彼岸  波羅蜜是般若波羅蜜。」

[0518b09]  佛言：「無名無身故。」  (五)

[0518b10]  「世尊！空種波羅蜜是般若波羅蜜。」

[0518b10]  佛言：「入  出息不可得故。」  (六)

[0518b11]  「世尊！不可說波羅蜜是般  若波羅蜜。」

[0518b12]  佛言：「覺觀不可得故。」  (七)

[0518b12]  「世尊！無  名波羅蜜是般若波羅蜜。」

[0518b13]  佛言：「受、想、行、識不  可得故。」  (八)

[0518b14]  「世尊！不去波羅蜜是般若波羅蜜。」

[0518b15]  佛言：「一切法不來故。」  (九)

[0518b15]  「世尊！無移波羅蜜是  般若波羅蜜。」

[0518b16]  佛言：「一切法不可伏故。」  (十)

[0518b16]  「世尊！  盡波羅蜜是般若波羅蜜。」

[0518b17]  佛言：「一切法畢竟  盡故。」  (十一)

[0518b18]  「世尊！不生波羅蜜是般若波羅蜜。」

[0518b18]  佛  言：「一切法不滅故。」  (十二)

[0518b19]  「世尊！不滅波羅蜜是般  若波羅蜜。」

[0518b20]  佛言：「一切法不生故。」  (十三)

[0518b20]  「世尊！無  作波羅蜜是般若波羅蜜。」

[0518b21]  佛言：「作者不可得  故。」  (十四)

[0518b22]  「世尊！無知波羅蜜是般若波羅蜜。」

[0518b22]  佛  言：「知者不可得故。」  (十五)

[0518b23]  「世尊！不到波羅蜜是般  若波羅蜜。」

[0518b24]  佛言：「生死不可得故。」  (十六)

[0518b24]  「世尊！不  失波羅蜜是般若波羅蜜。」

[0518b25]  佛言：「一切法不失  故  (十七)  。」

[0518b26]  【論】

[0518b26]  釋曰：

[0518b26]  「無邊波羅蜜」者，須菩提聞佛  說大珍寶波羅蜜義，因而自讚般若為摩  訶波羅蜜；又以智慧深入種種法門，觀般
若波羅蜜如大海水無量無邊；深知般若  波羅蜜功德，因發大歡喜；欲以種種因緣  讚歎般若，是故白佛言：「世尊！無邊波羅蜜  是般若波羅蜜。」

[0518c03]  「無邊」義，從品初至竟，皆是  無邊義；妨說餘事故略說，若廣說則無量。

[0518c05]  復次，常是一邊、無常是一邊，我、無我，有、無，  世間有邊、無邊，眾生有邊、無邊，如是等法，名
為邪見邊；得般若波羅蜜，則無是諸邊，故  言「無邊」。

[0518c08]  復次，譬如物盡處名為邊，虛空無  色無形故無邊。般若波羅蜜畢竟清淨故無  有邊、無有盡、無取處、無受處；是故佛答：
「如虛空無邊故，般若波羅蜜亦無邊。」

[0518c11]  菩薩得  法忍，觀一切法皆平等，是故說一切法等，  故言「等波羅蜜」。

[0518c13]  菩薩用畢竟空心離諸煩  惱，亦離諸法，是故名「離波羅蜜」。

[0518c14]  菩薩用是  般若波羅蜜，總相、別相求諸法，不得定相  如毛髮許；以不可得故，於一切法心不著。  若有邪見戲論人用邪見著心欲破壞是
菩薩，是菩薩無所著故，不可破壞，是名「不  壞波羅蜜」。

[0518c19]  此岸名為生死，彼岸名涅槃，中  有諸煩惱大河；一切出家人欲捨此岸，貪  著彼岸；而般若波羅蜜無彼岸，彼岸是涅
槃，無色無名，是故說：「無色無名故，是名無彼  岸波羅蜜。」

[0518c23]  有虛空則有出入息，出入息皆  從虛誑業因緣生；出者非入，入者非出，念  念生滅，不可得實相；息不可得故，一切法亦
不可得；不可得故，名「空種波羅蜜」。

[0518c26]  一切法空  寂相故不須覺觀；覺觀無故，則無言說；無  言說故，說般若波羅蜜斷語言道，是故名  「不可說波羅蜜」。

[0518c29]  二法攝一切法，所謂名、色。  四大及造色，色所攝；受等四眾，名所攝。分  別諸法者說：「般若波羅蜜是智慧相，故名
所攝。」今實不離色是名、不離名是色，是般  若波羅蜜無知相，故說「受、想、行、識不可得」，  故言「無名波羅蜜」。

[0519a05]  一切法無來無去故，名  「無去波羅蜜」。

[0519a06]  般若波羅蜜是三世十方佛  法藏，以三法印印，無天無人能破，故名「無  移波羅蜜」。

[0519a08]  諸有為法念念盡滅，無有住時。若  爾者，過去法不盡，未來法亦不盡，現在法不  住故不盡；三世盡不可得故，名為畢竟盡；
畢竟盡故，名「盡波羅蜜」。

[0519a11]  一切法三世中生不  可得故無生，無生故名「無生波羅蜜」。

[0519a12]  「不滅波  羅蜜」亦如是。

[0519a13]  作有二種：一者、眾生作，二者、  法作。眾生作者，布施、持戒等；法作者，火燒、水  爛，心識所知。眾生空故，無作者；一切法鈍，不
起作相故，法亦不作。是二無作故名「無作  波羅蜜」。

[0519a17]  「無知波羅蜜」亦如是，一切法鈍故  無所知。

[0519a18]  天眼見有生死，用空慧眼見生死  不可得；生死不可得故，今世眾生死，無到  後世者，但五眾先業因緣相續生，故名「不到  波羅蜜」。

[0519a21]  般若波羅蜜不失諸法實相，亦能  令一切法不失實相；離般若波羅蜜，一切  法皆失。觀一切法實相，得般若波羅蜜，是  故名「不失波羅蜜」。

[0519a25]  【經】

[0519a25]  「世尊！夢波羅蜜是般若波羅蜜。」

[0519a25]  佛言：「乃  至夢中所見不可得故。」  (十八)

[0519a26]  「世尊！響波羅蜜  是般若波羅蜜。」

[0519a27]  佛言：「聞聲者不可得故。」  (十九)

[0519a28]  「世尊！影波羅蜜是般若波羅蜜。」

[0519a28]  佛言：「鏡面  不可得故。」  (二十)

[0519a29]  「世尊！焰波羅蜜是般若波羅蜜。」

[0519b01]  佛言：「水流不可得故。」  (二十一)

[0519b01]  「世尊！幻波羅蜜是  般若波羅蜜。」

[0519b02]  佛言：「術事不可得故。」  (二十二)

[0519b02]  「世尊！  不垢波羅蜜是般若波羅蜜。」

[0519b03]  佛言：「諸煩惱不  可得故。」  (二十三)

[0519b04]  「世尊！無淨波羅蜜是般若波羅  蜜。」

[0519b05]  佛言：「煩惱虛誑故。」  (二十四)

[0519b05]  「世尊！不污波羅  蜜是般若波羅蜜。」

[0519b06]  佛言：「處不可得故。」  (二十五)

[0519b06]  「世  尊！不戲論波羅蜜是般若波羅蜜。」

[0519b07]  佛言：「一  切戲論破故。」  (二十六)

[0519b08]  「世尊！不念波羅蜜是般若  波羅蜜。」

[0519b09]  佛言：「一切念破故。」  (二十七)

[0519b09]  「世尊！不動波  羅蜜是般若波羅蜜。」

[0519b10]  佛言：「法性常住故。」  (二十八)

[0519b11]  「世尊！無染波羅蜜是般若波羅蜜。」

[0519b11]  佛言：「知  一切法妄解故。」  (二十九)

[0519b12]  「世尊！不起波羅蜜是般  若波羅蜜。」

[0519b13]  佛言：「一切法無分別故。」  (三十)

[0519b13]  「世尊！  寂滅波羅蜜是般若波羅蜜。」

[0519b14]  佛言：「一切法相  不可得故。」  (三十一)

[0519b15]  「世尊！無欲波羅蜜是般若波  羅蜜。」

[0519b16]  佛言：「欲不可得故。」  (三十二)

[0519b16]  「世尊！無瞋波  羅蜜是般若波羅蜜。」

[0519b17]  佛言：「瞋恚不實故。」  (三十三)

[0519b18]  「世尊！無癡波羅蜜是般若波羅蜜。」

[0519b18]  佛言：「無  明黑闇滅故。」  (三十四)

[0519b19]  「世尊！無煩惱波羅蜜是般若  波羅蜜。」

[0519b20]  佛言：「分別憶想虛妄故。」  (三十五)

[0519b20]  「世尊！  無眾生波羅蜜是般若波羅蜜。」

[0519b21]  佛言：「眾生無  所有故。」  (三十六)

[0519b22]  「世尊！斷波羅蜜是般若波羅蜜。」

[0519b23]  佛言：「諸法不起故。」  (三十七)

[0519b23]  「世尊！無二邊波羅蜜  是般若波羅蜜。」

[0519b24]  佛言：「離二邊故。」  (三十八)

[0519b24]  「世尊！  不破波羅蜜是般若波羅蜜。」

[0519b25]  佛言：「一切法不  相離故。」  (三十九)

[0519b26]  「世尊！不取波羅蜜是般若波羅  蜜。」

[0519b27]  佛言：「過聲聞辟支佛地故。」  (四十)

[0519b27]  「世尊！不分別  波羅蜜是般若波羅蜜。」

[0519b28]  佛言：「諸妄想不可得  故。」  (四十一)

[0519b29]  「世尊！無量波羅蜜是般若波羅蜜。」

[0519b29]  佛  言：「諸法量不可得故。」  (四十二)

[0519c01]  「世尊！虛空波羅  蜜是般若波羅蜜。」

[0519c02]  佛言：「一切法無所有故。」  (四十  三)  。

[0519c03]  【論】

[0519c03]  釋曰：

[0519c03]  須菩提讚般若波羅蜜，示眾  生世間空如夢。佛言：夢亦不可得故名「夢  波羅蜜」。

[0519c05]  響、影、焰、幻亦如是。

[0519c05]  人心以聲為實，  以響為虛；影以人面鏡為實，像為虛；焰  以風、塵、日光為實，水為虛；幻以祝術為  實，祝術所作為虛。須菩提讚般若以喻
為空，佛說喻、本事皆空；本事皆空故，是喻亦  空。

[0519c10]  是般若波羅蜜無垢，能斷滅一切垢。

[0519c11]  佛言：諸煩惱從本已來常無，今何所斷？  是故名「無垢波羅蜜」。

[0519c12]  「無淨波羅蜜」亦如是。  無煩惱即是「淨」。

[0519c13]  淫欲、瞋恚等諸煩惱名為  污；是般若波羅蜜，一切垢法所不污。六情  是諸煩惱處，六情及一切法，諸煩惱緣處、住
處皆不可得，故名「不污波羅蜜」。

[0519c16]  得是般若  波羅蜜，一切戲論憶想分別滅，故名「不戲  論波羅蜜」。

[0519c18]  一切法畢竟空故，無憶、無念相；  無憶、無念相，故名「無念波羅蜜」。

[0519c19]  住法性菩  薩，一切論議者所不能勝，一切結使邪  見所不能覆；一切法無常破壞，心不生憂；  如是等因緣，故名「不動波羅蜜」。

[0519c22]  一切法妄  解，非但愛染，故名「無染波羅蜜」。

[0519c23]  憶想分別  是一切結使根本；有結使，能起後身業。知  憶想分別虛妄，一切後世生業更不復起  故，是名「不起波羅蜜」。

[0519c26]  般若波羅蜜中不取  三毒火相，故言「寂滅波羅蜜」。

[0519c27]  佛言：「非但三  毒相寂滅，一切法相不可得故。」

[0519c28]  是般若波  羅蜜，乃至善法中尚不貪，何況餘欲！佛  說：「欲，從本已來不可得故。」貪欲虛誑，自性不
可得，故名「無欲波羅蜜」；非是離欲故名無  欲。

[0520a03]  瞋恚性畢竟無所有，故名「無瞋波羅蜜」；  非是離瞋故名無瞋。

[0520a04]  一切法中，無明黑闇  破，故名「無癡波羅蜜」；非是滅癡故名無癡。

[0520a06]  「無煩惱波羅蜜」者，菩薩得無生法忍故，一切  煩惱滅。佛言：「憶想分別是煩惱根本；憶想尚  無，何況煩惱！」故名「無煩惱波羅蜜」。

[0520a08]  般若能破  無眾生中有眾生顛倒，故名「無眾生波羅  蜜」。佛言：「是眾生從本已來不生、無所有，故  名無眾生。」

[0520a11]  須菩提意：以般若波羅蜜能斷  一切有漏法，故名「斷波羅蜜」。佛言：諸法不  起不生、無所作，諸法自然斷相故名「斷」。

[0520a13]  二  邊者，所謂我、無我，斷、無斷，可斷法、無斷法，常、  滅，有、無——如是等無量二邊；般若波羅蜜中
無是諸邊，故名「無二邊波羅蜜」。佛言：是諸  邊從本已來無，但以虛誑顛倒故著；菩薩  求實事故，離是顛倒邊。

[0520a18]  是般若波羅蜜一  相、空故，不可破。佛言：不但般若波羅蜜，一  切法皆無定異相。如果不離因，因不離果；
有為法不離無為法，無為法不離有為法；  般若波羅蜜不離一切法，一切法不離般  若波羅蜜；一切法實相即是般若波羅蜜，故
名「不破波羅蜜」。破者，所謂諸法各各離散。

[0520a24]  一  切法，常、無常等過失；是故般若波羅蜜不取  一切法。佛言：一切法乃至二乘出世間清淨  法，亦不取，故名「不取波羅蜜」。

[0520a27]  分別名取相  生心，妄想分別；般若波羅蜜是實相故，無  是妄想分別。佛言：因憶想分別，有無分
別；今憶想分別，從本已來無，故名「無分別  波羅蜜」。

[0520b02]  般若波羅蜜出四無量，故名「無量  波羅蜜」。復次，畢竟空，為得涅槃無量法，故  名無量。復次，智慧所不能到邊崖，是名無
量。是名六情所籌度；是法空、無相、無生滅，  六情所不能量。何以故？物多而量器小故。  佛言：非但是般若波羅蜜無量，色等一切  法不可得故皆無量。

[0520b08]  如虛空無色無形，無  所能作；般若波羅蜜亦如是。佛言：非但虛  空無所有，色等諸法皆無所有，故名「虛空  波羅蜜」。

[0520b12]  【經】

[0520b12]  「世尊！無常波羅蜜是般若波羅蜜。」

[0520b12]  佛言：  「一切法破壞故。」  (四十四)

[0520b13]  「世尊！苦波羅蜜是般若  波羅蜜。」

[0520b14]  佛言：「一切法惱相故。」  (四十五)

[0520b14]  「世尊！無  我波羅蜜是般若波羅蜜。」

[0520b15]  佛言：「一切法不著  故。」  (四十六)

[0520b16]  「世尊！空波羅蜜是般若波羅蜜。」

[0520b16]  佛言：  「一切法不可得故。」  (四十七)

[0520b17]  「世尊！無相波羅蜜是  般若波羅蜜。」

[0520b18]  佛言：「一切法不生故。」  (四十八)

[0520b18]  「世尊！  內空波羅蜜是般若波羅蜜。」

[0520b19]  佛言：「內法不可  得故。」  (四十九)

[0520b20]  「世尊！外空波羅蜜是般若波羅蜜。」

[0520b21]  佛言：「外法不可得故。」  (五十)

[0520b21]  「世尊！內外空波羅蜜  是般若波羅蜜。」

[0520b22]  佛言：「內外法不可得故。」  (五十一)

[0520b23]  「世尊！空空波羅蜜是般若波羅蜜。」

[0520b23]  佛言：「空空  法不可得故。」  (五十二)

[0520b24]  「世尊！大空波羅蜜是般若  波羅蜜。」

[0520b25]  佛言：「一切法不可得故。」  (五十三)

[0520b25]  「世尊！  第一義空波羅蜜是般若波羅蜜。」

[0520b26]  佛言：「涅槃  不可得故。」  (五十四)

[0520b27]  「世尊！有為空波羅蜜是般若  波羅蜜。」

[0520b28]  佛言：「有為法不可得故。」  (五十五)

[0520b28]  「世尊！  無為空波羅蜜是般若波羅蜜。」

[0520b29]  佛言：「無為法  不可得故。」  (五十六)

[0520c01]  「世尊！畢竟空波羅蜜是般若  波羅蜜。」

[0520c02]  佛言：「諸法畢竟不可得故。」  (五十七)

[0520c02]  「世尊！  無始空波羅蜜是般若波羅蜜。」

[0520c03]  佛言：「諸法  無始不可得故。」  (五十八)

[0520c04]  「世尊！散空波羅蜜是般  若波羅蜜。」

[0520c05]  佛言：「散法不可得故。」  (五十九)

[0520c05]  「世尊！  性空波羅蜜是般若波羅蜜。」

[0520c06]  佛言：「有為無為  法不可得故。」  (六十)

[0520c07]  「世尊！諸法空波羅蜜是般若  波羅蜜。」

[0520c08]  佛言：「一切法不可得故。」  (六十一)

[0520c08]  「世尊！  自相空波羅蜜是般若波羅蜜。」

[0520c09]  佛言：「自相離  故。」  (六十二)

[0520c10]  「世尊！無法空波羅蜜是般若波羅蜜。」

[0520c11]  佛言：「無法不可得故。」  (六十三)

[0520c11]  「世尊！有法空波羅  蜜是般若波羅蜜。」

[0520c12]  佛言：「有法不可得故。」  (六十四)  「世尊！無法有法空波羅蜜是般若波羅蜜。」

[0520c13]  佛  言：「無法有法不可得故。」  (六十五)

[0520c14]  「世尊！念處波  羅蜜是般若波羅蜜。」

[0520c15]  佛言：「身受心法不可得  故。」  (六十六)

[0520c16]  「世尊！正懃波羅蜜是般若波羅蜜。」

[0520c17]  佛言：「善不善法不可得故。」  (六十七)

[0520c17]  「世尊！如意足  波羅蜜是般若波羅蜜。」

[0520c18]  佛言：「四如意足不可  得故。」  (六十八)

[0520c19]  「世尊！根波羅蜜是般若波羅蜜。」

[0520c20]  佛言：「五根不可得故。」  (六十九)

[0520c20]  「世尊！力波羅蜜是  般若波羅蜜。」

[0520c21]  佛言：「五力不可得故。」  (七十)

[0520c21]  「世尊！  覺波羅蜜是般若波羅蜜。」

[0520c22]  佛言：「七覺分不  可得故。」  (七十一)

[0520c23]  「世尊！道波羅蜜是般若波羅蜜。」

[0520c24]  佛言：「八聖道分不可得故。」  (七十二)

[0520c24]  「世尊！無作波  羅蜜是般若波羅蜜。」

[0520c25]  佛言：「無作不可得故。」  (七十  三)

[0520c26]  「世尊！空波羅蜜是般若波羅蜜。」

[0520c26]  佛言：「空  相不可得故。」  (七十四)

[0520c27]  「世尊！無相波羅蜜是般若  波羅蜜。」

[0520c28]  佛言：「寂滅相不可得故。」  (七十五)

[0520c28]  「世尊！  背捨波羅蜜是般若波羅蜜。」

[0520c29]  佛言：「八背捨  不可得故。」  (七十六)

[0521a01]  「世尊！定波羅蜜是般若波羅  蜜。」

[0521a02]  佛言：「九次第定不可得故。」  (七十七)

[0521a02]  「世尊！檀  波羅蜜是般若波羅蜜。」

[0521a03]  佛言：「慳貪不可得故。」  (七十八)

[0521a04]  「世尊！尸羅波羅蜜是般若波羅蜜。」

[0521a04]  佛言：  「破戒不可得故。」  (七十九)

[0521a05]  「世尊！羼提波羅蜜是般  若波羅蜜。」

[0521a06]  佛言：「忍不忍辱不可得故。」  (八十)

[0521a06]  「世尊！  毘梨耶波羅蜜是般若波羅蜜。」

[0521a07]  佛言：「懈怠精  進不可得故。」  (八十一)

[0521a08]  「世尊！禪波羅蜜是般若波  羅蜜。」

[0521a09]  佛言：「定亂不可得故。」  (八十二)

[0521a09]  「世尊！般若  波羅蜜是般若波羅蜜。」

[0521a10]  佛言：「癡慧不可得故。」  (八十三)

[0521a11]  「世尊！十力波羅蜜是般若波羅蜜。」

[0521a11]  佛言：  「一切法不可伏故。」  (八十四)

[0521a12]  「世尊！無所畏波羅蜜  是般若波羅蜜。」

[0521a13]  佛言：「道種智不沒故。」  (八十五)

[0521a13]  「世  尊！無礙智波羅蜜是般若波羅蜜。」

[0521a14]  佛言：「一  切諸法無障無礙故。」  (八十六)

[0521a15]  「世尊！佛法波羅  蜜是般若波羅蜜。」

[0521a16]  佛言：「過一切法故。」  (八十七)

[0521a16]  「世  尊！如實說者波羅蜜是般若波羅蜜。」

[0521a17]  佛言：  「一切說如實故。」  (八十八)

[0521a18]  「世尊！自然波羅蜜是  般若波羅蜜。」

[0521a19]  佛言：「一切法中自在故。」  (八十九)

[0521a19]  「世  尊！佛波羅蜜是般若波羅蜜。」

[0521a20]  佛言：「知一切  法、一切種智故  (九十)  。」

[0521a22]  【論】

[0521a22]  釋曰：

[0521a22]  般若波羅蜜中有無常聖行，故  名「無常波羅蜜」。佛言：非但般若中有無常，  觀一切法無常故，名「無常波羅蜜」。

[0521a24]  問曰：

[0521a24]  上來  說「般若波羅蜜法性常住」，今何以說「無常」？

[0521a25]  答  曰：

[0521a26]  般若波羅蜜是智慧，觀法從因緣和合  生，是有為法故無常；般若波羅蜜所緣處，  如、法性、實際，無為法故常。須菩提說有為
般若，故言般若波羅蜜無常。

[0521a29]  問曰：

[0521a29]  若爾者，  佛何以說「一切法盡是破壞無常，無為法無  破壞相」？

[0521b02]  答曰：

[0521b02]  一切法名六情，內外皆是作  法；作法故，必歸破壞相。離有為法，無無  為法，亦更無有法相；因有為法相，故說無  為法不生不滅。

[0521b05]  復次，一切有為法有二種：一  者、名字一切，二者、實一切。一切有為法破壞，  故名一切無常。

[0521b07]  「苦」等乃至「無法有法空」亦如  是。須菩提說一切法相讚般若，佛舉一  切法答。

[0521b09]  正觀身等四法，從四念處生，四念  處是四諦之初門，四諦是四沙門果初門，  阿羅漢果分別即是三乘。四念處，般若波羅
蜜中種種廣說。佛言：是四種法緣處，從本  已來皆不可得，故名「念處波羅蜜」。

[0521b13]  從「四正  懃」乃至「般若波羅蜜」，亦如是。

[0521b14]  問曰：

[0521b14]  餘法可  以讚般若，云何復以般若讚般若？

[0521b15]  答曰：

[0521b16]  有二種般若：一者、常住般若；二者、與五波羅  蜜共行，有用般若波羅蜜。須菩提讚有  用般若波羅蜜，能破無明黑闇、能與真智
慧；是故佛說：「常住般若波羅蜜，癡慧不可得  故。」

[0521b20]  行是般若波羅蜜菩薩，初得菩薩十力，  後得佛十力，是故說「十力波羅蜜」。佛言：「非  但十力者不可破、不可伏，一切法實相亦
不可破、亦不可伏。」佛意：為度眾生故說  十方佛力無量無邊；如佛力，一切法實相  亦如是不可伏，故名「十力波羅蜜」。

[0521b25]  菩薩得  是般若波羅蜜力，於佛前能說法論議，何況  餘處！尚不畏魔王，何況外道！故名「無所畏
波羅蜜」。佛言：「道種智不沒故。」道種智名法  眼，知一切眾生以何道得涅槃。般若波羅  蜜，常寂滅相、不可說；是菩薩以道種智故
引導眾生，於大眾中師子吼；道種智增益  故不沒，無所畏，不自憍慢我有是法，名「無  畏波羅蜜」。

[0521c04]  須菩提從佛聞，無畏轉深，故讚  般若波羅蜜，言「無礙波羅蜜」。佛言：「非但四無  礙，一切法入如、法性、實際故，皆是無礙  相。」

[0521c07]  菩薩因般若波羅蜜，能集十力、四無所  畏、四無礙智、大慈大悲等諸佛法故，說「佛  法波羅蜜」。佛言：聲聞法於凡夫法為
勝，辟支佛法於聲聞法為勝，佛法於一切  法最勝。如一切色中，虛空廣大；佛法最勝，  無能及、無可喻，過一切法，故名「佛法  波羅蜜」。

[0521c13]  如過去佛行六波羅蜜，得諸法  如相；今佛亦如是行六波羅蜜得佛道，  故名「多陀阿伽陀波羅蜜」。「多陀阿伽陀」
者，或言「如來」，或言「如實說」，或言「如實知」。此  中佛說：非但佛說名如實說，一切語言皆  是如實，故名「如實說波羅蜜」。

[0521c18]  是般若波羅蜜  具足，後身自然作佛，故名「自然波羅蜜」。「自  然」名佛；佛所說故名「自然波羅蜜」。復次，是
般若波羅蜜實相自然、不由他作，故名「自  然」。佛言：佛一切法中得自在力，故名「自然  波羅蜜」。

[0521c23]  具足十地，得十力、四無所畏，轉法  輪、擊法鼓，覺世間無明睡眾生，故名為  「佛波羅蜜」。佛，秦言覺者、知者。何者是？所
謂正知一切法、一切種，故名覺。

[0521c26]  一切法  者，所謂五眾、十二入、十八界等。復次，一切  法名外道經書、伎術、禪定等；略說有五種，
所謂凡夫法、聲聞法、辟支佛法、菩薩法、  佛法。

[0522a01]  佛，略知有二種相，所謂總相、別相；又  以分別相、畢竟空相。廣知則一切種——一切種  是一切無量無邊法門。以是事故，名為「佛
波羅蜜」；不以佛身故名為佛波羅蜜，但以  一切種智故。

大智度論卷第六十五

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
