大方等大集經卷第八

北涼天竺三藏曇無讖於姑臧譯

海慧菩薩品第五之一

[0046b26] 爾時，世尊故在欲色二界中間大寶坊中，與諸大眾圍遶說法。

[0046b27] 是時，三千大千世界大水盈滿猶如大海，又如劫盡水災起時。然諸世界國邑、村落、城郭、舍宅、山林、樹木，上至色界無所嬈害悉皆如故，而諸大眾皆見是水。

[0046c01] 爾時，水中出生無量分陀利花，青琉璃莖、真金為葉，功德寶臺、帝釋寶鬚，周匝多有無量之花；縱廣十里在寶坊中，高一多羅樹。爾時，大眾各各自見在此花上，其花爾時出大光明，遍照十方無量世界。爾時，大眾心生歡喜：「我等今者必當得聞殊勝妙法。」

[0046c07] 爾時，彌勒菩薩即從坐起，前禮佛足右遶三匝，於蓮華上長跪合掌，白佛言：「世尊！何因緣故，如是三千大千世界滿中大水猶如大海？又如劫盡水災起時，復出無量分陀利花，大光如是遍照十方無量世界？」

[0046c12] 佛言：「彌勒！下方過於三千大千世界微塵等國，有一世界名寶莊嚴。其土有佛，號海智神通如來、應、正遍知、明行足、善逝、世間解、無上士、調御丈夫、天人師、佛、世尊。彼有菩薩名曰海慧，欲來至此大寶坊中，與無數菩薩俱共已斷一切數想，欲來聽是大集經典。」

[0046c18] 時，舍利弗白佛言：「世尊！彼佛世界去此甚遠，海慧在彼，頗得聞此佛所說不？」

[0046c19] 佛言：「舍利弗！如汝今於我前所聞，彼亦如是。如汝今日及諸大眾覩見於我，海慧菩薩見我亦爾。」

[0046c22] 「世尊！菩薩摩訶薩所有神通不可思議，住於極遠無量世界，而有如是無礙天眼、無障耳通。世尊！誰有聞是不思議事，而當不發阿耨多羅三藐三菩提心？唯除下劣不肖人耳！」

[0046c26] 爾時，海慧菩薩具足無量神通之力，於一念中在彼國滅，忽然現此大寶坊中。即入三昧，令此大眾悉得遙見彼佛世界所有人民、城邑、聚落、屋舍、殿堂、山林、樹木、飛鳥、走獸，及見彼佛與諸大眾圍遶說法。現是事已，即從三昧安詳而起，前禮佛足右遶三匝，以其世界所有香花種種伎樂，供養於佛，作如是言：「下方世界海慧神通如來，致問無量。如來身命及以大眾悉安隱不？」卻坐一面寶蓮花上。

[0047a05] 時有梵王名曰修悲，作是思惟：「何因緣故有是大水，滿此三千大千世界而非水災？我今當往問於世尊。」即與六萬八千梵俱詣如來所，頭面敬禮右遶三匝，長跪合掌白佛言：「世尊！何因緣故，此中三千大千世界七寶蓮花莊嚴遍滿，無量菩薩各各次第坐寶花上，三千世界大水盈滿？」

[0047a12] 佛言梵天：「善男子！此是海慧菩薩摩訶薩神通之力。」

[0047a13] 梵天言：「世尊！如來所說大集妙典猶未訖耶？」

[0047a14] 佛言：「梵天！如來所有樂說無礙不可窮盡。梵天！佛與無量菩薩大眾，觀察法界講論法界，法樂微妙亦不可盡。」

[0047a17] 梵天言：「世尊！如來所言海慧菩薩其誰是耶？」

[0047a18] 佛言：「梵天！汝今不見坐寶蓮花，其花縱廣滿十由旬，為諸菩薩之所恭敬讚歎者乎？其身色像光明煒燁，唯除如來餘無及者。」

[0047a20] 爾時，梵天見已即生恭敬之心，頭面禮拜，作如是言：「若有得見如是正士得大利益，我今遇之亦復如是。世尊！如是正法當久近住。」

[0047a23] 佛言：「善男子！如是正法如如來壽，我涅槃後是諸菩薩亦護是法。何以故？此經即是過去、未來、現在佛印。」

[0047a26] 爾時，海慧菩薩踊在空中高七多羅樹，示現己身智慧之力，為令大眾生信心故、莊嚴此經故，而說偈言：

「下方有土過塵數，　　有佛海智神通尊，
　常為眾生演說法，　　我聞能受為人說。
　我今來此大眾中，　　供養恭敬十力尊，
　所來眷屬諸菩薩，　　為破法中細疑心。
　我今敬禮最無勝，　　如法而作上供養，
　為欲莊嚴上菩提，　　教化眾生無上道。
　若觀諸色無有相，　　亦能斷離三種受；
　若無相貌及種性，　　是人能禮無上尊。
　若不貪著我我所，　　亦復修集於中道，
　觀一切法如虛空，　　是人能禮無上尊。
　若不貪著諸境界，　　亦能寂靜於內入，
　於諸法界不生著，　　是人能禮無上尊。
　若見如來真法身，　　能竪無上大法幢，
　見一切法如幻相，　　是人能禮無上尊。
　若見無施無受者，　　無作無受亦如是；
　若無正見及邪見，　　是人能禮無上尊。
　亦不定在菩提中，　　又不決定在生死，
　遠離一切諸煩惱，　　是人能禮於如來。
　若有至心修善法，　　淨身口意三業等，
　亦能調伏於諸根，　　是人能禮無上尊。
　若忍諸法無有我，　　不成菩提捨眾生，
　為菩提故持淨戒，　　是人能禮無上尊。
　若觀諸法猶如焰，　　眾生平等如虛空，
　淨心不作諸心想，　　是人能禮無上尊。
　為諸眾生受大苦，　　為菩提故修忍辱，
　觀一切法如水月，　　是人能禮於正覺。
　觀無眾生命士夫，　　亦為眾生修菩提，
　觀法念念滅盡相，　　是人能禮無上尊。
　受地獄苦心不退，　　勤加精進修集道，
　聞諸法空心不怖，　　是人能禮無上尊。
　一切境界無罣礙，　　猶如空中動手者，
　亦觀三世相平等，　　是人能禮無上尊。
　若魔不能知其心，　　是人能得大神通，
　若說法字義無盡，　　是人能禮無上尊。
　若能遍聞諸佛音，　　聞已受持廣宣說，
　不見三寶差別相，　　是人能禮無上尊。
　如來具六波羅蜜，　　無有去來如虛空，
　了了知諸眾生界，　　是故我禮無上尊。
　如來成就大功德，　　終不生於似我慢，
　我今敬禮佛色像，　　是身世間不能作；
　佛光勝於一切光，　　其意殊妙亦最上，
　一切眾生不見頂，　　是故我禮一切勝。
　如來知諸眾生解，　　隨解而為演說法，
　能知煩惱之對治，　　是故我禮於世尊。」

[0047c15] 爾時，海慧菩薩偈讚佛已從空而下，白佛言：「世尊！我今於此欲少諮問，唯願如來哀愍聽許。」

[0047c17] 佛言：「善哉，善哉！善男子！隨意致問，吾當為汝分別解說。」

[0047c18] 海慧菩薩言：「世尊！我先聞有淨印三昧，若有菩薩住是三昧，即得阿耨多羅三藐三菩提。唯願如來說是三昧，令諸菩薩普皆得聞，聞已皆當莊嚴修行，為阿耨多羅三藐三菩提故。」

[0047c22] 佛言：「善男子！至心諦聽，吾今當說。善男子！如淨寶珠，匠者琢磨，價直無量人所珍重。善男子！菩薩初發菩提心已，修集善法多聞思惟，觀察法界淨於初心，初心既淨咸為諸佛菩薩敬念，即便獲得淨印三昧。

[0047c27] 「善男子！淨寶珠者離九種寶。何等為九？一者、金性；二者、銀性；三者、琉璃性；四者、頗梨性；五者、馬瑙性；六者、蓮花性；七者、車璩性；八者、功德寶性；九者、珊瑚性，是名為九。離是九性名淨寶珠，其價無量，轉輪聖王之所受用，是珠光明餘光不及。

[0048a03] 「善男子！菩薩摩訶薩發菩提心亦復如是，離九種性得淨印三昧。何等為九？一者、凡夫性；二者、信行性；三者、法行性；四者、八忍性；五者、須陀洹性；六者、斯陀含性；七者、阿那含性；八者、阿羅漢性；九者、辟支佛性。離是九性入佛種性得淨印三昧，以其淨故勝於一切聲聞緣覺，施於一切眾生光明。

[0048a10] 「善男子！淨寶珠者耐磨穿押，是故此珠名無瑕玼。善男子！淨印三昧亦復如是。

[0048a11] 「善男子！云何淨印三昧？修集三戒、具十善法，修行慈悲憐愍眾生，見他事業親往營理，愛念一切修捨意淨常念眾生，以四攝法攝取一切，專念六念調伏諸根，少欲知足不斷聖種，息諸鬪訟壞於憍慢，恭敬供養諸師和上耆舊長宿，不輕於他，求法護法、遠離惡法，於佛法僧信心無壞。心常緣念一切善法，不讚己身常稱他德，知恩報恩，淨諸威儀，具於忍辱，求舍摩他，修陀羅尼，心等如風地水火空，常樂出家修集寂靜，持戒精進，親近善友淨於諸根。眼耳鼻舌身心無礙，觀於不淨為壞貪結，修集慈心為破怨親，觀十二緣為壞無明，遠離一切障礙之法，施法無悋具足成就六波羅蜜。不求餘乘，內外清淨觀生死過，於菩提道心不悔退，教化眾生於大乘中。善男子！菩薩具足如是等法，淨不淨意，發阿耨多羅三藐三菩提心，是名寶珠。」

[0048a28] 爾時，世尊即說頌曰：

「若有修集大慈心，　　具足成滿十善法，
　是人定見彌勒佛，　　故菩提心難思議。
　修集大悲為眾生，　　亦常教化於大乘，
　為除煩惱修捨心，　　故菩提心難思議。
　具足修集念智慧，　　及能調伏於自心，
　能修知足及少欲，　　是故菩提心最勝。
　遠離一切諸惡法，　　其心柔軟於眾生，
　增長一切諸善法，　　是故菩提心最勝。
　恭敬供養師和上，　　紹繼增長聖種性，
　遠離一切諸憍慢，　　是故菩提心最勝。
　其心質直不欺誑，　　常樂寂靜化眾生，
　除去憍慢不輕他，　　是故菩提心最勝。
　護持正法能聽說，　　化諸眾生離煩惱，
　至心專念無上乘，　　是故菩提心最勝。
　供養三寶信四諦，　　遠離諸惡修善法，
　不瞋不恚於眾生，　　是故菩提心最勝。
　客煩惱起生慚愧，　　即向十方佛懺悔，
　修集善法調諸根，　　是故菩提心最勝。
　淨身口意知業果，　　知恩念恩知酬報，
　信十二緣淨威儀，　　是故菩提心最勝。
　具舍摩陀修智慧，　　具足持戒樂菩提，
　受大苦惱心不動，　　是故菩提心最勝。
　其心平等如四大，　　視諸眾生如虛空，
　常樂出家修菩提，　　是故菩提心最勝。
　貪樂寂靜淨身心，　　修行法行觀四諦，
　實語法語真義語，　　是故菩提心最勝。
　有所說法而安住，　　勤修精進壞魔業，
　於所修法無懈怠，　　是故菩提心最勝。
　親近善友佛菩提，　　能度眾生生死海，
　能淨一切六境界，　　是故菩提心最勝。
　遠離障礙除五蓋，　　諸根清淨無憍慢，
　貪欲瞋恚癡對治，　　是故菩提心最勝。
　觀善思惟具念心，　　修助菩提得神通，
　不畏生死樂涅槃，　　是故菩提心最勝。
　凡所說法不為食，　　於諸法中心無悋，
　修行善法不求報，　　是故菩提心最勝。
　不以餘乘攝眾生，　　所說眾樂而受持，
　其心無量無有邊，　　是故菩提心最勝。
　內外清淨無過咎，　　不畏生死修菩提，
　修菩提時心不悔，　　是故菩提心最勝。
　知眾生界淨國土，　　莊嚴菩提不自為，
　迷惑眾生示正道，　　是故菩提心最勝。
　善知法界真實性，　　無分別智不可說，
　能破眾生怖畏想，　　是故菩提心最勝。
　若能具足如是法，　　是能淨發菩提心，
　不為世法之所污，　　煩惱魔業亦復然；
　若有能發菩提心，　　是則能勝一切乘，
　能淨一切眾生心，　　亦能演說無上道。

[0048c20] 「善男子！云何名為菩提之心押而不壞？押者名為大悲，緣於一切眾生，紹三寶種不令斷絕，為佛法故莊嚴善根，三十二相、八十種好，嚴淨世界，為護正法不惜身命。

[0048c23] 「善男子！若為諸惡眾生打觸惱亂嬈害，悉當忍之，亦應不捨一切眾生，心不生悔不愁不惱，為調眾生勤加精進。若遇罵辱瞋恚打擲，默然受之終不加報，應作是念：『夫大乘者與世共諍。』何以故？一切眾生順生死流，大乘之法逆生死流；一切眾生各各諍訟，大乘之法破壞鬪諍；一切眾生瞋恚熾盛，大乘之法除滅瞋心；一切眾生各各虛誑，大乘之法質直無虛。十方世界若有眾生，以諸刀杖隨逐菩薩，而作是言：『誰有發此菩提心者，我當叚叚支解其身如胡麻許。』菩薩聞此終不退轉菩提之心，亦不放捨慈悲喜捨、惠施、持戒、忍辱、精進、禪定、智慧。何以故？菩薩思惟：『我於無量無邊世中，受大地獄、畜生、餓鬼、人、天等身，受行惡法，不能自利及利他人。若我或於無量世中，為彼惡人刀杖隨逐節節支解，我終不捨於菩提心及諸眾生。何以故？若我不能忍受如是世中苦者，何能堪忍地獄諸苦？行善法時，多有惡法來作障礙，我若不忍，云何能作種種善法？一切眾生施我惡事，我要當以善法施之；眾生施我刀杖罵辱，我以無上大忍施之。』菩薩摩訶薩若能如是思惟觀者，當知不久得阿耨多羅三藐三菩提，如是觀已能忍三押，謂身口意。

[0049a18] 「云何押身？若菩薩身被支解時，爾時依法將順惡人，具足六波羅蜜。云何菩薩身被支解而得具足六波羅蜜？菩薩若被支解身體不惜身命，爾時具足檀波羅蜜；於彼惡人修集慈心，爾時具足尸波羅蜜；不瞋不罵不以惡事還往加之，爾時具足忍波羅蜜；為諸眾生勤行精進，終不捨離菩提之心，爾時具足精進波羅蜜；若他瞋打其心不動，不失正念其意清淨；爾時具足禪波羅蜜；觀身無常苦空無我，猶如草木瓦石等類，爾時具足般若波羅蜜。具足如是六波羅蜜已，押而不壞，是名押身。

[0049a29] 「云何押口？忍於一切惡言罵辱若實不實，但責己身煩惱諸結，終不怨他，為諸眾生修集慈悲。菩薩摩訶薩修集如是忍惡罵時，即得具足忍波羅蜜。菩薩摩訶薩遇罵辱時，即作是念：『是人往世慳貪因緣，親近惡友得是惡心，我破慳貪修集惠施親近善友，是故我能捨是瞋恚。』爾時具足檀波羅蜜。菩薩摩訶薩遇罵辱時，作是念言：『是人破戒不信業果，是故罵我，我受持戒信於業報，是故修忍念於菩提，護持正法將順眾生。』爾時具足尸波羅蜜。菩薩摩訶薩遇罵辱時，作是思惟：『是人懈怠不修善法，是故罵我，我勤精進修集善法捨離瞋心，於善法所心無厭足，我今要當設大方便，先令是人坐菩提樹，然後我當取菩提果。』爾時具足精進波羅蜜。菩薩摩訶薩遇罵辱時，復作是念：『是人失念狂亂放逸煩惱所污，我今破壞一切煩惱，為如是等諸惡眾生發菩提心。若諸眾生悉清淨者，我復何緣發菩提心？是故專心緣念菩提心不怱務。』爾時具足禪波羅蜜。菩薩摩訶薩遇罵辱時，復作是念：『是人著我我所眾生壽命士夫，我依法界，法界之中誰罵誰受，我亦不見一法是罵及以罵者。』爾時具足般若波羅蜜。若能至心受持修行五波羅蜜，爾時具足忍波羅蜜，是名押口。

[0049b24] 「云何押心？不畏魔眾退菩提心，不畏一切眾邪異見退菩提心，不畏地獄、餓鬼、畜生種種諸苦退菩提心。若見佛像來作是言：『汝亦不能發菩提心，菩提之道甚為難得，不如早修聲聞乘法，速證涅槃受大安樂。』菩薩爾時聞是語已，即自思惟菩提之道難之與易：『我終不退，定當得到菩提樹下坐金剛床。我昔己請一切眾生，許當以法而惠施之。我今未與，云何欺誑？我當隨順一切佛心。』堪忍如是押心之事，不誑諸佛人天大眾及以已身，是名押心。」

[0049c05] 爾時，世尊即說頌曰：

「向菩提道心不壞，　　大慈大悲亦復然，
　又不斷絕三寶種，　　無量莊嚴為菩提。
　為佛十力四無畏，　　三十二相八十好，
　無量世中捨財施，　　亦受種種大苦惱，
　為得三寶諸功德，　　受持正法而廣說，
　為度眾生生死海，　　是故堪受種種苦。
　十方世界惡眾生，　　執持刀杖逼我身，
　心終不動失菩提，　　憐愍一切眾生故，
　無量劫中受苦惱，　　不能自利及利他，
　今我此忍大利益，　　亦能得佛無量德。
　為佛功德碎其身，　　猶如胡麻心不悔，
　心亦不退無上道，　　多受諸苦為菩提。
　行住坐臥念菩提，　　其心寂靜離煩惱；
　若欲起瞋於眾生，　　先當怨己及煩惱。
　三惡道中受諸苦，　　為諸眾生得佛道，
　不求人天上快樂，　　甘樂為眾受諸苦。
　若於人中所受苦，　　不及地獄百千一，
　雖受三惡無量苦，　　亦不退失菩提心。
　觀身無常及無我，　　四大之性如四蛇，
　至心放捨如是身，　　能得智慧無上道。
　流轉諸有受諸苦，　　以不能觀身真實，
　菩薩能觀身真實，　　是故永離諸苦惱。
　行惡之時無妨礙，　　修行善法多留難，
　諸佛世尊為證知，　　是故我受種種苦。
　我今能忍如是等，　　身口意業無量苦，
　以是因緣菩提心，　　堅牢畢竟不可動。
　捨身具六波羅蜜，　　於身無貪具足檀；
　於彼惡人生慈心，　　是故具足於尸羅；
　割身能忍不生瞋，　　以是因緣具羼提；
　受苦時心不動轉，　　是故具足毘梨耶；
　不失念心樂寂靜，　　是故具足於禪那；
　觀身無我無我所，　　爾時具足於般若。
　若我能作是莊嚴，　　不久定得無上道；
　若我不忍惡口業，　　云何能壞眾煩惱？
　若我調伏身口意，　　則能忍受眾苦逼，
　能壞一切諸魔眾，　　雖有眾邪我不動。
　若欲具足波羅蜜，　　如來十力四無畏，
　獲得無上無價寶，　　當學調伏身口意。

[0050a16] 「善男子！云何名為穿菩提心？菩薩既發菩提心已，終不生於相似我慢，不著菩提心、不貪菩提心、不愛菩提心、不觀菩提心，如是則能令心寂靜，觀深法界觀諸佛法。深法界者，謂十二因緣遠離二邊，一切諸法性自無我，觀於我性一切法性空無有主，住空三昧無相無願。知諸行法無所造作，觀色如沫、受如水泡、想如熱焰、行如芭蕉、識則如幻，觀界無作無有動搖，入如聾盲，心無暫住，憍慢之結都無生處。諸法無二無有分別，一味一乘一道一源。觀一切聲無有聲相，一切音聲次第不合，一切諸法不可宣說。了知苦相、集無我所、於滅無增、知道畢竟，無障礙故。觀身念處、知去來受、念心出滅、知於法界。觀界非界，故修正勤；欲得自在，故修如意。離諸煩惱，名為信根；樂於寂靜，名精進根；非有念故，名為念根；非思惟故，名為定根；遠離一切，名為慧根；不隨他故，名為信力；無障礙故，名精進力；不退轉故，名為念力；心得自在，名為定力；不觀善惡，名為慧力；不放逸故，名念覺分；入諸法故名，擇法覺分；如法行故，名進覺分；遠離惡故，名喜覺分；身心寂靜，名除覺分；知實三昧，名定覺分；不觀於二，名捨覺分；遠離諸見，名為正見；離諸覺觀，名正思惟；知諸聲性，名為正語；於身口意不生貪著，名為正業；離嫉妬心，名為正命；不增不減，名正精進；於善不善不生貪著，是名正念；觀諸心界，是名正定。

[0050b14] 「實相之性其性寂靜，畢竟義者，名無常、苦、無我，假名清淨大淨。能調心者、名之為施；身心清淨、名之為戒；諸法無常、名之為忍；勤修是智、名為精進；內外清淨、名為三昧；觀真實故、名為智慧；知諸眾生心性本淨、是名為慈；觀於一切等如虛空、是名為悲；斷一切喜、名為喜心；遠一切行、名為捨心，一切諸法未來世淨，過去種種現在無我。

[0050b21] 「善男子！若能真實觀察了知如是等法，是名為穿菩提心寶。菩薩觀察如是法已，次第得一切法自在陀羅尼。

[0050b24] 「善男子！譬如日月不作往來照明之心，以諸眾生福德力故，自行往返壞諸闇冥。善男子！菩薩摩訶薩若能觀了如是等法，亦復如是，不作是念：『我當利益無量眾生，而令眾生大得利益。』善男子！若菩薩摩訶薩能作是觀，是名禪波羅蜜、般若波羅蜜。何以故？入定乃能作如是觀，亂心不能，定者即是禪波羅蜜，觀者即是般若波羅蜜，如是乃能觀於真實，了了見於一切法相。云何名見一切法相？一切法相名無相相。言無相者即是無作，即此無作名之為相。若能永斷如是無相，即無相相。又無相者名無生相，無相相者名無滅相，無生無滅名無相無相相。若見無生無滅無作、無一無二、無瞋無諍無有，如爾不動不轉知於法性，是名真性、是名法性、是名實性。

[0050c10] 「善男子！菩薩摩訶薩若真實知如是等法，名非住住。」

[0050c11] 說是法時，十二那由他眾生發阿耨多羅三藐三菩提心，萬六千天得無生忍。

[0050c13] 爾時，世尊即說頌曰：

「能破一切諸法相，　　清淨無上菩提心，
　若能如是觀察者，　　即得不著一切法。
　明見甚深諸法界，　　亦不怖畏於涅槃，
　以是不怖因緣故，　　則能增長於佛法。
　明信於因及果報，　　十二因緣亦如是，
　遠離二邊常斷見，　　隨意種種說正法。
　於常無常心不著，　　又能演說於中道，
　知一切法是空性，　　無有眾生無壽命。
　一切諸法空無相，　　亦復無有次第生，
　其性本來常寂靜，　　無有能作如虛空。
　不觀一切諸法相，　　了了覺知無有生，
　觀色如沫受如泡，　　想如熱焰行芭蕉，
　觀心如幻四大空，　　觀入猶如聾盲者，
　又觀心意無內外，　　心無住處界無二。
　不著諸法色色相，　　雖有是知無憍慢，
　觀一切法皆平等，　　一味一乘一道源，
　能知如是真實義，　　了了能觀於法界。
　無有音聲能觀聲；　　無有心意能觀心；
　無有文字觀文字；　　是能真實知法界。
　一切法義不可說，　　聲及文字亦復然，
　真實知苦集滅道，　　具足繫心四念處，
　於諸法界無分別，　　其心能得大自在。
　遠離一切諸煩惱，　　修四正勤行精進，
　為得無礙大自在，　　勤心修集四如意。
　於一切法不貪著，　　為於如是修信根；
　常樂住於大寂靜，　　是故修集精進根；
　心無念慮知真實，　　是故修集於念根；
　悉能調伏諸心想，　　是故修集於定根；
　為能觀察於法界，　　是故修集於慧根。
　為欲了知諸法界，　　是故修集七覺分；
　不觀諸法一二數，　　是故修集八正道。
　如意能以財物施，　　亦能如意受持戒，
　又能清淨於內外，　　是則名為大神通。
　一切諸法本性淨，　　是故修集於慈悲；
　斷一切喜諸煩惱，　　是故修集於喜心；
　一切諸法本性淨，　　去來現在亦復然，
　若觀諸法無生滅，　　是人即得真實知。」

[0051a22] 爾時，世尊復告海慧菩薩言：「菩薩得是淨大淨已，其心真實無有欺誑，於諸眾生平等無二，得真實智畢竟大智淨印三昧，安住淨印三昧根本。

[0051a25] 「云何名為三昧根本？為諸眾生修大慈悲，雖得供養其心不高，瞋恚毀辱心亦不下，心不高故，則能生於不憍法性、不憍名字，亦不生於相似我慢，身口意業從智慧生，是故一切所作諸業非不隨智。

[0051a29] 「云何菩薩身業隨智？所得身形殊勝微妙，眾生見者即得調伏，身四威儀亦能調伏，離諸身過身曲身滓。其身清淨相好莊嚴，諸根具足無有缺減，不恃此身而生憍慢，見下色者心亦不輕。自於其身不生貪著，觀身法界及以身業，知是色已念於法身，不求食身以定為食，為調眾生現受其施常修聖行。所謂非為貪欲、瞋恚、愚癡受持清淨戒、擁護正法。菩薩摩訶薩具足如是隨智身業，得大神力、無所畏力，以是力故，於諸佛土普示其身。如此世界所示色身，餘諸世界亦復如是，放大光明遍照十方無量世界，其光柔軟眾生遇者離煩惱熱，離煩惱已受大快樂，是名菩薩身業隨智。

[0051b13] 「云何菩薩口業隨智？所謂遠離六十四種惡口之業：麁語、濁語、非時語、妄語、漏語、大語、高語、輕語、破語、不了語、散語、低語、仰語、錯語、惡語、畏語、吃語、諍語、讇語、調語、誑語、惱語、怯語、邪語、罪語、啞語、入語、燒語、地獄語、虛語、慢語、輕語、不愛語、說罪咎語、失語別、離語、利惡語、兩舌語、無義語、無護語、喜語、狂語、殺語、害語、繫語、閉語、縛語、打語、歌語、非法語、自讚歎語、說他過語、謗三寶語，是名六十四(丹本云：少十一種，無處訪本)。

[0051b22] 「善男子！菩薩摩訶薩遠離如是惡口等事，凡有所說，說實、說真、說解脫、說如實、說隨諦、說利眾生、說隨眾生心實不實、說眾樂聞、說一切聲、說一切語、說淨眾生根、說令眾生離於煩惱、說於佛語、說於甘露其聲遍聞十方世界、說令眾生永離苦惱、說於深義、說調眾生、說不造作惡，是名菩薩口業隨智。

[0051b29] 「云何菩薩意業隨智？住一心中能知一切眾生之心，常在禪定現諸威儀，一切眾魔聲聞緣覺，悉不能知心所緣處，終不生心欲自毀害方便害他，了一切法通達無礙，得如是心不受能受亦不證滅，是名菩薩意業隨智，是名淨印三昧根本。

[0051c06] 「如是根本復有十種：一者，淨初發心；二者，淨菩提道；三者，淨六波羅蜜；四者，淨乾慧故修於三昧；五者，淨相；六者，淨好；七者，淨陀羅尼；八者，淨如法住；九者，淨於無失；十者，淨三十七助道之法。是名為十。

[0051c10] 「善男子！淨印三昧具三十法：一者、內淨；二者、外淨；三者、心淨；四者、憍慢淨；五者、身淨；六者、眼淨；七者、一切眾生無眾生淨；八者、一切法本性淨；九者、一切法同一味淨；十者、空無相願淨；十一者、解脫法門淨；十二者、一切諸法入法界淨；十三者、一切諸法入一性淨；十四者、信心無壞淨；十五者、無障礙淨；十六者、一切解脫淨；十七者、無為淨；十八者、觀十二因緣淨；十九者、十力四無所畏淨；二十者、無勝淨；二十一者、一切法智淨；二十二者、過去業淨；二十三者、慈悲淨；二十四者、不捨眾生淨；二十五者、破諸魔業淨；二十六者、離內貪淨；二十七者、離諸習氣淨；二十八者、一念知一切法淨；二十九者、不失念心淨；三十者、具足莊嚴淨。菩薩具足如是等法，名淨印三昧。

[0051c25] 「得是三昧已，得八不共法。何等為八？所得世界金剛為地；一樹之上種種枝葉、種種華果；一切眾生不起煩惱；地獄、餓鬼、畜生之類，悉見菩薩坐菩提樹，見已即得微妙快樂；金光遍照無量世界；一切大地六種振動；無一眾生有嬈害者；一念之智知一切法。是名為八。」

[0052a02] 爾時，世尊即說頌曰：

「若知諸法如虛空，　　淨於本性不生滅，
　即能淨於如來印，　　亦得住於定根本。
　雖得供養心不喜，　　呵責罵辱心不瞋，
　修集慈悲心平等，　　是則名為淨印定。
　遠離一切諸憍慢，　　離已其心不自高，
　能呵煩惱諸結縛，　　是則名為淨印定。
　其身永離諸惡業，　　莊嚴妙相三十二，
　具足清淨於諸根，　　亦復不生憍慢結，
　見有下色醜陋者，　　貧窮斯下心不輕，
　為菩提故淨說法，　　是則名為淨印定。
　觀察於身真實性，　　壞於眾生貪身想，
　是故獲得上法身，　　遠離一切雜食身，
　常在禪定法喜食，　　為眾生故受揣食，
　甘露上味增法命，　　是則名為淨印定。
　愛樂聖行持佛戒，　　遠離貪欲恚癡等，
　菩薩先自調其身，　　然後復為眾生說。
　神通遍遊諸十方，　　為調眾生演說法，
　如彼色像示其身，　　隨其意趣為說法。
　身出無量金色光，　　遍照十方諸世界，
　能壞眾生煩惱熱，　　增長菩提心功德。
　若有三惡苦眾生，　　遇已悉得無上樂，
　皆得遠離惡道苦，　　信心成就修善業。
　如來所說身淨業，　　為令眾生淨佛身，
　若有能修如是業，　　獲得淨身如先佛。
　若有遠離惡口業，　　即得從智微妙聲，
　凡所演說眾樂聞，　　聞者皆得生善芽。
　遠離六十四惡口，　　是人則能說甘露，
　能說無為之大乘，　　亦得善解眾生語。
　能離貪欲恚癡語，　　演說甚深真實義，
　其聲遍聞十方界，　　為眾宣說實解脫。
　呵毀打害不瞋諍，　　心常憐愍柔軟語，
　為眾演說不可說，　　說已其心不生慢。
　若能清淨如是業，　　是人遠離口諸惡，
　如來所說口淨業，　　為令眾生廣長舌。
　若有修集善意業，　　是人一念知諸心，
　常在禪定示威儀，　　壞諸魔業心不高。
　不受能受為眾生，　　了知真實不證滅，
　一切眾魔不知心，　　聲聞緣覺亦復然。
　不生害心於自他，　　能觀甚深諸法界，
　若欲得是淨印定，　　常當修集於十法。
　清淨莊嚴佛境界，　　淨於善法及六度，
　具足功德及身相，　　得無礙說陀羅尼。
　如法而住淨其心，　　不失念心說無我，
　離一切障慧無礙，　　其意無失具功德。
　修助菩提無放逸，　　為諸眾生說菩提，
　無量世界身無礙，　　演說正法化眾生。
　具足八種不共法，　　獲得無上大利益，
　金剛為地樹種種，　　悉見菩薩坐菩提。
　若欲具足如是德，　　當修淨印三昧定，
　如來修集是定故，　　獲得功德不可議。

大方等大集經卷第八

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA