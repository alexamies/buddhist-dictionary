大方廣佛華嚴經卷第十四

于闐國三藏實叉難陀奉　制譯

淨行品第十一

[0069b20] 爾時，智首菩薩問文殊師利菩薩言：「佛子！菩薩云何得無過失身、語、意業？云何得不害身、語、意業？云何得不可毀身、語、意業？云何得不可壞身、語、意業？云何得不退轉身、語、意業？云何得不可動身、語、意業？云何得殊勝身、語、意業？云何得清淨身、語、意業？云何得無染身、語、意業？云何得智為先導身、語、意業？云何得生處具足、種族具足、家具足、色具足、相具足、念具足、慧具足、行具足、無畏具足、覺悟具足？云何得勝慧、第一慧、最上慧、最勝慧、無量慧、無數慧、不思議慧、無與等慧、不可量慧、不可說慧？云何得因力、欲力、方便力、緣力、所緣力、根力、觀察力、奢摩他力、毘鉢舍那力、思惟力？云何得蘊善巧、界善巧、處善巧、緣起善巧、欲界善巧、色界善巧、無色界善巧、過去善巧、未來善巧、現在善巧？云何善修習念覺分、擇法覺分、精進覺分、喜覺分、猗覺分、定覺分、捨覺分、空、無相、無願？云何得圓滿檀波羅蜜、尸波羅蜜、羼提波羅蜜、毘梨耶波羅蜜、禪那波羅蜜、般若波羅蜜，及以圓滿慈、悲、喜、捨？云何得處非處智力、過未現在業報智力、根勝劣智力、種種界智力、種種解智力、一切至處道智力、禪解脫三昧染淨智力、宿住念智力、無障礙天眼智力、斷諸習智力？云何常得天王、龍王、夜叉王、乾闥婆王、阿脩羅王、迦樓羅王、緊那羅王、摩睺羅伽王、人王、梵王之所守護，恭敬供養？云何得與一切眾生為依、為救、為歸、為趣、為炬、為明、為照、為導、為勝導、為普導？云何於一切眾生中，為第一、為大、為勝、為最勝、為妙、為極妙、為上、為無上、為無等、為無等等？」

[0069c23] 爾時，文殊師利菩薩告智首菩薩言：

[0069c23] 「善哉！佛子！汝今為欲多所饒益、多所安隱，哀愍世間，利樂天人，問如是義。佛子！若諸菩薩善用其心，則獲一切勝妙功德；於諸佛法，心無所礙，住去、來、今諸佛之道；隨眾生住，恒不捨離；如諸法相，悉能通達；斷一切惡，具足眾善；當如普賢，色像第一，一切行願皆得具足；於一切法，無不自在，而為眾生第二導師。佛子！云何用心能獲一切勝妙功德？佛子！

「菩薩在家，　　當願眾生：　　知家性空，
　免其逼迫。　　孝事父母，　　當願眾生：
　善事於佛，　　護養一切。　　妻子集會，
　當願眾生：　　怨親平等，　　永離貪著。
　若得五欲，　　當願眾生：　　拔除欲箭，
　究竟安隱。　　妓樂聚會，　　當願眾生：
　以法自娛，　　了妓非實。　　若在宮室，
　當願眾生：　　入於聖地，　　永除穢欲。
　著瓔珞時，　　當願眾生：　　捨諸偽飾，
　到真實處。　　上昇樓閣，　　當願眾生：
　昇正法樓，　　徹見一切。　　若有所施，
　當願眾生：　　一切能捨，　　心無愛著。
　眾會聚集，　　當願眾生：　　捨眾聚法，
　成一切智。　　若在厄難，　　當願眾生：
　隨意自在，　　所行無礙。　　捨居家時，
　當願眾生：　　出家無礙，　　心得解脫。
　入僧伽藍，　　當願眾生：　　演說種種，
　無乖諍法。　　詣大小師，　　當願眾生：
　巧事師長，　　習行善法。　　求請出家，
　當願眾生：　　得不退法，　　心無障礙。
　脫去俗服，　　當願眾生：　　勤修善根，
　捨諸罪軛。　　鬀除鬚髮，　　當願眾生：
　永離煩惱，　　究竟寂滅。　　著袈裟衣，
　當願眾生：　　心無所染，　　具大仙道。
　正出家時，　　當願眾生：　　同佛出家，
　救護一切。　　自歸於佛，　　當願眾生：
　紹隆佛種，　　發無上意。　　自歸於法，
　當願眾生：　　深入經藏，　　智慧如海。
　自歸於僧，　　當願眾生：　　統理大眾，
　一切無礙。　　受學戒時，　　當願眾生：
　善學於戒，　　不作眾惡。　　受闍梨教，
　當願眾生：　　具足威儀，　　所行真實。
　受和尚教，　　當願眾生：　　入無生智，
　到無依處。　　受具足戒，　　當願眾生：
　具諸方便，　　得最勝法。　　若入堂宇，
　當願眾生：　　昇無上堂，　　安住不動。
　若敷床座，　　當願眾生：　　開敷善法，
　見真實相。　　正身端坐，　　當願眾生：
　坐菩提座，　　心無所著。　　結跏趺坐，
　當願眾生：　　善根堅固，　　得不動地。
　修行於定，　　當願眾生：　　以定伏心，
　究竟無餘。　　若修於觀，　　當願眾生：
　見如實理，　　永無乖諍。　　捨跏趺坐，
　當願眾生：　　觀諸行法，　　悉歸散滅。
　下足住時，　　當願眾生：　　心得解脫，
　安住不動。　　若舉於足，　　當願眾生：
　出生死海，　　具眾善法。　　著下帬時，
　當願眾生：　　服諸善根，　　具足慚愧。
　整衣束帶，　　當願眾生：　　檢束善根，
　不令散失。　　若著上衣，　　當願眾生：
　獲勝善根，　　至法彼岸。　　著僧伽梨，
　當願眾生：　　入第一位，　　得不動法。
　手執楊枝，　　當願眾生：　　皆得妙法，
　究竟清淨。　　嚼楊枝時，　　當願眾生：
　其心調淨，　　噬諸煩惱。　　大小便時，
　當願眾生：　　棄貪瞋癡，　　蠲除罪法。
　事訖就水，　　當願眾生：　　出世法中，
　速疾而往。　　洗滌形穢，　　當願眾生：
　清淨調柔，　　畢竟無垢。　　以水盥掌，
　當願眾生：　　得清淨手，　　受持佛法。
　以水洗面，　　當願眾生：　　得淨法門，
　永無垢染。　　手執錫杖，　　當願眾生：
　設大施會，　　示如實道。　　執持應器，
　當願眾生：　　成就法器，　　受天人供。
　發趾向道，　　當願眾生：　　趣佛所行，
　入無依處。　　若在於道，　　當願眾生：
　能行佛道，　　向無餘法。　　涉路而去，
　當願眾生：　　履淨法界，　　心無障礙。
　見昇高路，　　當願眾生：　　永出三界，
　心無怯弱。　　見趣下路，　　當願眾生：
　其心謙下，　　長佛善根。　　見斜曲路，
　當願眾生：　　捨不正道，　　永除惡見。
　若見直路，　　當願眾生：　　其心正直，
　無諂無誑。　　見路多塵，　　當願眾生：
　遠離塵坌，　　獲清淨法。　　見路無塵，
　當願眾生：　　常行大悲，　　其心潤澤。
　若見險道，　　當願眾生：　　住正法界，
　離諸罪難。　　若見眾會，　　當願眾生：
　說甚深法，　　一切和合。　　若見大柱，
　當願眾生：　　離我諍心，　　無有忿恨。
　若見叢林，　　當願眾生：　　諸天及人，
　所應敬禮。　　若見高山，　　當願眾生：
　善根超出，　　無能至頂。　　見棘刺樹，
　當願眾生：　　疾得翦除，　　三毒之刺。
　見樹葉茂，　　當願眾生：　　以定解脫，
　而為蔭映。　　若見華開，　　當願眾生：
　神通等法，　　如華開敷。　　若見樹華，
　當願眾生：　　眾相如華，　　具三十二。
　若見果實，　　當願眾生：　　獲最勝法，
　證菩提道。　　若見大河，　　當願眾生：
　得預法流，　　入佛智海。　　若見陂澤，
　當願眾生：　　疾悟諸佛，　　一味之法。
　若見池沼，　　當願眾生：　　語業滿足，
　巧能演說。　　若見汲井，　　當願眾生：
　具足辯才，　　演一切法。　　若見涌泉，
　當願眾生：　　方便增長，　　善根無盡。
　若見橋道，　　當願眾生：　　廣度一切，
　猶如橋梁。　　若見流水，　　當願眾生：
　得善意欲，　　洗除惑垢。　　見修園圃，
　當願眾生：　　五欲圃中，　　耘除愛草。
　見無憂林，　　當願眾生：　　永離貪愛，
　不生憂怖。　　若見園苑，　　當願眾生：
　勤修諸行，　　趣佛菩提。　　見嚴飾人，
　當願眾生：　　三十二相，　　以為嚴好。
　見無嚴飾，　　當願眾生：　　捨諸飾好，
　具頭陀行。　　見樂著人，　　當願眾生：
　以法自娛，　　歡愛不捨。　　見無樂著，
　當願眾生：　　有為事中，　　心無所樂。
　見歡樂人，　　當願眾生：　　常得安樂，
　樂供養佛。　　見苦惱人，　　當願眾生：
　獲根本智，　　滅除眾苦。　　見無病人，
　當願眾生：　　入真實慧，　　永無病惱。
　見疾病人，　　當願眾生：　　知身空寂，
　離乖諍法。　　見端正人，　　當願眾生：
　於佛菩薩，　　常生淨信。　　見醜陋人，
　當願眾生：　　於不善事，　　不生樂著。
　見報恩人，　　當願眾生：　　於佛菩薩，
　能知恩德。　　見背恩人，　　當願眾生：
　於有惡人，　　不加其報。　　若見沙門，
　當願眾生：　　調柔寂靜，　　畢竟第一。
　見婆羅門，　　當願眾生：　　永持梵行，
　離一切惡。　　見苦行人，　　當願眾生：
　依於苦行，　　至究竟處。　　見操行人，
　當願眾生：　　堅持志行，　　不捨佛道。
　見著甲冑，　　當願眾生：　　常服善鎧，
　趣無師法。　　見無鎧仗，　　當願眾生：
　永離一切，　　不善之業。　　見論議人，
　當願眾生：　　於諸異論，　　悉能摧伏。
　見正命人，　　當願眾生：　　得清淨命，
　不矯威儀。　　若見於王，　　當願眾生：
　得為法王，　　恒轉正法。　　若見王子，
　當願眾生：　　從法化生，　　而為佛子。
　若見長者，　　當願眾生：　　善能明斷，
　不行惡法。　　若見大臣，　　當願眾生：
　恒守正念，　　習行眾善。　　若見城廓，
　當願眾生：　　得堅固身，　　心無所屈。
　若見王都，　　當願眾生：　　功德共聚，
　心恒喜樂。　　見處林藪，　　當願眾生：
　應為天人，　　之所歎仰。　　入里乞食，
　當願眾生：　　入深法界，　　心無障礙。
　到人門戶，　　當願眾生：　　入於一切，
　佛法之門。　　入其家已，　　當願眾生：
　得入佛乘，　　三世平等。　　見不捨人，
　當願眾生：　　常不捨離，　　勝功德法。
　見能捨人，　　當願眾生：　　永得捨離，
　三惡道苦。　　若見空鉢，　　當願眾生：
　其心清淨，　　空無煩惱。　　若見滿鉢，
　當願眾生：　　具足成滿，　　一切善法。
　若得恭敬，　　當願眾生：　　恭敬修行，
　一切佛法。　　不得恭敬，　　當願眾生：
　不行一切，　　不善之法。　　見慚恥人，
　當願眾生：　　具慚恥行，　　藏護諸根。
　見無慚恥，　　當願眾生：　　捨離無慚，
　住大慈道。　　若得美食，　　當願眾生：
　滿足其願，　　心無羨欲。　　得不美食，
　當願眾生：　　莫不獲得，　　諸三昧味。
　得柔軟食，　　當願眾生：　　大悲所熏，
　心意柔軟。　　得麁澁食，　　當願眾生：
　心無染著，　　絕世貪愛。　　若飯食時，
　當願眾生：　　禪悅為食，　　法喜充滿。
　若受味時，　　當願眾生：　　得佛上味，
　甘露滿足。　　飯食已訖，　　當願眾生：
　所作皆辦，　　具諸佛法。　　若說法時，
　當願眾生：　　得無盡辯，　　廣宣法要。
　從舍出時，　　當願眾生：　　深入佛智，
　永出三界。　　若入水時，　　當願眾生：
　入一切智，　　知三世等。　　洗浴身體，
　當願眾生：　　身心無垢，　　內外光潔。
　盛暑炎毒，　　當願眾生：　　捨離眾惱，
　一切皆盡。　　暑退涼初，　　當願眾生：
　證無上法，　　究竟清涼。　　諷誦經時，
　當願眾生：　　順佛所說，　　總持不忘。
　若得見佛，　　當願眾生：　　得無礙眼，
　見一切佛。　　諦觀佛時，　　當願眾生：
　皆如普賢，　　端正嚴好。　　見佛塔時，
　當願眾生：　　尊重如塔，　　受天人供。
　敬心觀塔，　　當願眾生：　　諸天及人，
　所共瞻仰。　　頂禮於塔，　　當願眾生：
　一切天人，　　無能見頂。　　右遶於塔，
　當願眾生：　　所行無逆，　　成一切智。
　遶塔三匝，　　當願眾生：　　勤求佛道，
　心無懈歇。　　讚佛功德，　　當願眾生：
　眾德悉具，　　稱歎無盡。　　讚佛相好，
　當願眾生：　　成就佛身，　　證無相法。
　若洗足時，　　當願眾生：　　具神足力，
　所行無礙。　　以時寢息，　　當願眾生：
　身得安隱，　　心無動亂。　　睡眠始寤，
　當願眾生：　　一切智覺，　　周顧十方。

[0072a18] 「佛子！若諸菩薩如是用心，則獲一切勝妙功德；一切世間諸天、魔、梵、沙門、婆羅門、乾闥婆、阿脩羅等，及以一切聲聞、緣覺，所不能動。」

賢首品第十二之一

[0072a23] 爾時，文殊師利菩薩說無濁亂清淨行大功德已，欲顯示菩提心功德故，以偈問賢首菩薩曰：

「我今已為諸菩薩，　　說佛往修清淨行，
　仁亦當於此會中，　　演暢修行勝功德。」

[0072a28] 爾時，賢首菩薩以偈答曰：

「善哉仁者應諦聽，　　彼諸功德不可量，
　我今隨力說少分，　　猶如大海一滴水。
　若有菩薩初發心，　　誓求當證佛菩提，
　彼之功德無邊際，　　不可稱量無與等。
　何況無量無邊劫，　　具修地度諸功德，
　十方一切諸如來，　　悉共稱揚不能盡。
　如是無邊大功德，　　我今於中說少分，
　譬如鳥足所履空，　　亦如大地一微塵。
　菩薩發意求菩提，　　非是無因無有緣，
　於佛法僧生淨信，　　以是而生廣大心。
　不求五欲及王位，　　富饒自樂大名稱，
　但為永滅眾生苦，　　利益世間而發心。
　常欲利樂諸眾生，　　莊嚴國土供養佛，
　受持正法修諸智，　　證菩提故而發心。
　深心信解常清淨，　　恭敬尊重一切佛，
　於法及僧亦如是，　　至誠供養而發心。
　深信於佛及佛法，　　亦信佛子所行道，
　及信無上大菩提，　　菩薩以是初發心。
　信為道元功德母，　　長養一切諸善法，
　斷除疑網出愛流，　　開示涅槃無上道。
　信無垢濁心清淨，　　滅除憍慢恭敬本，
　亦為法藏第一財，　　為清淨手受眾行。
　信能惠施心無吝，　　信能歡喜入佛法，
　信能增長智功德，　　信能必到如來地。
　信令諸根淨明利，　　信力堅固無能壞，
　信能永滅煩惱本，　　信能專向佛功德。
　信於境界無所著，　　遠離諸難得無難，
　信能超出眾魔路，　　示現無上解脫道。
　信為功德不壞種，　　信能生長菩提樹，
　信能增益最勝智，　　信能示現一切佛。
　是故依行說次第，　　信樂最勝甚難得，
　譬如一切世間中，　　而有隨意妙寶珠。
　若常信奉於諸佛，　　則能持戒修學處；
　若常持戒修學處，　　則能具足諸功德。
　戒能開發菩提本，　　學是勤修功德地；
　於戒及學常順行，　　一切如來所稱美。
　若常信奉於諸佛，　　則能興集大供養；
　若能興集大供養，　　彼人信佛不思議。
　若常信奉於尊法，　　則聞佛法無厭足；
　若聞佛法無厭足，　　彼人信法不思議。
　若常信奉清淨僧，　　則得信心不退轉；
　若得信心不退轉，　　彼人信力無能動。
　若得信力無能動，　　則得諸根淨明利；
　若得諸根淨明利，　　則能遠離惡知識。
　若能遠離惡知識，　　則得親近善知識；
　若得親近善知識，　　則能修集廣大善。
　若能修集廣大善，　　彼人成就大因力；
　若人成就大因力，　　則得殊勝決定解。
　若得殊勝決定解，　　則為諸佛所護念；
　若為諸佛所護念，　　則能發起菩提心。
　若能發起菩提心，　　則能勤修佛功德；
　若能勤修佛功德，　　則得生在如來家。
　若得生在如來家，　　則善修行巧方便；
　若善修行巧方便，　　則得信樂心清淨。
　若得信樂心清淨，　　則得增上最勝心；
　若得增上最勝心，　　則常修習波羅蜜。
　若常修習波羅蜜，　　則能具足摩訶衍；
　若能具足摩訶衍，　　則能如法供養佛。
　若能如法供養佛，　　則能念佛心不動；
　若能念佛心不動，　　則常覩見無量佛。
　若常覩見無量佛，　　則見如來體常住；
　若見如來體常住，　　則能知法永不滅。
　若能知法永不滅，　　則得辯才無障礙；
　若得辯才無障礙，　　則能開演無邊法。
　若能開演無邊法，　　則能慈愍度眾生；
　若能慈愍度眾生，　　則得堅固大悲心。
　若得堅固大悲心，　　則能愛樂甚深法；
　若能愛樂甚深法，　　則能捨離有為過。
　若能捨離有為過，　　則離憍慢及放逸；
　若離憍慢及放逸，　　則能兼利一切眾。
　若能兼利一切眾，　　則處生死無疲厭；
　若處生死無疲厭，　　則能勇健無能勝。
　若能勇健無能勝，　　則能發起大神通；
　若能發起大神通，　　則知一切眾生行。
　若知一切眾生行，　　則能成就諸群生；
　若能成就諸群生，　　則得善攝眾生智。
　若得善攝眾生智，　　則能成就四攝法；
　若能成就四攝法，　　則與眾生無限利。
　若與眾生無限利，　　則具最勝智方便；
　若具最勝智方便，　　則住勇猛無上道。
　若住勇猛無上道，　　則能摧殄諸魔力；
　若能摧殄諸魔力，　　則能超出四魔境。
　若能超出四魔境，　　則得至於不退地；
　若得至於不退地，　　則得無生深法忍。
　若得無生深法忍，　　則為諸佛所授記；
　若為諸佛所授記，　　則一切佛現其前。
　若一切佛現其前，　　則了神通深密用；
　若了神通深密用，　　則為諸佛所憶念。
　若為諸佛所憶念，　　則以佛德自莊嚴；
　若以佛德自莊嚴，　　則獲妙福端嚴身。
　若獲妙福端嚴身，　　則身晃耀如金山；
　若身晃耀如金山，　　則相莊嚴三十二。
　若相莊嚴三十二，　　則具隨好為嚴飾；
　若具隨好為嚴飾，　　則身光明無限量。
　若身光明無限量，　　則不思議光莊嚴；
　若不思議光莊嚴，　　其光則出諸蓮華。
　其光若出諸蓮華，　　則無量佛坐華上；
　示現十方靡不遍，　　悉能調伏諸眾生。
　若能如是調眾生，　　則現無量神通力。
　若現無量神通力，　　則住不可思議土，
　演說不可思議法，　　令不思議眾歡喜。
　若說不可思議法，　　令不思議眾歡喜，
　則以智慧辯才力，　　隨眾生心而化誘。
　若以智慧辯才力，　　隨眾生心而化誘，
　則以智慧為先導，　　身語意業恒無失。
　若以智慧為先導，　　身語意業恒無失，
　則其願力得自在，　　普隨諸趣而現身。
　若其願力得自在，　　普隨諸趣而現身，
　則能為眾說法時，　　音聲隨類難思議。
　若能為眾說法時，　　音聲隨類難思議，
　則於一切眾生心，　　一念悉知無有餘。
　若於一切眾生心，　　一念悉知無有餘，
　則知煩惱無所起，　　永不沒溺於生死。
　若知煩惱無所起，　　永不沒溺於生死，
　則獲功德法性身，　　以法威力現世間。
　若獲功德法性身，　　以法威力現世間，
　則獲十地十自在，　　修行諸度勝解脫。
　若獲十地十自在，　　修行諸度勝解脫，
　則獲灌頂大神通，　　住於最勝諸三昧。
　若獲灌頂大神通，　　住於最勝諸三昧，
　則於十方諸佛所，　　應受灌頂而昇位。
　若於十方諸佛所，　　應受灌頂而昇位，
　則蒙十方一切佛，　　手以甘露灌其頂。
　若蒙十方一切佛，　　手以甘露灌其頂，
　則身充遍如虛空，　　安住不動滿十方。
　若身充遍如虛空，　　安住不動滿十方，
　則彼所行無與等，　　諸天世人莫能知。
　菩薩勤修大悲行，　　願度一切無不果，
　見聞聽受若供養，　　靡不皆令獲安樂。
　彼諸大士威神力，　　法眼常全無缺減，
　十善妙行等諸道，　　無上勝寶皆令現。
　譬如大海金剛聚，　　以彼威力生眾寶，
　無減無增亦無盡，　　菩薩功德聚亦然。
　或有剎土無有佛，　　於彼示現成正覺，
　或有國土不知法，　　於彼為說妙法藏。
　無有分別無功用，　　於一念頃遍十方，
　如月光影靡不周，　　無量方便化群生。
　於彼十方世界中，　　念念示現成佛道，
　轉正法輪入寂滅，　　乃至舍利廣分布。
　或現聲聞獨覺道，　　或現成佛普莊嚴，
　如是開闡三乘教，　　廣度眾生無量劫。
　或現童男童女形，　　天龍及以阿脩羅，
　乃至摩睺羅伽等，　　隨其所樂悉令見。
　眾生形相各不同，　　行業音聲亦無量，
　如是一切皆能現，　　海印三昧威神力。
　嚴淨不可思議剎，　　供養一切諸如來，
　放大光明無有邊，　　度脫眾生亦無限。
　智慧自在不思議，　　說法言辭無有礙，
　施戒忍進及禪定，　　智慧方便神通等。
　如是一切皆自在，　　以佛華嚴三昧力，
　一微塵中入三昧，　　成就一切微塵定，
　而彼微塵亦不增，　　於一普現難思剎。
　彼一塵內眾多剎，　　或有有佛或無佛，
　或有雜染或清淨，　　或有廣大或狹小，
　或復有成或有壞，　　或有正住或傍住，
　或如曠野熱時焰，　　或如天上因陀網。
　如一塵中所示現，　　一切微塵悉亦然。
　此大名稱諸聖人，　　三昧解脫神通力，
　若欲供養一切佛，　　入于三昧起神變，
　能以一手遍三千，　　普供一切諸如來。
　十方所有勝妙華，　　塗香末香無價寶，
　如是皆從手中出，　　供養道樹諸最勝。
　無價寶衣雜妙香，　　寶幢幡蓋皆嚴好，
　真金為華寶為帳，　　莫不皆從掌中雨。
　十方所有諸妙物，　　應可奉獻無上尊，
　掌中悉雨無不備，　　菩提樹前持供佛。
　十方一切諸妓樂，　　鐘鼓琴瑟非一類，
　悉奏和雅妙音聲，　　靡不從於掌中出。
　十方所有諸讚頌，　　稱歎如來實功德，
　如是種種妙言辭，　　皆從掌內而開演。
　菩薩右手放淨光，　　光中香水從空雨，
　普灑十方諸佛土，　　供養一切照世燈。
　又放光明妙莊嚴，　　出生無量寶蓮華，
　其華色相皆殊妙，　　以此供養於諸佛。
　又放光明華莊嚴，　　種種妙華集為帳，
　普散十方諸國土，　　供養一切大德尊。
　又放光明香莊嚴，　　種種妙香集為帳，
　普散十方諸國土，　　供養一切大德尊。
　又放光明末香嚴，　　種種末香聚為帳，
　普散十方諸國土，　　供養一切大德尊。
　又放光明衣莊嚴，　　種種名衣集為帳，
　普散十方諸國土，　　供養一切大德尊。
　又放光明寶莊嚴，　　種種妙寶集為帳，
　普散十方諸國土，　　供養一切大德尊。
　又放光明蓮莊嚴，　　種種蓮華集為帳，
　普散十方諸國土，　　供養一切大德尊。
　又放光明瓔莊嚴，　　種種妙瓔集為帳，
　普散十方諸國土，　　供養一切大德尊。
　又放光明幢莊嚴，　　其幢絢煥備眾色，
　種種無量皆殊好，　　以此莊嚴諸佛土。
　種種雜寶莊嚴蓋，　　眾妙繒幡共垂飾，
　摩尼寶鐸演佛音，　　執持供養諸如來。
　手出供具難思議，　　如是供養一導師，
　一切佛所皆如是，　　大士三昧神通力。
　菩薩住在三昧中，　　種種自在攝眾生，
　悉以所行功德法，　　無量方便而開誘。
　或以供養如來門，　　或以難思布施門，
　或以頭陀持戒門，　　或以不動堪忍門。
　或以苦行精進門，　　或以寂靜禪定門，
　或以決了智慧門，　　或以所行方便門。
　或以梵住神通門，　　或以四攝利益門，
　或以福智莊嚴門，　　或以因緣解脫門。
　或以根力正道門，　　或以聲聞解脫門，
　或以獨覺清淨門，　　或以大乘自在門。
　或以無常眾苦門，　　或以無我壽者門，
　或以不淨離欲門，　　或以滅盡三昧門。
　隨諸眾生病不同，　　悉以法藥而對治；
　隨諸眾生心所樂，　　悉以方便而滿足；
　隨諸眾生行差別，　　悉以善巧而成就。
　如是三昧神通相，　　一切天人莫能測。
　有妙三昧名隨樂，　　菩薩住此普觀察，
　隨宜示現度眾生，　　悉使歡心從法化。
　劫中饑饉災難時，　　悉與世間諸樂具，
　隨其所欲皆令滿，　　普為眾生作饒益。
　或以飲食上好味，　　寶衣嚴具眾妙物，
　乃至王位皆能捨，　　令好施者悉從化。
　或以相好莊嚴身，　　上妙衣服寶瓔珞，
　華鬘為飾香塗體，　　威儀具足度眾生。
　一切世間所好尚，　　色相顏容及衣服，
　隨應普現愜其心，　　俾樂色者皆從道。
　迦陵頻伽美妙音，　　俱枳羅等妙音聲，
　種種梵音皆具足，　　隨其心樂為說法。
　八萬四千諸法門，　　諸佛以此度眾生，
　彼亦如其差別法，　　隨世所宜而化度。
　眾生苦樂利衰等，　　一切世間所作法，
　悉能應現同其事，　　以此普度諸眾生。
　一切世間眾苦患，　　深廣無涯如大海，
　與彼同事悉能忍，　　令其利益得安樂。
　若有不識出離法，　　不求解脫離諠憒，
　菩薩為現捨國財，　　常樂出家心寂靜。
　家是貪愛繫縛所，　　欲使眾生悉免離，
　故示出家得解脫，　　於諸欲樂無所受。
　菩薩示行十種行，　　亦行一切大人法，
　諸仙行等悉無餘，　　為欲利益眾生故。
　若有眾生壽無量，　　煩惱微細樂具足，
　菩薩於中得自在，　　示受老病死眾患。
　或有貪欲瞋恚癡，　　煩惱猛火常熾然，
　菩薩為現老病死，　　令彼眾生悉調伏。
　如來十力無所畏，　　及以十八不共法，
　所有無量諸功德，　　悉以示現度眾生。
　記心教誡及神足，　　悉是如來自在用，
　彼諸大士皆示現，　　能使眾生盡調伏。
　菩薩種種方便門，　　隨順世法度眾生，
　譬如蓮華不著水，　　如是在世令深信。
　雅思淵才文中王，　　歌舞談說眾所欣，
　一切世間眾技術，　　譬如幻師無不現。
　或為長者邑中主，　　或為賈客商人導，
　或為國王及大臣，　　或作良醫善眾論。
　或於曠野作大樹，　　或為良藥眾寶藏，
　或作寶珠隨所求，　　或以正道示眾生。
　若見世界始成立，　　眾生未有資身具，
　是時菩薩為工匠，　　為之示現種種業。
　不作逼惱眾生物，　　但說利益世間事，
　呪術藥草等眾論，　　如是所有皆能說。
　一切仙人殊勝行，　　人天等類同信仰，
　如是難行苦行法，　　菩薩隨應悉能作。
　或作外道出家人，　　或在山林自勤苦，
　或露形體無衣服，　　而於彼眾作師長。
　或現邪命種種行，　　習行非法以為勝，
　或現梵志諸威儀，　　於彼眾中為上首。
　或受五熱隨日轉，　　或持牛狗及鹿戒，
　或著壞衣奉事火，　　為化是等作導師。
　或有示謁諸天廟，　　或復示入恒河水，
　食根果等悉示行，　　於彼常思已勝法。
　或現蹲踞或翹足，　　或臥草棘及灰上，
　或復臥杵求出離，　　而於彼眾作師首。
　如是等類諸外道，　　觀其意解與同事，
　所示苦行世靡堪，　　令彼見已皆調伏。
　眾生迷惑稟邪教，　　住於惡見受眾苦，
　為其方便說妙法，　　悉令得解真實諦。
　或邊呪語說四諦，　　或善密語說四諦，
　或人直語說四諦，　　或天密語說四諦，
　分別文字說四諦，　　決定義理說四諦，
　善破於他說四諦，　　非外所動說四諦，
　或八部語說四諦，　　或一切語說四諦，
　隨彼所解語言音，　　為說四諦令解脫。
　所有一切諸佛法，　　皆如是說無不盡，
　知語境界不思議，　　是名說法三昧力。

大方廣佛華嚴經卷第十四

【經文資訊】大正藏第 10 冊 No. 0279 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，佛教電腦資訊庫功德會提供，摩訶工作室提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA