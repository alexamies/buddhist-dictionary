大乘伽耶山頂經

大唐天竺三藏菩提流志譯

[0489c23] 如是我聞：

[0489c23] 一時婆伽婆住伽耶城山頂精舍，與大比丘眾一千人俱。其先悉是長髮梵志，皆阿羅漢——諸漏已盡、所作已辦，捨諸重擔、逮得己利，盡諸有結、正知解脫，心得自在、到於彼岸——復與無量諸菩薩摩訶薩眾俱。

[0489c28] 爾時，世尊得成正覺其日未久，寂然宴坐入于三昧，觀察法界作是念言：「我已證菩提、已得聖智慧、已辦所應作、已捨諸重擔、已出生死曠野、已捨離無明，獲於智明、已拔毒箭、已盡渴愛、已證法界、已擊法鼓、已吹法螺、已建法幢、已捨離生死眼說於法眼、已閉惡道開眾善道、已捨非田示諸福田。我今審觀如是之法，誰能現證、已證、當證？為身證耶？為心證乎？若身證者，身是頑鈍，無覺、無思，猶如草木、牆壁、瓦石，從於四大父母所生，無常敗壞散滅之法，必假塗、洗、衣、食等緣而得存立。若心證者，心如幻化，無相、無形，無所依處、無所容受。又菩提者，隨於世間而立名字，無音響、無形色，無成實、無相狀，無來、無去，不出、不入。過於三界無有處所，不可見聞、不可憶念；離攀緣處非戲論境，無所入、無文字，不可動搖、不可安立。絕於一切語言之道，而言現證、已證、當證，但惟名字虛妄分別，無生、無起、無有體性，不可取、不可說、不可愛著，是中實無已成正覺、現成正覺及當成者。若能如是無證、無成，乃得名為成正覺耳。何以故？菩提者離於一切變動相故。」

[0490a21] 爾時，文殊師利菩薩摩訶薩知佛所念而作是言：「世尊！若菩提如是相者，諸善男子、善女人發菩提心，應云何住？」

[0490a23] 佛言：「文殊師利！如菩提相，應如是住。」

[0490a24] 文殊師利菩薩言：「世尊！何者是菩提相？」

[0490a25] 佛言：「文殊師利！菩提相者獨超三界，雖隨世俗而有名字，遠離一切音聲言說。諸菩薩眾發趣菩提，從初發心則無所趣。是故，文殊師利！諸善男子、善女人，應以遠離發趣之心而住菩提。文殊師利！若諸菩薩能發趣於無所趣者，是則趣向菩提之道。

[0490b03] 「文殊師利！趣於無自性是趣向菩提、趣於無處所是趣向菩提、趣於法界性是趣向菩提、趣於一切法中無所執著是趣向菩提、趣於實際無差別是趣向菩提、趣於如鏡中像、如光中影、如水中月、如熱時焰是趣向菩提。」

[0490b07] 爾時眾中有天子名淨月威光，白文殊師利菩薩言：「大士！諸菩薩摩訶薩修習何行？依何處修？」

[0490b10] 文殊師利菩薩言：「天子！諸菩薩摩訶薩修大悲行，依於一切眾生處修。」

[0490b11] 淨月天子又問言：「菩薩大悲依何心起？」

[0490b12] 文殊師利菩薩言：「菩薩大悲依無諂誑心起。」

[0490b13] 又問言：「無諂誑心依何而起？」

[0490b14] 答言：「無諂誑心依於一切眾生平等心起。」

[0490b15] 又問：「於一切眾生平等心依何而起？」

[0490b15] 答言：「依於入非一非異法性心起。」

[0490b16] 又問：「入非一非異法性心依何而起？」

[0490b17] 答言：「依深信心起。」

[0490b17] 又問：「深信心依何而起？」

[0490b18] 答言：「依菩提心起。」

[0490b18] 又問：「菩提心依何而起？」

[0490b19] 答言：「依六波羅蜜起。」

[0490b19] 又問：「六波羅蜜依何而起？」

[0490b20] 答言：「依方便慧起。」

[0490b20] 又問：「方便慧依何而起？」

[0490b21] 答言：「依不放逸起。」

[0490b21] 又問：「不放逸依何而起？」

[0490b22] 答言：「依三種淨行起。」

[0490b22] 又問：「三種淨行依何而起？」

[0490b23] 答言：「依十善業道起。」

[0490b24] 又問：「十善業道依何而起？」

[0490b24] 答言：「依持淨戒起。」

[0490b25] 又問：「持淨戒依何而起？」

[0490b25] 答言：「依如理思惟起。」

[0490b26] 又問：「如理思惟依何而起？」

[0490b26] 答言：「依觀察心起。」

[0490b27] 又問：「觀察心依何而起？」

[0490b27] 答言：「從憶持不忘起。」

[0490b28] 爾時，淨月威光天子復問文殊師利菩薩言：「大士！諸菩薩發菩提心凡有幾種，於因、於果而得成就？」

[0490c01] 文殊師利菩薩言：「天子！諸菩薩發菩提心凡有四種，於因、於果而得成就。何等為四？一者、初發心，二者、解行住發心，三者、不退轉發心，四者、一生補處發心。應知初發心為解行住因，解行住發心為不退轉因，不退轉發心為一生補處因，一生補處發心為一切智因。

[0490c07] 「復次，天子！應知初發心如田中下種，解行住發心如牙漸增長，不退轉發心如枝、葉、花、果次第出生，一生補處發心如果實成熟。

[0490c11] 「復次，天子！第一發心如造車人先集於材，第二發心如得材已各別治淨，第三發心如彼匠人造車成就，第四發心如以其車引重致遠。

[0490c15] 「復次，天子！第一發心猶如初月，第二發心如五日夜至七夜月，第三發心如十日夜月，第四發心如十四日夜月。應知如來所有智慧譬如明月至十五夜，一切光色悉皆圓滿。

[0490c19] 「復次，天子！第一發心超聲聞地，第二發心超辟支佛地，第三發心超不定地，第四發心住決定地。

[0490c22] 「復次，天子！第一發心譬如有人初學字母，第二發心如彼學人漸解分析，第三發心如學已久善算數，第四發心如學成熟了達諸論。

[0490c26] 「復次，天子！第一發心菩薩住因，第二發心菩薩住智，第三發心菩薩住斷，第四發心菩薩住果。

[0490c29] 「復次，天子！第一發心因所攝，第二發心智所攝，第三發心斷所攝，第四發心果所攝。

[0491a02] 「復次，天子！第一發心從因而起，第二發心從智而起，第三發心從斷而起，第四發心從果而起。

[0491a05] 「復次，天子！第一發心因差別分，第二發心智差別分，第三發心斷差別分，第四發心果差別分。

[0491a08] 「復次，天子！第一發心如採集眾藥，第二發心如分辯藥性，第三發心如隨病合藥，第四發心如服藥除愈。

[0491a11] 「復次，天子！第一發心生法王家，第二發心學法王法，第三發心學得解了，第四發心學得自在。」

[0491a14] 爾時會中有天子名決定光明，白文殊師利菩薩言：「大士！何者是菩薩摩訶薩速疾道，諸菩薩摩訶薩行此道疾得阿耨多羅三藐三菩提？」

[0491a17] 文殊師利菩薩言：「天子！菩薩摩訶薩速疾道有二種，諸菩薩摩訶薩行此道疾得阿耨多羅三藐三菩提。云何為二？一者、方便道，二者、般若道。方便道者攝諸善法，般若道者了知簡擇；方便道者不捨眾生，般若道者能捨諸法；方便道者知法和合，般若道者知不和合；方便道者能為因緣，般若道者能至寂滅；方便道者能知諸法差別之相，般若道者能知法界無差別理；方便道者能具莊嚴諸佛國土，般若道者能知諸佛國土平等；方便道者能知眾生根行不同，般若道者能知根行空無所有；方便道者令諸菩薩詣於道場，般若道者能令菩薩逮無所覺。

[0491a29] 「天子！菩薩摩訶薩復有二種速疾道。云何為二？一者、資糧道，二者、決擇道。資糧道者謂施等五波羅蜜，決擇道者謂般若波羅蜜。有著道、無著道，有漏道、無漏道，皆如是說。

[0491b04] 「復有二種速疾道。云何為二？一者、有量道，二者、無量道。有量道者謂有相位，無量道者是無相位。

[0491b06] 「復有二種速疾道：所謂智道及以斷道。智道者謂從初地至第七地，斷道者從於八地至第十地。」

[0491b09] 爾時會中有菩薩名勇修智信，白文殊師利菩薩言：「大士！云何為菩薩摩訶薩所知義？云何為菩薩摩訶薩所修智？」

[0491b11] 文殊師利菩薩言：「善男子！義非和合，智是和合。」

[0491b12] 勇修智信菩薩言：「大士！以何因故義非和合，智是和合？」

[0491b14] 文殊師利菩薩言：「善男子！義是無為，無為則非義，非義中無有法若和合、若不和合。義是無變異、無成實，不可取、不可捨，皆如是說。善男子！智名為道，道與心和合，非不和合。

[0491b19] 「復次，善男子！智惟是和合，非不和合。」

[0491b19] 勇修智信菩薩言：「大士！何因緣故智惟是和合，非不和合？」

[0491b21] 文殊師利菩薩言：「善男子！智善能觀察蘊處界、善觀察緣起法、善觀察處非處，以是故惟和合，非不和合。

[0491b24] 「復次，善男子！菩薩摩訶薩有十種智。何等為十？一者、因智，二者、果智，三者、義智，四者、方便智，五者、般若智，六者、攝智，七者、波羅蜜智，八者、大悲智，九者、教化眾生智，十者、於一切法無所著智。善男子！如是名為菩薩摩訶薩十種智。

[0491c01] 「復次，善男子！菩薩摩訶薩有十種發起。何等為十？一者、身發起，為一切眾生淨治身業故；二者、口發起，為一切眾生淨治口業故；三者、心發起，為一切眾生淨治意業故；四者、內發起，於一切眾生無所取著故；五者、外發起，於一切眾生行平等行故；六者、智發起，修習一切佛智故；七者、國土發起，示現一切佛剎功德莊嚴故；八者、教化眾生發起，知諸煩惱病藥故；九者、真實發起，能成就決定聚故；十者、無為智滿足發起，於一切三界心無所著故。善男子！如是名為菩薩摩訶薩十種發起。

[0491c13] 「復次，善男子！菩薩摩訶薩有十種行。何等為十？一者、波羅蜜行，二者、攝物行，三者、般若行，四者、方便行，五者、大悲行，六者、求慧資糧行，七者、求智資糧行，八者、清淨信心行，九者、入諸諦行，十者、不分別愛憎境行。善男子！如是名為菩薩摩訶薩十種行。

[0491c19] 「復次，善男子！菩薩摩訶薩有十種無盡觀。何等為十？一者、身無盡觀，二者、事無盡觀，三者、法無盡觀，四者、愛無盡觀，五者、見無盡觀，六者、資糧無盡觀，七者、取無盡觀，八者、無所執著無盡觀，九者、相應無盡觀，十者、道場識自性無盡觀。善男子！如是名菩薩摩訶薩十種無盡觀。

[0491c26] 「復次，善男子！菩薩摩訶薩有十種調伏行。何等為十？一者、調伏慳嫉行，捨施如雨故；二者、調伏破戒行；三業清淨故；三者、調伏瞋恚行，修習慈心故；四者、調伏懈怠行，求法無倦故；五者、調伏不善行，得禪解脫神通故；六者、調伏無明行，生決定善巧慧資糧故；七者、調伏諸煩惱行，圓滿一切智資糧故；八者、調伏顛倒行，出生真實不顛倒資糧道故；九者、調伏不自在行，於時非時自在故；十者、調伏著我行，觀察諸法無我故。善男子！如是名為菩薩摩訶薩十種調伏行。

[0492a08] 「復次，善男子！菩薩摩訶薩有十種寂靜地。何等為十？一者、身寂靜地，遠離三種身不善業故；二者、口寂靜地，淨治四種口業故；三者、心寂靜地，永捨三種意惡行故；四者、內寂靜地，不執著自身故；五者、外寂靜地，不執著一切諸法故；六者、智資糧寂靜地，不執著所行道故；七者、不自高寂靜地，觀察聖智自性故；八者、究竟邊際神通寂靜地，出生般若波羅蜜故；九者、滅戲論寂靜地，不欺誑一切眾生故；十者、不顧戀身心寂靜地，大悲教化眾生故。善男子！如是名為菩薩摩訶薩十種寂靜地。

[0492a19] 「復次，善男子！諸菩薩摩訶薩如實行者能得菩提，不如實行則不能得。如實行者，如其所說則如是行；不如實行者但有言說，不能信受、不能修習。

[0492a22] 「復次，善男子！菩薩摩訶薩有二種如實行。何等為二？一者、道如實行，二者、斷如實行。

[0492a24] 「善男子！菩薩摩訶薩復有二種如實行。何等為二？一者、自調伏如實行，二者、教化眾生如實行。

[0492a26] 「善男子！菩薩摩訶薩復有二種如實行。何等為二？一者、有功用智如實行，二者、無功用智如實行。

[0492a28] 「善男子！菩薩摩訶薩復有二種如實行。何等為二？一者、善建立諸地如實行，二者、善觀察諸地無差別如實行。

[0492b02] 「善男子！菩薩摩訶薩復有二種如實行。何等為二？一者、善遠離諸地過失如實行，二者、善圓滿諸地功德如實行。

[0492b04] 「善男子！菩薩摩訶薩復有二種如實行。何等為二？一者、善說聲聞辟支佛地如實行，二者、善說諸佛菩提不退轉法如實行。

[0492b07] 「善男子！菩薩摩訶薩有如是等無量無邊如實行法。若能如是如實行者，當知是人不久得阿耨多羅三藐三菩提，諸菩薩摩訶薩應勤修學。」

[0492b11] 爾時，世尊讚文殊師利菩薩言：「善哉善哉！文殊師利！快說此語。」

[0492b13] 佛說此經已，文殊師利菩薩摩訶薩、勇修智信菩薩摩訶薩、淨月威光天子、決定光明天子，及餘眾會一切世間天、人、阿修羅等，皆大歡喜，信受奉行。

大乘伽耶山頂經

【經文資訊】大正藏第 14 冊 No. 0467 大乘伽耶山頂經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA