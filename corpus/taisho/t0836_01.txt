大方廣師子吼經


大唐天竺三藏地婆訶羅譯

[0890b09]  如是我聞：

[0890b09]  一時薄伽梵在日月宮中勝藏殿  上，與大比丘眾九十百千俱胝，及無量菩薩  摩訶薩俱。

[0890b12]  爾時佛告勝積菩薩：「北方去此六十恒河沙  佛土，俱胝那由他百千微塵等剎，有世界名  曰歡樂，佛號法起如來、應、正等覺，現在說法，
以立持安普利一切。今欲說大方廣，名師子  吼，難遇難聞，汝可詣彼聽受法要。」

[0890b16]  爾時勝  積菩薩受佛教已，即往歡樂世界。見法起佛，  頂禮雙足，右繞七匝却住一面。

[0890b18]  時法起佛見  勝積菩薩，知而故問，作如是言：「善男子！汝  從何來？」

[0890b20]  時勝積菩薩居心而住，默無言說。天、  龍、夜叉、乾闥婆、阿修羅、迦樓羅、緊那羅、摩睺羅  伽、人非人等普大會眾、咸作是念：「勝積菩薩！
三界尊問，如何默然不答居心而住？」

[0890b23]  爾時佛  以脩廣明朗青蓮華目，師子頻申，普視十  方，知大眾疑，便現微笑放大金光，其光間錯  無量百千種種異色，普照十方一切國土地
大震動。

[0890b27]  是時十方諸菩薩眾見此神變，種種  形色、種種儀服，來詣佛所，頂禮佛足，各以己  福莊嚴華藏坐蓮華座。

[0890b29]  爾時，電鬘菩薩從  座而起，偏袒右肩右膝著地合掌向佛，歡喜  奇特得未曾有，白佛言：「世尊！我昔曾見無
量神變，未有光明地震如今所覩。善哉世尊！  願說因緣，何故微笑？惟垂悲愍決此眾疑。」  爾時電鬘菩薩以偈請曰：

「大悲大導師，　　微笑非無因；  
願佛利眾生，　　垂哀決定說。」

[0890c08]  爾時法起如來端嚴赫  奕  ，閻浮檀金暉煥照  朗，散注無量百千俱胝那由他微妙光明如  大金柱。電鬘菩薩白佛言：「世尊！我見無量
神通光明，未若今日，昔所不覩。」

[0890c11]  佛告電鬘：  「如是如是。此大光明神通如來希現，非大因  緣不示此相。諦聽諦聽，善思念之，當為汝說
微笑因緣。汝勿驚怖勿餘悕望，堅固汝心勿  生疑惑。所以者何？諸佛境界不可思議、願  力神通不可思議。汝深思此慎無疑惑。電鬘！
汝見勝積菩薩！釋迦牟尼佛使來者不？」

[0890c17]  電鬘  言：「見。」

[0890c18]  「善男子！此勝積菩薩，我問：『汝從何來？』  居心默然而不答我。我見此事故現微笑。」

[0890c19]  「如  來問而不答，今此會眾咸生疑怪。」

[0890c20]  「善男子！  勝積菩薩作如是解：『一切諸法無來無去，云  何世尊而問我言汝從何來？彼知諸法無有
言說、處不可得，云何而得言所從來。』善男子！  此已略說諸法實相。善男子！勝積菩薩於一  切法中，無字無說，字性離故；諸法無出，出性
離故；諸法無趣，趣正斷故；諸法無現，無所依  故。超心意識，離諸因緣，無名無言、無作無示，  過眼等路，無所積聚無生離想，無有處所離
諸處所，法惟一字，所謂無字，本無言說何所  言說？善男子！當知無說是為真說。」

[0891a01]  爾時淨身  菩薩承佛神力白佛言：「世尊！若無所說是  真說者，瘂默不言皆應說法？」

[0891a03]  佛言：「如是善  男子！如汝所言，非惟瘂默說法，不瘂默者亦  皆說法而不知法。」

[0891a05]  淨身菩薩白佛言：「世尊！  惟願顯說，云何一切眾生說法而不知法？」

[0891a06]  佛  告淨身菩薩：「善男子！如生盲人處日光中而  不見日，傍人為說，以他聲故乃知有日。如是  諸法悉入法界，法界無字離諸字性，非諸
眾生所能宣辯，以因緣故而有言說。如幽谷  響，谷空無聲，以因緣故有響聲起。如是善男  子！因緣和合字聲顯現，而眾生界空無有字。
善男子！眾生所有音聲語言，當知皆入四無  礙智：以言說者，斯入法無礙智；非言說者，  斯入義無礙智；以言分剖，斯入辭無礙智；
與事相應決了無滯，斯入善說無礙智。眾生  所有言說，當知皆悉入此四法句中。真實義  句本來不動，如彼生盲隨他言執非真實見。
是故善男子！欲求法者於自身求；欲求菩提  以五蘊求。」

[0891a20]  說此實義句時，三千大千世界普  六震動、大光遍照。佛出廣長舌相遍覆三千  大千世界，從其舌相放無量俱胝那由他百
千光明，從大地獄上至有頂，一切世界光明  遍照。還攝舌相普告大會：「汝等當知，如來  廣長舌相由實語得，如來所說應當敬受起  真實信，勿懷猶豫而生疑惑。」

[0891a26]  爾時十地菩薩  等眾并天、龍、夜叉、乾闥婆、阿修羅、迦樓羅、緊  那羅、摩睺羅伽、人非人等一切大會，俱從座
起，合掌同聲而白佛言：「惟願世尊說如實義；  惟願善逝說如實義。我等今者，惟悕如來所  證之法不悕餘法，我等大眾咸無疑惑。」

[0891b02]  爾時  世尊再三觀覽一切大會，作如是言：「我為悲  愍一切世間，利益安樂多眾生故，以法財利  安諸天人，是以今說大師子吼。善男子！汝
等當知，娑婆世界釋迦牟尼如來、應、正等覺，  現在說法，以立持安度眾生者，彼即是我（法  起如來），我於娑婆世界作種種形饒益眾生，  隨其所宜如應度脫。」

[0891b09]  是時大會聞說此語，咸  生奇特，歡喜踊躍得未曾有，同聲唱言：「善  哉善哉！世尊欲令一切眾生吼師子吼，故為
大會說師子吼真實之法。若得聞者，當知是  人善根不少，況復受持、讀誦、廣宣流布，種種  花鬘、種種衣物，幢幡、幰蓋、燒塗末香恭敬供
養，斯人則為一切諸佛之所眷護。」

[0891b15]  爾時佛  讚諸菩薩言：「善哉善哉！善男子！如汝所言，  是善男子、善女人等功德不少。此佛真實師
子吼法，若聞淨心乃至一稱善哉者，我皆攝  護，亦為彌勒之所顧召。斯人兩肩擔我菩提，  於五濁中信受此經，生生之處我當成熟，亦
為彌勒之所攝護，此人當能乾竭生死海，  降伏眾魔銷諸煩惱擊大法鼓，永離女身，摧  諸怨障息眾結聚。若有善男子、善女人！經十
阿僧祇三千大千世界微塵等劫，以一切樂  具供養供給一切如來；若聞此經真實神通  懷疑不信，斯人則於佛所有過，不名真實供
養諸佛。若有善男子，聞說如來此真實德淨  信稱歎，比前功德過百千倍，斯人則為真實  供養。善男子！汝等若於我所心淨信者，當
好書寫受持此經，此經所在之處諸佛遊止。」

[0891c02]  爾時勝積菩薩、電鬘菩薩、常光菩薩、淨眼  菩薩、彌勒菩薩、作無畏菩薩、觀自在菩薩、  大勢至菩薩、文殊師利菩薩、辯積菩薩、辯
勇菩薩、除一切障菩薩、作光菩薩、普賢菩  薩，如是上首八十四俱胝那由他百千菩薩  摩訶薩，俱白佛言：「世尊！我等於後末時，當
廣流布如是經典，令諸眾生悟大涅槃。世尊！  若不久植善根，如是之經不入其耳；若有受  持此經廣流布者，歎其功德，於百千俱胝那  由他劫不可窮盡。」

[0891c12]  爾時世尊告諸菩薩言：「善哉善哉！汝等應當  如是尊重佛教，受持正法。」

[0891c13]  佛說此經已，勝  積菩薩并諸天、人、阿修羅、乾闥婆等，普大會  眾，歡喜奉行。

大方廣師子吼經

* * *

【經文資訊】大正藏第 17 冊 No. 0836 大方廣師子吼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
