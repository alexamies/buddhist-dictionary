大法炬陀羅尼經卷第十
隋天竺三藏法師闍那崛多等譯

  * 遮謗品第二十一 
  * 持經功德品第二十二 
  * 為他悔過品第二十三 
  * 六度品第二十四 

遮謗品第二十一

[0702a10]  爾時彼諸菩薩摩訶薩復白放光佛言。世尊。  若人聞是陀羅尼經。生疑惑心起顛倒想。生  惑倒已更起增上重誹謗心。世尊。彼等何因
能謗此法。如是眾生云何受持是法門也。爾  時佛告諸菩薩言。摩那婆。彼諸眾生不能信  受此法門故。即便違背起誹謗心。諸菩薩眾
復白佛言。世尊。如是遠離功德眾生。當生何  處受何等報。佛言。摩那婆。汝今何緣問我是  事。菩薩眾言。世尊。有因緣故我敢諮問如來
應供正遍覺如是之事。世尊。是中多有眾生。  以自心力以信行心。聽受佛法而不依行。更  復於是說法師所起輕慢心。於甚深法增誹
謗事。是故我今請問斯事。為令眾生斷除愚  癡。未來世中不受殃累。

[0702a24]  爾時放光如來告諸菩薩言。摩那婆。若有眾  生於佛世尊甚深密智最上勝智最微妙智乃  至一句生毀謗者。是人當受無量惡報。若復
有人發如是言。此非佛語非如來教轉增誹  謗。復於如是諸佛法中。既無信心自誹謗已。  更令無量無邊眾生。於佛如是大慧門中。乃
至一句誹謗不信多作障礙。乃至不聽他人  讀誦聽受。因口業故造種種惡。必定當受無  量惡報。摩那婆。寧令是人一切不聞。不令彼
聞起麁重謗。摩那婆。寧使是人以諸瓦石填  塞其口滿一百年。不令得造如是謗業言此  法門非如來說。摩那婆。如是癡人住邪慢心
誹謗經典。與餘眾生為大障礙。摩那婆。彼諸  惡人非但愚癡作如是說。復住慳嫉謗毀是  經。我今云何令諸眾生於是法中莫能成就。
摩那婆。寧使是人噉食牛糞。過於無量百千  億歲。不令是人為飲食故誹謗是法。摩那婆。  寧使是人臥於菅針棘刺之上過千億歲。不
令是人為床敷故謗毀是法。摩那婆。寧使是  人裸露形體過千億歲。不令是人為衣服故  謗毀是法。摩那婆。彼諸惡人誹謗佛法。現在
惡業我已說之。汝先問我諸謗法人未來世  中得何果報者。摩那婆。是謗法人所受果報  我不應說。所以者何。我若說是果報過者。或
能更令無量無邊諸眾生等。聞是事已復增  誹謗。

[0702b21]  爾時彼諸菩薩摩訶薩等復白佛言。世尊。今  此眾中雖有眾生不堪聞是謗法果報。唯願  世尊。具分別說令多眾生咸得聞知。何以故。
世尊。有諸眾生不聞是事。以不聞故不能知  解。以不解故憙生毀謗。為救彼故今應演說。  爾時放光佛告諸菩薩言。摩那婆。誠如汝說。
諸佛如來深為愛念一切眾生。以是義故我  為汝等說一句門顯諸智義。摩那婆。若有眾  生具足成就無量無邊諸功德聚。乃能受持
如是法門。摩那婆。汝當知彼謗法之人。具足  一切諸不善聚。遠離一切諸善根本。摩那婆。  如是惡眾生等謗斯法故。具受一切大苦惱
聚。遠離一切大安樂也。摩那婆。彼不善人謗  佛深法。我已為汝略說其事。於未來世受極  惡報。所謂地獄餓鬼畜生種種苦惱。如前略
說無有異也。摩那婆。如是癡人謗佛法故。受  苦果報。無有惡趣而不受者。經無量劫然後  乃出。雖得為人常生難處邪見之家。或作天
魔徒黨眷屬。其心殘害猶如羅剎及閻摩王。  以習惡心誹謗佛法故。導諸眾生行邪業故。  不樂安隱受苦果故。摩那婆。而彼謗人造極
重惡得善果者。終無是處。摩那婆。是故汝等  欲說法時。若出家人若在家人。躬至汝所。或  時汝身欲往他處。是聽法人及餘施主。若供
養汝若稱歎汝。汝於是時應當一心端身靜  息如法為說。莫懷諂曲遠離瞋心。捨諸過非  滅除諍論。如是時間應說深法。令彼眾生讀
誦受持。彼諸眾生既聞深法。乃至一句或但  一字得生信心。最為希有。即得無量無邊福  聚。慎勿令彼起不信心不信因緣。當受無量  無邊惡果。

大法炬陀羅尼經持經功德品第二十二

[0702c24]  爾時彼諸菩薩摩訶薩。復白佛言。世尊。若諸  眾生自能讀誦受持是法。起憐慜心為人演  說。乃至一句令他受持。如是之人獲幾功德
住何善根。能說是法不起疑心。是人往昔修  何等行發何誓願。親近供養幾許如來。於幾  佛所聽甚深法。世尊。如是法師為誰宣說如
是深法。而彼聽法諸眾生等。亦於往昔幾如  來所種何善根。於今後世聞說深法。愛樂聽  受心不退沒。如是等義我皆樂聞。唯願世尊。  具分別說。

[0703a05]  爾時放光如來告諸菩薩言。摩那婆。若出家  人及在家人。聞是諸佛甚深法門乃至一句。  於中即能讀誦受持。起憐慜心攝受眾生。為
人宣說如是法門乃至一句。令諸眾生讀誦  受持或為他說。我今欲說此人所得功德果  報。無有眾生能信受者。唯有持此陀羅尼經
如是人等乃能信耳。或於過去諸如來所。聞  是法門亦能生信。摩那婆。汝等諦聽。我當為  汝略說如是深經功德。摩那婆。若有人能讀
誦受持為他解說此陀羅尼門乃至一句。所  得功德無有邊際。不可稱量不可算數。吾當  以喻少分說耳。摩那婆。假使百億轉輪聖王。
於諸生中所作功德。與前受持一句善根。百  千萬分不及其一。摩那婆。假使復有千億天  帝釋所修功德。望前善根百千萬分亦不及
一。摩那婆。假令復過百千億倍大梵天王所  為功德。與前善根百千萬分亦不及一。摩那  婆。且置前事。假使更得須陀洹等三果功德。
猶亦非比。如是乃至阿羅漢辟支佛所有功  德。終亦非比。摩那婆。如我向說持經功德。比  於世間一切善根。盡思稱量無可比喻。唯有
證得阿耨多羅三藐三菩提時一切功德。與  前法師所獲善根等無異也。何以故。是二功  德無不由此大陀羅尼法門生故。是故一切
諸餘法門皆不得比。摩那婆。汝等何須聞餘  法門。唯應持此大陀羅尼。何以故。無有一法  此陀羅尼所不攝者。亦無一疑此陀羅尼所
不決者。唯為憐慜彼彼眾生。方便更說諸餘  經典。而皆不離此法門也。復有眾生曾於往  昔諸世尊前聞是法門。以此因緣復於今世
聞是經典信心受持。或復往昔不聞是經。故  於今說生別異想。摩那婆。如來所說諸餘經  典種種法相。終無離此陀羅尼門三教藏也。
摩那婆。如先喻說地大之性。普遍無邊不可  度量。亦無有人知其際畔。唯可得言無量無  邊際。不有人能作無邊無數想者得為數量。
摩那婆。是陀羅尼法門。無有邊際不可稱量。  亦復如是。唯善男子等大智慧者乃量之耳。  摩那婆。彼善男子。或於往昔諸如來所。曾聞
如是陀羅尼門。以本聞故今於我前復得聞  是甚深佛法。

[0703b17]  爾時諸菩薩眾復白佛言。世尊。如來所說陀  羅尼法門三教業。藏我等已知。讀誦受持如  說奉行。世尊。我等得聞如是法已。無量歡喜
無量踊悅。無量快樂無量利益。唯佛世尊。亦  自證知一切眾生智所不及。世尊。頗亦有人  能知如是三藏法門境界邊際不。佛告諸菩
薩言。不也摩那婆。是三言教業藏法門。無人  能得知其邊際。假使一切眾生皆如上說大  名稱者利根聰慧。若經一劫若百劫。若百千
劫乃至無量劫。終不能知不能稱量。不能宣  說三教藏門少分邊際。摩那婆。唯除如來智  慧辯才能譬喻證能入是處決斷疑網。

大法炬陀羅尼經為他悔過品第二十三

[0703c01]  爾時栴檀那菩薩摩訶薩從座而起。整持威  儀偏袒右髆右膝著地。合掌恭敬白放光如  來言。世尊。我於今者在世尊前。為如是等
諸惡眾生誠心悔過。以彼謗法諸惡眾生。於  此陀羅尼門乃至一句。生誹謗心。若已誹謗  及欲誹謗破壞訶毀。乃至與一眾生於一句
中而作障礙故。世尊。我今為彼諸惡眾生乃  至無量無邊諸世界中亦多如是諸惡眾生。  受行顛倒誹謗正法。我為彼故今於佛前誠
心懺悔。世尊。為彼眾生。無救護故無眼目  故。無智慧故具惡口故。我今為彼至誠悔  過。世尊。若復有人在世尊前如是悔者。彼
於是中得何善根獲何功德。爾時放光如來  告栴檀那菩薩言。善哉善哉。摩那婆。汝能如  是方便薰心請問如來。若善男子為彼破法
諸惡眾生誠心悔過。當得無量大功德聚。摩  那婆。是功德聚難可稱量。今以譬喻少分開  演。令是眾生發歡喜心。摩那婆。如此東方所
有世界。其中眾生一切盡為摩訶施主。如是  南西北方四維上下。周遍十方所有眾生。一  切悉為摩訶施主。經於無量無邊不可說不
可稱諸大劫數常行布施。所謂金銀眾寶衣  服飲食湯藥房舍種種眾具。還以無量無邊  眾生皆集一處為受施者。摩那婆。於意云何。
是福德聚可謂大不。栴檀那言。世尊。是福德  聚真實寬大。何以故。世尊。若有一人於無量  劫行施功德尚不得邊。何況無量眾生經無
數劫行檀福聚。而可測量其分限也。佛言。如  是如是。摩那婆。彼等無量眾生。無量劫數無  量行施。無量福聚雖不可知。然猶不如善男
子善女人於前一切謗法眾中。但為一人誠  心懺悔所生善根所獲功德。無量無邊不可  稱比。況為無量眾生誠心懺悔也。復次摩那
婆。置此世界所有謗法惡眾生等。假使十方  無量無邊諸世界中所有誹謗正法眾生。摩  那婆。如是十方世界謗法眾中。但為一人至
心悔過。所得福聚及所生善根尚不可限。何  況普為十方眾生誠心悔也。如是福聚善根  住持攝受增長諸功德聚。不可計算不可稱
量不可思議。如是功德誰能信者。唯有不退  菩薩摩訶薩少能信耳。時栴檀那復白佛言。  彼善男子等如是行時欲求何等。佛言。栴檀
那。彼善男子為菩提故荷是重擔。愍彼眾生  至心懺悔。緣此善根。復能莊嚴諸佛國土。終  得如是自在受用。

[0704a17]  佛告阿難。爾時眾中有優婆塞。名為月上。彼  優婆塞家豐財寶。以真珠瓔珞價直百千億  金莊嚴身頸。有一妙寶亦直百千億金。時優
婆塞從座而起。即解真珠瓔珞。奉上放光如  來。復以妙寶用施栴檀那菩薩。時彼月上既  奉獻已。更增深敬大歡喜心。發如是念。我
家所有倉庫寶藏。及餘資生皆悉具足。可以  此時淨施如來及栴檀那。復作是念。今聖者  栴檀那。若知我發如是心已。向世尊說。世尊
聞已。即遣栴檀那菩薩親教示我。我時承稟  乃至盡壽。自當學彼諸菩薩行。長者月上發  是心時。栴檀那菩薩以他心智觀察知已。即
白放光如來言。世尊。我今明見此會眾中。月  上優婆塞。復發深心作如是念。我今及時盡  家所有。悉以淨心奉上世尊。世尊此優婆塞。
能發大心及有如是智慧辯才布施辯才捨  棄辯才。欲請如來說發心事。然以如來道德  巍巍威神高遠。心懷慚懼不敢干請。善哉世
尊。我今實為此優婆塞請白世尊如斯之事。  爾時放光如來即告栴檀那言。善哉善哉。栴  檀那。汝今成就是他心智。以於無量無數劫
中久修習彼諸善根故。摩那婆。我亦知此優  婆塞心。但為此會諸菩薩等捨置是心。且默  然住。亦令一切諸菩薩眾於是法中學汝栴
檀那之所行耳。時栴檀那菩薩摩訶薩告彼  長者言。長者汝今實有如是念不。長者報言。  尊者。我今實有如是心念。然我唯以恭敬心
故尊重心故希有心故。不敢諮白如來世尊。  今見聖者栴檀那菩薩。以憐愍心乃能如是。  為於世間一切眾生無救護者無正念者無將
導者。在世尊前至誠懺悔為依為導。我見是  已即於聖者栴檀那菩薩生大希有心深敬重  心。以聖者栴檀那初未曾見謗法眾生。而能
為其誠心懺悔。可謂善哉。而復於我有憐慜  心。如我所念諮請如來。若不取我如是誠心。  則我願不滿。若持我心問如來者。我即依願
隨教修行。然而聖者栴檀那菩薩為無量無  邊世界中眾生荷是重擔誠心懺悔。復能如  是為我問此重擔大事。

[0704b27]  爾時栴檀那菩薩復白放光如來應供正遍覺  言。世尊。如來亦應聞是月上優婆塞之所請  問。佛言。摩那婆。我今已聞月上所請。摩那
婆。於意云何。諸佛如來有所利欲耶。栴檀那  言。不也世尊。如來無所乏少亦無所欲。何以  故。我昔曾聞諸佛世尊用一衣一食住。過恒
河沙劫一加趺坐。亦過恒河沙劫。而身無羸  損力無疲倦。唯為憐慜諸眾生故。所以者  何。欲令眾生咸皆安住如實法中。復令眾生
悉得真法。是故如來方便示現譬喻言說耳。  世尊。如來如是種種方便。眾生親見尚不信  受。何況後時不見如來。時放光如來告栴檀
那菩薩言。若復有人施眾寶物。置於如來加  趺膝上。而諸如來終無所受。聲聞弟子亦不  得受此真寶物。摩那婆。汝於是中應當善教
此優婆塞長夜利益身心安樂。其所獻上真  珠瓔珞及妙寶等。宜還付之。但當教示令其  行法。如是生寶。雖佛如來及聲聞弟子。既
不得取亦不得用。唯有布施增長功德。何以  故。令諸眾生得利益故。亦應如是教諸眾生。  爾時月上優婆塞於如來前聞聖教已。即以
右手執栴檀那菩薩臂。頂禮佛足。與栴檀那  菩薩從彼眾出共歸其家。敷座坐已。此優婆  塞即命家人令開庫藏。親誡之曰。我庫藏中
諸是珍寶今宜盡出置吾目前。欲視精麁并  知大數。如是知已我當奉獻供養如來應供  正遍覺。及諸聲聞弟子大眾。時長者妻白長
者曰。能發是心真成大善。我雖無知素念斯  事。未有方便不暇先白。忽聞嘉命深慰本心。  然此寶聚非可長保。長者。如我愚見。今此寶
藏難用依恃。唯當寄託諸佛福田。此功希有  終不虧失。長者。我等應作如是思惟。自我先  人七世珍賢。藏埋地下終是虛棄。自餘財物
尋還灰壤。設有少存誰當用之。長者。斯為大  事宜速及時。今日雖獲奉獻如來應供正遍  覺。破彼積聚祕悋之心。而我竊思實謂稍晚。
長者。彼如是人難可值遇。我等應須至心供  養。若於彼所得聞法者。法心生時非餘世利  也。於是長者報其妻曰。我見聖者栴檀那菩
薩。又聞其言。故生恭敬大希有心。亦以此菩  薩獨能為彼無量無邊諸世界中謗法眾生誠  心懺悔。我見此故復於其所益生恭敬希有
之心。又諸菩薩摩訶薩等。為諸眾生發大誓  願荷負重擔。常行種種艱難苦行故。其妻復  誡長者言。仁者。莫興異念。宜應速隨此大菩
薩詣如來所。當發如是大殷重心供養如來。  自從先來未曾有人能起如是大供養者。爾  時長者躬自觀察家內所有一切庫藏及七世
來地中諸藏。盡出現前校計稱量不可周遍。  即尋白彼栴檀那菩薩言。聖者栴檀那。我今  不能為此財物。墮於地獄受諸苦惱。如彼眾
蜂能造甜蜜。蜜始成就。若食未食即自害身。  於是栴檀那菩薩告長者言。長者。如是如是。  如汝所說。長者。汝之先人聚此財寶。經歷年
世非無勤苦。然竟不能發慈愛心念一眾生  而行惠施。唐為慳心守護是物。及其命終生  於惡道。既生彼已無有善念。假令彼時欲發
善念。大苦侵迫寧能遂心。長者。汝之戚屬不  能救免。諸餘眾生何所復論。

[0705a28]  阿難。時彼長者於栴檀那菩薩摩訶薩所聞  是教已。即於放光如來及諸大眾。多設供養。  既供養已於如來所剃除出家。盡形修行供
養世尊。彼諸財寶無有窮盡。於是月上復白  栴檀那菩薩言。聖者。從今更有何方供養如  來。我若知者皆當修作。栴檀那言。長者。是財
寶聚我實不知昔從何生今從何滅。何以故。  以無來處及去處故。長者。譬如蜜蜂同共出  生。無量億數。瓶瓨等蜜。次第食用。是蜂不知
是蜜所出從何所來去至何處。如是之事誰  能信者。如是長者此財寶藏。無常不住埋藏  地下。漸到水聚終歸大海。長者。汝於是中當
更善思。我之先世乃祖乃考。但為慳毒誑惑  己心。聚積貨財增長惡業。哀哉祖考今生何  處。辛勤營理竟何所成。徒事虛名求勝他耳。
妬嫉連綿貪婪味著。是業因緣永淪惡道。

大法炬陀羅尼經六度品第二十四之一

[0705b16]  佛告阿難。爾時放光如來告彼善覺菩薩摩  訶薩言。摩那婆。汝宜諦聽善思念之。今當為  汝說菩薩法。若諸菩薩持戒清淨無有缺減。
決定成就義利莊嚴。如諸菩薩住正戒中最  上持戒。畢竟清淨入如實門。隨順法智非彼  非此。戒功德聚寬大無邊。無有人能知其齊
限。假使世間一切凡夫乃至聲聞及辟支佛。  皆不能知。

[0705b24]  爾時善覺菩薩白放光佛言。世尊。今正是時。  唯願世尊。為此億數諸菩薩等。具足說是如  來戒行成就真相。佛告善覺菩薩言。摩那婆。
所言戒者名不思議處。戒行功德成就如是。  不可動搖。無有垢濁清淨圓滿。永盡眾惡無  有住處。寬如虛空不可執持。

[0705c01]  復次摩那婆。如是諸波羅蜜。所謂檀那波  羅蜜。尸羅波羅蜜。羼提波羅蜜。毘梨耶波羅  蜜。禪那波羅蜜。般若波羅蜜。是中檀波羅蜜。
最為初上而無減少。或於諸有及後生中。至  天王處者。或有減少。於後生處貧窮下賤。衣  食乏少以乞自資。常在生死流轉往來。以貧
窮故不能清淨檀波羅蜜。是於檀波羅蜜自  然損減。摩那婆。無有菩薩一向在禪。唯有如  來一入不出。非諸菩薩常在定也。若常在定
則避護生死。然諸菩薩若欲緣彼有生處故  留少染惑。當知爾時暫捨智根。彼精進根全  無所捨。是故不名捨菩薩道。處彼無量生死
中時。此貪染心亦捨不捨。彼時雖有精進而  不得菩提。何以故。以般若波羅蜜未滿足故。  是故若緣有生處時不捨精進。如是摩那婆。  彼亦無二心和合並作也。

[0705c17]  摩那婆。我憶往昔過於無量阿僧祇劫。爾時  有佛。號曰寶火如來應供正遍覺明行足善  逝世間解無上士調御丈夫天人師佛世尊。
出現於世。摩那婆。彼佛眷屬。唯有聲聞二十  四人。復有六大菩薩摩訶薩。摩那婆。彼諸菩  薩摩訶薩等所讀誦經。名閻浮上波羅蜜。彼
六菩薩。皆各住於一波羅蜜行中。第一菩薩  讚歎檀波羅蜜。即以檀波羅蜜而為勝上。第  二菩薩讚歎尸羅波羅蜜。即以尸波羅蜜而
為勝上。第三菩薩讚歎羼提波羅蜜。即以羼  提波羅蜜而為勝上。第四菩薩讚歎毘梨耶  波羅蜜。即以毘梨耶波羅蜜而為勝上。第五
菩薩讚歎禪那波羅蜜。即以禪那波羅蜜而  為勝上。第六菩薩讚歎般若波羅蜜。亦以般  若而為勝上。一心修行般若德聚。更無餘念。
摩那婆。爾時寶火佛為欲知彼諸菩薩等心  志所趣故。問本修行。彼諸菩薩既蒙聖問。各  隨本心所行以答。時寶火世尊作如是念。斯
諸菩薩皆為初入發意修行。我今亦須隨順  其意不得違逆。何以故。若違其心或能退沒。  於是告諸菩薩言。汝等知是六波羅蜜不耶。
諸菩薩言。世尊。六波羅蜜我等已知佛復問  言。汝等云何修持六波羅蜜。諸菩薩等各各  稱說己之所行諸波羅蜜。

[0706a12]  復次摩那婆。云何名為第一菩薩樂行檀波  羅蜜。謂彼菩薩行檀波羅蜜時。凡諸所有乃  至居家。有人來求一切皆與。所施  婇  女其數
九千。諸女微妙難可具說。我今略辯彼女之  價。如此閻浮提所有一切財寶眾物。所謂若  生真寶金銀琉璃珂貝美玉珊瑚真珠如是等
物。又閻浮提所有一切象馬牛羊駝騾驢等。  及餘所有四足畜生。如是眾類。又閻浮提所  有人民及餘眾生。有業無業有財無財。如是
眾物。比前所施九千女中。尚不能敵一女之  價。而彼菩薩深心愛樂檀波羅蜜故。見人來  乞乃至以此九千美女。盡用與之。而彼菩薩
在家復有九千白象及以九千無價寶馬。如  是良馬騣尾毛色皆如石黛。又復亦如雞翅  馬王。又復亦如輪王寶馬。舉策一馳便度大
海。如是等馬悉以施他。菩薩復有無價上寶。  亦滿九千盡用布施。摩那婆。自餘諸物不可  具言。若見求者皆持惠施。摩那婆。時彼菩薩
如是施已。即於寶火如來法中厭世出家。精  勤修滿檀波羅蜜。摩那婆。是為第一菩薩摩  訶薩樂行檀波羅蜜中。

[0706b04]  復次摩那婆。云何名為第二菩薩樂行尸羅  波羅蜜者。謂彼菩薩行尸波羅蜜時。常讚持  戒。為欲勝彼外道五通諸仙人故具修五通。
得五通已於彼寶火如來法中。出家持戒唯  畜三衣。如來教發無邊量心。心得自在成如  來智。發生戒聚得如是身。乃至成滿三十二
種大人妙相。以是因緣時彼菩薩讚嘆尸波  羅蜜。具足持戒而行平等。摩那婆。是為第二  菩薩摩訶薩樂行住於尸羅波羅蜜中。

[0706b13]  復次摩那婆。云何名為第三菩薩樂行羼提  波羅蜜者。謂彼菩薩行忍辱時。或生王宮為  王太子具足威力。劫濁世時有諸眾生多行
非法。不孝父母。不敬沙門及婆羅門無有正  信。污毀居家破散他室常行賊盜壞人印記。  好諍佷戾不用善言。見他為惡或讚或默。不
護口過妄說是非。殺生偷盜兩舌妄語。具行  十惡遠離十善。是惡人輩漸用增多。日別常  有一千二千乃至數千官司捕採。王子前過。
其間復有種種惡人。或穿牆違禁。或踰城越  關。或棄擯逃叛。或侵凌他妻或欺詐他物。  或妄證是非。諸如是等多過罪人官司執獲。
悉以枷鎖桎梏桁械。次第將引王子前過。如  是經歷二十年間。然彼王子以慈忍故。初無  苛暴恚恨之心。卒亦不行刑戮之事。唯出私
藏財寶而施與之。然後隨罪輕重訶嘖便放。  因教誡曰。汝等當知我信佛故不為眾惡。復  捨放汝不至苦治。欲汝念恩斷惡修善。摩那
婆。時彼王子作是思惟。我今居此於諸眾生。  何異惡王閻摩使者治斷罪人。今我能行如  法忍者。當應導引諸眾生等詣世尊所。我雖
久習如此忍法。而亦不可於一切時欲行刑  害加彼眾生禁閉獄中乃至縛打。後時但行  訶責放之。亦復不可重見聞是背恩無義諸  眾生等惡言惡事。是故當應請佛救彼皆令
安住於究竟中。

[0706c10]  摩那婆。時彼王子思是事已。即便往詣寶火  佛所。到已而前頂禮佛足。敬繞退住具陳斯  事。摩那婆。爾時寶火世尊聞王子言。羼提波
羅蜜隨順印可。因而讚曰。善哉善哉。汝善丈  夫。而今乃能於是惡世非義眾中修行如是  羼提波羅蜜。彼佛世尊更為王子宣說羼提
波羅蜜。既聞說已乃至盡壽不還本宮。於此  忍中轉更牢固。摩那婆。是為第三菩薩摩訶  薩樂行住彼羼提波羅蜜中。

大法炬陀羅尼經第十卷

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
