雜阿含經卷第三十九

宋天竺三藏求那跋陀羅譯

（一〇八一）

[0283a20] 如是我聞：

[0283a20] 一時，佛住波羅[木*奈]國鹿野苑中。

[0283a21] 爾時，世尊晨朝著衣持鉢，入波羅[木*奈]城乞食。時，有異比丘著衣持鉢，入城乞食，於其路邊，住一樹下，起不善覺，以依惡貪。

[0283a24] 爾時，世尊見彼比丘住一樹下，以生不善覺，依惡貪嗜，而告之曰：「比丘！比丘！莫種苦種，而發熏生臭，汁漏流出。若比丘種苦種子，自發生臭，汁漏流出者，欲令蛆蠅不競集者，無有是處！」

[0283a28] 時，彼比丘作是念：「世尊知我心之惡念。」即生恐怖，身毛皆竪。

[0283b01] 爾時，世尊入城乞食畢，還精舍，舉衣鉢，洗足已，入室坐禪。晡時從禪覺，至於僧中，於眾前敷座而坐，告諸比丘：「我今晨朝著衣持鉢，入城乞食，見一比丘住於樹下，以生不善覺，依惡貪嗜。我時見已，即告之言：『比丘！比丘！莫種苦種，發熏生臭，惡汁流出。若有比丘種苦種子，發熏生臭，惡汁流出，蛆蠅不集，無有是處！』時，彼比丘即思念：『佛已知我心之所念。』慚愧恐怖，心驚毛竪，隨路而去。」

[0283b10] 時，有異比丘從坐起，整衣服，偏袒右肩，合掌白佛：「世尊！云何苦種？云何生臭？云何汁流？云何蛆蠅？」

[0283b12] 佛告比丘：「忿怒煩怨，名曰苦種。五欲功德，名為生臭。於六觸入處不攝律儀，是名汁流。謂觸入處不攝已，貪、憂、諸惡不善心競生，是名蛆蠅。」爾時，世尊即說偈言：

「耳目不防護，　　貪欲從是生，
　是名為苦種。　　生臭汁潛流，
　諸覺觀氣味，　　依於惡貪嗜，
　聚落及空處，　　若於晝若夜，
　遠離修梵行，　　究竟於苦邊，
　若內心寂靜，　　決定諦明了。
　臥覺常安樂，　　諸惡蛆蠅滅，
　正士所習近，　　善說賢聖路。
　了知八正道，　　不還更受身。」

[0283b26] 佛說此經已，諸比丘聞佛所說，歡喜奉行。

（一〇八二）

[0283b27] 如是我聞：

[0283b27] 一時，佛住舍衛國祇樹給孤獨園。

[0283b28] 爾時，世尊晨朝著衣持鉢，入舍衛城乞食。食畢，還精舍，洗足已，入安陀林坐禪。

[0283c01] 時，有異比丘亦復晨朝著衣持鉢，入舍衛城乞食。食畢，還精舍，洗足已，入安陀林，坐一樹下，入晝正受。是比丘入晝正受時，有惡不善覺起，依貪嗜心。

[0283c04] 時，有天神，依安陀林住止者，作是念：「此比丘不善不類，於安陀林坐禪而起不善覺，心依惡貪，我當往呵責。」作是念已，往語比丘言：「比丘！比丘！作瘡疣耶？」

[0283c08] 比丘答言：「當治令愈！」

[0283c08] 天神語比丘：「瘡如鐵鑊，云何可復？」

[0283c09] 比丘答言：「正念正智，足能令復。」

[0283c10] 天神白言：「善哉！善哉！此是真賢治瘡，如是治瘡，究竟能愈，無有發時。」

[0283c12] 爾時，世尊晡時從禪覺，還祇樹給孤獨園。入僧中，於大眾前敷座而坐，告諸比丘：「我今晨朝著衣持鉢，入舍衛城乞食。乞食還，至安陀林坐禪，入晝正受。有一比丘亦乞食還至安陀林，坐一樹下，入晝正受，而彼比丘起不善覺，心依惡貪。有天神依安陀林住，語比丘言：『比丘！比丘！作瘡疣耶？』……」如上廣說，乃至「『如是，比丘！善哉！善哉！此治眾賢。』」爾時，世尊即說偈言：

「士夫作瘡疣，　　自生於苦患，
　願求世間欲，　　心依於惡貪。
　以生瘡疣故，　　蛆蠅競來集，
　愛欲為瘡疣，　　蛆蠅諸惡覺。
　及諸貪嗜心，　　皆悉從意生，
　鑽鑿士夫心，　　以求華名利。
　欲火轉熾然，　　妄想不善覺，
　身心日夜羸，　　遠離寂靜道。
　若內心寂靜，　　決定智明了，
　無有斯瘡疣，　　見佛安隱路。
　正士所遊跡，　　賢聖善宣說，
　明智所知道，　　不復受諸有。」

[0284a04] 佛說此經已，諸比丘聞佛所說，歡喜奉行。

（一〇八三）

[0284a05] 如是我聞：

[0284a05] 一時，佛住毘舍離國獼猴池側重閣講堂。時，有眾多比丘晨朝著衣持鉢，入毘舍離乞食。

[0284a07] 時，有年少比丘出家未久，不閑法、律，當乞食時，不知先後次第。餘比丘見已而告之言：「汝是年少，出家未久，未知法、律，莫越！莫重！前後失次而行乞食，長夜當得不饒益苦。」

[0284a11] 年少比丘言：「諸上座亦復越次，不隨前後，非獨我也。」如是再三，不能令止。

[0284a13] 眾多比丘乞食已，還精舍，舉衣鉢，洗足已，詣佛所，稽首禮足，退坐一面，白佛言：「世尊！我等晨朝著衣持鉢，入毘舍離乞食，有一年少比丘！於此法、律出家未久，行乞食時不以次第，前後復重。諸比丘等再三諫不受，而作是言：『諸上座亦不次第，何故呵我？』我等諸比丘三呵不受，故來白世尊。唯願世尊為除非法，哀愍故！」

[0284a20] 佛告諸比丘：「如空澤中有大湖水，有大龍象而居其中，拔諸藕根，洗去泥土，然後食之。食已，身體肥悅，多力多樂，以是因緣，常喜樂住。有異種族象，形體羸小，効彼龍象，拔其藕根，洗不能淨，合泥土食。食之不消，體不肥悅，轉轉羸弱，緣斯致死，或同死苦。

[0284a27] 「如是，宿德比丘學道日久，不樂嬉戲，久修梵行，大師所歎，諸餘明智修梵行者亦復加歎。是等比丘依止城邑聚落，晨朝著衣持鉢，入城乞食，善護身口，善攝諸根，專心繫念，能令彼人不信者信、信者不異，若得財利、衣被、飲食、床臥、湯藥，不染、不著、不貪、不嗜、不迷、不逐，見其過患，見其出離，然復食之。食已，身心悅澤，得色得力，以是因緣，常得安樂。

[0284b06] 「彼年少比丘出家未久，未閑法、律，依諸長老，依止聚落，著衣持鉢，入村乞食，不善護身，不守根門，不專繫念，不能令彼不信者信、信者不變。若得財利、衣被、飲食、臥具、湯藥，染著貪逐，不見過患，不見出離，以嗜欲心食，不能令身悅澤，安隱快樂。緣斯食故，轉向於死，或同死苦。所言死者，謂捨戒還俗，失正法、正律。同死苦者，謂犯正法、律，不識罪相，不知除罪。」爾時，世尊即說偈言：

「龍象拔藕根，　　水洗而食之，
　異族象効彼，　　合泥而取食。
　因雜泥食故，　　羸病遂至死。」

[0284b19] 佛說此經已，諸比丘聞佛所說，歡喜奉行。

（一〇八四）

[0284b20] 如是我聞：

[0284b20] 一時，佛住王舍城寒林中丘塚間。

[0284b21] 爾時，世尊告諸比丘：「壽命甚促，轉就後世，應勤習善法，修諸梵行。無有生而不死者，而世間人不勤方便專修善法、修賢修義。」

[0284b24] 時，魔波旬作是念：「沙門瞿曇住王舍城寒林中丘塚間，為諸聲聞如是說法：『人命甚促，乃至不修賢修義。』我今當往，為作嬈亂。」

[0284b27] 時，魔波旬化作年少，往住佛前，而說偈言：

「常逼迫眾生，　　得人間長壽，
　迷醉放逸心，　　亦不向死處。」

[0284c02] 爾時，世尊作是念：「此是惡魔來作惱亂。即說偈言：

「常逼迫眾生，　　受生極短壽，
　當勤修精進，　　猶如救頭然。
　勿得須臾懈，　　令死魔忽至，
　知汝是惡魔，　　速於此滅去。」

[0284c08] 天魔波旬作是念：「沙門瞿曇已知我心。」慚愧憂慼，即沒不現。

（一〇八五）

[0284c10] 如是我聞：

[0284c10] 一時，佛住王舍城寒林中丘塚間。

[0284c11] 爾時，世尊告諸比丘：「一切行無常，一切行不恒、不安，非穌息，變易之法，乃至當止一切有為行，厭離、不樂、解脫。」

[0284c13] 時，魔波旬作是念：「今沙門瞿曇住王舍城寒林中，為諸聲聞說如是法：『一切行無常、不恒，非穌息，變易之法，乃至當止一切有為，厭離、不樂、解脫。』我當往彼，為作嬈亂。」即化作年少，往詣佛所，住於佛前，而說偈言：

「壽命日夜流，　　無有窮盡時，
　壽命當來去，　　猶如車輪轉。」

[0284c21] 爾時，世尊作是念：「此是惡魔欲作嬈亂。」即說偈言：

「日夜常遷流，　　壽亦隨損減，
　人命漸消亡，　　猶如小河水。
　我知汝惡魔，　　便自消滅去。」

[0284c26] 時，魔波旬作是念：「沙門瞿曇已知我心。」慚愧憂慼，即沒不現。

（一〇八六）

[0284c28] 如是我聞：

[0284c28] 一時，佛住王舍城迦蘭陀竹園。

[0284c29] 爾時，世尊夜起經行，至於後夜，洗足入室，斂身正坐，專心繫念。

[0285a01] 時，魔波旬作是念：「今沙門瞿曇於王舍城迦蘭陀竹園，夜起經行，於後夜時，洗足入室，正身端坐，繫念禪思。我今當往，為作嬈亂。」即化作年少，住於佛前，而說偈言：

「我心於空中，　　執長繩羂下，
　政欲縛沙門，　　不令汝得脫。」

[0285a08] 爾時，世尊作是念：「惡魔波旬欲作嬈亂。」即說偈言：

「我說於世間，　　五欲意第六，
　於彼永已離，　　一切苦已斷。
　我已離彼欲，　　心意識亦滅，
　波旬我知汝，　　速於此滅去。」

[0285a14] 時，魔波旬作是念：「沙門已知我心。」慚愧憂慼，即沒不現。

（一〇八七）

[0285a16] 如是我聞：

[0285a16] 一時，佛住王舍城迦蘭陀竹園。

[0285a17] 爾時，世尊夜起經行，至後夜時，洗足入室，右脇臥息，繫念明相，正念正智，作起覺想。

[0285a19] 時，魔波旬作是念：「今沙門瞿曇住王舍城迦蘭陀竹園，乃至作起覺想。我今當往，為作留難。」即化作年少，往住佛前，而說偈言：

「何眠何故眠？　　已滅何復眠？
　空舍何以眠，　　得出復何眠？」

[0285a24] 爾時，世尊作是念：「惡魔波旬欲作嬈亂。」即說偈言：

「愛網故染著，　　無愛誰持去，
　一切有餘盡，　　唯佛得安眠，
　汝惡魔波旬，　　於此何所說。」

[0285a29] 時，魔波旬作是念：「沙門瞿曇已知我心。」慚愧憂慼，即沒不現。

（一〇八八）

[0285b02] 如是我聞：

[0285b02] 一時，佛住王舍城耆闍崛山中。

[0285b03] 爾時，世尊於夜闇時，天小微雨，電光睒現，出房經行。

[0285b04] 時，魔波旬作是念：「今沙門瞿曇住王舍城耆闍崛山中，夜闇微雨，電光時現，出房經行。我今當往，為作留難。」執大團石，兩手調弄，到於佛前，碎成微塵。

[0285b07] 爾時，世尊作是念：「惡魔波旬欲作嬈亂。」即說偈言：

「若耆闍崛山，　　於我前令碎，
　於佛等解脫，　　不能動一毛。
　假令四海內，　　一切諸山地，
　放逸之親族，　　令其碎成塵。
　亦不能傾動，　　如來一毛髮。」

[0285b14] 時，魔波旬作是念：「沙門瞿曇已知我心。」內懷憂慼，即沒不現。

（一〇八九）

[0285b16] 如是我聞：

[0285b16] 一時，佛住王舍城耆闍崛山中。

[0285b17] 爾時，世尊夜起經行，至後夜時，洗足入房，正身端坐，繫念在前。

[0285b18] 時，魔波旬作是念：「今沙門瞿曇住王舍城耆闍崛山中，夜起經行，後夜入房，正身端坐，繫念在前。我今當往，為作留難。」即化作大龍，遶佛身七匝，舉頭臨佛頂上，身如大船，頭如大帆，眼如銅鑪，舌如曳電，出息入息若雷雹聲。

[0285b23] 爾時，世尊作是念：「惡魔波旬欲作嬈亂。」即說偈言：

「猶如空舍宅，　　牟尼心虛寂，
　於中而旋轉，　　佛身亦如是。
　無量凶惡龍，　　蚊虻蠅蚤等，
　普集食其身，　　不能動毛髮。
　破裂於虛空，　　傾覆於大地，
　一切眾生類，　　悉來作恐怖。
　刀矛槍利箭，　　悉來害佛身，
　如是諸暴害，　　不能傷一毛。」

[0285c04] 時，魔波旬作是念：「沙門瞿曇已知我心。」內懷憂慼，即沒不現。

（一〇九〇）

[0285c06] 如是我聞：

[0285c06] 一時，佛住王舍城毘婆羅山七葉樹林石室中。

[0285c07] 爾時，世尊夜起露地，或坐或經行。至後夜時，洗足入室，安身臥息，右脇著地，足足相累，繫念明相，正念正智，作起覺想。

[0285c10] 時，魔波旬作是念：「沙門瞿曇住王舍城毘婆羅山七葉樹林石室中，夜起露地若坐若行，至後夜時，洗足入室而坐，右脇臥息，足足相累，繫念明相，正念正智，作起覺想。我今當往，為作留難。」化作年少，往住佛前，而說偈言：

「為因我故眠，　　為是後邊故，
　多有錢財寶，　　何故守空閑？
　獨一無等侶，　　而著於睡眠。」

[0285c19] 爾時，世尊作是念：「惡魔波旬欲作嬈亂。」即說偈言：

「不因汝故眠，　　非為最後邊，
　亦無多錢財，　　唯集無憂寶。
　哀愍世間故，　　右脇而臥息，
　覺亦不疑惑，　　眠亦不恐怖。
　若晝若復夜，　　無增亦無損，
　為哀眾生眠，　　故無有損減。
　正復以百槍，　　貫身常掘動，
　猶得安隱眠，　　已離內槍故。」

[0285c29] 時，魔波旬作是念：「沙門瞿曇已知我心。」內懷憂慼，即沒不現。

（一〇九一）

[0286a02] 如是我聞：

[0286a02] 一時，佛住王舍城毘婆羅山七葉樹林石室中。

[0286a03] 時，有尊者瞿低迦，住王舍城仙人山側黑石室中，獨一思惟，不放逸行，修自饒益，時受意解脫身作證，數數退轉；一、二、三、四、五、六反退，還復得，時受意解脫身作證，尋復退轉。

[0286a07] 彼尊者瞿低迦作是念：「我獨一靜處思惟，不放逸行，精勤修習，以自饒益，時受意解脫身作證，而復數數退轉；乃至六反，猶復退轉。我今當以刀自殺，莫令第七退轉。」

[0286a11] 時，魔波旬作是念：「沙門瞿曇住王舍城毘婆羅山側七葉樹林石窟中，有弟子瞿低迦住王舍城仙人山側黑石室中，獨一靜處，專精思惟，得時受意解脫身作證，六反退轉，而復還得。彼作是念：『我已六反退，而復還得，莫令我第七退轉，我寧以刀自殺，莫令第七退轉。』若彼比丘以刀自殺者，莫令自殺，出我境界去，我今當往告彼大師。」

[0286a18] 爾時，波旬執琉璃柄琵琶，詣世尊所，鼓絃說偈：

「大智大方便，　　自在大神力，
　得熾然弟子，　　而今欲取死。
　大牟尼當制，　　勿令其自殺，
　何聞佛世尊，　　正法律聲聞。
　學其所不得，　　而取於命終。」

[0286a25] 時，魔說此偈已，世尊說偈答言：

「波旬放逸種，　　以自事故來，
　堅固具足士，　　常住妙禪定。
　晝夜勤精進，　　不顧於性命，
　見三有可畏，　　斷除彼愛欲。
　已摧伏魔軍，　　瞿低般涅槃，
　波旬心憂惱，　　琵琶落於地。
　內懷憂慼已，　　即沒而不現。」

[0286b04] 爾時，世尊告諸比丘：「汝等當來，共至仙人山側黑石室所，觀瞿低迦比丘以刀自殺。」

[0286b05] 爾時，世尊與眾多比丘往至仙人山側黑石室中，見瞿低迦比丘殺身在地，告諸比丘：「汝等見此瞿低迦比丘殺身在地不？」

[0286b08] 諸比丘白佛：「唯然，已見，世尊！」

[0286b09] 佛告比丘：「汝等見瞿低迦比丘周匝遶身黑闇烟起，充滿四方不？」

[0286b10] 比丘白佛：「已見，世尊！」

[0286b11] 佛告比丘：「此是惡魔波旬於瞿低迦善男子身側，周匝求其識神，然比丘瞿低迦以不住心，執刀自殺。」

[0286b13] 爾時，世尊為瞿低迦比丘受第一記。

[0286b14] 爾時，波旬而說偈言：

「上下及諸方，　　遍求彼識神，
　都不見其處，　　瞿低何所之？」

[0286b18] 爾時，世尊復說偈言：

「如是堅固士，　　一切無所求，
　拔恩愛根本，　　瞿低般涅槃。」

[0286b21] 佛說此經已，諸比丘聞佛所說，歡喜奉行。

（一〇九二）

[0286b22] 如是我聞：

[0286b22] 一時，佛住欝鞞羅聚落尼連禪河側，於菩提樹下成佛未久。

[0286b23] 時，魔波旬作是念：「今沙門瞿曇住欝鞞羅聚落尼連禪河側，於菩提樹下成佛未久。我當往彼，為作留難。」即化作年少，往住佛前，而說偈言：

「獨入一空處，　　禪思靜思惟，
　已捨國財寶，　　於此復何求？
　若求聚落利，　　何不習近人，
　既不習近人，　　終竟何所得。」

[0286c03] 爾時，世尊作是念：「惡魔波旬欲作嬈亂。」即說偈言：

「已得大財利，　　志足安寂滅，
　摧伏諸魔軍，　　不著於色欲。
　獨一而禪思，　　服食禪妙樂，
　是故不與人，　　周旋相習近。」

[0286c09] 魔復說偈言：

「瞿曇若自知，　　安隱涅槃道，
　獨善無為樂，　　何為強化人。」

[0286c12] 佛復說偈答言：

「非魔所制處，　　來問度彼岸，
　我則以正答，　　令彼得涅槃。
　時得不放逸，　　不隨魔自在。」

[0286c16] 魔復說偈言：

「有石似凝膏，　　飛烏欲來食，
　竟不得其味，　　損觜還歸空。
　我今亦如彼，　　徒勞歸天宮。」

[0286c20] 魔說是已，內懷憂慼，心生變悔，低頭伏地，以指畫地。

[0286c21] 魔有三女，一名愛欲，二名愛念，三名愛樂，來至波旬所，而說偈言：

「父今何愁慼，　　士夫何足憂，
　我以愛欲繩，　　縛彼如調象。
　牽來至父前，　　令隨父自在。」

[0286c26] 魔答女言：

「彼已離恩愛，　　非欲所能招，
　已出於魔境，　　是故我憂愁。」

[0286c29] 時，魔三女身放光焰，熾如雲中電，來詣佛所，稽首禮足，退住一面，白佛言：「我今歸世尊足下，給侍使令。」

[0287a02] 爾時，世尊都不顧視。

[0287a02] 知如來離諸愛欲，心善解脫。如是第二、第三說。

[0287a04] 時，三魔女自相謂言：「士夫有種種隨形愛欲，今當各各變化，作百種童女色、作百種初嫁色、作百種未產色、作百種已產色、作百種中年色、作百種宿年色，作此種種形類，詣沙門瞿曇所，作是言：『今悉歸尊足下，供給使令。』」

[0287a09] 作此議已，即作種種變化，如上所說，詣世尊所，稽首禮足，退住一面，白佛言：「世尊！我等今日歸尊足下，供給使令。」

[0287a12] 爾時，世尊都不顧念。

[0287a12] 「如來法離諸愛欲。」如是再三說已。

[0287a13] 時，三魔女自相謂言：「若未離欲士夫，見我等種種妙體，心則迷亂，欲氣衝擊，胸臆破裂，熱血熏面。然今沙門瞿曇於我等所都不顧眄，如其如來離欲解脫，得善解脫想。我等今日當復各各說偈而問。」復到佛前，稽首禮足，退住一面。

[0287a18] 愛欲天女即說偈言：

「獨一禪寂默，　　捨俗錢財寶，
　既捨於世利，　　今復何所求？
　若求聚落利，　　何不習近人，
　竟不習近人，　　終竟何所得？」

[0287a24] 佛說偈答言：

「已得大財利，　　志足安寂滅，
　摧伏諸魔軍，　　不著於色欲。
　是故不與人，　　周旋相習近。」

[0287a28] 愛念天女復說偈言：

「多修何妙禪，　　而度五欲流？
　復以何方便，　　度於第六海？
　云何修妙禪，　　於諸深廣欲，
　得度於彼岸，　　不為愛所持？」

[0287b04] 爾時，世尊說偈答言：

「身得止息樂，　　心得善解脫，
　無為無所作，　　正念不傾動，
　了知一切法，　　不起諸亂覺，
　愛恚睡眠覆，　　斯等皆已離。
　如是多修習，　　得度於五欲，
　亦於第六海，　　悉得度彼岸。
　如是修習禪，　　於諸深廣欲，
　悉得度彼岸，　　不為彼所持。」

[0287b13] 時，愛樂天女復說偈言：

「已斷除恩愛，　　淳厚積集欲，
　多生人淨信，　　得度於欲流。
　開發明智慧，　　超踰死魔境。」

[0287b17] 爾時，世尊說偈答言：

「大方便廣度，　　入如來法律，
　斯等皆已度，　　慧者復何憂？」

[0287b20] 時，三天女志願不滿，還詣其父魔波旬所。

[0287b20] 時，魔波旬遙見女來，說偈弄之：

「汝等三女子，　　自誇說堪能，
　咸放身光焰，　　如電雲中流，
　至大精進所，　　各現其容姿，
　反為其所破，　　如風飄其綿。
　欲以爪破山，　　齒齧破鐵丸，
　欲以髮藕絲，　　旋轉於大山。
　和合悉解脫，　　而望亂其心，
　若能縛風足，　　令月空中墮。
　以手抒大海，　　氣歔動雪山，
　和合悉解脫，　　亦可令傾動。
　於深巨海中，　　而求安足地，
　如來於一切，　　和合悉解脫。
　正覺大海中，　　求傾動亦然。」

[0287c06] 時魔波旬弄三女已，即沒不現。

（一〇九三）

[0287c07] 如是我聞：

[0287c07] 一時，佛住欝鞞羅處尼連禪河側大菩提樹下，初成佛道。

[0287c08] 天魔波旬作是念：「此沙門瞿曇在欝鞞羅住處尼連禪河側菩提樹下，初成佛道。我今當往，為作留難。」即自變身，作百種淨、不淨色，詣佛所。

[0287c11] 佛遙見波旬百種淨、不淨色，作是念：「惡魔波旬作百種淨、不淨色，欲作嬈亂。」即說偈言：

「長夜生死中，　　作淨不淨色，
　汝何為作此，　　不度苦彼岸。
　若諸身口意，　　不作留難者，
　魔所不能教，　　不隨魔自在。
　如是知惡魔，　　於是自滅去。」

[0287c19] 時，魔波旬作是念：「沙門瞿曇已知我心。」內懷憂慼，即沒不現。

（一〇九四）

[0287c21] 如是我聞：

[0287c21] 一時，佛住欝鞞羅處尼連禪河側菩提樹下，初成正覺。

[0287c22] 爾時，世尊獨一靜處，專心禪思，作如是念：「我今解脫苦行。善哉！我今善解脫苦行，先修正願，今已果得無上菩提。」

[0287c25] 時，魔波旬作是念：「今沙門瞿曇住欝鞞羅處尼連禪河側菩提樹下，初成正覺。我今當往，為作留難。」即化作年少，住於佛前，而說偈言：

「大修苦行處，　　能令得清淨，
　而今反棄捨，　　於此何所求？
　欲於此求淨，　　淨亦無由得。」

[0288a03] 爾時，世尊作是念：「此魔波旬欲作嬈亂。」即說偈言：

「知諸修苦行，　　皆與無義俱，
　終不獲其利，　　如弓彈有聲。
　戒定聞慧道，　　我已悉修習，
　得第一清淨，　　其淨無有上。」

[0288a09] 時，魔波旬作是念：「沙門瞿曇已知我心。」內懷憂慼，即沒不現。

（一〇九五）

[0288a11] 如是我聞：

[0288a11] 一時，佛住娑羅婆羅門聚落。

[0288a12] 爾時，世尊晨朝著衣持鉢，入婆羅聚落乞食。時，魔波旬作是念：「今沙門瞿曇晨朝著衣持鉢，入婆羅聚落乞食，我今當往，先入其舍，語諸信心婆羅門長者，令沙門瞿曇空鉢而出。」

[0288a16] 時，魔波旬隨逐佛後，作是唱言：「沙門！沙門！都不得食耶？」

[0288a17] 爾時，世尊作是念：「惡魔波旬欲作嬈亂。」即說偈言：

「汝新於如來，　　獲得無量罪，
　汝謂呼如來，　　受諸苦惱耶？」

[0288a21] 時，魔波旬作是言：「瞿曇！更入聚落，當令得食。」

[0288a22] 爾時，世尊而說偈言：

「正使無所有，　　安樂而自活，
　如彼光音天，　　常以欣悅食。
　正使無所有，　　安樂而自活，
　常以欣悅食，　　不依於有身。」

[0288a27] 時，魔波旬作是念：「沙門瞿曇已知我心。」內懷憂慼，即沒不現。

（一〇九六）

[0288a29] 如是我聞：

[0288a29] 一時，佛住波羅[木*奈]國仙人住處鹿野苑中。

[0288b01] 爾時，世尊告諸比丘：「我已解脫人天繩索，汝等亦復解脫人天繩索。汝等當行人間，多所過度，多所饒益，安樂人天，不須伴行，一一而去。我今亦往欝鞞羅住處人間遊行。」

[0288b05] 時，魔波旬作是念：「沙門瞿曇住波羅[木*奈]仙人住處鹿野苑中，為諸聲聞如是說法：『我已解脫人天繩索，汝等亦能。汝等各別人間教化，乃至我亦當至欝鞞羅住處人間遊行。』我今當往，為作留難。」即化作年少，住於佛前，而說偈言：

「不脫作脫想，　　謂呼已解脫，
　為大縛所縛，　　我今終不放。」

[0288b13] 爾時，世尊作是念：「惡魔波旬欲作嬈亂。」即說偈言：

「我已脫一切，　　人天諸繩索，
　已知汝波旬，　　即自消滅去。」

[0288b17] 時，魔波旬作是念：「沙門瞿曇已知我心。」內懷憂慼，即沒不現。

（一〇九七）

[0288b19] 如是我聞：

[0288b19] 一時，佛住釋氏石主釋氏聚落。

[0288b20] 時，石主釋氏聚落多人疫死。處處人民，若男若女，從四方來受持三歸，其諸病人，若男若女，若大若小，皆因來者自稱名字：「我某甲等，歸佛、歸法、歸比丘僧。」舉村舉邑，皆悉如是。

[0288b24] 爾時，世尊勤為聲聞說法。

[0288b24] 時，諸信心歸三寶者，斯則皆生人、天道中。

[0288b25] 時，魔波旬作是念：「今沙門瞿曇住於釋氏石主釋氏聚落，勤為四眾說法。我今當往，為作留難。」化作年少，往住佛前，而說偈言：

「何為勤說法，　　教化諸人民，
　相違不相違，　　不免於驅馳，
　以有繫縛故，　　而為彼說法？」

[0288c03] 爾時，世尊作是念：「惡魔波旬欲作嬈亂。」即說偈言：

「汝夜叉當知，　　眾生群集生，
　諸有智慧者，　　孰能不哀愍？
　以有哀愍故，　　不能不教化，
　哀愍諸眾生，　　法自應如是。」

[0288c09] 惡魔波旬作是念：「沙門瞿曇已知我心。」內懷憂慼，即沒不現。

（一〇九八）

[0288c11] 如是我聞：

[0288c11] 一時，佛住釋氏石主釋氏聚落。

[0288c12] 爾時，世尊獨一靜處，禪思思惟，作是念：「頗有作王，能得不殺，不教人殺，一向行法，不行非法耶？」

[0288c14] 時，魔波旬作是念：「今沙門瞿曇住石主釋氏聚落，獨一禪思，作是念：『頗有作王，不殺生，不教人殺，一向行法，不行非法耶？』我今當往，為其說法。」化作年少，往住佛前，作是言：「如是，世尊！如是，善逝！可得作王，不殺生，不教人殺，一向行法，不行非法。世尊！今可作王，善逝！今可作王，必得如意。」

[0288c21] 爾時，世尊作是念：「惡魔波旬欲作嬈亂。」而告魔言：「汝魔波旬！何故作是言：『作王！世尊！作王！善逝！可得如意。』？」

[0288c24] 魔白佛言：「我面從佛聞作是說：『若四如意足修習多修習已，欲令雪山王變為真金，即作不異。』世尊今有四如意足，修習多修習，令雪山王變為真金，如意不異。是故，我白世尊：『作王！世尊！作王！善逝！可得如意。』」

[0288c29] 佛告波旬：「我都無心欲作國王，云何當作？我亦無心欲令雪山王變為真金，何由而變？」

[0289a02] 爾時，世尊即說偈言：

「正使有真金，　　如雪山王者，
　一人得此金，　　亦復不知足。
　是故智慧者，　　金石同一觀。」

[0289a06] 時，魔波旬作是念：「沙門瞿曇已知我心。」內懷憂慼，即沒不現。

（一〇九九）

[0289a08] 如是我聞：

[0289a08] 一時，佛住釋氏石主釋氏聚落。時，有眾多比丘集供養堂，為作衣事。

[0289a10] 時，魔波旬作是念：「今沙門瞿曇住於釋氏石主釋氏聚落，眾多比丘集供養堂，為作衣故，我今當往，為作留難。」化作少壯婆羅門像，作大縈髮，著獸皮衣，手執曲杖，詣供養堂，於眾多比丘前默然而住。須臾，語諸比丘言：「汝等年少出家，膚白髮黑，年在盛時，應受五欲莊嚴自娛，如何違親背族，悲泣別離，信於非家，出家學道？何為捨現世樂，而求他世非時之樂？」

[0289a18] 諸比丘語婆羅門：「我不捨現世樂求他世非時之樂，乃是捨非時樂就現世樂。」

[0289a20] 波旬復問：「云何捨非時樂就現世樂？」

[0289a21] 比丘答言：「如世尊說，他世樂少味多苦，少利多患；世尊說現世樂者，離諸熾然，不待時節，能自通達，於此觀察，緣自覺知。婆羅門！是名現世樂。」

[0289a24] 時，婆羅門三反掉頭瘖瘂，以杖築地，即沒不現。

[0289a26] 時，諸比丘即生恐怖，身毛皆竪，此是何等婆羅門像，來此作變？即詣佛所，稽首禮足，退坐一面，白佛言：「世尊！我等眾多比丘集供養堂，為作衣故。有一盛壯婆羅門，縈髮大髻，來詣我所，作是言：『汝等年少出家……』」如上廣說，乃至三反掉頭瘖瘂，以杖築地，即沒不現。「我等即生恐怖，身毛皆竪，是何婆羅門像，來作此變？」

[0289b04] 佛告諸比丘：「此非婆羅門，是魔波旬來至汝所，欲作嬈亂。」爾時，世尊即說偈言：

「凡生諸苦惱，　　皆由於愛欲，
　知世皆劍刺，　　何人樂於欲？
　覺世間有餘，　　皆悉為劍刺，
　是故黠慧者，　　當勤自調伏。
　巨積真金聚，　　猶如雪山王，
　一人受用者，　　意猶不知足。
　是故黠慧者，　　當修平等觀。」

[0289b14] 佛說此經已，諸比丘聞佛所說，歡喜奉行。

（一一〇〇）

[0289b15] 如是我聞：

[0289b15] 一時，佛住釋氏石主釋氏聚落。

[0289b16] 時，有尊者善覺，晨朝著衣持鉢，入石主釋氏聚落乞食。食已，還精舍，舉衣鉢，洗足已，持尼師壇，置右肩上，入林中，坐一樹下，修晝正受，作是念：「我得善利！於正法、律出家學道；我得善利！遭遇大師如來、等正覺；我得善利！得在梵行、持戒、備德、賢善真實眾中。我今當得賢善命終，於當來世亦當賢善。」

[0289b23] 時，魔波旬作是念：「今沙門瞿曇往石主釋氏聚落，有聲聞弟子名曰善覺，著衣持鉢……」如上廣說，乃至「賢善命終，後世亦賢。我今當往，為作留難。」化作大身，盛壯多力，見者怖畏，謂其力能翻發動大地，至善覺比丘所。

[0289b28] 善覺比丘遙見大身勇盛壯士，即生恐怖。從坐起，詣佛所，稽首禮足，退住一面，白佛言：「世尊！我今晨朝著衣持鉢……」廣說如上，乃至「賢善命終，後世亦賢。見有大身士夫，勇壯熾盛，力能動地，見生恐怖，心驚毛竪。」

[0289c04] 佛告善覺：「此非大身士夫，是魔波旬欲作嬈亂。汝且還去，依彼樹下，修前三昧，動作彼魔，因斯脫苦。」

[0289c06] 時，尊者善覺即還本處，至於晨朝，著衣持鉢，入石主釋氏聚落乞食。食已，還精舍……如上廣說，乃至「賢善命終，後世亦賢。」

[0289c09] 時，魔波旬復作是念：「此沙門瞿曇住於釋氏，有弟子名曰善覺……」如上廣說，乃至「賢善命終，後世亦賢。我今當往，為作留難。」復化作大身，勇壯熾盛，力能發地，往住其前。

[0289c13] 善覺比丘復遙見之。即說偈言：

「我正信非家，　　而出家學道，
　於佛無價寶，　　正念繫心住。
　隨汝變形色，　　我心不傾動，
　覺汝為幻化，　　便可從此滅。」

[0289c19] 時，魔波旬作是念：「是沙門已知我心。」內懷憂慼，即沒不現。

（一一〇一）

[0289c21] 如是我聞：

[0289c21] 一時，佛住波羅[木*奈]國仙人住處鹿野苑中。

[0289c22] 爾時，世尊告諸比丘：「如來聲聞作師子吼，說言：『已知！已知！』不知如來聲聞於何等法已知、已知故作師子吼？謂苦聖諦、苦集聖諦、苦滅聖諦、苦滅道跡聖諦。」

[0289c26] 時，天魔波旬作是念：「沙門瞿曇住波羅[木*奈]國仙人住處鹿野苑中，為諸聲聞說法，乃至已知四聖諦。我今當往，為作留難。」化作年少，住於佛前，而說偈言：

「何於大眾中，　　無畏師子吼，
　謂呼無有敵，　　望調伏一切？」

[0290a03] 爾時，世尊作是念：「惡魔波旬欲作嬈亂。」即說偈言：

「如來於一切，　　甚深正法律，
　方便師子吼，　　於法無所畏。
　若有智慧者，　　何故自憂怖？」

[0290a08] 時，魔波旬作是念：「沙門瞿曇已知我心。」內懷憂慼，即沒不現。

（一一〇二）

[0290a10] 如是我聞：

[0290a10] 一時，佛住王舍城多眾踐蹈曠野中，與五百比丘眾俱，而為說法，以五百鉢置於中庭。

[0290a12] 爾時，世尊為五百比丘說五受陰生滅之法。

[0290a13] 時，魔波旬作是念：「沙門瞿曇住王舍城多眾踐蹈曠野中，與五百比丘俱，乃至說五受陰是生滅法。我今當往，為作留難。」化作大牛，往詣佛所，入彼五百鉢間，諸比丘即驅，莫令壞鉢。

[0290a17] 爾時，世尊告諸比丘：「此非是牛，是魔波旬欲作嬈亂。」即說偈言：

「色受想行識，　　非我及我所，
　若知真實義，　　於彼無所著。
　心無所著法，　　超出色結縛，
　了達一切處，　　不住魔境界。」

[0290a24] 佛說此經已，諸比丘聞佛所說，歡喜奉行。

（一一〇三）

[0290a25] 如是我聞：

[0290a25] 一時，佛住王舍城多眾踐蹈曠野中，與六百比丘眾俱，為諸比丘說六觸入處集、六觸集、六觸滅。

[0290a27] 時，魔波旬作是念：「今沙門瞿曇住王舍城多眾踐蹈曠野，為六百比丘說六觸入處是集法、是滅法，我今當往，為作留難。」化作壯士，大身勇盛，力能動地，來詣佛所。

[0290b02] 彼諸比丘遙見壯士，身大勇盛，見生怖畏，身毛皆竪，共相謂言：「彼為何等，形狀可畏？」

[0290b04] 爾時，世尊告諸比丘：「此是惡魔，欲作嬈亂。」

[0290b05] 爾時，世尊即說偈言：

「色聲香味觸，　　及第六諸法，
　愛念適可意，　　世間唯有此。
　此是最惡貪，　　能繫著凡夫，
　超越斯等者，　　是佛聖弟子。
　度於魔境界，　　如日無雲翳。」

[0290b11] 時，魔波旬作是念：「沙門瞿曇已知我心。」內懷憂慼，即沒不現。

雜阿含經卷第三十九

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA