大智度論釋摩訶薩品第十三  (卷四  十五)
龍樹菩薩造

後秦龜茲國三藏鳩摩羅什譯

[0382b13]  【經】

[0382b13]  爾時，須菩提白佛言：「世尊！何以故名為  摩訶薩？」

[0382b14]  佛告須菩提：「是菩薩於畢定眾中為  上首，是故名為摩訶薩。」

[0382b15]  須菩提白佛言：「世尊！  何等為畢定眾，是菩薩摩訶薩而為上首？」

[0382b16]  佛  告須菩提：「畢定眾者，性地人、八人、須陀洹、  斯陀含、阿那含、阿羅漢、辟支佛，初發心菩薩，
乃至阿鞞跋致地菩薩。須菩提！是為畢定  眾，菩薩為上首。菩薩摩訶薩於是中生大  心不可壞如金剛，當為畢定眾作上首。」

[0382b21]  須  菩提白佛言：「世尊！何等是菩薩摩訶薩生大  心不可壞如金剛？」

[0382b23]  佛告須菩提：「菩薩摩訶薩  應生如是心：我當於無量生死中大誓莊  嚴；我應當捨一切所有；我應當等心於一切
眾生；我應當以三乘度脫一切眾生，令入無  餘涅槃；我度一切眾生已，無有乃至一人入  涅槃者；我應當解一切諸法不生相；我應當
純以薩婆若心行六波羅蜜；我應當學智慧，  了達一切法；我應當了達諸法一相智門；我  應當了達乃至無量相智門。須菩提！是名菩
薩摩訶薩生大心不可壞如金剛。是菩薩摩  訶薩住是心中，於諸畢定眾中而為上首，是  法用無所得故。須菩提！菩薩摩訶薩應生如
是心：我當代十方一切眾生，若地獄眾生、若  畜生眾生、若餓鬼眾生，受諸苦痛；為一一  眾生無量百千億劫代受地獄中苦，乃至是
眾生入無餘涅槃。以是法故，為是眾生受諸  勤苦；是眾生入無餘涅槃已，然後自種善根，  無量百千萬億阿僧祇劫，當得阿耨多羅三
藐三菩提。須菩提！是為菩薩摩訶薩大心不  可壞如金剛。住是心中，為畢定眾作上首。

[0382c13]  「復  次，須菩提！菩薩摩訶薩生大快心，住是大快  心中，為畢定眾作上首。」

[0382c15]  須菩提白佛言：「世  尊！何等是菩薩摩訶薩大快心？」

[0382c16]  佛言：「菩薩摩  訶薩從初發意乃至阿耨多羅三藐三菩提，  不生染心、瞋恚心、愚癡心，不生惱心，不生聲
聞、辟支佛心，是名菩薩摩訶薩大快心。住是  心中，為畢定眾作上首，亦不念有是心。

[0382c20]  「復次，  須菩提！菩薩摩訶薩應生不動心！」

[0382c21]  須菩提白  佛言：「云何名不動心？」

[0382c22]  佛言：「常念一切種智  心，亦不念有是心，是名菩薩摩訶薩不動  心。

[0382c24]  「復次，須菩提！菩薩摩訶薩於一切眾生中，  應生利益安樂心。云何名利益安樂心？救濟  一切眾生，不捨一切眾生，是事亦不念有是
心，是名菩薩摩訶薩於一切眾生中生利益  安樂心。如是，須菩提！是菩薩摩訶薩行般若  波羅蜜，於畢定眾中最為上首！

[0383a04]  「復次，須菩  提！菩薩摩訶薩應當行欲法、喜法、樂法心。何  等是法？所謂不破諸法實相，是名為法。何等
名欲法、喜法？信法、忍法、受法，是名欲法、  喜法。何等名樂法？常修行是法，是名樂法。  如是，須菩提！菩薩摩訶薩行般若波羅蜜，於
畢定眾中能為上首，是法用無所得故。

[0383a10]  「復次，  須菩提！菩薩摩訶薩行般若波羅蜜時，住內  空乃至無法有法空，能為畢定眾作上首，是  法用無所得故。

[0383a13]  「復次，須菩提！菩薩摩訶薩行  般若波羅蜜時，住四念處中乃至住十八不  共法中，能為畢定眾作上首，是法用無所  得故。

[0383a16]  「復次，須菩提！菩薩摩訶薩行般若波羅  蜜時，住如金剛三昧乃至離著虛空不染三  昧中住，於畢定眾作上首，是法用無所得故。

[0383a19]  「如是，須菩提！菩薩摩訶薩住是諸法中，能為  畢定眾作上首。以是因緣故，名為摩訶薩。」

[0383a21]  【論】

[0383a21]  釋曰：

[0383a21]  須菩提已從佛聞「菩薩」義，今問「摩  訶薩」義。

[0383a22]  「摩訶」者，秦言大；「薩埵」，秦言心，或言  眾生。是眾生於世間諸眾生中第一最上，故  名為大。又以大心知一切法，欲度一切眾
生，是名為大。

[0383a25]  復次，菩薩故名摩訶薩，摩訶  薩故名菩薩，以發心為無上道故。

[0383a26]  復次，如  〈讚菩薩摩訶薩義品〉中，此中應廣說。

[0383a27]  復次，  佛此中自說摩訶薩義，眾生有三分：一者、正  定，必入涅槃；二者、邪定，必入惡道；三者、不
定。於正定眾生中當最大，故名摩訶薩。

[0383b01]  大眾  者，除佛，餘一切賢聖。

[0383b02]  所謂「性地人」，是聖人性  中生，故名為性。如小兒在貴家生，雖小未  有所能，後必望成大事。是地從煖法乃  至世間第一法。

[0383b05]  「八人」，名見諦道，十五心中行。

[0383b06]  問曰：

[0383b06]  是十五心中，何以名為「八人」？

[0383b06]  答曰：

[0383b06]  思惟  道中用智多，見諦道中多用見忍，智隨於  忍。所以者何？忍功大故。

[0383b08]  復次，忍、智二事：能斷、  能證；八忍中住，故名為「八人」。

[0383b09]  「須陀洹、斯陀含、  阿那含、阿羅漢、辟支佛」義，如先說。

[0383b10]  「初發意菩  薩」者，有人言：初發意者，得無生法忍，隨阿  耨多羅三藐三菩提相發心，是名初發意，名
真發心。了了知諸法實相及知心相，破諸  煩惱故；隨阿耨多羅三藐三菩提心，不破  故、不顛倒故，此心名為初發心。

[0383b15]  有人言：諸凡  夫人雖住諸結使，聞佛功德，發大悲心，憐  愍眾生，我當作佛。此心雖在煩惱中，心尊
貴故，天人所敬。如轉輪聖王太子初受胎時，  勝於諸子，諸天鬼神皆共尊貴；菩薩心亦如  是，雖在結使中，勝諸天、神通聖人。

[0383b20]  復次，  菩薩初發心乃至未得阿耨多羅三藐三菩  提，有授記、入法位、得無生法忍者，名「阿  鞞跋致」。阿鞞跋致相，後當廣說。

[0383b23]  如是等大眾，  當作上首，故名「摩訶薩」。

[0383b24]  是菩薩欲為一切  聖人主故，發大心，受一切苦，心堅如金  剛不動故。

[0383b26]  「金剛心」者，一切結使煩惱所不  能動，譬如金剛山，不為風所傾搖。諸惡眾  生、魔人來，不隨意行，不信受其語；瞋罵謗
毀，打擊閉繫，斫刺割截，心不變異。有來乞  索頭、目、髓、腦、手、足、皮、肉，盡能與之；求者意  猶無厭足，更瞋恚罵詈，爾時心忍不動。譬
如牢固金剛山，人來斸鑿毀壞，諸蟲來齧，無  所虧損，是名「金剛心」。

[0383c04]  復次，佛自說「金剛心  相」，所謂菩薩應作是念：

[0383c05]  我不應一月、一歲、  一世、二世、乃至千萬劫世大誓莊嚴，我應無  量無數無邊世生死中，利益度脫一切眾生。

[0383c08]  二者、我應捨一切內、外所有貴重之物。

[0383c08]  三者、  一切眾生中等心無憎愛。

[0383c09]  四者、我當以三乘  如應度脫一切眾生。

[0383c10]  五者、度如是眾生已，  實無所度而無其功，此中心亦不悔、不  沒。

[0383c12]  六者、我應知一切法不生不滅、不來不去、  不垢不淨等諸相。

[0383c13]  七者、我應當以清淨無  雜心行六波羅蜜，迴向薩婆若。

[0383c14]  八者、我應  當善知一切世間所作之事及出世間所應  知事，皆悉通達了知。

[0383c16]  九者、我應當解了諸法  一相智門，所謂一切諸法畢竟空，觀一切諸  法如無餘涅槃相，離諸憶想分別。

[0383c18]  十者、我  應當知諸法二相、三相乃至無量相門，通  達明了。

[0383c20]  二相者，一切法有二種：若有、若無，若  生、若滅，若作、若不作，若色、若無色等。

[0383c21]  三門者：  若一、若二、若多——從三以上，皆名為多。若有、  若無、若非有非無，若上、若中、若下，若過去、若
未來、若現在，三界、三法，善、不善、無記等三門。

[0383c25]  四門、五門，如是等無量法門，皆通達無礙。

[0383c25]  是  中心不悔、不怯、不疑，信受通達無礙。常行  不息，滅諸煩惱及其果報，及諸障礙之事  皆令敗壞，如金剛寶能摧破諸山。

[0383c28]  住是金  剛心中，當於大眾而作上首，以不可得空  故。

[0384a01]  「不可得空」者，若菩薩生如是大心如金  剛而生憍慢者，罪過凡夫。以是故說「用無  所得」，諸法無定相，如幻如化。

[0384a03]  復次，「心如金  剛」者，墮三惡道所有眾生，我當代受勤  苦；為一一眾生故，代受地獄苦，乃至是眾
生從三惡道出，集諸善本，至無餘涅槃已，  復救一切眾生。如是展轉一切眾生盡度  已，後當自為集諸功德，無量阿僧祇劫，乃  當作佛，是中心不悔、不縮。

[0384a09]  能如是代眾生  受勤苦，自作諸功德，久住生死，心不悔、不  沒，如金剛地能持三千大千世界令不  動搖，是心堅牢故，名為「如金剛」。

[0384a12]  「大快心」  者，雖有牢固心，未是大快；如馬雖有大  力，而未大快。

[0384a14]  於眾生中得二種等心故，  不生欲染心；若有偏愛，則為是賊，破我  等心，為佛道之本；常行慈悲心故，無有
瞋心；常觀諸法因緣和合生，無有自性故，  則無癡心；愛念眾生過於赤子故，無有惱  心；不捨眾生，貴佛道故，不生聲聞、辟支  佛心。

[0384a20]  問曰：

[0384a20]  若心牢固如金剛，即是不動，今  何以更說「不動心」？

[0384a21]  答曰：

[0384a21]  或時雖復牢固，心  猶有增減；如樹雖牢固，猶可動搖。動有二  種：一者、外因緣動，如先說；二者、內因緣動，諸
邪見、疑等。若常憶念一切智慧佛道，我當  得是果報，故心不動。

[0384a25]  復次，菩薩應種種因  緣利益眾生，飲食乃至佛樂以利眾生；常不  捨眾生，欲令離苦，是名安樂心；亦不念  有是心。

[0384a28]  復次，菩薩樂法，名為上首。「法」者，不  破壞諸法相。不破壞諸法相者，無法可  著、無法可受故，所謂不可得。是不可得空，
即是涅槃，常信、受、忍，是名為「欲法」、「喜法」。常  行三解脫門，名為「樂法」。

[0384b03]  復次，菩薩住是十  八空中，不隨十八意行故，不起罪業。

[0384b04]  住四  念處乃至十八不共法，滅諸煩惱、集諸善  法故，能為上首。

[0384b06]  復次，菩薩入金剛三昧等  心，受快樂，厭於世樂，增長善根智慧方便  故，於大聖眾而為上首。

[0384b08]  若能為大者作上  首，何況小者！是故名為「摩訶薩」。

大智度論釋斷見品第十四

[0384b11]  【經】

[0384b11]  爾時，慧命舍利弗白佛言：「世尊！我亦欲說  所以為摩訶薩！」

[0384b12]  佛告舍利弗：「便說！」

[0384b12]  舍利弗  言：「我見、眾生見、壽見、命見、生見、養育見、眾數  見、人見、作見、使作見、起見、使起見、受見、使受
見、知者見、見者見，斷見、常見，有見、無見，陰見、入  見、界見，諦見、因緣見，四念處見乃至十八不共  法見，佛道見，成就眾生見、淨佛世界見，佛見，
轉法輪見。為斷如是諸見故而為說法，是名  摩訶薩。」

[0384b19]  須菩提語舍利弗言：「何因緣故色  見是妄見？何因緣故受、想、行、識乃至轉法  輪見是名妄見？」

[0384b21]  舍利弗語須菩提：「菩薩摩  訶薩行般若波羅蜜時，無方便故，於色生見，  用有所得故；於受、想、行、識乃至轉法輪生
見，用有所得故。是中菩薩摩訶薩行般若  波羅蜜，以方便力斷諸見故而為說法，用無  所得故。」

[0384b26]  【論】

[0384b26]  問曰：

[0384b26]  佛將五百大阿羅漢至  阿那婆達多龍王池，受遠離樂，欲說自身  及弟子本業因緣，而舍利弗不在，佛令目連  命之。

[0384b29]  時，目連以神通力到祇洹；時，舍利弗  縫衣，語目連言：「小住！待縫衣訖當去。」目  連催促疾去；時，目連以手摩衣，衣即成竟。

[0384c02]  舍  利弗見目連貴其神通，即以腰帶擲地，語  言：「汝舉此帶去。」目連以兩手舉此帶，不  能離地；即入諸深定舉之，地為大動，帶猶
著地。

[0384c06]  時，憍陳如問佛：「以何因緣故地大震  動？」佛言：「目連入甚深禪定，作大神力，欲  舉舍利弗帶而不能舉。」

[0384c08]  佛告諸比丘：「舍  利弗所入出禪定，目連乃至不識其名；佛  所入禪定，舍利弗乃至不識其名。」

[0384c10]  如舍利  弗智慧與佛懸殊，何以言「我亦樂說」？

[0384c11]  答曰：

[0384c12]  舍利弗非欲於大眾中顯其智慧、高心故  說；舍利弗逐佛轉法輪人，廣益眾生。是摩  訶薩義所益甚廣，是故佛說已，舍利弗次說。

[0384c15]  復次，多人信樂舍利弗語。所以者何？以宿世  因緣故，多發菩薩心。

[0384c16]  佛以大慈悲心故，  吾我心及習根本已拔，又法愛已斷故，如是  種種因緣，故聽。

[0384c18]  舍利弗言：「我見及知者、見者、  佛見、菩薩見——諸眾生見等，及有無、斷常等邪  見，五眾乃至諸佛法轉法輪等諸法見；是菩
薩能斷是三種見故，當於大眾中說法。」是  三種見，無始世界來，習著入於骨髓。

[0384c22]  須菩提  作是念：「佛說五眾等乃至諸佛法是菩薩行，  何以為斷諸見故說法？」作是念已，問舍利  弗。

[0384c25]  舍利弗答：「無方便菩薩欲行般若波羅  蜜，觀色求定相，取色一切相，生色見。  與此相違，名為有方便；是菩薩雖觀色，不
生妄見，而能斷諸見。」

[0384c29]  【經】

[0384c29]  爾時，須菩提白佛言：「世尊！我亦欲說所  以為摩訶薩！」

[0385a01]  佛言：「便說！」

[0385a01]  須菩提言：「世尊！是  阿耨多羅三藐三菩提心、無等等心、不共聲  聞辟支佛心。何以故？是一切智心無漏不繫
故。是一切智心無漏不繫中亦不著，以是因  緣故，名摩訶薩。」

[0385a05]  舍利弗語須菩提：「何等為菩  薩摩訶薩無等等心、不共聲聞辟支佛心？」

[0385a06]  須  菩提言：「菩薩摩訶薩從初發意已來，不見法  有生有滅、有增有減、有垢有淨。舍利弗！若法  無生無滅乃至無垢無淨，是中無聲聞心、無
辟支佛心、無阿耨多羅三藐三菩提心、無佛  心。舍利弗！是名菩薩摩訶薩無等等心、不  共聲聞辟支佛心。」

[0385a12]  舍利弗語須菩提：「如須  菩提說：『一切智心無漏心不繫心中不著。』須  菩提！色亦不著，受、想、行、識亦不著，四念處
亦不著，乃至十八不共法亦不著，何以故但  說是心不著？」

[0385a16]  須菩提言：「如是！如是！舍利弗！色  亦不著，乃至十八不共法亦不著。」

[0385a17]  舍利弗語  須菩提：「凡夫人心亦無漏不繫，性空故；諸聲  聞、辟支佛心、諸佛心亦無漏不繫，性空故。」

[0385a19]  須  菩提言：「如是！舍利弗！」

[0385a20]  舍利弗言：「須菩提！若色  亦無漏不繫，性空故；受、想、行、識無漏不繫，性  空故；乃至意觸因緣生受無漏不繫，性空  故。」

[0385a23]  須菩提言：「爾！」

[0385a23]  舍利弗言：「四念處亦無漏不  繫，性空故；乃至十八不共法亦無漏不繫，性  空故。」

[0385a25]  須菩提言：「爾！如舍利弗所言：『凡夫人心  亦無漏不繫，性空故；乃至十八不共法亦無  漏不繫，性空故。』」

[0385a27]  舍利弗語須菩提：「如須菩提  所說：『空，無心故，不著是心。』須菩提！色無  故，不著色；受、想、行、識，乃至意觸因緣生受
無故，不著受；四念處無故，不著四念處；乃至  十八不共法無故，不著十八不共法。」

[0385b02]  須菩提  言：「如是！舍利弗！色無故，色中不著；乃至十八  不共法無故，十八不共法中不著。如是，舍利
弗！菩薩摩訶薩行般若波羅蜜時，以阿耨多  羅三藐三菩提心、無等等心、不共聲聞辟支佛  心；不念有是心，亦不著是心，以一切法無  所得故，以是故名摩訶薩。」

[0385b09]  【論】

[0385b09]  釋曰：

[0385b09]  須菩提說摩訶薩無等等心，於是  心亦不著。

[0385b10]  「不著」者，是菩薩從初發心已  來，不見有法定相，若生若滅、若增若減、若  垢若淨。是心畢竟空，是中無有心相非心
相，諸相畢竟清淨故。以是故，無聲聞心、辟支  佛心、菩薩心、佛心。須菩提稱貴菩薩，如是心  亦美，菩薩不著是心亦為尊貴。

[0385b15]  舍利弗  欲難須菩提，作是言：「非但一切智心無漏  不繫，菩薩不應自高。所以者何？凡夫人心
亦無漏不繫，性常空故；如聲聞、辟支佛、佛心  無漏不繫，是凡夫人心實相性空。實相性空，  清淨不著；如先說：陰雲翳日月，不能污
日月。又諸煩惱實相，與常性空心相無異。但  住凡夫地中，是垢是淨。住聖人地中，修無  相智慧故，無所分別；但憐愍眾生故，雖復
有說，心無所著。非獨凡夫人心無漏不繫，  五眾乃至十八不共法亦如是。」

[0385b25]  須菩提然  可。

[0385b26]  又舍利弗言：「是心無心，心相空故不著；  色中色相無故亦不著，乃至諸佛法亦如  是。」須菩提言：「如是！」以是故，菩薩能觀諸法
性常空，不可得空，畢竟清淨。

[0385b29]  以是故說：「阿耨  多羅三藐三菩提心、無等等心、不共聲聞辟支  佛心，不念有是心，亦不著是心，能疾至  阿耨多羅三藐三菩提。」
(釋第十四品竟)  。

大智度論釋大莊嚴品第十五

[0385c05]  【經】

[0385c05]  爾時，富樓那彌多羅尼子白佛言：「世尊！  我亦樂說所以為摩訶薩！」

[0385c06]  佛言：「便說！」

[0385c06]  富樓那  彌多羅尼子言：「是菩薩大莊嚴，是菩薩發趣  大乘，是菩薩乘於大乘；以是故，是菩薩名摩  訶薩。」

[0385c09]  舍利弗語富樓那言：「云何名菩薩摩訶  薩大莊嚴？」

[0385c10]  富樓那語舍利弗：「菩薩摩訶薩不  分別為爾所人故住檀波羅蜜，行檀波羅蜜；  為一切眾生故住檀波羅蜜，行檀波羅蜜。不
為爾所人故，住尸羅波羅蜜，行尸羅波羅蜜，  羼提波羅蜜，毘梨耶波羅蜜，禪波羅蜜，般若波  羅蜜；為一切眾生故，住般若波羅蜜，行般若
波羅蜜。菩薩摩訶薩大莊嚴，不齊限眾生，  我當度若干人，不度餘人；不言：『我令若干人  至阿耨多羅三藐三菩提，餘人不至。』是菩薩
摩訶薩普為一切眾生故大莊嚴。復作是念：  『我當自具足檀波羅蜜，亦令一切眾生行檀  波羅蜜；自具足尸羅波羅蜜，羼提波羅蜜，毘
梨耶波羅蜜，禪波羅蜜；自具足般若波羅蜜，  亦令一切眾生行般若波羅蜜。』

[0385c23]  「復次，舍利弗！  菩薩摩訶薩行檀波羅蜜時，所有布施應薩  婆若心，共一切眾生，迴向阿耨多羅三藐三
菩提。舍利弗！是名菩薩摩訶薩行檀波羅蜜  時檀波羅蜜大莊嚴。復次，舍利弗！菩薩摩訶  薩行檀波羅蜜時，應薩婆若心布施，不向聲
聞、辟支佛地。舍利弗！是名菩薩摩訶薩行檀  波羅蜜時尸羅波羅蜜大莊嚴。復次，舍利弗！  菩薩摩訶薩行檀波羅蜜時，應薩婆若心布
施，是諸施法信忍欲，是名行檀波羅蜜時羼  提波羅蜜大莊嚴。復次，舍利弗！菩薩摩訶薩  行檀波羅蜜時，應薩婆若心布施，勤修不息，
是名行檀波羅蜜時毘梨耶波羅蜜大莊嚴。  復次，舍利弗！菩薩摩訶薩行檀波羅蜜時，應  薩婆若心布施，攝心不起聲聞、辟支佛意，是
名行檀波羅蜜時禪波羅蜜大莊嚴。復次，舍  利弗！菩薩摩訶薩行檀波羅蜜時，應薩婆若  心布施，觀諸法如幻，不得施者，不得所施物，
不得受者，是名行檀波羅蜜時般若波羅蜜  大莊嚴。如是，舍利弗！若菩薩摩訶薩應薩  婆若心，不取不得諸波羅蜜相，當知是菩薩  摩訶薩大莊嚴。

[0386a15]  「復次，舍利弗！菩薩摩訶薩行  尸羅波羅蜜時，應薩婆若心布施，共一切眾  生，迴向阿耨多羅三藐三菩提，是名菩薩摩
訶薩行尸羅波羅蜜時檀波羅蜜。復次，舍利  弗！菩薩摩訶薩行尸羅波羅蜜時，諸法信忍  欲，是名菩薩摩訶薩行尸羅波羅蜜時羼提
波羅蜜。復次，舍利弗！菩薩摩訶薩行尸羅波  羅蜜時，勤修不息，是名菩薩摩訶薩行尸羅  波羅蜜時毘梨耶波羅蜜。復次，舍利弗！菩薩
摩訶薩行尸羅波羅蜜時，不受聲聞、辟支佛  心，是名菩薩摩訶薩行尸羅波羅蜜時禪波  羅蜜。復次，舍利弗！菩薩摩訶薩行尸羅波羅
蜜時，觀一切法如幻，亦不念有是戒，用無所  得故，是名菩薩摩訶薩行尸羅波羅蜜時般  若波羅蜜。如是，舍利弗！菩薩摩訶薩行尸羅
波羅蜜時，攝諸波羅蜜，以是故名大莊嚴。

[0386b01]  「復  次，舍利弗！菩薩摩訶薩行羼提波羅蜜時，應  薩婆若心布施，共一切眾生，迴向阿耨多羅  三藐三菩提，是為菩薩摩訶薩行羼提波羅
蜜時檀波羅蜜。復次，舍利弗！菩薩摩訶薩行  羼提波羅蜜時，不受聲聞、辟支佛心，但受薩  婆若心，是名菩薩摩訶薩行羼提波羅蜜時
尸羅波羅蜜。復次，舍利弗！菩薩摩訶薩行羼  提波羅蜜時，應薩婆若心，身心精進，不休不  息，是名菩薩摩訶薩行羼提波羅蜜時毘梨
耶波羅蜜。復次，舍利弗！菩薩摩訶薩行羼提  波羅蜜時，攝心一處，雖有苦事，心不散亂，是  名菩薩摩訶薩行羼提波羅蜜時禪波羅蜜。
復次，舍利弗！菩薩摩訶薩行羼提波羅蜜時，  應薩婆若心，觀諸法空，無作者，無受者；若  有呵罵割截者，心如幻夢，是名菩薩摩訶薩  行羼提波羅蜜時般若波羅蜜。

[0386b17]  「復次，舍利弗！  菩薩摩訶薩行毘梨耶波羅蜜時，應薩婆若  心布施時，不令身心懈怠，是名菩薩摩訶薩
行毘梨耶波羅蜜時檀波羅蜜。復次，舍利弗！  菩薩摩訶薩行毘梨耶波羅蜜時，應薩婆若  心，始終具足清淨持戒，是名菩薩摩訶薩行
毘梨耶波羅蜜時尸羅波羅蜜。復次，舍利弗！  菩薩摩訶薩行毘梨耶波羅蜜時，應薩婆若  心，修行忍辱，是名菩薩摩訶薩行毘梨耶波
羅蜜時羼提波羅蜜。復次，舍利弗！菩薩摩訶  薩行毘梨耶波羅蜜時，應薩婆若心，攝心離  欲，入諸禪定，是名菩薩摩訶薩行毘梨耶波
羅蜜時禪波羅蜜。復次，舍利弗！菩薩摩訶薩  行毘梨耶波羅蜜時，應薩婆若心，不取一切  諸法相，於不取相亦不著，是名菩薩摩訶薩
行毘梨耶波羅蜜時般若波羅蜜。如是，舍利  弗！菩薩摩訶薩行毘梨耶波羅蜜時，攝諸波  羅蜜。

[0386c05]  「復次，舍利弗！菩薩摩訶薩行禪波羅蜜  時，應薩婆若心，定心布施，不令心亂，是名菩  薩摩訶薩行禪那波羅蜜時檀波羅蜜。復次，
舍利弗！菩薩摩訶薩行禪波羅蜜時，應薩婆  若心持戒，禪定力故，破戒諸法不令得入，是  名菩薩摩訶薩行禪波羅蜜時尸羅波羅蜜。
復次，舍利弗！菩薩摩訶薩行禪波羅蜜時，應  薩婆若心，慈悲定故，忍諸惱害，是名菩薩  摩訶薩行禪波羅蜜時羼提波羅蜜。復次，舍
利弗！菩薩摩訶薩行禪波羅蜜時，應薩婆若  心，於禪不味不著，常求增進，從一禪至一禪，  是名菩薩摩訶薩行禪波羅蜜時毘梨耶波羅
蜜。復次，舍利弗！菩薩摩訶薩行禪波羅蜜時，  應薩婆若心，於一切法無所依止，亦不隨禪  生，是名菩薩摩訶薩行禪波羅蜜時般若波
羅蜜。如是，舍利弗！菩薩摩訶薩行禪波羅蜜  時，攝諸波羅蜜。

[0386c21]  「復次，舍利弗！菩薩摩訶薩行  般若波羅蜜時，應薩婆若心，布施內外所有，  無所愛惜，不見與者、受者及以財物，是名菩
薩摩訶薩行般若波羅蜜時檀波羅蜜。復次，  舍利弗！菩薩摩訶薩行般若波羅蜜時，應薩  婆若心，持戒、破戒二事不見故，是名菩薩摩
訶薩行般若波羅蜜時尸羅波羅蜜。復次，舍  利弗！菩薩摩訶薩行般若波羅蜜時，應薩  婆若心，不見訶者、罵者，打者、殺者，亦不見用
是空能忍辱，是名菩薩摩訶薩行般若波羅  蜜時羼提波羅蜜。復次，舍利弗！菩薩摩訶薩  行般若波羅蜜時，應薩婆若心，觀諸法畢竟
空，以大悲心故，行諸善法，是名菩薩摩訶薩  行般若波羅蜜時毘梨耶波羅蜜。復次，舍利  弗！菩薩摩訶薩行般若波羅蜜時，應薩婆若
心，入禪定，觀諸禪離相、空相、無相相、無作相，  是名菩薩摩訶薩行般若波羅蜜時禪波羅  蜜。如是，舍利弗！菩薩摩訶薩行般若波羅蜜
時，攝諸波羅蜜。舍利弗！如是名為菩薩摩訶  薩大莊嚴。

[0387a11]  「是大莊嚴菩薩，十方諸佛歡喜，  於大眾中稱名讚歎：『某世界某菩薩摩訶薩  大莊嚴，成就眾生，淨佛世界！』」

[0387a13]  【論】

[0387a13]  釋曰：

[0387a13]  富  樓那聞上二大弟子說摩訶薩義，而佛可言：  「善哉！」又富樓那，佛大眾中讚歎法師之上，復
欲說摩訶薩義，白佛言：「我亦樂說。」佛即聽  許。

[0387a17]  問曰：

[0387a17]  須菩提說般若波羅蜜主，舍利弗  應問須菩提，今何以故乃問富樓那？

[0387a18]  答曰：

[0387a19]  此二人同是婆羅門，俱以母字為名；此二  人佛法中俱大——舍利弗智慧中大；富樓那說  法種種莊嚴，牽引眾情，說法中大。是故二
人等，等故於佛前共論。

[0387a22]  又富樓那先已共  舍利弗論議，善能相答，如《七車譬喻經》中  說，已共為親厚，好共論理；須菩提無是因  緣。

[0387a25]  又富樓那說摩訶薩義，是故應問，云何  乃問須菩提？

[0387a26]  所說「摩訶薩」義者，所謂是人  大莊嚴。如人遠行，重有資糧；又如破賊，  備諸器仗。是菩薩亦如是，欲破魔入煩
惱賊故，行六波羅蜜以自莊嚴。是人無量劫  來久住生死，集諸福德、智慧以為資糧，三  種乘中為趣大乘故，發心行六波羅蜜，乘  是大乘。

[0387b03]  舍利弗問富樓那：「聲聞、辟支佛亦趣  道，何以不名大莊嚴，而但說菩薩大莊  嚴？」

[0387b05]  富樓那答言：「聲聞、辟支佛雖行布施等  六事，有量有限，自為度身，及餘眾生可度  者度，是故不名大莊嚴。菩薩所度，不分別、
不齊限為若干眾生故布施乃至智慧，不  作是念：『我度若干人令得三乘，不能度  若干人；令若干人得阿耨多羅三藐三菩提，
若干人不能度。』菩薩作是莊嚴，令一切眾  生盡入大乘作佛。菩薩行大莊嚴，自行檀  波羅蜜，亦令一切眾生行檀波羅蜜，乃至般  若波羅蜜亦如是。」

[0387b14]  問曰：

[0387b14]  云何名「大莊嚴」？

[0387b14]  答  曰：

[0387b15]  為度眾生故、為阿耨多羅三藐三菩提  故，行諸善福功德者，略說是六波羅蜜。  如富樓那次第說：若菩薩為一切智慧故，行
檀波羅蜜，是福德共一切眾生。「共」者，此布施  福德，我及眾生共等，我以此迴向阿耨多羅  三藐三菩提。「迴向」者，於此福德，不求人王、
天王、世間禪定樂；為眾生，乃至涅槃樂亦  不求，持此果報，盡為度眾生故求佛法。  如是等相，是名「檀波羅蜜大莊嚴」。

[0387b23]  是菩薩  行布施時，若見諸辟支佛、阿羅漢現大神  通，得漏盡，入涅槃，於中不貪不著，一心  修佛道，是名「檀波羅蜜生尸羅波羅蜜」。

[0387b26]  布  施時，有人惡口罵詈，刀杖毀害，所不應乞  者而強乞，不瞋不悔，入諸法相中，所謂畢  竟空，是名「檀波羅蜜生羼提波羅蜜」。

[0387b29]  行布  施時，和合財物、守護施彼，身心不懈  不息，是名「檀波羅蜜生毘梨耶波羅蜜」。

[0387c02]  布  施時，一心念佛，念諸佛法，不令聲聞、辟支  佛心入；因是布施，即入禪定，是名「檀波羅  蜜生禪波羅蜜」。

[0387c05]  布施時，菩薩作是念：「施者、  受者、財物，因緣和合生故無自性，無自性  故空，如幻、如夢。」眾生空故，無受者、無施者；
法空故，無財物，是名「檀波羅蜜生般若波羅  蜜」。

[0387c09]  若菩薩為一切智故，不取諸波羅蜜相，  而能行諸波羅蜜，是名「菩薩大莊嚴」。此中  一波羅蜜備生諸波羅蜜，此經中自分別
其義。古今語異，義不了故，助分別說，開論  議門。

[0387c13]  餘五波羅蜜，亦應如是隨義說。

[0387c13]  問曰：

[0387c14]  何以但檀波羅蜜中說生六波羅蜜，餘波羅  蜜中但說生五？

[0387c15]  答曰：

[0387c15]  若後五波羅蜜中各  各生六，亦無咎。六波羅蜜非一時、非一  念法，無量劫中集六種功德和合名為六波
羅蜜。先生小，後生中、大，有何咎？一切諸法  皆初小後大，以是故，諸餘波羅蜜各各應生  六。

[0387c20]  復次，一切諸佛說法時，檀波羅蜜為初  門。如經中說：「佛常初為眾生說布施、說持  戒、說生天，說五欲味，先說世間苦惱、道德
利益，後為說四諦。」以是故，初說檀。

[0387c23]  問曰：

[0387c23]  佛  何以故說檀為初門？

[0387c24]  答曰：

[0387c24]  攝眾生法，無  過於檀；大小貴賤，乃至畜生，檀皆攝之；乃  至怨家得施則為中人，中人得施則成親
善。諸佛三十二相、八十隨形好，諸功德具足、  所願如意，皆從布施得。如寶掌菩薩等  七寶從手中出，給施眾生；亦能令眾生歡
喜柔軟，可任得涅槃。如是等義，故檀波羅  蜜為初。

[0388a02]  問曰：

[0388a02]  富樓那何以故說「一波羅蜜  中生諸波羅蜜為大莊嚴」？

[0388a03]  答曰：

[0388a03]  是波羅蜜  各各別，行力勢少。譬如兵人未集，則無戰  力；若大軍都集莊嚴，執持器仗，則能破敵。  菩薩亦如是，六波羅蜜一時莊嚴，能破諸
煩惱魔人賊，疾得阿耨多羅三藐三菩提。以  是故說「一波羅蜜中具諸波羅蜜」。

[0388a08]  「十方諸佛  稱名讚歎」、「成就眾生」、「淨佛世界」，如先說。

[0388a10]  【經】

[0388a10]  慧命舍利弗問富樓那彌多羅尼子：「云何  菩薩摩訶薩發趣大乘？」

[0388a11]  富樓那語舍利弗：「菩  薩摩訶薩行六波羅蜜時，離諸欲，離諸惡不  善法，有覺有觀，離生喜樂入初禪乃至入
第四禪中，以慈廣大，無二、無量，無怨、無恨、無  惱心行，遍滿一方、二三四方、四維、上下，遍一  切世間。悲、喜、捨心，亦如是。是菩薩入禪時、起
時，諸禪、無量心及支，共一切眾生，迴向薩  婆若，是名菩薩摩訶薩禪波羅蜜發趣大乘。  是菩薩摩訶薩住禪、無量心，作是念：『我當得
一切種智，為斷一切眾生煩惱故，當說法。』是  名菩薩摩訶薩行禪波羅蜜時檀波羅蜜。若  菩薩摩訶薩應薩婆若心，修初禪，住初禪，二、
三、四禪亦如是，不受餘心——所謂聲聞、辟支佛  心。是名菩薩摩訶薩行禪波羅蜜時尸羅波  羅蜜。若菩薩摩訶薩應薩婆若心入諸禪，作
是念：『我為斷一切眾生煩惱故當說法，是諸  心欲樂忍。』是名菩薩摩訶薩行禪波羅蜜時  羼提波羅蜜。若菩薩摩訶薩應薩婆若心，入
諸禪，諸善根皆迴向薩婆若，勤修不息，是  名菩薩摩訶薩行禪波羅蜜時毘梨耶波羅  蜜。若菩薩摩訶薩應薩婆若心，入四禪及
支，觀無常相、苦相、無我相、空相、無相相、無作  相，共一切眾生，迴向薩婆若，是名菩薩摩訶  薩行禪波羅蜜時般若波羅蜜。舍利弗！是名  菩薩摩訶薩發趣大乘。

[0388b06]  「復次，菩薩摩訶薩行  慈心，作是念：『我當安樂一切眾生；入悲心，我  當救濟一切眾生；入喜心，我當度一切眾生；
入捨心，我當令一切眾生得諸漏盡。』是名菩  薩摩訶薩行無量心時檀波羅蜜。復次，菩薩  摩訶薩，是諸禪無量心，不向聲聞辟支佛地，
但迴向薩婆若，是名菩薩摩訶薩行無量心  時尸羅波羅蜜。復次，舍利弗！菩薩摩訶薩行  四無量心，不貪聲聞、辟支佛地，但忍樂欲
薩婆若，是名菩薩摩訶薩行無量心時羼提  波羅蜜。若菩薩摩訶薩應薩婆若心，行四  無量心，但行清淨行，是名菩薩摩訶薩行無
量心時毘梨耶波羅蜜。復次，菩薩摩訶薩入  禪、入無量心時，亦不隨禪、無量心生，是名菩  薩摩訶薩行無量心時方便般若波羅蜜。舍
利弗！是名菩薩摩訶薩發趣大乘。

[0388b21]  「復次，舍利  弗！菩薩摩訶薩發趣大乘，一切種修四念處，  乃至一切種修八聖道分；一切種修三解脫
門，乃至十八不共法，是名菩薩摩訶薩發趣  大乘。

[0388b25]  「復次，舍利弗！菩薩摩訶薩內空中智慧，  用無所得故；乃至無法有法空中智慧，用無  所得故，是名菩薩摩訶薩發趣大乘。復次，舍
利弗，菩薩摩訶薩一切法中不亂不定智慧，  是名菩薩摩訶薩發趣大乘。

[0388b29]  「復次，舍利弗！菩  薩摩訶薩發趣大乘，非常、非無常智慧，非樂、  非苦，非實、非虛，非我、非無我智慧，是名菩薩
摩訶薩發趣大乘，用無所得故。

[0388c03]  「復次，舍利弗！  菩薩摩訶薩智，不行過去世、不行未來世、  不行現在世，亦非不知三世，是名菩薩摩訶  薩發趣大乘，用無所得故。

[0388c06]  「復次，菩薩摩訶薩  發趣大乘智，不行欲界、不行色界、不行無色  界，亦非不知欲界、色界、無色界，用無所得故，
是名菩薩摩訶薩發趣大乘。

[0388c09]  「復次，菩薩摩訶  薩發趣大乘智，不行世間法、不行出世間法，  不行有為法、不行無為法，不行有漏法、不行
無漏法，亦非不知世間法出世間法、有為無  為、有漏無漏法，用無所得故。舍利弗！是名菩  薩摩訶薩發趣大乘。」

[0388c14]  【論】

[0388c14]  問曰：

[0388c14]  六波羅蜜中，  若逆說，則應說般若波羅蜜，次說禪；若順，  應先說檀波羅蜜；今何以乃說禪波羅蜜  為首？

[0388c17]  答曰：

[0388c17]  發大莊嚴，無有眾生能破壞  者。若菩薩無禪定，心未離欲，雖行餘波羅  蜜則易壞；行禪波羅蜜，能入慈無量，是
時無能壞。如說：行慈三昧者，刀不能傷，水  火不害。

[0388c21]  亦有神通力種種變化，能發大莊  嚴。如佛說：鳥無兩翼，不能飛翔；菩薩無  神通力，不能發大莊嚴。

[0388c23]  入禪波羅蜜中，能  生慈無量、五神通故，物無能傷。以是故，今  此說禪波羅蜜為首。

[0388c25]  問曰：

[0388c25]  四禪中有種種功  德，皆可行六波羅蜜，今何以但說四無量  心中行六波羅蜜？

[0388c27]  答曰：

[0388c27]  四無量心，取眾生  相，緣眾生，菩薩常為眾生故行道。是四無  量等中有慈悲心，能利益眾生；餘八背捨、  九次第等無如是利益。

[0389a01]  問曰：

[0389a01]  菩薩住五神  通，能廣利益眾生，何以故不說？

[0389a02]  答曰：

[0389a02]  大悲  是菩薩根本。又五神通先已說，後當說四  無量心，未說故今說。

[0389a04]  若菩薩但行四無  量心，不名發趣大乘；六波羅蜜和合故，名  為「發趣大乘」。四無量心生六波羅蜜，富樓那  此中自說因緣。

[0389a07]  問曰：

[0389a07]  云何一切種修四念處  乃至十八不共法？

[0389a08]  答曰：

[0389a08]  有二種：信行性，法行  性。信行性觀無常、苦，或但觀無常，或但觀  苦；法行性人觀空、無我，或但觀空，或但觀
無我。菩薩度眾生故，一切門皆修皆學。

[0389a11]  復  次，發大乘者，以十八空破十八種法，亦捨  是十八種空智慧。

[0389a13]  復次，若菩薩觀諸法常定，  亦不取定相，是名「不定不亂智慧」。

[0389a14]  復次，畏  墮常、樂顛倒故，不觀諸法常、樂等；畏  墮斷滅故，不觀無常等。

[0389a16]  復次，若菩薩三世、  三界中智慧，不觀、不行、不取相，知皆虛妄  而不墮無明。

[0389a18]  復次，世間、出世間中，亦非智、  非不智。非智者，空故，無空相故，畢竟清淨  故。非不智者，觀無常、苦、空等入般若波羅
蜜中故。非不行智，不行者，遮見、斷法  愛，離依止故。無非智者，是中無愚癡，異  於凡夫故。

[0389a23]  又行者持戒、修禪定、習諸觀，  云何言「非智」？如《佛利眾生經》中說：

「行者捨諸法，　　亦不依止慧，  
亦無所分別，　　是為決定智！」  (釋第十五品竟)

大智度論卷第四十五

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
