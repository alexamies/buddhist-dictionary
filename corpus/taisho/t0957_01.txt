金剛頂經一字頂輪王瑜伽一切時處念誦成佛儀軌一卷
特進試鴻臚卿大興善寺三藏沙門大廣智不空奉　詔譯

稽首禮普賢　　諸佛轉輪王
現證大菩提　　受名金剛界
為轉教勅輪　　從自頂流出
大金輪明王　　威光逾眾日
七寶具圍繞　　為一切佛頂
輪王之輪王　　纔現奇特身
諸聖眾皆沒　　顯勝絕不共
唯佛一體故　　則彼婆伽梵
以自性智光　　成威曜日輪
遍照無餘界　　摧壞諸暗暝
令菩提心生　　復以身口意
一切金剛界　　成佛事業輪
其量同虛空　　遍諸有情界
爍斷彼罪障　　妄執諸結使
為演不共法　　賜髻珠七寶
令頓證菩提　　是故當歸依
我依金剛頂　　瑜伽大教王
為修瑜伽者　　纂集此微妙
成佛理趣門　　自心成等覺
深奧穿能量　　具以善詮示
無相無言法　　毘盧遮那佛
一字頂輪王　　殊勝祕密法
瑜伽念誦儀　　修此三昧者
現證佛菩提　　傳法阿闍梨
先簡擇弟子　　淨信決定者
宿殖諸善根　　族姓具相好
孝忠義德備　　深教重三寶
渴愛於大乘　　聞覩諸菩薩
順世諸方便　　隨機化度事
不生疑惑心　　樂修菩薩行
勇進不怯弱　　護法行六度
捐捨身命財　　無厭悔顧悋
求學瑜伽教　　恒被大精進
大慈誓願鎧　　欣三解脫門
樂心四無量　　哀愍諸有情
拔濟心無間　　乃至令成佛
灌頂師若見　　如此勝法器
以種種方便　　慰誘先為說
大乘祕密門　　三世諸如來
皆因入此法　　速獲一切智
種種開示已　　教發菩提心
授與佛性戒　　金剛堅固禁
當引入輪壇　　灌頂受職已
令瞻覩聖會　　告示三麼耶
從今至成佛　　莫捨菩提心
敬仰阿闍梨　　如諸佛世尊
所有言教誨　　應當盡奉行
不尋求師短　　隨見煩惱行
觀貪染本淨　　於諸同學處
不生嫌恨心　　敬如執金剛
乃至諸含識　　亦不應輕惱
諸天神仙等　　皆不應禮事
勿不敬淩蔑　　所覩一切物
不應故騎驀　　為有同壇內
諸聖所執持　　親從阿闍梨
對受諸儀軌　　印契及密言
微妙三麼地　　輪金剛杵鈴
及餘諸道具　　為求成就故
乃至登佛位　　恒持不暫捨
於此教法中　　一字不應向
未灌頂者說　　本尊諸教法
除本受法師　　設諸同行人
亦不得為說　　縱已得成就
纔說便散失　　現招諸殃禍
中夭墮地獄　　是故常守護
此三麼耶禁　　諸佛共演說
眾聖皆保持　　應學勿違越
及修外儀式　　洗瀨嚼齒木
噉豆蔻塗香　　令身口香潔
不應食葷雜　　酒肉諸殘觸
常潔身淨服　　令內外無垢
不應長爪甲　　居穢違教處
內所謂六根　　用三密淨除
外謂諸儀軌　　法香水灌沐
或外緣不備　　即以法淨除
此理趣最勝　　當觀念囕字
如下文廣明　　淨除內外垢
不沐而成浴　　常服當淨衣
蕩滌等虛空　　無垢如法界
事理俱相應　　如來最稱讚
修習喻迦者　　從師受本尊
瑜伽儀軌已　　明了無疑惑
然乃勇進修　　於一切時處
念誦皆成就　　若於閑靜處
名山隨意樂　　高峰最殊勝
或諸教所說　　諸佛稱讚處
若舊塔殿宇　　或創建精室
依教淨治地　　以牛糞遍塗
極令細滑已　　又磨白檀香
泥拭曼荼羅　　方圓隨大小
羅列諸聖位　　散時花莊嚴
隨力辦供具　　塗香閼伽水
焚香飲食燈　　幡蓋鈴珮等
陳設壇四邊　　若有本尊像
室內面西安　　瑜伽者面東
每初入道場　　想佛常住世
以五輪著地　　如教歸命禮
復諦觀諸佛　　遍滿虛空界
側塞如胡麻　　即應發是心
我今普禮獻　　即取香塗手
結一切供養　　最勝出生印
先如常合掌　　當自心即以
諸指右押左　　初分互相交
成金剛合掌　　一切諸密印
無非從此生　　故名虛空庫
結印誦密言　　安頂上運心
想自身遍禮　　一一如來足
復捨身奉獻　　誦捨身真言
諸佛菩薩眾　　求請念加持
誦一切金剛　　不空三摩耶
諸佛事業心

[0321c11]
oṃsarvavi
唵　薩　嚩(亡可反)(下同)勿(微一反)

由此印密言　　等流自身遍
十方無邊界　　微塵剎土中
諸佛大海會　　咸皆有自身
如羯磨菩薩　　於一一尊前
持諸供養具　　捨身奉獻事
皆蒙受加持　　悔喜勸請向
依普賢行願　　瑜伽花嚴等
即結跏趺坐　　全半或輪跏
皆以右押左　　端身定支節
左手仰跏上　　仰右手安左
即發大悲心　　拔濟利安樂
盡無餘有情　　以此性成就
菩提心密言　　隨意念誦之
發菩提勝心

[0321c27]
a
婀

由適誦密言　　發菩提心故
摧滅諸罪障　　獲諸悅意樂
等同一切佛　　超勝眾魔羅
不能為障礙　　應受諸世間
廣大之供養　　復次應諦觀
根塵識諸法　　自性本皆空
又思伽他義　　一切如虛空
虛空亦無相　　諸法相應故
舒遍於一切　　誦此四句偈
所覩彼彼境　　皆照空亦空
由勝解空體　　自徹見本心
皎潔如滿月　　離能取所取
自性光明成　　菩提體堅固
復從月輪內　　踴出大法輪
金剛之所成　　輻輞皆鋒銳
其色如檀金　　遍流大威光
過聚塵數日　　依住月輪面
金剛表極堅　　圓顯福智滿
利為無戲論　　斷壞諸妄執
光表一切智　　除破諸愚瞑
以是現輪形　　量同虛空故
虛空諸如來　　盡入於輪內
即觀此智輪　　變成金輪王
遍照如來身　　形服如素月
以一切相好　　用莊嚴法身
戴金剛寶冠　　輪鬘為首飾
眾寶莊嚴具　　種種拔飾身
持智拳大印　　處於師子座
日輪白蓮臺　　智拳印所謂
中小名掘梅　　頭指柱大背
金剛拳乃成　　右握左頭指
一節面當心　　是名智拳印
當誦此密言

[0322b04]
bhrūṃ
勃嚕唵(三合以此國無字同故以三字聲成一字急呼之)

三密纔相應　　自身同本尊
能遍入佛智　　成佛猶不難
獲智壽力年　　得一切遍行
現證大菩提　　故名覺勝印
若修此瑜伽　　設現造無量
極重諸罪障　　必能超惡趣
剋疾證菩提　　為顯此最上
甚深微密義　　故住此大印
拳能堅執持　　諸佛智法海
堅固不散失　　能成一切印
故名金剛拳　　右執左頭指
十方剎土中　　唯有一佛乘
如來之頂法　　等持諸佛體
是故名智拳　　復觀金剛輪
莊嚴心月輪　　次結頂輪王
勝身三摩耶　　印心額喉頂
其印如前作　　堅金剛合掌
即並竪中指　　由如青蓮葉
屈頭指各安　　中指背上節
當知印相義　　大指為結跏
中指像佛身　　名小成光焰
二掌日月輪　　腕表師子座
是故名如來　　勝身三摩耶
當誦此密語

[0322c01]
oṃbhūḥkhaṃ
唵　僕　欠

此毘盧遮那　　佛三字密言
共一字無異　　適以印密言
印心成鏡智　　速獲菩提心
金剛堅固體　　印額應當知
成平等性智　　速獲灌頂地
福聚莊嚴身　　密語印口時
成妙觀察智　　即能轉法輪
得佛智慧身　　誦密言印頂
成成所作智　　證佛變化身
能伏難調者　　由此印密言
加持自身成　　法界體性智
毘盧遮那佛　　虛空法界身
即分印為二　　金剛拳從額
等引至腦後　　則竪二頭指
每處三相繞　　從小指歷散
如垂下天衣　　誦一切灌頂
三麼耶寶心

[0322c20]
trāṃ
怛囕(二合引)

由此印密言　　即蒙虛空界
一切佛世界　　以金剛寶冠
輪鬘繒綵等　　與具足灌頂
為悅聖眾故　　二手當心前
平掌三相拍　　應誦此密言

[0322c27]
hoḥ
穀

由此拍掌儀　　輪王及眷屬
適悅而愛順　　速滿瑜伽者
意願悉地果　　當獲堅固體
次陳供養儀　　奉尊并聖眾
作金剛合掌　　儀式如前說
安於自頂上　　誦虛空庫藏
大菩薩密言　　當作是思惟
從印中流出　　諸供養雲海
閼伽眾香水　　諸天妙伎樂
歌舞嬉戲等　　塗香花燒香
飲食燈賢瓶　　劫樹諸寶類
白拂繖臺閣　　寶幢幡鈴珮
珠瓔帳花鬘　　宮殿天男女
及人天所有　　一切受用物
於此瞻部洲　　及十方佛土
水陸諸花等　　人天意樂者
福感并變化　　嬋娟花馝馞
又以諸天人　　所有本體香
和合變易香　　燒香塗抹香
種種差別類　　氣馥妙悅意
復獻諸人天　　所有本體光
自性及差別　　殊勝悅意光
三世三界中　　一切天供養
眾多種差別　　如金剛頂經
及諸祕密教　　一切眾大乘
契經等所說　　廣大供養具
先奉獻本尊　　并眷屬等已
次等引周遍　　十方諸世界
盡虛空法界　　微塵剎土中
諸佛大海會　　一一聖眾前
普供養而住　　復觀察十方
發如是願言　　我今請諸佛
未轉法輪者　　願速轉法輪
欲入涅槃者　　願常住在世
復興如是念　　無邊諸含識
淪溺於六趣　　由自心虛妄
感種種業報　　壞佛性不知
深可悲傷愍　　我今云何救
復作是思惟　　我所積福業
應用拯濟彼　　我由獻塗香
當獲五法身　　願從此等流
五無漏塗香　　磨瑩熱惱者
奮破諸地獄　　一切劇炎承
獻花故當得　　四八大人相
復迴向此福　　成妙覺花臺
舒光遍照觸　　驚覺人天趣
耽著諸欲境　　八苦所纏逼
天樂變化苦　　願彼諸天人
菩提心敷榮　　獲普賢常樂
我由奉焚香　　得佛無礙智
悅澤具端嚴　　迴施此香雲
氛馥寒水苦　　獻食獲法喜
禪悅解脫味　　迴施餓鬼趣
普雨諸微妙　　天甘露飲食
願食加持食　　皆悉得充足
永離飢渴苦　　慳貪惡習業
獻燈得五眼　　以為般若燈
照曜阿修羅　　永斷矯誑心
恚癡好鬪諍　　傍生鞭撻逼
互相害食噉　　願得慈悲心
常生人天路　　色無色界天
耽著三昧味　　願脫此惑纏
獻閼伽香水　　證平等性智
三界法王位　　迴施此降注
金剛甘露水　　灌沐水居者
永離傍生趣　　速獲淨法身
及下徹無間　　一切諸地獄
苦具碎如塵　　皆成清涼地
受苦諸群品　　解脫生淨土
奉嬉常受悅　　獻笑佛憐念
奏歌得法音　　供舞得神通
奉瓶得賢瓶　　能滿悅意願
進寶獲眾寶　　由貢莊嚴樹
得佛衣覺樹　　奉幢得雨寶
能遍濟貧乏　　供幡超勝魔
獻鈴眾歸從　　奉瓔獲嚴具
進鬘得寶冠　　上花得佛容
復以此福聚　　迴施於無盡
無餘有情界　　六趣四生等
乃至以自身　　心口三金剛
地水火風界　　周遍於無邊
等虛空法界　　與一切含識
悅意受用之　　住此無緣悲
常拔濟利樂　　共彼同迴向
願成大菩提　　應一切智智
復作是觀察　　一切法皆空
三輪體非有　　當知無所得
住是三摩地　　能真實拔濟
獲無限福利　　所作速成就
作是觀念時　　誦最勝出生
種種供養藏　　廣大儀如來
一切供養心

[0324a05]
oṃ
唵

由此密語印　　加持威力故
縱觀想不成　　於諸佛海會
皆有如上等　　諸供養雲海
真實具成就　　由諸佛誠諦
法爾所成故　　次當誦本尊
一百八名讚　　作金剛合掌
當心左低身　　是為敬禮儀
應以美韻調　　唱此金剛歌
次誦嬉戲密　　言印用前印

[0324a16]
oṃvajrasaṃgraksaṃ
唵　嚩　日羅(二合)(諸同)薩　埵　僧(上)　蘖囉(二合)　賀

不改金剛掌　　合臂舒安額
即是獻花鬘　　清雅調稱此

[0324a20]
vajraratnamanutraṃ
嚩　日羅(二合)　囉　怛曩(二合)　麼　弩　跢(上)　囕

前印從於臍　　漸上至口寫
是奏歌即誦

[0324a24]
vajradharmmagāyada
嚩　日羅(二合)　達　磨　誐(去)　也　奈

當心右旋轉　　金剛合掌已
復安於頂上　　名進金剛舞
如前誦復唱

[0324b01]
vajrakarmmarubhava
嚩　日羅(二合)　羯　磨　迦　路　婆　嚩

由陳是祕密　　瑜伽歌詠讚
歎揚如來故　　成佛尚不難
況求諸成就　　應知何以故
所謂一切樂　　不如婆伽梵
金剛薩埵樂　　是故速成就
次以本部母　　佛眼印密言
當心誦七遍　　印四或五處
四心額喉頂　　五額左右肩
心喉頂上散　　處各誦一遍
其印如前作　　金剛合掌已
並屈二頭指　　甲合並竪大
各押頭指側　　謂佛眼密言

[0324b15]
namaḥsamantabuddhānāṃoṃbuddhā
曩　莫　三　滿　跢　沒　馱(引)　南　唵　沒　馱(引)
rucanisvāhā
路　者　儞　娑嚩(二合)　訶

由部母加持　　本尊并眷屬
皆共喜愛念　　瑜伽者縱有
違犯闕法等　　矜愍不見過
亦不凌逼他　　持諸密語者
若不作此法　　不得微闕少
況犯三麼耶　　若不依瑜伽
作事法念誦　　不對壇舍利
非時處不淨　　輒結印念持
決定獲殃咎　　修行諸尊者
五百由旬內　　尊皆不降赴
亦不賜悉地　　以輪王威德
斷壞諸法故　　所以一切時
先作是加持　　何故事法儀
不許非時處　　念誦求成就
為輪王威德　　最勝無極尊
不應無限約　　降赴非時處
純淨無戲論　　教命不可犯
是故不失期　　輒稱誦啟請
瑜伽理趣門　　自心所建立
自身為本尊　　集諸如來體
加持為己身　　盡以虛空界
為宮殿安住　　自身處於中
住本尊瑜伽　　聖眷屬圍繞
成大曼荼羅　　由是故無礙
又為諸行者　　不達空無相
如來體性故　　瑜伽中教王
唯一平等淨　　觀身知空相
即是自本尊　　由此勝解故
於一切時處　　念誦獲成就
又作前智拳　　誦一字密語
身觀如前說　　心月中輪臍
現一字金色　　舌端亦如是
則是字為輪　　其輪為轉輪
持色如金容　　備七珍圍繞
寶輪寶在前　　餘寶右旋置
珠寶與無量　　摩尼眾圍繞
次寶女亦與　　無邊婇女俱
馬寶及象寶　　主庫藏神寶
各領自眷屬　　無量眾待立
兵寶持金剛　　無能勝為師
佛眼如來母　　共寶居八方
如世金輪王　　具七寶眷屬
如來頂輪王　　以佛無上寶
為眷屬圍繞　　作是觀念時
誦本尊密語　　一一遍諦觀
從自成佛身　　遍體毛孔中
等流出一切　　世界微塵數
如來身舒遍　　盡諸有情界
拔濟利安樂　　為轉正法輪
現神通遊戲　　摧伏一切魔
令現證悉地　　悅意受用等
還來入自身　　住三摩地念
乃至疲倦已　　或百八七三
復結勝身印　　誦三字密言
三七隨所宜　　即取菩提珠
盤置合掌內　　當心誦密語
菩提心密語　　三遍或七遍
捧珠安頂上　　誦金剛語心

[0325a19]
raṃ
囕

由以此密語　　加持念珠故
所誦尊密語　　掐一珠過已
一成一千遍　　二手當心前
各撮聚五指　　從母初珠起
一誦掐一遍　　與密言齊平
至母珠却迴　　不應越母珠
驀過越法罪　　萬千或百八
一數為常定　　不應有增減
數限既終畢　　還捧合加持
放置於淨處　　敬珠由如佛
不應輕棄觸　　瑜伽珠經云
珠表菩薩果　　中絕為斷漏
線貫表觀音　　母為彌陀佛
以是不應越　　由珠積功德
速獲成就故　　次陳前供養
復結智拳印　　入前三摩地
觀念於一字　　思惟其字義
諸法本無壞　　無塵亦無染
清淨如虛空　　清淨如空故
一切法無壞　　諸法不壞故
一切法本淨　　諸法本淨故
一切法無染　　諸法非染故
空淨不可得　　觀字義相應
心緣住於理　　不緣於其字
同一體清淨　　遍周於法界
獲得無戲論　　輪王實相定
乃至於一念　　淨心相應故
獲無上正智　　無始積罪障
頓滅無有餘　　十方諸如來
本尊皆現前　　滿所希求願
世間出世間　　一切皆與思
乃至於現生　　成就本尊身
復結身勝印　　誦三字密言
即觀菩提心　　思惟阿字門
諸法本不生　　每作觀念時　　定慧應俱運　　且如觀婀字　　纔觀即了知　　諸法本不生　　知本不生故　　是名奢摩地
諦觀於字體　　是毘婆舍那
此名為雙運　　諸觀皆如是
又結勝身印　　於心額喉頂
各一掣印開　　誦此解脫心

[0325c02]
bhrūṃ
勃嚕唵(二合)目

由此印密言　　聖眾得離縛
各歸於本宮　　修習瑜伽者
至於解脫地　　復結佛眼印
誦佛母密言　　如前加持身
又用本部中　　無能勝明王
密言印自身　　五處如前法
八指右指左　　掌內各交合
大指開微屈　　少離頭指側
誦此心密言

[0325c13]
huṃ
吽(短呼)

由作此加持　　於一切時處
魔冤不能侵　　虎狼諸毒虫
惡心人非人　　盡無能陵屈
如來初成佛　　於菩提樹下
以此印密言　　摧壞天魔軍
若入便易處　　用觸身忿怒
烏芻瑟摩印　　右手如常拳
翹大指加持　　五處如先說
誦此心密言

[0325c24]
oṃṭruka
唵　特嘞(二合)　迦

由作此加持　　入一切穢處
魔障不得便　　次明念誦時
瑜伽教王中　　如來所稱讚
無有時方處　　當知不令間
四時或三時　　二時乃至一
無間一切時　　三謂晨午昏
加夜半成四　　二時謂晨暮
一時隨得暇　　從初乃至終
皆依此儀軌　　或無壇淨室
隨處作念誦　　先當觀囕字
淨身及淨處　　安字於頂上
發智火焚燒　　身處無灰燼
清淨如虛空　　纔住此三昧
百劫積重罪　　一念頓蕩除
夫人三摩地　　不計身心相
及分別色等　　但諦觀一境
由是法加持　　淨二界空空
即於虛空中　　觀婀字成殿
如忉利天宮　　又於寶殿內
如前初觀念　　婀字成心月
次第不復殊　　是佛不空體
所疑不淨者　　皆觀覽字焚
由此法界心　　密言威力故
所淨如法界　　當知囕字義
所謂一切法　　本淨無垢染
諸法清淨故　　淨染不可得
阿字菩提心　　種智之本源
是一切字母　　十方三世佛
所說一切法　　無非此字體
纔念即同稱　　一切如來法
於眼觀此字　　即能成天眼
餘四悉具足　　諸根例可知
乃至於鐵石　　安布諦觀念
能動及成金　　此性成密言
三世佛法教　　皆廣明此字
其義說難窮　　粗陳其大略
所謂餘諸字　　皆瞻於梵字
非是隨方文　　念誦既終畢
迴於其福聚　　普令諸有情
如我無有異　　復敬禮三寶
悔喜勸請向　　出外轉大乘
乃至一四句　　印塔修眾善
以此積福業　　加持資糧故
悉地速現前　　又演略儀軌
如先誦婀字　　用發菩提心
左趺押右股　　右足安左股
是如來結跏　　即結智拳印
身勝及灌頂　　拍掌已又陳
金剛合掌儀　　誦唵字供養
又部母加持　　住智拳念誦
終畢如前儀　　又說略儀軌
先用一切佛　　部心印密言
印五處或四　　其印以八指
右押左相叉　　交合於掌內
並竪二大指　　著右頭指側
誦一切佛心

[0326b24]
oṃjīnaji
唵　爾　曩　仍(入聲)(而孕反)

適以印此明　　加持自身時
便同諸佛身　　即部母加持
作智拳念誦　　坐如前全跏
或作輪王坐　　交脚或垂一
乃至獨膝竪　　輪王三種坐
或作普賢跏　　左掌承右腿
右趺鎮左髀　　普賢跏乃成
是等坐隨意　　即金剛合掌
誦唵字供養　　數限畢復陳
智拳誦一字　　晝用部心印
夜以佛眼印　　印五處作護
復次又開演　　極略念誦儀
為修瑜伽者　　不好樂多法
或眾世務迫　　用廣法恐闕
先結智拳印　　即勝身加持
次陳供養儀　　即便作念誦
亦無所闕少　　若更極驅迫
恐間闕時分　　但作智拳印
誦本尊密言　　七遍或三遍
即任行住坐　　隨意作念誦
若執珠記數　　一百八未滿
中間不應語　　若要語當觀
囕字於舌上　　縱語不為間
或唯結身勝　　大三摩耶印
便念誦亦得　　支分皆不闕
何故此二印　　獨用成具法
以纔結智拳　　能攝諸如來
入住處隨順　　勝身三麼耶
適結此印時　　一切印已成
十方三世佛　　所說之密印
盡在此印中　　又一切如來
同一聚密合　　成此一法身
更無有二相　　諸佛皆隨喜
菩薩咸敬奉　　天龍人非人
攝伏而歸命　　由如是義故
不待諸印助　　一成一切印
若如常念誦　　當依廣儀軌
不應執此義　　而生懈怠心
我於諸瑜伽　　大祕密經中
搜括至綱要　　略集金輪王
速成佛理趣　　瑜伽儀軌竟

一字頂輪王瑜伽念誦儀軌一卷

[0327a10]長寬三秊五月十三日

[0327a11]於勸修寺西明院書了　　範乘

[0327a12]一交了

***

【經文資訊】大正藏第19冊No.0957金剛頂一字頂輪王瑜伽一切時處念誦成佛儀軌
【版本記錄】CBETA電子佛典2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供
【其他事項】本資料庫可自由免費流通，詳細內容請參閱【[中華電子佛典協會資料庫版權宣告
](http://www.cbeta.org/copyright.php)】

***




本網站係採用CreativeCommons姓名標示-非商業性-相同方式分享3.0台灣(中華民國)授權條款授權.
Copyright©1998-2016CBETA
