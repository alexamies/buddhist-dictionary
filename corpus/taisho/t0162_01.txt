金色王經

東魏天竺優婆塞瞿曇般若流支譯

[0388a20] 如是我聞：

[0388a20] 一時，婆伽婆住舍婆提城祇陀樹林給孤獨園，與大比丘眾千二百五十人俱。爾時，世尊有多比丘、比丘尼、優婆塞、優婆夷、諸王、王等群臣宰相、種種外道、沙門婆羅門、波離婆闍迦、天、龍、夜叉、乾闥婆、阿修羅、迦樓羅、緊那羅、摩睺羅伽等，侍衛供養，恭敬尊重，奉給所須。世尊如是多得淨利，衣食、臥具、病患醫藥，一切天人受用之物。然佛世尊不染不著，猶如蓮華處水無異，勝善名稱普聞世間，一切讚歎。

[0388b01] 爾時，世尊——如來應正遍知、明行足、善逝、世間解、無上士、調御丈夫、天人、師、佛、世尊——於諸世間天、人、魔、梵、沙門、婆羅門，知時所宜，如應說法。彼所說法、初、中、後善，義善語善，純備清淨，鮮白梵行。

[0388b06] 爾時，世尊告諸比丘言：「諸比丘！若有眾生能知布施、施果分報，如我所知施果分報。於食食時，若初食摶、若後食摶，不以少分，先捨施已，則不自食，離嫉心垢，則能捨施。諸比丘！若有眾生不知布施、施果分報，如我所知施果分報。如是眾生若初食摶、若後食摶，不以少分捨用施他，而便自食，有嫉心垢則不能施。何以故？諸比丘！過去有王，名曰金色；端正殊特，容相具足，成就最上勝妙色身。彼金色王，極大富樂、有大財寶，多有雜物多受用物，多有錢、穀珠及真珠、珂寶、珊瑚，多有金銀、饒生色金，多有象馬多有牛群，多騲馬群充滿欄廐。

[0388b18] 「金色王都，名饒金城，王處其中。城東西長量十二由旬，南北之量廣七由旬。人民充滿，間無空處，安隱豐樂；五十七億村邑、聚落，人民充滿，安隱豐樂。六萬山川皆有大城，城有主者，人民充滿安隱豐樂。彼金色王多有臣眾一萬八千，中宮婇女乃有二萬。彼金色王善知王法依法而行，於彼國法如法為王。彼金色王一切所有，皆能捨施無物不捨，乃至身肉；彼時人壽八萬四千。

[0388b27] 「彼金色王，復於異時在空閑處，寂靜思惟生如是心：『一切商人我當不稅，一切人民我當不賦。』時金色王既思惟已，詔喚大臣、左右內外諸曹百官，如是勅言：『自今已後，一切人民，一切商人不賦、不稅，普閻浮提一切人民放其賦稅。』彼金色王以此方便，如法治國乃經多年。

[0388c05] 「復於異時有惡星現，應十二年天不降雨。有婆羅門善知相術，善知咒論，知太白等眾星行度，既見惡星，占相知已詣金色王，既到王所具為王說，作如是言：『天今當知，惡星已出，於天不祥，應十二年天不降雨。』

[0388c10] 「時，金色王聞是語已，悲啼泣淚嗚呼嗟歎，作如是言：『苦哉，我此閻浮提人！苦哉，我此閻浮提人！何期我此閻浮提處，安隱豐樂多饒人物；未久之間何期空曠，無有人民？』

[0388c14] 「時，金色王於須臾間，悲啼止已，如是思惟：『富人饒財穀食豐長，於十二年能過不死。若貧窮者財物至少，穀食不足，云何存活？彼十二年云何能過？』彼金色王如是念已，復更思惟，起如是心：『我今當集閻浮提中一切穀食，聚著一處，一切外舍、一切村落、一切城邑、一切人處、國土王處，所有穀食皆悉將來，量知多少，一處作倉，閻浮提中一切人民，數知口數，計十二年均等與食。』

[0388c23] 「時，金色王如是念已，即喚大臣、左右內外諸曹百官、一切關防諸禁伺處，所有主者皆悉來集，如是勅言：『卿等皆去閻浮提中所有穀食，一切收撿，量知多少。』閻浮提中一切外舍、一切村落、一切城邑、一切人處、國土王處，所有彼大臣等，聞金色王如是勅已，閻浮提中所有穀食，一切收撿量知多少。閻浮提中一切外舍、一切村落、一切城邑、一切人處、國土王處，所有穀食，皆悉將來一處作倉。然後往到金色王，所作如是言：『天今當知，閻浮提中一切外舍、一切村落、一切城邑、一切人處、國土王處所有穀食，皆已收聚量知多少。閻浮提中一切外舍、一切村落、一切城邑、一切人處、國土王處所有穀食，皆已將來一處作倉。天應知時，隨意所作。』時，金色王喚閻浮提善算數人、善知書人，如是勅言：『卿今速去閻浮提中一切人民，數知口數從我為首，閻浮提中一切人民，均等與食一切省與。』

[0389a12] 「彼知算數、善知書人，聞金色王如是勅已，即爾速去。閻浮提中一切人民，皆悉遍數知口數已，善知書人具作文案謹送奉王。

[0389a15] 「時，金色王自身為首，閻浮提中一切人民，均等與食一切省與，如是乃至到十一年存命不死。

[0389a18] 「出十一年經一月日，處處多有男子、婦人，若男若女漸漸患飢，何以故？穀欲盡故。猶故復有十一月在，處處多有男子、婦人，若男若女飢渴欲死。

[0389a22] 「當於爾時，閻浮提中一切穀食，皆悉已盡，倉皆空虛。爾時，唯有五升熟飯，可給一人一日之食，供金色王一食食在。

[0389a25] 「時，有一人過去已經四十劫來行菩薩行，乃至到此娑婆世界，於異林中見兩眾生母子，二人共行婬欲。時彼菩薩如是見已，心即歎曰：『如是眾生，極惡煩惱住其脅中，飲其乳已，作如是事，何處更有如是惡法？我今不用如是眾生，不用如是非法眾生，非法欲染邪見惡貪之所覆人。不識父母，不知沙門及婆羅門，不護種姓、不敬尊長、不念親舊，我今不用利益如是極惡眾生，菩提之行我今寧當作自利益。』

[0389b06] 「時，彼菩薩既起是心，即向餘處異樹根下。既到彼已，依彼樹根，結加趺坐端身正念。時，彼菩薩於五取陰，若出若沒隨順觀察，此色集起、此色散滅，如是此受、此想、此行、此識集起，此識散滅，菩薩如是於五取陰隨順觀察，見此沒已，未久之間，所有集法一切散滅。既如是知，以是因緣即時獲得緣覺菩提，得菩提已，而說偈言：

「『因愛故生苦，　　如是應捨愛，
　　當樂於獨處，　　猶如犀一角。』

[0389b16] 「時，辟支佛緣覺世尊，如是憶念：『我為眾生作利益故，多行苦行，無一眾生得我利益。我於今日憐愍眾生，為作利益，於何人所受其飲食？』

[0389b20] 「時，辟支佛緣覺世尊，得天眼通清淨過人，普遍觀察閻浮提處。彼辟支佛緣覺世尊，見閻浮提一切食盡，唯金色王一食之食五升飯在，既觀察已，起如是心：『我今憐愍彼金色王，為作利益，我今當往取金色王一食而食。』時辟支佛緣覺世尊，即以神通飛空而去，自現其身令人得見，如舍居尼鳥身神通，向金色王饒金城都。

[0389b28] 「時，金色王住在樓上，五千大臣一切皆見彼辟支佛緣覺世尊。諸大臣中有一大臣，於先遙見彼辟支佛緣覺世尊，在於遠處漸欲來近。如是見已，向餘大臣如是說言：『君等皆看，君等皆看！於彼遠處，有一赤翅舍居尼鳥向此而來。』第二大臣看已答言：『君當諦觀！彼非赤翅舍居尼鳥，彼是羅剎食力惡鬼，欲來至此食我等力，今來食我。』時，彼大臣示金色王，作如是說。時，金色王兩手抹面然後諦觀，諦觀察已，語大臣言：『大臣當知，彼非赤翅舍居尼鳥，亦非羅剎食力惡鬼，彼是仙人憐愍我故，而來至此。』

[0389c11] 「時辟支佛緣覺世尊，於須臾間到金色王所住樓上。時，金色王見辟支佛緣覺世尊，即便起迎頂禮其足，頂禮足已，設好敷具，勸令就座。彼辟支佛緣覺世尊在座坐已，時金色王向辟支佛緣覺世尊，作如是言：『不審仙人何故來此？』答言：『大王！我今為食，故來至此。』時金色王既聞是語，即爾悲啼，泣淚而言：『何期我今如是貧窮？此閻浮提富樂自在我已得之，忽於今者，此一仙人不能供給一食好食。』爾時，彼處有一天女，住在饒金王都城中，向金色王而說偈言：

「『何法名為苦？　　所謂貧窮是，
　　何苦最為重？　　所謂貧窮苦。
　　死苦與貧苦，　　二苦等無異，
　　寧當受死苦，　　不用貧窮生。』

[0389c26] 「時，金色王聞是說已，詔喚厨宰而問之言：『有飯食不？我欲供養此大仙人。』厨宰答言：『王今應知，閻浮提中所有穀食一切皆盡，唯天所食餘一食在。』時金色王如是思惟：『我若自食我命暫存，若不自食我命速盡。』如是念已，更異思惟：『若我自食猶不免死，若我不食死則俱然；我今不取如是少活，此大仙人清淨持戒，修行善法既來我家，云何令其不得飯食空鉢而出？』時，金色王如是念已，勅語大臣、左右內外諸曹百官及眷屬等，而作是言：『汝等一切皆當隨喜，此我金色王最後布施，以此善根，願閻浮提一切人民，自今已後，於當來世永斷貧窮。』時，金色王如是願已，持一食飯，置辟支佛緣覺世尊所持鉢中，如是置已，授辟支佛緣覺世尊右手掌中。

[0390a12] 「時，辟支佛緣覺世尊法皆如是，以身示法非口言說。時辟支佛緣覺世尊，受金色王所施食已，即以神通飛空而去。

[0390a15] 「時金色王并諸大眾，一切合掌皆悉諦觀目不暫瞬，於是乃至過眼境界。時金色王勅諸大臣、左右內外諸曹百官、防守門者及眷屬等，作如是言：『卿等皆去，各到自家飢渴餓死。』彼諸大臣至眷屬等，一切皆言：『天勝樂時，我等一切與天相隨，喜戲遊觀俱共受樂。我今云何能捨天去？』時，金色王既聞是語，悲啼泣淚手抆淚已，語諸大臣、左右內外諸曹百官、眷屬等言：『卿等皆去各向自家，勿令一切於我宮中飢渴餓死。』

[0390a24] 「爾時，大臣、左右內外諸曹百官至眷屬等，一切悲啼皆悉泣淚，手抆淚已，相與前行近金色王。既到王所，頭面敬禮金色王足，禮王足已，一切合掌向金色王，作如是言：『隨我多少所作諸惡，唯願大天忍我此事，我於朝日最後見天。』

[0390a29] 「如是時間，彼辟支佛緣覺世尊，受其施食，將向餘處食彼食時，普於四方四雲輪起，涼風吹扇令閻浮提其地皆淨。爾時，涼風吹閻浮提，其地淨已中後半日，天雨種種佉陀尼食、蒲闍尼食、如是色食，所謂飯麨及以熟豆。雨如是等蒲闍那食佉陀尼者，所謂餅根、莖、葉、華果及胡麻等。此佉陀尼如是復有油脂粔籹，此佉陀尼稻米末餅，此佉陀尼雨如是等種種食等。時，金色王見如是事，心大歡喜，踊悅無量善意心生，語諸大臣、左右內外諸曹百官至眷屬等，而作是言：『卿等當看，卿等當看！朝日如是一食施報，得如是果，復有無量餘果報，在後必當得。』如是訖日，從第二日至七日中，復更異雨種種穀等，所謂胡麻、大豆、小豆、大麥、小麥、江豆、豍豆、稻、梁、米等，七日雨已。如是次第七日雨酥、七日雨油、七日雨錢、七日雨疊，復作種種雜雨。復於七日唯雨七寶，所謂金、銀，及毘琉璃、私頗知迦、赤色真珠，并雨馬瑙、牟娑羅等如是七寶。

[0390b20] 「諸比丘！汝等當知，彼金色王施食因緣，普閻浮提一切人民貧窮永斷。

[0390b22] 「汝諸比丘，於意云何？彼過去世金色王者，豈異人乎？莫作異觀，何以故？諸比丘！彼過去世金色王者，則我身是。諸比丘！此門如是，汝應善知，如是眾生知布施果、布施分報，如我所知施果分報，若初食摶、若後食摶，不以少分先捨施已，則不自食，離嫉心垢則能捨施。如是眾生不知施果、布施分報，如我所知施果分報，如是眾生若初食摶、若後食摶，不以少分分捨施他，而便自食，有嫉心垢故不能施。」爾時，世尊而說偈言：

「前作善不善，　　不失罪福業，
　親近黠慧者，　　不失往來業，
　聖眾中善語，　　不失語言業，
　知恩報恩人，　　不失所作業，
　善業為端正，　　不善為鄙陋，
　二業皆有報，　　必定實得果。」

[0390c09] 世尊爾時，說是語已，彼諸比丘、比丘尼、優婆塞、優婆夷、天、龍、夜叉、乾闥婆、阿修羅、伽樓羅、緊那羅、摩睺羅伽，一切眾會，聞佛所說，皆大歡喜。

金色王經

金色王經翻譯記

[0390c15] 釋迦如來，本生無量，且於一時，作金色王。檀行因緣，自致成佛，說施法門，引彼為證，因名此經，為「金色王」。魏尚書令儀同高公，敦捨之心，往齊金色，為開此門，普示一切，嚴宅上面，出斯妙典。沙門曇林、瞿曇流支，興和四年歲次壬戌，月建在酉，朔次乙未，癸丑日譯，乙卯畢功。三千五百一十四字。

【經文資訊】大正藏第 03 冊 No. 0162 金色王經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA