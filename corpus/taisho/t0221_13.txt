放光般若經卷第十三

西晉于闐國三藏無羅叉奉　詔譯

摩訶般若波羅蜜堅固品第五十七

[0087c19] 佛告須菩提：「彼魔波旬至菩薩所言：『薩云若者與虛空等，有無之事皆空，是法及形亦復空。於空無之法初無能得，已過去者亦不能得空無之法，甫當來者亦不能得，有無之相皆空。如空，汝唐勤苦，成阿耨多羅三耶三菩者是皆魔事，非三耶三佛所說。諸賢者當覺魔事，卿作是意者，卿將無長夜墮惡趣中。』」

[0087c25] 佛言：「是善男子、善女人若聞是所言，便當覺知是為魔事：『魔欲壞我阿耨多羅三耶三菩。是一切諸法有無之事雖與空等，一切眾生無能見者、無能知者。我當以有無之空為僧那僧涅，逮薩云若為眾生說法，使得度脫。當令眾生得須陀洹道、得阿羅漢、辟支佛道，令得阿耨多羅三耶三菩。』菩薩摩訶薩從發意以來，當堅其意，不動不轉，不信餘事。意已堅固，便行六波羅蜜，便上菩薩之位。」

[0088a05] 須菩提言：「云何，世尊！菩薩不動還者為阿惟越致耶？動還者為阿惟越致耶？」

[0088a07] 佛報言：「不動轉者是阿惟越致，動轉者亦是阿惟越致。」

[0088a08] 須菩提言：「是事云何？世尊！」

[0088a09] 佛言：「從阿羅漢、辟支佛地動轉者，是則阿惟越致。從阿羅漢、辟支佛地雖不動轉者，是菩薩則為動轉者。須菩提！以是相行像貌具足，是為阿惟越致。有如是相者，彼魔波旬不能壞菩薩，令不至阿耨多羅三耶三菩。須菩提！阿惟越致菩薩欲得四禪則便能得，欲得滅脫禪亦復能得，欲得三十七品禪、空無相無願禪皆悉能得，欲得五神通者悉能得之。雖受諸禪不取禪證，不取聲聞、辟支佛證，自取所應以濟眾生。須菩提！以是相行像貌具足，知是阿惟越致菩薩。

[0088a19] 「復次，須菩提！阿惟越致常念於道、不離於道，不貪形色、不貪身相、不貪巢窟、不貪六波羅蜜、不貪四等亦不貪四空定、不貪神通、不貪十力及十八法、不貪佛國亦不貪教授眾生、不貪見佛、不貪善本。所以者何？於空無法，不見空無無相之法有可貪者。何以故？一切諸法有無之事相皆空故。須菩提！阿惟越致菩薩已具足菩薩念，具足四事行步坐起臥覺出處，安諦詳審終不卒暴，用意不忘。須菩提！以是相行像貌具足，是為阿惟越致菩薩。須菩提！阿惟越致菩薩為眾生故，以漚惒拘舍羅現在居家五欲之中，施諸窮厄衣被飲食，隨人所欲皆供給之。自行六波羅蜜，勸彼使行六度，常稱歎六度功德，見有行者代其歡喜。阿惟越致處於居家，滿閻浮提珍寶施於眾生，及三千大千國土珍寶布施眾生，初不貪惜。無有婬欲之意，常等法行，語言謙下不陵易於人，不使眾生起於恚意。須菩提！以是相行像貌具足，是為阿惟越致。

[0088b10] 「復次，須菩提！和夷羅洹閱叉常隨後護彼。閱叉等言：『我常當護是菩薩，至成阿耨多羅三耶三菩，使意不亂、終不遠離。』復有五性和夷閱叉亦復侍護阿惟越致菩薩摩訶薩，令餘小神及非人神無能得其便者。須菩提！阿惟越致菩薩信根、志根、精進根、三昧根、智慧根諸根具足，人中勇猛不為怯弱。」

[0088b17] 須菩提白佛言：「云何為勇猛？云何不為怯弱？」

[0088b18] 佛語須菩提：「於道意堅固不動還者，是則勇猛不為怯弱，當知是為阿惟越致相。

[0088b19] 「復次，須菩提！阿惟越致菩薩道念常具足，不學呪術符書、不作蠱道、不作醫師合和諸藥、不學神仙外道卜相知他男子及女人意。所以者何？菩薩於空無法相不見是事，無有是相，常願清淨。以是相行像貌具足，知是阿惟越致。」

[0088b24] 佛告須菩提：「我今當說阿惟越致菩薩像貌相行，諦聽諦受。」

[0088b26] 須菩提言：「唯，世尊！受教。」

[0088b26] 佛告須菩提：「菩薩行般若波羅蜜者，不離於道行，順應五陰、順應諸性、順應諸衰。所以者何？五陰空故性衰亦空，所行不逆國事。何以故？住於空法，亦不見法有增有減者。不逆盜事。何以故？以住於空，於空法中亦不見法有持來者亦不持去者。不逆兵事。何以故？住於空性，於空法中亦不見法有多有少者。不逆鬪事。何以故？住於空法，亦不見法有憎有愛者。所語常順。何以故？住於諸法空如，亦不見有常無常故。須菩提！阿惟越致不說城郭事。何以故？住於虛空之空，亦不見聚亦不見散，亦不見聚落之事。何以故？住於本際，不見有得不見有失，亦不說吾我之事，亦不說種種俗事，但說般若波羅蜜不離薩云然事。行檀波羅蜜不為貪嫉，行尸波羅蜜不為惡戒，行羼波羅蜜不為瞋恚，行惟逮波羅蜜不為懈怠，行禪波羅蜜不為亂意，行般若波羅蜜不為愚癡。行諸法空為諸法主，非為非法之主。行於法性，讚歎不壞法者。與諸如來緣覺、弟子及諸菩薩，及諸新發大道意者族姓男女共為親友，常願欲得見諸如來、無所著、等正覺，常願欲見十方諸佛，隨所見佛願往生彼，便得往生，晝夜意常不離諸佛之念。何以故？諸阿惟越致菩薩隨順入欲界，奉行十善，得生十方佛前，起第一禪至四禪，從四禪至無形禪，便得生十方佛前。須菩提！以是像貌相行具足，知是阿惟越致菩薩。須菩提！行般若波羅蜜菩薩住內空者、住三十七品者、住三脫門者，終不言：『我是阿惟越致。』亦不言：『我非阿惟越致。』自住其地，終無有疑。何以故？初不見法有動轉不動轉者。譬如須陀洹自住其道亦不疑怪。阿惟越致亦譬如是，自住其地，教化眾生、淨佛國土，魔事適起即時覺知，不隨魔教、破壞魔事。譬如下愚之人意，欲懷逆惡至死不移。須菩提！阿惟越致菩薩自住其地亦譬如是，諸天及人，諸鬼神、龍，諸阿須倫，諸魔波旬所不能移轉。所以者何？出諸世間、諸天、龍、鬼神一切之上。自於其地具足五通，教化眾生、淨佛國土、從一佛國至一佛國、於諸佛所殖諸善本、問諸佛、受諸教。所住處有魔事即覺知，以漚惒拘舍羅處魔事、著本際。自於其地亦不疑厭。所以者何？於真際無狐疑，知真際亦不一亦不二，以過羅漢、辟支佛地。須菩提！菩薩於是空無法相，亦不見生亦不見滅，亦不見斷亦不見著，亦不作念言：『我當得阿惟三佛。』亦不言：『我不得阿惟三佛。』何以故？以阿耨多羅三耶三菩相自空故。是菩薩自住無所乏短之地，不復悕望餘事，無能壞是地者。何以故？須菩提！阿惟越致菩薩所有慧不與他人共。彼魔波旬化作佛像，來至菩薩所言：『來，取羅漢，亦無有授卿阿耨多羅三耶三菩記者，卿亦未得無所從生法忍，諸如來、無所著、等正覺不受卿記莂。卿亦未有是事，亦無是行，亦無是相，亦無是像貌任受記莂者。』須菩提！菩薩聞是，不恐不怖、不疑不厭，意無有二者。是菩薩當自知：『我已從諸如來，無所著，等正覺受記莂已。』所以者何？菩薩自知：『我有是事堪任受莂，為阿耨多羅三耶三菩。』彼魔波旬復作佛形像來至菩薩所，便以魔事授與菩薩阿耨多羅三耶三菩記莂。是菩薩即覺知，或能是魔，或能為魔所使，作是像來，非是佛。但欲使我墮於羅漢、辟支佛耳。須菩提！若魔波旬復作佛像來至菩薩所，語菩薩言：『汝所行者非佛所說，亦非弟子所說，但魔事耳。』須菩提！菩薩即知復是魔耳，或為魔所使，是非佛也。欲壞我阿耨多羅三耶三菩意，我意終不可轉。是菩薩意不可轉者，以從過去諸佛受記莂已，以為住阿惟越致地。何以故？以是像貌相行具足，堪任阿惟越致。以是當知阿惟越致相。

[0089b09] 「復次，須菩提！行般若波羅蜜菩薩者，欲護持諸法故不惜身命。若菩薩摩訶薩以漚惒拘舍羅，乃能作是護法不惜身命者，則為護過去當來今現在諸佛法已。」

[0089b13] 須菩提白佛言：「菩薩不惜身命欲護法者，為欲護持何等法耶？」

[0089b14] 佛言：「我說空法，愚癡之人罵詈誹謗言：『是非法亦非律行，又非尊教。』須菩提！為是法故，菩薩摩訶薩護持正法。菩薩當作是念：『諸當來佛所可說法，我亦在是數中受記。是法亦復是我法，以是法故不惜身命。』須菩提！菩薩為是法故不惜身命。以是像貌相行具，足知是阿惟越致。

[0089b20] 「復次，須菩提！阿惟越致聞說深法，亦不狐疑亦不驚怪，諸佛所說皆能受持終不遺忘。所以者何？用得陀隣尼故。」

[0089b23] 須菩提白佛言：「世尊！菩薩得何等陀隣尼，能受持諸如來、無所著、等正覺法而不遺忘？」

[0089b25] 佛言：「菩薩以得聞持等陀隣尼，便能受持諸佛經法而不遺忘。」

[0089b26] 「世尊！如來所言，非聲聞所說，亦非天、龍、鬼神所說，亦非阿須倫、真陀羅、摩休勒所說。」

[0089b28] 佛告須菩提：「諸所有音聲之名，是菩薩聞是，初不驚怪意無狐疑，用得陀隣尼故。以是像貌相行具足，是為阿惟越致菩薩摩訶薩。」

摩訶般若波羅蜜甚深品第五十八

[0089c04] 須菩提白佛言：「世尊！阿惟越致菩薩大功德具足、不可稱量功德具足。」

[0089c05] 佛告須菩提：「如是，如是！阿惟越致有大功德、不可得稱量功德具足。所以者何？以得無礙無限之慧，非諸羅漢、辟支佛所能及故。阿惟越致住是慧中，便受神通，亦非諸天、世間人民所能及者。」

[0089c09] 須菩提白佛言：「世尊！能以恒邊沙劫之壽，歎說阿惟越致菩薩摩訶薩功德，像貌相行具足，所入所住深奧之慧，行六波羅蜜具足三十七品及薩云然，可令人得知是阿惟越致菩薩摩訶薩功德者不？」

[0089c14] 佛言：「善哉，善哉！須菩提！汝乃能問阿惟越致深奧之處。說甚深空、無相、無願，說無所有，說無所生滅。諸婬垢說泥洹淨，說如，說寂、真際法性，是諸深法皆是泥洹之像。」

[0089c18] 須菩提言：「世尊！如是說者，但是甚深泥洹，非諸法之教耶？」

[0089c19] 佛言：「須菩提！甚深亦是諸法之教也。須菩提！五陰甚深、六衰甚深乃至于道亦復甚深。須菩提！五陰云何甚深？五陰如如，以是甚深亦如道如，是故五陰甚深道亦甚深。云何如如？夫如者，亦非五陰亦不離五陰；如亦非道亦不離道。」

[0089c24] 須菩提白佛言：「世尊！阿惟越致菩薩摩訶薩甚奇甚特、甚深微妙乃爾。除五陰，處泥洹；若道若俗之所有法，所作無作、有漏無漏，皆悉已除，處於泥洹。」

[0089c28] 佛告須菩提：「若菩薩摩訶薩應般若波羅蜜深妙之法，若念若持，自念所住當如般若波羅蜜教住，所學亦當如般若波羅蜜教；是菩薩盡具足如般若波羅蜜教。持是具足之念，受無央數善本功德，捨無量劫生死之難，何況至意守行與般若波羅蜜、與道相應者。譬如士夫情多放逸，與彼端正女人剋期。其女人有事不得時往。未到之間，於意云何，彼人為有幾意起想？」

[0090a07] 須菩提言：「世尊！是想甚多甚多。」

[0090a08] 佛告須菩提：「菩薩奉行般若波羅蜜如其中教，至念一日意不轉者，却若干劫生死之垢。是菩薩應般若波羅蜜行一日所受善本功德，勝於菩薩但行布施如恒邊沙劫。

[0090a11] 「復次，須菩提！菩薩布施三尊如恒邊沙劫，於意云何，其人殖福寧為多不？」

[0090a13] 須菩提言：「世尊！甚多，甚多！不可稱計。」

[0090a14] 佛言：「不如是菩薩摩訶薩念般若波羅蜜應行一日如般若波羅蜜中教，其功德不可計。何以故？菩薩因是乘疾得成阿耨多羅三耶三菩故。須菩提！若有菩薩行般若波羅蜜，以恒邊沙劫之壽為須陀洹作功德，及羅漢、辟支佛作功德，至三耶三佛作善本。於意云何，其人功德寧為多不？」

[0090a21] 須菩提言：「世尊！甚多，甚多！」

[0090a21] 佛言：「不如是菩薩行般若波羅蜜如中教，其功德不可計。何以故？菩薩行般若波羅蜜，已過羅漢、辟支佛地故，從菩薩位成至阿耨多羅三耶三菩故。須菩提！若有菩薩壽如恒邊沙劫行六波羅蜜，其人功德寧多不？」

[0090a26] 須菩提言：「甚多，甚多！」

[0090a26] 佛言：「不如是菩薩隨般若波羅蜜教，一日如中行六波羅蜜，其功德不可計。何以故？般若波羅蜜者，是菩薩摩訶薩之母，住是般若波羅蜜中具足諸佛法故。須菩提！若有菩薩行般若波羅蜜，如恒邊沙劫之壽行法之施。於意云何，其人功德寧多不？」

[0090b03] 須菩提言：「甚多，甚多！」

[0090b04] 佛言：「不如是菩薩行般若波羅蜜如中教一日法施，其功德不可計。何以故？菩薩不離般若波羅蜜者，則為不離薩云然。菩薩欲得成阿耨多羅三耶三菩，不當離般若波羅蜜。須菩提！若有菩薩行般若波羅蜜，如恒邊沙壽行三十七品及空、無相、無願。其人功德寧為多不？」

[0090b10] 須菩提言：「世尊！甚多，甚多！」

[0090b10] 佛言：「不如是菩薩行般若波羅蜜如其中教，一日如般若波羅蜜中教行三十七品及十八法，其功德不可計。何以故？初不見有菩薩行般若波羅蜜從薩云然有還者。離般若波羅蜜者便有動還故，須菩提！是故菩薩不當離般若波羅蜜。」

[0090b16] 佛告須菩提：「若有菩薩以恒邊沙劫之壽行六波羅蜜，所有財物飲食布施，以法布施及諸三昧事，欲為阿耨多羅三耶三菩。其人功德寧為多不？」

[0090b19] 須菩提言：「世尊！甚多，甚多！」

[0090b20] 佛言：「不如是菩薩行般若波羅蜜如中教，所可布施及法施與諸三昧事，欲為阿耨多羅三耶三菩，其功德不可計。所以者何？如般若波羅蜜教者，於諸功德中為最第一。離般若波羅蜜念者，是為非念亦為非求。

[0090b24] 「復次，須菩提！菩薩欲發阿耨多羅三耶三菩者，當善於智求。須菩提！若有菩薩習行六波羅蜜者，壽如恒邊沙劫，勸助過去當來現在諸佛及僧所作功德，代其歡喜。持是歡喜，持作阿耨多羅三耶三菩。其功德寧多不？」

[0090b29] 須菩提言：「世尊！甚多，甚多！」

[0090c01] 佛言：「不如是菩薩一日與般若波羅蜜教相應，持是功德當成阿耨多羅三耶三菩。須菩提！菩薩欲得阿耨多羅三耶三菩者，當善於智求。」

[0090c04] 須菩提白佛言：「世尊！如佛所說，菩薩從無所作為為最第一。若無所作無所為者，云何而得正見須陀洹及羅漢、辟支佛至薩云然，成阿惟三佛？」

[0090c07] 佛言：「如是，如是！須菩提！不可從有所作得須陀洹至薩云然，成阿惟三佛。行般若波羅蜜，布施亦不求，有所作亦不有是布施意，常念言：『是布施空，亦無所有。』何以故？是菩薩學善於內外空及有無空故。須菩提！菩薩住是空已，觀諸所作，作是空觀，則已不離般若波羅蜜。不離般若波羅蜜，則受無有數、無有限、無有量諸福功德。」

[0090c15] 須菩提白佛言：「無有數、無有限、無有量，有何等異？」

[0090c16] 佛言：「阿僧祇者為無有數。有數身亦不可得，無有數身亦不可得。無有量者，當來過去今現在不可限、不可量亦不可思議。」

[0090c19] 須菩提白佛言：「世尊！可使五陰不可量、不可數、不可限不？」

[0090c20] 佛言：「有是。」

[0090c20] 須菩提言：「世尊！何因五陰不可量、不可數、不可限？」

[0090c21] 佛言：「五陰空，不可數、不可量。」

[0090c22] 「云何，世尊！但五陰空，諸法為不空耶？」

[0090c23] 佛言：「我初不說諸法空耶？」

[0090c23] 「世尊亦說諸法空耳。世尊！空者為是不可盡，為是不可數，為是不可量。空者不可數、不可量亦不可平相。世尊！是法義解亦不可得若干。」

[0090c26] 佛言：「如須菩提所說無異。以諸法不可得故，佛說若干不可得。是法空、無相、無願、無所有、無所生，是為滅、是為泥洹，是為如來無盡至於泥洹。」

[0091a01] 須菩提白佛言：「未曾有，世尊！甚奇甚特！如世尊所說無所得法，我聽世尊所說諸法亦不可得，以諸法不可得，空亦不可得。不可得義為有增減不？」

[0091a04] 佛言：「無有增減。」

[0091a04] 須菩提言：「六波羅蜜亦無增減，三十七品亦不增減，八惟無禪、四無礙慧、四等、佛十八法及十種力、四無所畏，亦無增亦無減。」

[0091a07] 須菩提言：「世尊！若是法從六波羅蜜至四無所畏，若有增有減者，便不成阿耨多羅三耶三菩。」

[0091a09] 「須菩提！如是，如是！不可得之法，亦無增亦無減。若行般若波羅蜜，若念般若波羅蜜，若習般若波羅蜜漚惒拘舍羅，亦不念言：『我增六波羅蜜。』亦不念：『我減六波羅蜜。』當作是念：『但有名故有六波羅蜜。』持是所念、持是發意、持是善本，施作阿耨多羅三耶三菩如、諸法如。」

[0091a15] 須菩提白佛言：「云何為阿耨多羅三耶三菩如、諸法如？世尊！何等為諸法之如為阿耨多羅三耶三菩？」

[0091a18] 佛言：「五陰之如、泥洹之如，是故為阿耨多羅三耶三菩，是亦不增亦不減。是故菩薩不離般若波羅蜜，倍復精進行般若波羅蜜，亦不見諸法有增有減者，是故不可得法亦無增減。須菩提！是故六波羅蜜亦不增減，至四無礙亦不增減。菩薩行般若波羅蜜，當作是不增不減之意。」

[0091a24] 須菩提白佛言：「世尊！菩薩摩訶薩成阿耨多羅三耶三菩，為用初時意得成，為用後頭意得成，前意後意各各不俱，云何善本得聚，成阿耨多羅三耶三菩？世尊！是不俱不同之意，云何有所成功德？不成不聚，不得成阿耨多羅三耶三菩。」

[0091b01] 佛告須菩提：「我當為汝說譬喻，諸有智之士以譬喻得解。於意云何，譬如燈炷，始然之時，為用初明得然？為用後明得然？炷燋之時，為用初時明燋？為用後時明燋？」

[0091b04] 須菩提言：「世尊！亦不用初頭焰得然，亦不離初焰因緣得然；亦不用後焰得然，亦不離後焰因緣。」

[0091b07] 「須菩提！菩薩亦不用初意得阿耨多羅三耶三菩，亦不離初意因緣；亦不用後意得，亦不離後意因緣得。須菩提！菩薩行般若波羅蜜，從初發意至十住地，成阿耨多羅三耶三菩。」

[0091b11] 「世尊！云何從十住地成阿耨多羅三耶三菩？」

[0091b12] 佛言：「先從智地觀地具足阿耨多羅三耶三菩，從八輩觀地、薄地、離婬地、已辦地、辟支佛地、菩薩地、阿耨多羅三耶三菩地、佛地，具足佛地已，便成阿耨多羅三耶三菩。菩薩於是十地學，亦不從初發意得阿耨多羅三耶三菩，亦不離初發意得；亦不以後意得，亦不離後意得。」

[0091b18] 須菩提言：「世尊！十二因緣起甚深。不以初發意得阿耨多羅三耶三菩，亦不離初發意因緣；亦不用後意得阿耨多羅三耶三菩，亦不離後意而成阿耨多羅三耶三菩。」

[0091b22] 「須菩提！於意云何，意已滅，可復使更生不？」

[0091b23] 「世尊！已滅不復生。」

[0091b23] 「須菩提！意已生，為是滅法不？」

[0091b24] 「世尊！是實滅法。」

[0091b24] 佛言：「已滅法者是為滅不？」

[0091b25] 「世尊！不也。」

[0091b25] 「須菩提！於意云何，為正爾住不？」

[0091b26] 「世尊」

[0091b26] 「住如如住。」

[0091b26] 佛告須菩提：「若如住者，真際住當住如如耶？」

[0091b27] 「不也。世尊！」

[0091b27] 佛言：「於須菩提意云何，如者為甚深不？」

[0091b28] 「世尊！甚深，甚深。」

[0091b29] 「須菩提！如者為是意耶？」

[0091b29] 「不也。世尊！如非意。」

[0091c01] 「須菩提！意為離如耶？」

[0091c01] 「不也。世尊！」

[0091c01] 「須菩提！如以如為相見不？」

[0091c02] 「不也。世尊！如如不相見。」

[0091c03] 「須菩提！如是行者，為行深般若波羅蜜不？」

[0091c04] 須菩提言：「世尊！如是行者，為行深般若波羅蜜。」

[0091c05] 須菩提言：「作如是行，為行何法？世尊！」

[0091c05] 佛言：「作是行者，為無所行。何以故？行般若波羅蜜者無若干行。」

[0091c07] 「世尊！夫如者，亦無若干，亦無作若干行。」

[0091c08] 佛告須菩提：「菩薩行般若波羅蜜，為行何等？」

[0091c09] 對曰：「為行畢竟無有二處。」

[0091c09] 佛言：「行畢竟者，為有若干行？為有相行耶？」

[0091c10] 「無有。世尊！」

[0091c11] 佛言：「無相為有相念耶？」

[0091c11] 「無有。世尊！」

[0091c11] 佛言：「云何有相念？」

[0091c12] 須菩提言：「世尊！菩薩行般若波羅蜜，亦不作是念有相無相。菩薩行般若波羅蜜，不具佛十種力及十八法，不成阿耨多羅三耶三菩。菩薩漚惒拘舍羅於諸法無所念亦不不念。何以故？菩薩知一切諸法相皆空故。住空法，為眾生故，行三三昧，持是三昧教化眾生。世尊！菩薩摩訶薩何等三三昧？」

[0091c18] 佛言：「住是三昧者，與空、無相、無願相應。一切眾生皆著於空，著於相、願。菩薩摩訶薩安處眾生，以空、無相、無願之法行般若波羅蜜。菩薩以是三事教化眾生。」

◎
◎摩訶般若波羅蜜夢中行品第五十九

[0091c24] 爾時舍利弗語須菩提：「菩薩於夢中行三事三昧——空、無相、無願——於夢中行是，寧有益於般若波羅蜜不？」

[0091c26] 須菩提報舍利弗言：「若於晝日有益於般若波羅蜜者，夜夢中亦當復有益。所以者何，晝夜夢中等無異。舍利弗！菩薩行般若波羅蜜，若有般若波羅蜜者，於夢中便當念般若波羅蜜。」

[0092a01] 舍利弗語須菩提：「若菩薩於夢中有所作，寧有所成受不？如佛所言，諸法如夢，是故無所成無所受。何以故？夢中初不見有法有所成者、有所受者亦無所得。若夢覺已，寧有所得不？」

[0092a05] 須菩提言：「若於夢中有所害殺，言：『我殺是快耶。』覺已，念夢中所作是云何？」

[0092a07] 舍利弗言：「皆有因緣，無因緣終不起。」

[0092a07] 須菩提言：「如是，如是！事有因緣。有緣有念，有念有事。事從聞見，便有覺意，便有著斷；不從不聞不見而有緣起。是故，舍利弗！以因緣故，有事起、有念生。」

[0092a11] 舍利弗言：「云何，須菩提！所念所作，佛言皆寂？云何所作，有緣有起、有所成受？」

[0092a13] 須菩提言：「起想便有因緣，有緣便有事，有事便有念。」

[0092a14] 舍利弗言：「若菩薩於夢中行六波羅蜜，持是功德念欲為阿耨多羅三耶三菩。是為有所施作不？」

[0092a16] 須菩提言：「今彌勒菩薩摩訶薩，為世尊所記，在是可問。彌勒能解，當從其問。」

[0092a18] 舍利弗白彌勒言：「我所問者，須菩提言：『彌勒能解。』今仁者當為我等解。」

[0092a19] 是時彌勒語舍利弗言：「卿等欲使我，當以名、以色、以痛想行識而發遣耶？當以何事而解說乎？當以色空而發遣耶？當以痛想行識空而發遣乎？色空亦無能發遣，痛想行識空亦無所發遣。我初不見法有能發遣法者，亦無有受記莂、受阿耨多羅三耶三菩者，亦無受莂處者，是法都無有二。」

[0092a26] 舍利弗言：「如仁者所說，為得證也。」

[0092a27] 彌勒答言：「雖作是說，我亦不得證。」

[0092a27] 舍利弗意念：「彌勒菩薩辯才深入於六波羅蜜中，種種發遣而無所倚。」

[0092a29] 佛告舍利弗：「汝頗見是法得羅漢證者不？」

[0092b01] 舍利弗言：「世尊！不見是法有得證者。」

[0092b02] 佛言：「菩薩行般若波羅蜜，亦不念言：『是法已受莂，是法當受莂，得阿耨多羅三耶三菩者。』菩薩作是行，為行般若波羅蜜亦不有疑；我當得阿惟三佛亦不疑不得。

[0092b05] 「復次，須菩提！菩薩行檀波羅蜜時，若見眾生有飢渴者，衣不蓋形孤貧窮厄不能自存者，當起大哀願：『我得阿耨多羅三耶三菩阿惟三佛時，使我境界無有是輩困苦之類；使我佛土所有衣服飲食之具，如四天上、如忉利天第六天王，所有飲食衣服自然。』須菩提！菩薩作是行者，便為具足檀波羅蜜。

[0092b12] 「復次，須菩提！菩薩行尸波羅蜜，若見眾生有不慈意殘殺眾命、邪見疑網、犯十惡者，見有短命多病、少威醜無顏色、形殘羸劣極下賤者，起大悲意：『使我奉行尸波羅蜜，我得佛時，使我境內無有是輩。』菩薩如是為具足戒，疾得阿惟三佛不久。須菩提！菩薩行羼波羅蜜時，若見眾生有瞋恚意，捶杖刀矛瓦石相加相傷殺者，起大願言：『我當行忍，至得佛時，令我境內無有是輩、諸惡事者。我作佛時，令我國土中一切眾生，皆同慈意和志相視，如父如母若兄若弟相向無害。』菩薩作是行者，為具足忍，疾得阿惟三佛不久。

[0092b24] 「復次，須菩提！菩薩行惟逮波羅蜜時，若見眾生於三乘法起相懈怠無精進者，復起大願：『我當自勉精進不懈，我得佛時，令我國中眾生精進於三乘法，各得度脫。』菩薩如是為具足精進，疾得阿惟三佛不久。

[0092b29] 「復次，須菩提！菩薩行禪波羅蜜時，若見眾生行五蓋事——一者、婬妷，二者、瞋恚，三者、睡臥，四者、調戲，五者、疑網——離於四禪、離四空定者，起大意願：『令我常當行禪波羅蜜，教化眾生、淨佛國土。我得佛時，令我國土一切眾生無亂志者。』菩薩如是為具足禪，疾得阿惟三佛不久。

[0092c06] 「復次，須菩提！菩薩行般若波羅蜜時，若見眾生有犯惡者，若俗若道離正見者，行無道之事者，言無報者，言便斷者，言有眾生者。作是見已，起大願言：『我當勤力行六波羅蜜，淨佛國土、教化眾生。我作佛時，令我國中無有是輩邪見之事。』菩薩如是為具足般若波羅蜜，疾近薩云然。

[0092c12] 「復次，須菩提！菩薩行六波羅蜜時，若見眾生在於三際——一者、直見際，二者、邪見際，三者、亦不在邪亦不在正見際——『是以我當勤力行六波羅蜜，教化眾生、淨佛國土。我作佛時，令我國人不見邪見、不聞邪見之聲。』菩薩如是，是為具足六波羅蜜，疾近薩云然。

[0092c18] 「復次，須菩提！菩薩行六波羅蜜時，若見泥犁、薜荔、畜生蠕動之類，當發大慈：『我當勤力行六波羅蜜，我作佛時，令我國中不聞有三惡道之名。』菩薩如是，為具足六波羅蜜，疾近薩云然。

[0092c22] 「復次，須菩提！菩薩行六波羅蜜時，若見大地山陵溝坑、荊棘草木、不淨穢惡。發普願言：『我當勤力行六波羅蜜，我得佛時，令我國土皆平如掌，令我國人不見諸穢。』菩薩如是，為具足六波羅蜜，疾近薩云然。

[0092c26] 「復次，須菩提！菩薩行六波羅蜜時，若見大地無有金寶但淳以土。發意願言：『我當勤力行六波羅蜜，我得佛時，令我土地從下際以上淳以黃金為地。』菩薩如是，為具足六波羅蜜，疾近薩云然。

[0093a02] 「復次，須菩提！菩薩行六波羅蜜時，若見眾生有所戀著者，發是願言：『我當勤力行六波羅蜜，我作佛時，令我國人莫有所戀著。』菩薩如是，為具足六波羅蜜，疾近薩云然。

[0093a05] 「復次，須菩提！菩薩行六波羅蜜時，若見四姓——剎利、梵志、田家工師、長吏將師——發意願言：『我當勤力行六波羅蜜，教化眾生、淨佛國土。我作佛時，令我國中無有四姓淳以一姓。』菩薩如是，為具足六波羅蜜，疾近薩云然。

[0093a10] 「復次，須菩提！菩薩行六波羅蜜時，若見眾生有上中下家者，復發願言：『我當勤力行六波羅蜜，教化眾生、淨佛國土。我作佛時，令我國中一切眾生，無是優劣有上中下。』菩薩如是，為具足六波羅蜜，疾近薩云然。

[0093a15] 「復次，須菩提！菩薩行六波羅蜜時，若見眾生有種種色，發意願言：『我當勤力行六波羅蜜，教化眾生、淨佛國土。我作佛時，令我國人無若干色，皆悉端正得第一色。』菩薩如是，為具足六波羅蜜，疾近薩云然。

[0093a20] 「復次，須菩提！菩薩行六波羅蜜時，若見國主，發意願言：『我當勤力行六波羅蜜，教化眾生、淨佛國土。我作佛時，令我國土無有王者之號，但以如來、無所著、等正覺以為法王。』菩薩如是，為具足六波羅蜜，疾近薩云然。

[0093a24] 「復次，須菩提！菩薩行六波羅蜜時，若見五趣之行，發意願言：『我當勤力行六波羅蜜，教化眾生、淨佛國土。我作佛時，使我國人皆令無有五趣之行，等以三十七品為行。』菩薩如是，為具足六波羅蜜，疾近薩云然。

[0093a29] 「復次，須菩提！菩薩行六波羅蜜時，見四種生——卵生、濕生、胎生、化生——發意願言：『我當勤力行六波羅蜜，教化眾生、淨佛國土。我作佛時，令我國中無有三生，等一化生。』菩薩如是，為具足六波羅蜜，疾近薩云然。

[0093b05] 「復次，須菩提！菩薩行六波羅蜜時，見諸眾生無有五通、無有光明，復發願言：『我作佛時，令我國中盡得五通，皆有光明遠有所照。』菩薩行六波羅蜜時，若見眾生有大小便利，發意願言：『我作佛時，令我國人等如天身，無復便利之患。』菩薩行六波羅蜜時，發大願言：『我作佛時，令我國土無有一日一月一歲十歲，都無此數。』菩薩行六波羅蜜時，若見眾生短命，發大願言：『我作佛時，令我國中人壽命極長無有限數。』菩薩如是，便具足六波羅蜜，成阿耨多羅三耶三菩阿惟三佛。菩薩行六波羅蜜時，若見眾生無有相者，發大願言：『我當勤力行六波羅蜜，我作佛時，令我國人普得具足三十二大人之相。』菩薩如是，為具足六波羅蜜，疾近薩云然。菩薩行六波羅蜜時，若見眾生無有善本，『我成阿惟三佛時，令我國人具足善本，等如如來、無所著、等正覺。』作是念者，具足六度，疾近薩云然。

[0093b22] 「復次，須菩提！菩薩行六波羅蜜時，言：『我當勤力疾成阿耨多羅三耶三菩，令我國中無有三垢四病。』菩薩如是，為具足六波羅蜜，疾近薩云然。

[0093b25] 「復次，須菩提！菩薩行六波羅蜜時，言：『我當勤力疾成阿耨多羅三耶三菩，我作佛時，使我國中無有二道之名，普等至薩云然。』

[0093b28] 「復次，須菩提！菩薩行六波羅蜜，『成阿惟三佛，使我國土中不聞項佷之名。』須菩提！菩薩行六波羅蜜，當作是念：『我未便成阿惟三佛，先當知我壽命、光明、比丘僧數，然後乃成阿惟三佛。一切無有能知我年壽劫數、比丘數者。』菩薩如是，為具足六波羅蜜，疾近薩云然。

[0093c05] 「復次，須菩提！菩薩行六波羅蜜，作如是念言：『我作佛時，令我一國大如恒邊沙佛國。』菩薩如是，為具足阿耨多羅三耶三菩，疾近薩云然。

[0093c08] 「復次，須菩提！菩薩行六波羅蜜，當作是願：『生死道長，眾生甚多，虛空無邊，眾生之性亦無有邊；於中亦無生者亦無泥洹者。』如是念者，為具足六波羅蜜，疾近薩云然。」

摩訶般若波羅蜜恒加調品第六十

[0093c14] 爾時坐中有一女人名恒加調，從坐起，整衣服，為佛作禮，長跪叉手白佛言：「我亦當奉行六波羅蜜攝取佛國，如世尊說般若波羅蜜事。」是女人歎佛已，以金銀花及水陸花、著身瓔珞、金色之[疊*毛]而以散佛。當頭上化成四柱寶交露臺，嚴事淨如是未曾有。是女人言：「持是功德施與眾生，皆共發阿耨多羅三耶三菩。」

[0093c21] 爾時世尊知女人意便笑。如諸佛法，若干色光從口中出，遍照諸十方無央數佛剎，遶身三匝還從頂入。

[0093c23] 時阿難從坐起，整衣服，長跪叉手白佛：「佛何因笑？願聞笑意。」

[0093c24] 佛告阿難：「是恒加調弟，當來之世當作佛，號名金華如來、無所著、等正覺。畢女人身，受男子形，後當生於妙樂佛國，於彼國修梵行。是菩薩摩訶薩在所生國，常有金華名號。於彼剎盡其壽，普遊諸國，從一佛至一佛，不離諸佛。阿難！譬如轉輪聖王從一觀至一觀，從生至竟足不蹈地。是金華菩薩亦復如是，至成阿惟三佛未曾不見佛。」

[0094a03] 時阿難意念：「是金華菩薩後作佛時，諸會菩薩為是佛會。」

[0094a04] 佛知阿難意之所念，告阿難言：「如是，如是！當知彼時菩薩會者是為佛會，彼比丘僧甚多，不可計、不可以千數萬數億數、無有限量。阿難！是金華菩薩成如來、無所著、等正覺時，其國土所有一切眾惡諸不善事悉皆無有，如向所說般若波羅蜜淨妙國土等無有異。」

[0094a10] 阿難白佛言：「世尊！是弟從何佛以來殖功德本？」

[0094a12] 佛告阿難：「是弟乃從提惒竭羅如來、無所著、等正覺所始發尊意，亦復以金花散提惒竭佛。散彼佛時，意亦願言：『持是功德，成阿耨多羅三耶三菩。』如我以五華散提惒竭羅佛上，發阿耨多羅三耶三菩。於時彼佛知我功德具足，便記我阿耨多羅三耶三菩莂。是金華菩薩爾時見我受記，便發願言：『我亦當受莂，如是菩薩受莂。』阿難！是金華菩薩乃從提惒竭羅初始發意。」

[0094a20] 阿難白佛言：「世尊！是女人以辦阿耨多羅三耶三菩。」

[0094a21] 佛告阿難：「如是，如是！是弟以為成辦阿耨多羅三耶三菩阿惟三佛。」

◎
放光般若經卷第十三

【經文資訊】大正藏第 08 冊 No. 0221 放光般若經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供之高麗藏 CD 經文／佛教電腦資訊庫功德會校對，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA