大方等大集經卷第五十

高齊天竺三藏那連提耶舍譯

月藏分第十四諸惡鬼神得敬信品第八之一

[0324c07] 爾時，護世四大天王，見無量阿僧祇天、龍、夜叉，乃至迦吒富單那等，種種色、種種形、種種欲、種種行、種種性。彼等於諸眾生性無慈愍，瞋惡麁穬，不觀後世畏，不入他分無所護持，數惱剎利乃至畜生，奪其精氣，食其血肉。是諸鬼神俱來集已，時四天王歡喜踊躍，各自問其所領大將。

[0324c14] 毘沙門天王問散脂夜叉大將言：「此四天下所有夜叉，若卵生、胎生、濕生、化生，或依城邑、聚落、舍宅、塔寺、園林、山谷、河井、泉池、塜間、樹下、曠野、田中、閑林、空舍、大海、寶洲，若地行水行空行一切無餘，今悉來集世尊所不？」

[0324c18] 散脂大將言：「大王！此四天下所有夜叉，乃至大海寶洲，若地行、水行、空行，一切無餘，今悉來集在世尊所。」

[0324c22] 提頭賴吒天王問樂欲乾闥婆大將言：「此四天下所有乾闥婆，餘如上說。」

[0324c23] 毘樓勒叉天王問檀帝鳩槃茶大將言：「此四天下所有鳩槃茶，餘如上說。」

[0324c26] 毘樓博叉天王問善現龍王言：「此四天下所有諸龍、摩睺羅伽、伽樓羅、諸餓鬼等，若卵生、胎生、濕生、化生，若依城邑、聚落、舍宅，乃至大海、寶洲，若地行、水行、空行一切無餘，今悉來集世尊所不？」

[0325a01] 善現龍王言：「大王！此四天下所有諸龍乃至餓鬼一切無餘，今悉來集在世尊前。」

[0325a04] 爾時，四大天王、釋提桓因、娑婆世界主、大梵天王、正辯梵天，合掌向佛，一心敬禮，而作是言：「大德婆伽婆！此四天下所有天、龍、乾闥婆、緊那羅、夜叉、羅剎、鳩槃茶、毘舍遮、摩睺羅伽、伽樓羅、諸餓鬼等，若卵生、胎生、濕生、化生，若地行、水行、空行一切無餘，今悉來集在世尊所。我等受諸大智人語勸請如來，惟願世尊哀愍我等諸眾生故，令惡眾生得敬信故，為正法眼得久住故，紹三寶種不斷絕故，令地精氣、眾生精氣、正法精氣久住增長故，又令善道，及涅槃道、八真聖道，常不滅壞及增長故。

[0325a15] 「世尊！此閻浮提所有城邑、聚落、舍宅，乃至寶洲，一切無餘，天、龍、夜叉乃至迦吒富單那等，隨其所宜分布付囑，令護持故。今此大集一切天王、一切龍王乃至毘舍遮王，各將眷屬皆悉來集，以彼一切付囑是等，令其教授憶念攝受同行其法。令彼諸天乃至迦吒富單那等，各於己分護持養育，勿自縱捨亦莫惱他，見惱他者令其遮護不得縱捨。令彼各於己分發大勇力正護養育，若彼發大勇力應生歡喜，彼則喜樂，名稱流布獲大福報。」

[0325a24] 爾時，世尊受其勸請，慈悲憐愍彼等眾故，遍觀一切諸來大眾，即舉右臂而作是言：「汝等賢首一切大眾！各各諦聽，我當解說。佛出世難如優曇花，離八難難如順時香樹，聞正法難如雨閻浮檀金，遇戒定僧為供養難如詣大海寶洲，於三寶所得淨信難如求如意珠，值遇三寶為布施難如求功德天賢瓶，受持戒難如牛頭栴檀洲難可得到，於眾生所起悲愍難如值勇健怨賊執金剛杵難可得度護身命，知足難如善作阿濕婆迷陀耶若(阿濕婆者齊云馬也，迷陀者寶柱也，耶若者祀也。為此祀者唯閻浮提王之所能也)。

[0325b07] 「諸賢首！有十種平等，若有眾生具此平等，於流轉時恒受勝報，速能得入無畏大城。何等為十？一者、眾生平等；二者、法平等；三者、清淨平等；四者、布施平等；五者、戒平等；六者、忍平等；七者、精進平等；八者、禪平等；九者、智平等；十者、一切法清淨平等。

[0325b13] 「諸仁者！於彼何者眾生平等？眾生者，謂三界所有一切眾生。若有眾生自愛己身，欲得活命求樂離苦，應如是學：若有丈夫壽者作業，若善不善自作教他，現見受報。是故諸仁者，若求樂離苦，彼應如是：若身口意作諸善業不作惡業，若此身若後身，自益益他、自善善他不作惡業。諸仁者，是名眾生平等。

[0325b20] 「諸仁者！於彼何者法平等？法者若有眾生求樂離苦欣生畏死，恩愛不離怨憎不會，如此之人心海所溺。何以故？若有眾生計著我者，生死流轉，不見清淨解脫道故。是故於法平等思惟觀察，不離眾生有法，不離法有眾生，如眾生體性即是我體性，如我體性即是一切法體性，如一切法體性即是佛法體性。如是觀諸法平等時，眾生即陰不可得，離陰不可得，和合不可得，離和合亦不可得，非法非非法。是人如是得住無相，是名法平等。

[0325b29] 「諸仁者！於彼何者清淨平等？謂得人身具滿十德。何等為十？一者、離下賤家；二者、不鈍；三者、不瘂；四者、諸根不缺；五者、得男子身；六者、顏容端正；七者、得好眷屬；八者、不貧；九者、不為他欺發言有中；十者、多人瞻仰。

[0325c05] 「何以故言得人身名清淨平等？如得人身故得三律儀、離三惡道，能求三乘三種菩提隨所而得。云何清淨平等？若人能得菩提，於一切法心無所依，於一切內外境界心無所依，是人不依一切法。於如如無所取，見一切法不取內心、不取外心，於二境界極得寂定。是人如是正見清淨法時，不見內外有眾生、命者、壽者、生者、人者、眾數、養育、作者、使作者、起者、使起者、受者、使受者、知者、見者。是人如是於諸眾生得見無我清淨平等，無眾生無命無我，離欲清淨不起邊見，如是得入眾生清淨平等，如是得入一切法空無行智印無相無願，如是得入眾生清淨平等。是人以彼法成熟眾生而不壞我，亦不壞事及不壞財。若知一切眾生體性平等，則知一切法體性。若一切法體性，即是佛法體性，是名一切法平等佛法，是名清淨平等。

[0325c23] 「諸仁者！於彼何者布施清淨平等？諸仁者！以四種布施清淨平等。以布施故，眾生於流轉時恒受勝報，速能得入無畏大城。何等為四？一者、於一切眾生起憐愍心；二者、平等心；三者、大慈心；四者、大悲心。此為四種布施清淨平等，眾生於流轉時恒受勝報，速能得入無畏大城。

[0326a01] 「諸仁者！於彼何者於一切眾生起憐愍心清淨平等？若有眾生，求樂離苦，恩愛不離，怨憎不會，欲得長壽利養名稱富貴五欲，應如是學：如我愛欲憙重自己身命無有厭足，以一切方便無上護持無有價量；如是於一切眾生，一一眾生乃至虫蟻，愛欲憙重自己身命無有厭足，以一切方便無上護持無有價量。我何故於他眾生於他壽者作惱作害，奪活命具，離其命根，壞其命根？若我於他眾生於他壽者生惱離命，以離一一命故，我當億百千世於世世中還彼離命受諸苦惱。我從今日於諸眾生，起父母想及男女想，乃至虫蟻亦作父母及男女想，更不惱害他命，亦不奪他活命之具，不離壞命，亦不教他奪其精氣及斷命根，如是我當億那由他百千劫流轉生死於世世中受身命時，無能惱害奪活命具及離壞命者。何以故？一切眾生無有非我父母兄弟男女等者。如是我於一切眾生無有非其父母兄弟男女等者，以是因緣，我曾與一切眾生親，一切眾生曾與我親，我若於親而生惱者，是所不應。

[0326a21] 「所謂惱者，我若觸惱剎利，令彼剎利於己境界國土人民，於諸所欲不生知足，及婆羅門乃至畜生，觸惱其心令不知足。以是因緣，共相戰鬪、諍論、譏毀、訴訟、諂誑、妄語，互相支解及斷命根。是故我今於諸眾生休息觸惱及斷命根。我以此布施清淨平等因緣故，於流轉時無能觸惱，共我鬪戰、諍論、譏毀、訴訟、諂誑、妄語、支解、斷命，是名觸惱。

[0326b01] 「於彼何者害命？彼應如是學：一切眾生與我親，我與一切眾生親。我若害眾生命，是所不應。我若作非時風雨、亢旱、災雹、雨塵、闇曀、枯涸、諸水損減、花果、藥草、眾味，以是因緣眾生飢渴，四大增動生種種病，因其病故而取命終。是故我於一切眾生休息害命，以休息故，地味精氣不復隱沒。以是因緣，令諸眾生離於飢渴，四大不動諸病不生，不因於彼而取命終。我以此布施清淨平等，乃至於流轉時，我更不受飢渴病苦，是名害命。

[0326b11] 「於彼何者活命之具？彼所資身命者，應如是學：一切眾生與我親，我與一切眾生親。我若於彼奪活命具，是所不應。若奪眾生花果藥草五穀精氣活命具者，令彼眾生食惡花果藥草五穀眾味精氣，令其身心損瘦、無力、失念、瞋惡、輕躁、麁獷、惡色多病。是故我當隨順過去諸天仙教，於一一花果眾味精氣六十四分中，取一分精氣以活身命，餘六十三分留活眾生令受安樂。我今以是知足因緣，乃至於流轉時，我更不食無味精氣殘害之食，具大威力強記軟心好色無病，是名活命之具。

[0326b22] 「於彼何者離別命？若以惡心視諸眾生、氣噓其身、散亂其心，於彼節節奪其精氣，奪精氣故令其身心為苦所惱，應如是學：我與一切眾生親，乃至是所不應。我若於親惡心視之、氣噓其身、散亂其心，於身支節奪其精氣，故令我親身心得苦。以是因緣，乃至於流轉時，無有非人惡心視我，亦不氣噓我身、散亂我心，不奪精氣是名離別命。

[0326c01] 「於彼何者壞命？若諸眾生為自食故，割截支節盡奪精氣，山木高處深水大河推令墮落，若與毒藥使起屍鬼。若作厭蠱及餘物害，若斷飲食，或斬其首以斷命根。以是因緣，汝等若自愛己，欲得長壽求樂離苦、名稱富貴及求解脫，應如是學：我與一切眾生親，一切眾生與我親。若我為自食故，奪其精氣割截支節乃至斬首，是所不應。以此因緣，乃至於流轉時，無能斬首壞我命者，是名壞命，此是清淨平等。

[0326c10] 「諸仁者！若復憐愍一切諸眾生故，為之積集功德智慧，斷除一切虛誑幻見，得堅固勇猛求一切善如說修行。為命因緣，於他眾生不起惡念，於諸眾生不起害心，所持禁戒與眾生共，見眾生樂深生歡喜。於己樂緣自能知足，一切愛事無不能捨。於一切法無悋惜心，常怖三界於諸忍事力能堪受，信無常相能如說行。於己有失能自觀察，見他有失則生悲愍。於諸善法無有厭足，常發露懺悔得無邊迴向能求深法。於諸眾生作福田心，求厭離智。於三界獄流轉煩惱能得怖畏，勤息眾生一切苦惱，能求一切佛法，能發休息諸惡道心，於一切法善得安住。諸仁者！是名世間清淨平等。

[0326c24] 「諸仁者！我今當說第一義清淨平等。」作是語已，即說呪曰：

[0326c26] 「多地夜他　夜咩夜咩　鉢羅佉夜咩　優鉢囉佉夜咩　耶夜咩佉夜夜咩　蘇婆呵」

[0326c28] 說此法門時，八百六十萬緊那羅、乾闥婆等，遠塵離垢得法眼淨。

[0327a01] 爾時，世尊復說呪曰：

[0327a02] 「多地夜他　瞿竭[口*梨]　夜婆瞿竭[口*梨]　憂婆夜婆　瞿竭[口*梨]　蘇婆呵」

[0327a04] 爾時，世尊復說呪曰：

[0327a05] 「多地夜他　陀羅婫陀羅陀婫　憂跛陀羅　陀羅陀婫　蘇婆呵」

[0327a07] 說此法門時，九百四十萬夜叉遠離塵垢得法眼淨。

[0327a09] 爾時，世尊復說呪曰：

[0327a10] 「多地夜他　阿闍泥　叉叉闍泥　伽叉叉阿闍泥　毛囉阿闍泥　叉差蘇婆呵」

[0327a12] 說此法門時，七千萬龍於遠塵離垢法而得三昧。

[0327a14] 爾時，世尊復說呪曰：

[0327a15] 「多地夜他　呵呵呵呵呵呵　系杅婆　呵呵呵　視若視若視若　呵呵呵　蘇婆呵」

[0327a17] 說此法門時，三百萬那由他阿修羅得不忘菩提心三昧。

[0327a19] 爾時，世尊復說呪曰：

[0327a20] 「多地夜他　阿奴那　阿那蒱那　阿婆那奴那　阿婆矣[口*梨]夜　阿婆那奴那　蘇婆呵」

[0327a22] 說此法門時，八萬四千頻婆羅鳩槃茶得憙樂三昧。

[0327a24] 爾時，世尊復說呪曰：

[0327a25] 「多地夜他　陀伽陀闍　阿婆陀伽陀闍　阿婆伽陀闍闍　揵陀揵陀闍　蘇婆呵」

[0327a27] 說此法門時，七十萬那由他餓鬼、毘舍遮、富單那、迦吒富單那，得電王三昧；過諸數量天龍、夜叉，乃至迦吒富單那等，昔未曾發無上菩提心者，皆悉發心。

[0327b01] 「諸仁者！是名第一義布施清淨平等。

[0327b03] 「諸仁者！於彼何者戒清淨平等？若一切世間若出世間善道及涅槃樂，戒為根本，能安住聲聞辟支佛地，能安住阿耨多羅三藐三菩提智。此戒清淨平等，所謂十善業道：休息殺生、偷盜、邪婬、妄語、兩舌、惡口、綺語、貪瞋、邪見。

[0327b08] 「諸仁者！休息殺生獲十種功德。何等為十？一者、於諸眾生得無所畏；二者、於諸眾生得大慈心；三者、斷惡習氣；四者、少諸病惱為事決斷；五者、得壽命長；六者、為非人護持；七者、寤寐安隱無諸惡夢；八者、無諸怨讐；九者、不畏惡道；十者、身壞命終得生善道。諸仁者！是名休息殺生得十種功德。若能以此休息殺生善根迴向阿耨多羅三藐三菩提，是人不久證無上智。彼人到菩提時，於彼國土，離諸害仗長壽眾生來生其國。

[0327b18] 「休息偷盜獲十種功德。何等為十？一者、具大果報為事決斷；二者、所有財物不共他有；三者、不共五家；四者、眾人愛敬無有厭足；五者、遊行諸方無有留難；六者、行來無畏；七者、以樂布施；八者、不求財寶自然速得；九者、得財不散；十者、身壞命終得生善道。諸仁者！是名休息偷盜得十種功德。若能以此休息偷盜善根迴向阿耨多羅三藐三菩提，是人不久得無上智。彼人到菩提時，於彼國土，具足種種花果、樹林、衣服、瓔珞莊嚴之具，珍奇寶物無不充滿。

[0327b29] 「休息邪婬獲十種功德。何等為十？一者、得諸根律儀為事決斷；二者、得住離欲清淨；三者、不惱於他；四者、眾人憙樂；五者、眾人樂觀；六者、能發精進；七者、見生死過；八者、常樂布施；九者、常樂求法；十者、身壞命終得生善道。諸仁者！是名休息邪婬得十種功德。若能以是休息邪婬善根迴向阿耨多羅三藐三菩提，是人不久得無上智。彼人到菩提時，於彼國土無有生臭，亦無女根、不行婬欲，皆悉化生。

[0327c09] 「休息妄語獲十種功德。何等為十？一者、眾人保任所言皆信；二者、於一切處乃至諸天發言得中；三者、口出香氣如優鉢羅花；四者、於人天中獨作證明；五者、眾人愛敬離諸疑惑；六者、常出實語；七者、心意清淨；八者、常無諂語言必應機；九者、常多歡喜；十者、身壞命終得生善道。諸仁者！是名休息妄語得十種功德。若能以此休息妄語善根迴向阿耨多羅三藐三菩提，是人不久得無上智。彼人到菩提時，於彼國土無有生臭，眾妙寶香常滿其國。

[0327c20] 「休息兩舌獲十種功德。何等為十？一者、身不可壞平等；二者、眷屬不可壞平等；三者、善友不壞平等；四者、信不壞平等；五者、法不壞平等；六者、威儀不壞平等；七者、奢摩他不壞平等；八者、三昧不壞平等；九者、忍不壞平等；十者、身壞命終得生善道。諸仁者！是名休息兩舌得十種功德。若能以此休息兩舌善根迴向阿耨多羅三藐三菩提，是人不久得無上智。彼人到菩提時，於彼國土所有眷屬，一切魔怨及他朋黨所不能壞。

[0328a01] 「休息惡口獲十種功德。何等為十？一者、得柔軟語；二者、捷利語；三者、合理語；四者、美潤語；五者、言必得中；六者、直語；七者、無畏語；八者、不敢輕陵語；九者、法語清辯；十者、身壞命終得生善道。諸仁者！是名休息惡口得十種功德。若能以此休息惡口善根迴向阿耨多羅三藐三菩提，是人不久得無上智。彼人到菩提時，於彼國土法聲充遍離諸惡語。

[0328a09] 「休息綺語獲十種功德。何等為十？一者、天人愛敬；二者、明人隨喜；三者、常樂實事；四者、不為明人所嫌，共住不離；五者、聞言能領；六者、常得尊重愛敬；七者、常得愛樂阿蘭若處；八者、愛樂賢聖默然；九者、遠離惡人親近賢聖；十者、身壞命終得生善道。諸仁者！是名休息綺語得十種功德。若能以此休息綺語善根迴向阿耨多羅三藐三菩提，是人不久得無上智。彼人得菩提時，於彼國土，端正眾生來生其國，強記不忘樂住離欲。

[0328a19] 「休息貪欲獲十種功德。何等為十？一者、身根不缺；二者、口業清淨；三者、意不散亂；四者、得勝果報；五者、得大富貴；六者、眾人樂觀；七者、所得果報眷屬不可破壞；八者、常與明人相會；九者、不離法聲；十者、身壞命終得生善道。諸仁者！是名休息貪欲得十種功德。若能以此休息貪欲善根迴向阿耨多羅三藐三菩提，是人不久得無上智。彼人得菩提時，於彼國土離於魔怨及諸外道。

[0328a28] 「休息瞋恚獲十種功德。何等為十？一者、離一切瞋；二者、樂不積財；三者、眾聖憙樂；四者、常與賢聖相會；五者、得利益事；六者、顏容端正；七者、見眾生樂則生歡喜；八者、得於三昧；九者、得身口意光澤調柔；十者、身壞命終得生善道。諸仁者！是名休息瞋恚得十種功德。若能以此休息瞋恚善根迴向阿耨多羅三藐三菩提，是人不久得無上智。彼人得菩提時，於彼國土所有眾生悉得三昧，來生其國心極清淨。

[0328b09] 「休息邪見獲十種功德。何等為十？一者、心性柔善朋侶賢良；二者、信有業報乃至奪命不起諸惡；三者、敬信三寶設為活命不信天神；四者、得於正見不怪異事，亦不簡擇良日吉時；五者、常生人天離諸惡道；六者、常樂福德明人讚譽；七者、棄俗禮儀常求聖道；八者、離斷常見入因緣法；九者、常與正趣正發心人共相會遇；十者、身壞命終得生善道。諸仁者！是名休息邪見得十種功德。若能以此休息邪見善根迴向阿耨多羅三藐三菩提，是人速滿六波羅蜜，於善淨佛土而成正覺。得菩提已，於彼佛土，功德智慧一切善根莊嚴眾生來生其國，不信天神離惡道畏，於彼命終還生善道。

[0328b22] 「諸仁者！於彼行布施清淨平等時，於戒休息殺生修平等行，具大清淨平等果報，得於長壽離諸怖畏。

[0328b25] 「彼行布施清淨平等時，於戒休息偷盜修平等行，具大清淨平等果報，不共他有，修一切善無有留難。

[0328b28] 「彼行布施清淨平等時，於戒休息邪婬修平等行，具大清淨平等果報，修習善根無有留難，無邪婬念觀自他婦。

[0328c01] 「彼行布施清淨平等時，於戒休息妄語修平等行，具大清淨平等果報，不被毀謗，發心堅固如說修行，於天人中獨作證明，口出香氣如優鉢羅花。

[0328c04] 「彼行布施清淨平等時，於戒休息兩舌修平等行，具大清淨平等果報，得不壞眷屬、丈夫眷屬、敬信眷屬。

[0328c08] 「彼行布施清淨平等時，於戒休息惡口修平等行，得微妙音不聞惡聲。

[0328c10] 「彼行布施清淨平等時。於戒休息綺語修平等行，具大清淨平等果報，發言得中、斷一切疑，眾生樂見。

[0328c13] 「彼行布施清淨平等時，於戒休息貪欲修平等行，具大清淨平等果報，受果報已還復能捨，受解脫果具大勢力。

[0328c16] 「彼行布施清淨平等時，於戒休息瞋恚修平等行，具大清淨平等果報，顏容端正眾人愛敬，為事無礙諸根不缺。

[0328c19] 「彼行布施清淨平等時，於戒休息邪見修平等行，具大清淨平等果報，正見國土正見家生，常值諸佛菩薩聲聞，見佛聞法供養眾僧。修菩提行，常不捨離清淨平等。

[0328c23] 「諸仁者！此是戒清淨平等。以是戒清淨平等自莊嚴者，是人不久成佛功德，具足相好音聲清淨，降諸魔怨得清淨平等。是人不久得一切佛法，禪念慧行清淨大智大慈大悲，乃至能滿一切佛法清淨平等，是名世間戒行清淨平等處。

[0328c29] 「諸仁者！於彼何者出世間戒行清淨平等處？若於戒三摩跋提信解行者，不依色陰持戒，不依受想行識陰持戒，不依眼，不依色，不依眼識，不依眼觸，不依眼觸因緣生、受愛取有生持戒，乃至不依意、不依法、不依意識，不依意觸不依意觸因緣生、受愛取有生持戒。不依地界持戒，不依水火風界持戒，不依無邊虛空入持戒，乃至不依非想非非想入持戒。不依欲界色界持戒，不依現世後世持戒，不依聲聞乘辟支佛乘一切種智持戒，不依聞不依禪不依智持戒，不依聽力、不依三昧力、不依陀羅尼力、不依忍力、不依有漏力、不依無漏力、不依有為界力、不依無為界力、不依善不善力、不依明闇力持戒。

[0329a13] 「諸仁者！是名出世間戒清淨平等處，是名修戒梵路聖道，能入無上無畏大城，眾聖所依戒清淨平等，以護第一義清淨戒故，能入淨智。

[0329a16] 「戒者是何義？譬如大鐵圍金剛山間熱惱之風，以山障故不令得至四天下。如是學聖清淨平等戒，愛熱之風修四念處故不令得起，以是義故名之為戒。譬如大鐵圍山間臭穢之風，以山障故不令得至四天下。如是護聖清淨平等戒。以四無所畏故愛取臭穢不令得起，以是義故名之為戒。譬如大鐵圍山間黑闇，以山障故不得至四天下。如是護聖清淨平等戒，無明有為有漏相修七覺分故不令得起，以是義故名之為戒。離欲義是戒義，解脫義是戒義，休息義是戒義，無盡義是戒義，滅義是戒義，此諸句義名為戒義。諸仁者！是名有為無為戒清淨平等。若有世間沙門婆羅門，住此有為無為清淨平等戒者，彼人名為世間福田。若有於彼敬信尊重護持養育，給施衣服床褥臥具飲食湯藥一切所須，是人以此善根乃至於流轉時恒受勝報，速能得入無畏大城。

[0329b05] 「諸仁者！於彼何者忍清淨平等？忍有二種：一者、捨忍；二者、息怒忍。

[0329b06] 「諸仁者！於彼何者捨忍？若有眾生，求一切樂息一切苦，是名捨忍清淨平等。若復有人求樂離苦，彼人觀於三界一切苦道煩惱毒熱，唯除聖人，是人為己利故生大怖畏。如是怖畏，觀於三界一切熾然，為諸煩惱大火所燒，一一眾生為諸苦害，駈馳流轉不能自脫。如彼為苦所逼未得解脫，我亦如是為苦所逼。以何方便能自脫苦？即作是念：『不以餘事，我以捨忍解脫諸苦令具諸樂。』作是念已，即便起發，以忍知足，能捨種種資身之具，所謂飲食、衣服、臥具、屋宅、象馬、車乘，隨其所須皆悉給與。是人以忍布施欲滅諸苦，是人數數修忍知足，住時能行捨施於正，趣正行人應往其所，親近供養隨順其教，以供養故如是如是聞於種種生死過患涅槃利益。是人或於聲聞乘發心，或於緣覺乘發心，或於大乘發心，為己樂故，復增忍知足護養眾生，是名捨忍清淨平等。乃至捨外資財及自己樂，忍受諸苦令他得樂，是名捨忍清淨平等。

[0329b25] 「若見乞人種種形色，種種威儀、種種音聲、種種瞋怒、種種罵辱、種種欺陵、種種麁穬不憙之言，來從求索，是人如是如是，心未調柔，瞋恚未淨，未住淨忍。彼作是念：『誰能勝我？何以故？彼食血肉諸惡夜叉、羅剎、鳩槃茶、餓鬼、毘舍遮、富單那、迦吒富單那等，未聞生死苦惱涅槃功德，不觀後世畏眾苦所惱，未得解脫一切諸苦。何以故？彼等離善知識不聞正法，故在生死為苦所溺。我已數數得聞生死苦惱涅槃功德，觀後世畏勤息諸苦，近善知識得聞正法。我今欲度生死沈溺，何故起瞋？是故我應作是思惟，罵辱音聲及諸違事皆悉如風，我當棄捨不應起瞋。』

[0329c09] 「如是於諸眾生欲捨種種想，一切文字語言分別皆悉如風。於諸眾生離種種想，修忍清淨平等。是人數數於諸眾生，捨種種想一切文字分別想，修忍清淨平等。如是如是，是人心則住忍清淨平等得喜得淨。如是如是，是人修四無礙——法無礙、義無礙、辭無礙、樂說無礙。是人數數修法無礙乃至樂說無礙，是人則能捨身皮肉筋骨眼耳鼻舌手足頭等所愛之命。是菩薩摩訶薩修分別無分別忍清淨平等，是名菩薩捨忍清淨平等。

[0329c19] 「諸仁者！於彼何者息怒忍清淨平等？

[0329c20] 「諸仁者！若菩薩摩訶薩，能於一切言語音聲文字，捨分別想；及一切色身形相，舉動威儀，去來意業戲笑，捨分別想；亦捨一切愛取所攝，不求果報離於苦樂，無分別想；乃至於己身命分別無分別想，得住第一義忍清淨平等。譬如虛空，於明於闇不瞋不喜不分別；如是菩薩摩訶薩住第一義忍清淨平等，一切有為行戲笑，言語文字形色苦受樂受，離分別，分別不瞋不喜。菩薩於彼眾生離分別想，得住第一義忍清淨平等。

[0329c29] 「譬如虛空不動不正遍動、不震不正遍震；如是菩薩摩訶薩，於一切業有為諸行，身心不動不正遍動，亦復不震不正遍震。

[0330a03] 「譬如虛空清淨離垢；如是菩薩摩訶薩，住第一義忍清淨平等，於彼一切有為身心，善得清淨。

[0330a05] 「譬如虛空長養一切眾生；如是菩薩摩訶薩住第一義忍清淨平等，養育一切眾生。

[0330a07] 「譬如虛空不為劫火所能燒壞，不為劫水劫風所壞；如是菩薩摩訶薩若住第一義忍清淨平等，乃至未到無上菩提，不為貪瞋癡等毀壞其心。

[0330a10] 「譬如清淨虛空十五日夜極圓滿月普放冷光，令熱惱眾生身心涼樂；如是菩薩摩訶薩住第一義忍清淨平等，以身口威儀休息眾生諸煩惱熱。

[0330a13] 「譬如清淨虛空十五日夜極圓滿月，眾星圍遶，臨四天下光明照耀；如是菩薩摩訶薩住第一義忍清淨平等，隨所住處，常為天、龍乃至迦吒富單那等之所圍遶，暉顯照曜。

[0330a17] 「譬如清淨虛空十五日夜極圓滿月照海島上，月愛摩尼從彼珠中流出大水能滿大海；如是菩薩摩訶薩住第一義忍清淨平等，所有天、龍、夜叉、羅剎、鳩槃茶、餓鬼、毘舍遮、富單那、迦吒富單那，麁穬瞋惡無有慈愍，於諸眾生不觀後世畏，是菩薩以第一義忍清淨平等，放勝光明，照耀一切天、龍、夜叉、羅剎乃至迦吒富單那等，以是令彼天、龍、夜叉乃至迦吒富單那等悉得清淨善心，於諸眾生起慈悲心、利益心，休息眾生苦惱心、令住一切樂心、觀後世畏心、離一切惡心、於一切善法起大精勤心，以是彼等極得清淨心，乃至於一切善法發大勇猛心。彼等次第漸離一切不善，悉得充足一切善根，能滿大涅槃海。

[0330b02] 「諸仁者！汝等應當觀此菩薩，雖未至究竟，以住第一義忍清淨平等故，已得超過聲聞緣覺，以第一義忍成熟眾生。如我昔作忍辱仙人，常在林中食諸甘果。時有國王名曰迦利，支解我身而為八段。我於彼時以能善修第一義忍故，從所割處流出白乳，以是忍辱苦行因緣，成熟無量億那由他百千天、龍、夜叉、羅剎、乾闥婆、阿修羅、緊那羅、摩睺羅伽、伽樓羅、餓鬼、毘舍遮、富單、那迦吒富單那等。彼時無量億那由他百千人非人等，悉發阿耨多羅三藐三菩提心。我昔為人生非難處，作此苦行不足為難。

[0330b13] 「諸仁者！汝等諦聽。如我往昔生在難處，受於兔身止住林中，為令仙人得於食故，即自踊身投大火聚。以能善修第一義忍清淨平等故，令彼火聚變成蓮池，淨水盈滿。我於爾時臥花臺上，以是苦行因緣，令此三千大千世界六種震動。爾時無量釋梵四王、天、龍、夜叉乃至迦吒富單那等，及諸仙人人非人等，以種種供具供養於我，作是願言：『汝得阿耨多羅三藐三菩提時，當與我等授阿耨多羅三藐三菩提記。』我昔兔身，以能善修第一義忍清淨平等，是忍不共聲聞緣覺。我於往昔作兔身時，梵釋天王、護世四王、天、龍、夜叉乃至人、非人等，悉以種種香花、塗香、末香、種種寶、珠寶、幢幡蓋、眾妙音樂，尊重讚歎，生未曾有，而作供養，今阿羅漢之所無也。諸仁者！如是菩薩，善修第一義忍清淨平等。

[0330b29] 「諸仁者！是第一義忍清淨平等，是何句義？第一義者，謂到生死彼岸故名第一義。忍者，見三界陰究竟空，及見一切界入究竟空，故名為忍。清淨者，謂以聖慧除淨三界諸煩惱道業道苦道，故名清淨。平等者，謂以聖慧如實知一切三界行、一切法性如如實際，如實知非如實際、非非如實際，斷一切煩惱道，故名平等。諸仁者！是名菩薩第一義忍清淨平等。

[0330c09] 「諸仁者！於彼何者精進清淨平等？以精進能與布施清淨平等作因，是名精進清淨平等。乃至以精進能與般若清淨平等作因，是名精進清淨平等。以精進能捨一切見，以精進能與四念處清淨平等作因。以精進能超過一切聲聞緣覺，以精進能與四正勤四如意足作因。以精進能捨一切煩惱，以精進能與四攝事、四無礙辯、四梵住、四無色定、五根五力、七覺分、八聖道分、九次第定、如來十力、十二善有支、十八不共法作因。以精進能與大慈大悲般若清淨平等作因，是名精進清淨平等。以精進能與成熟眾生清淨平等作因，是名精進清淨平等。以精進為集無量佛法種種善根，乃至能集無量方便智無量勝願，習無量功德智慧，與無量種種眾生有生取作因，是名精進清淨平等。

[0330c24] 「以精進居兜率天宮，觀其時節一生補處，乃至以精進捨彼宮殿，了了知入母胎，乃至以精進於藍毘尼林，從母右脇安隱而出，乃至以精進行於七步，震動大地諸山大海，乃至以精進受難陀憂波難陀龍王灌水洗浴，乃至以精進童子遊戲示現一切工巧，乃至以精進處在宮中五欲不染，乃至以精進夜半踰城往詣閑林，乃至以精進詣憂陀羅迦、羅茶迦羅摩仙人所而修供養，乃至以精進六年苦行，乃至以精進於阿耨多羅三藐三菩提而成正覺，乃至以精進轉於法輪，無量人天為證，是名精進清淨平等。

[0331a07] 「我以精進，今於佉羅帝山牟尼諸仙所依住處作此大集，十方所有菩薩摩訶薩有如佛土微塵數眾，悉令集此。有如佛土微塵等數諸天、龍、夜叉、羅剎、乾闥婆、阿修羅、摩睺羅伽、伽樓羅、緊那羅、鳩槃茶、餓鬼、毘舍遮、富單、那迦吒富單那等，悉來大集為聞法故，是名精進清淨平等。

[0331a13] 「諸仁者！以四大海水分為渧數，如彼渧數具修精進清淨平等，能令菩薩摩訶薩等滿足毘梨耶波羅蜜，是名精進清淨平等。」

大集經卷第五十

◎大方等大集月藏經卷第五

高齊天竺三藏那連提耶舍譯

諸惡鬼神得敬信品第八上

[0331a23] 爾時，護世四大天王，見於無量阿僧祇眾天、龍、夜叉乃至迦吒富單那等，種種色、種種形、種種欲、種種行、種種性。彼等眾生性無慈愍，於諸眾生常起瞋恚惱害之心，不觀後世可怖畏事，無所繫屬無所護持，是等恒常觸惱剎利乃至畜生，奪其精氣食其血肉。是四天王見諸鬼神俱來集已，歡喜踊躍各自問其所領大將。

[0331a30] 毘沙門天王問於散脂夜叉大將言：「此四天下，一切所有夜叉、羅剎，若卵生、胎生、濕生、化生，或依城邑、聚落、舍宅、塔寺、園林、山谷、河井、泉池、陂濼、塚間、樹下、曠野、田中、閑林、空舍，及大海內眾妙寶洲。彼諸鬼神，若在地行水行空行一切無餘，今悉來集世尊所不？」

[0331b06] 散脂大將言：「大王！如王所言，此四天下，所有夜叉，乃至大海寶洲，若地行、水行、空行，一切無餘，今悉來集在世尊所。」

[0331b09] 提頭賴吒天王問於樂欲乾闥婆大將言：「此四天下一切所有乾闥婆眾，餘如上說。」

[0331b11] 毘樓勒叉天王問於檀帝鳩槃茶大將言：「此四天下一切所有鳩槃茶眾，餘如上說。」

[0331b13] 毘樓博叉天王問於善現龍王言：「此四天下所有龍眾、摩睺羅伽、迦樓羅、諸餓鬼等，若卵生、胎生、濕生、化生，或依城邑、聚落、舍宅，乃至海內眾妙寶洲，若在地上水中空中所遊行者，一切無餘，今悉來集世尊所不？」

[0331b18] 善現龍王言：「大王！如王所言。此四天下所有諸龍乃至餓鬼，一切無餘，今悉來集在世尊所。」

[0331b20] 爾時，四大天王、釋提桓因、大梵天王、正辯梵天，合掌向佛，而作是言：「大德世尊！此四天下所有天、龍、乾闥婆、緊那羅、夜叉、羅剎、鳩槃荼、毘舍遮、摩睺羅伽、迦樓羅、諸餓鬼等，若卵生、胎生、濕生、化生，所有地行，水行，空行，一切無餘，今悉來集在世尊所。我等大眾皆同勸請，唯願如來哀愍我等，慈悲一切諸眾生故，令惡眾生得敬信故，令正法眼得久住故，紹三寶種不斷絕故；彼地精氣、眾生精氣、正法勝味甘露精氣，令得久住利益增長故，又令善道及涅槃道常不滅壞利益增長故。

[0331c02] 「大德世尊！此閻浮提一切城邑、聚落、舍宅，乃至寶洲，一切無餘，天、龍、夜叉，乃至迦吒富單那等，今悉來集。天王、龍王乃至毘舍遮王，悉將眷屬亦皆來集。唯願世尊付囑此王，同行其法憶念攝受，令彼天、龍、夜叉、羅剎，乃至迦吒富單那等，各有所屬，隨於己分養育護持，恒常不捨莫令惱他，見惱他者令其遮護，常不捨離使得安隱。若彼各各於其己分，勸發勇力平等護持，彼等則得喜樂名聞多受福報。」

[0331c11] 爾時，世尊受其勸請，慈悲憐愍彼一切故，遍觀大眾觀大眾已，舉其右臂，而作是言：「汝等賢首一切大眾，各各諦聽，我當解說。佛出世難如優曇華，離八難難如順時香樹，聞正法難如雨閻浮檀金，遇戒定僧得供養難如入大海詣妙寶洲，信敬三寶難如求如意珠，布施三寶難如求功德天賢瓶，受持戒難如牛頭栴檀國難可得到。於眾生所起慈悲難，如值勇健怨賊執金剛杵難得脫免；謹慎知足難，如善作馬祀(梵語阿濕婆迷陀耶若此云馬寶柱祀，為此祀者唯閻浮王之所能也)。

[0331c22] 「諸仁者！有十種平等，若諸眾生具十平等，於生死中恒受勝報，速能得入無畏大城。何等為十？一者、眾生平等；二者、法平等；三者、清淨平等；四者、布施平等；五者、戒平等；六者、忍平等；七者、精進平等；八者、禪平等；九者、智平等；十者、一切法清淨平等。

[0331c28] 「諸仁者！於彼何者是眾生平等？若有眾生，為求身命受樂離苦，應作是見：若受者作業，若身口意，若善不善，自作教他，彼受現報及後世報。是故汝等若欲離苦求二世樂，應當造作身口意善，莫起諸惡。若求二世自益益他，自樂樂他，自好好他，勿作諸惡。此是眾生平等。

[0332a05] 「諸仁者！於彼何者是法平等？若有眾生，求樂離苦欣生畏死、恩愛不離、怨憎不會，如此之人心海所溺。何以故？若有眾生計著我者，生死流轉，不見清淨解脫道故。是故於法平等思惟觀察，眾生不離法，法不離眾生，若眾生體性即是我體性，若我體性即是一切法體性，若一切法體性，即是佛法體性。若如是觀諸法平等，是人得無所有，不見眾生，亦無眾生去來合散，亦不見有眾生可得，非法非非法，是人如是得住無相，此是法平等。

[0332a16] 「諸仁者！於彼何者是清淨平等？謂得人身具滿十德。何等為十？一者、離下賤家；二者、不鈍；三者、不瘂；四者、諸根不缺；五者、得男子身；六者、顏容端正，得好眷屬；七者、不貧；八者、不為他欺；九者、發言有中；十者多、人樂見。何以故言得於人身清淨平等？如得人身，得三律儀離三惡道能求三乘，以此則得三種菩提，不以餘法。

[0332a24] 「云何清淨平等能到菩提？是人令心不依諸法，令心不依內外境界，不依如如見，一切法無和合相，不取內心不取外心，於二境界極得寂定。如是清淨正見理時，不見有我內有眾生，外有命者壽者、生者人者、眾數養育、作者使作者、起者使起者、受者使受者、知者見者，此十六名皆出妄想。

[0332b01] 「是人如是於諸眾生，得見無我清淨平等，以是義故離欲清淨不起邊見。如是得入眾生清淨平等，及諸法空無行智印無相無願。如是得入眾生清淨平等，復以彼法成熟眾生，而不自壞亦不壞財。若知眾生體性平等，則知一切法體性平等。若一切法體性平等，即是佛法體性平等，是故一切諸法名為佛法，此是清淨平等。

[0332b08] 「諸仁者！於彼何者是布施清淨平等？謂四種心清淨布施。以布施故，眾生於流轉時恒受勝報，速能得入無畏大城。何等為四？一者、於一切眾生起憐愍心；二者、平等心；三者、大慈心；四者、大悲心。憐愍心清淨平等者，若有眾生求樂離苦，恩愛不離、怨憎不會，長壽利益名譽流轉、富貴五欲悉稱心者，應如是學：如我喜樂愛欲自己身命，以一切方便無上護持，無有價量。如是於一切眾生，一一眾生乃至蟲蟻，亦皆喜樂愛欲自己身命，一切方便無上護持，無有價量。我若惱害眾生，若復奪他活命之具及斷命根，我於億百千世生死流轉，還被惱害失活命具，及斷命根受無量苦。我從今日於諸眾生，起父母想及男女想，乃至蟲蟻亦作父母及男女想，是故更不惱害眾生，亦不奪彼活命之具及斷命根，亦不教他奪人精氣及斷命根。如是我當億那由他百千萬劫，生死流轉無能惱害，亦不被奪活命之具，及斷命根。何以故？一切眾生，無一眾生非我父母、兄弟、男女，如是我於一切眾生，無一眾生非是父母兄弟男女。以是義故，我曾與彼一切眾生無非是親，一切眾生亦曾與我無非是親，若於父母乃至男女作惱害者，是義不然。

[0332c03] 「諸仁者！於彼何者是不觸惱？若諸眾生求樂離苦，應如是學：我若於剎利觸惱其心，令彼剎利於己境界國土人民，本所欲者不生喜樂，及婆羅門乃至畜生觸惱其心，本所欲者不生喜樂。以是因緣遞相征伐，鬪亂諍訟，胆佞妄語，互相支解及斷命根。以是因緣，我從今日於諸眾生休息惱害及斷命根，以此清淨平等布施業因緣故，我當久遠生死流轉，無能觸惱共我鬪亂諍訟及斷命根。以是義故，名不觸惱。

[0332c13] 「諸仁者！於彼何者是不害命？若諸眾生求命不害，應如是學：一切眾生無非我親，我若暴雨或非時雨，若雨灰塵令多闇[目*壹]，或久亢旱枯涸流泉，令諸華果藥草五穀眾味損減，以是因緣，令我親知飢饉困苦，動其四大發種種病，乃至命終。若加此害，是義不然。以是義故，我於眾生遠離害命，以不令彼地味精氣有損減故，使我親知無飢饉苦，不動四大種種病生及不橫死。以是清淨平等布施，乃至久遠生死流轉，不受飢饉病死等苦，以是義故，名不害命。

[0332c24] 「諸仁者！於彼何者非是奪他活命之具？若諸眾生求身命者，應如是學：一切眾生無非我親，我若奪其花果藥草五穀精氣活命之具，彼諸眾生若以食彼無好精氣、花果藥草五穀味故，其身損瘦無有勢力，失念惡性輕躁麁獷，萎黃少色生種種病。若加此苦，是義不然。是故我應受彼先聖諸天教勅，於彼眾味唯應得取第六十四一分精氣以活身命，六十三分地味精氣留活眾生令受安樂。我以知足業因緣故，乃至久遠生死流轉，不復更噉無好滋味無精氣食。以其食故，具威德力能強記念，心性柔軟顏容端正無諸病苦。是名不奪活命之具。

[0333a07] 「諸仁者！於彼何者是命不別離？若求命者應如是學：一切眾生無非我親，若惡心眼視及以氣噓令其失心，於身支節奪其精氣，使我親知身心受苦，是義不然。以是因緣，我當久遠生死流轉，無有非人氣噓眼視散亂其心奪其精氣，以是故名命不別離。

[0333a13] 「諸仁者！於彼何者是不壞命？若諸眾生，愛己身命求樂離苦，名聞富貴乃至解脫，應如是學：一切眾生無非我親，我若為飲食故，奪親精氣若節節支解，若山頂樹上高閣深河推令墮落，及與毒藥，若遣起屍惡鬼相害，若作厭蠱若斷飲食，若以刀劍斬其身首，隨其方便斷彼命根，若加此苦是義不然。以是因緣，我於久遠生死流轉，不被眾生奪其精氣，無能支解及斷命根，以是義故名不壞命，此是布施清淨平等。

[0333a23] 「復次，布施清淨平等者，憐愍一切諸眾生故，為之積集功德智慧，除諸幻見精進堅固，求一切善如說能行，不為活命而起惡心。於諸眾生不起害意，所持禁戒與眾生同，見眾生樂深生歡喜。於己樂緣自能知足，所愛之事皆悉能捨。於諸勝法無悋惜心，常怖三界忍力自在，信無常相如說修行。於己失機能自觀察，見他失機則生悲愍，修善無厭有罪勤懺，無邊迴向樂求正理，常於眾生作福田想，勤為眾生令息惡道。於一切法心無所住，此是世諦布施清淨平等。我今當說第一義諦布施清淨平等。」

[0333b06] 爾時，世尊而說呪曰：

[0333b08] 「多地也他　夜咩夜咩　鉢囉佉夜咩　憂鉢囉佉夜咩　夜寐　耶夜咩　佉夜夜咩　蘇婆訶」

[0333b11] 說此法門時，八百六十萬緊那羅、乾闥婆等，遠塵離垢得法眼淨。

[0333b13] 爾時，世尊復說呪曰：

[0333b14] 「多地也他　瞿竭[口*梨]　瞿竭[口*梨]　夜婆瞿竭[口*梨]　憂婆夜婆　瞿竭[口*梨]　蘇婆訶」

[0333b16] 爾時，世尊復說呪曰：

[0333b17] 「多地也他　陀嫓　陀羅嫓　陀羅陀嫓　憂跛陀羅　陀羅嫓　蘇婆訶」

[0333b19] 說此法門時，九百四十萬夜叉遠塵離垢得法眼淨。

[0333b20] 爾時，世尊復說呪曰：

[0333b21] 「多地也他　阿闍泥　叉叉阿闍泥　伽叉叉　阿闍泥　毛羅阿闍泥　叉差　蘇婆訶」

[0333b23] 說此法門時，七千萬龍於遠塵離垢法得勝三昧。

[0333b25] 爾時，世尊復說呪曰：

[0333b26] 「多地也他　訶訶訶訶訶訶　系打婆　訶訶訶　若若若　訶訶訶　蘇婆訶」

[0333b28] 說此法門時，三十那由他百千阿脩羅得不忘菩提心三昧。

[0333c01] 爾時，世尊復說呪曰：

[0333c02] 「多地也他　阿奴那　阿奴那　阿婆那奴那　阿婆夜[口*梨]　阿婆那奴那　蘇婆訶」

[0333c04] 說此法門時，八萬四千頻婆羅鳩槃荼得喜樂三昧。

[0333c05] 爾時，世尊復說呪曰：

[0333c06] 「多地也他　陀伽陀闍　阿婆陀伽陀闍　阿婆陀　伽陀闍闍　犍陀犍陀闍　蘇婆訶」

[0333c09] 說此法門時，七那由他百千餓鬼、毘舍遮、富單那、迦吒富單那，得電王三昧，過諸數量天、龍、夜叉，乃至迦吒富單那等，昔未曾發無上真實菩提心者皆悉發心。此是第一義諦布施清淨平等。

[0333c13] 「諸仁者！於彼何者是戒清淨平等？若一切世間及出世間所有善道及涅槃樂，戒為根本。以是因緣，得住聲聞辟支佛地，及阿耨多羅三藐三菩提果。所謂十善業道，遠離殺生、偷盜、邪婬、妄語、兩舌、惡口、綺語、貪瞋邪見。

[0333c18] 「諸仁者！於彼遠離殺生因緣，獲十種功德。何等為十？一者、於一切眾生得大無畏；二者、於諸眾生得大慈心；三者、得斷習氣；四者、無諸病惱；五者、得壽命長；六者、非人護持；七者、寤寐安隱無諸惡夢；八者、無有怨家；九者、不畏惡道；十者、得生善道。以是遠離殺生善根迴向阿耨多羅三藐三菩提，是人不久證無上智。得菩提已，於彼佛土離諸害殺長壽眾生來生其國。

[0333c27] 「諸仁者！於彼遠離偷盜因緣，獲十種功德。何等為十？一者、具大財報；二者、不共他有；三者、不共五家；四者、眾人愛敬常不厭捨；五者、遠遊十方無有疑慮；六者、行處無畏；七者、常樂布施；八者、不求財寶自然速得；九者、得財即施；十者、得生善道。以是遠離偷盜善根迴向阿耨多羅三藐三菩提，得菩提已，彼佛國土具足種種花果樹林，衣服瓔珞莊嚴之具，珍奇寶物無不充滿。

[0334a07] 「諸仁者！於彼遠離邪婬因緣，獲十種功德。何等為十？一者、得攝諸根律儀；二者、得住離欲清淨；三者、不惱於他；四者、眾人稱譽；五者、眾人樂觀；六者、能發精進；七者、見生死過；八者、常樂捨施；九者、常樂求法；十者、得生善道。以是遠離邪婬善根迴向阿耨多羅三藐三菩提，得菩提已，彼佛國土無有腥臭亦無女人，不行婬欲，皆悉化生。

[0334a15] 「諸仁者！於彼遠離妄語因緣，獲十種功德。何等為十？一者、眾人信語；二者、於一切處乃至諸天發言得中；三者、口出香氣如優鉢羅花；四者、於人天眾獨作證明；五者、眾人愛敬離諸疑惑；六者、常出實語；七者、心意清淨；八者、常無諂語言不失機；九者、常多歡喜；十者、得生善道。以是遠離妄語善根迴向阿耨多羅三藐三菩提，得菩提已，彼佛國土無有腥臭，種種妙香芬馨遍滿。

[0334a24] 「諸仁者！於彼遠離兩舌因緣，獲十種功德。何等為十？一者、得身不壞；二者、得眷屬不壞；三者、得交友不壞；四者、得信不壞；五者、得法不壞；六者、得律儀不壞；七者、得奢摩他不壞；八者、得三昧不壞；九者、得忍不壞；十者、得生善道。以是遠離兩舌善根迴向阿耨多羅三藐三菩提，得菩提已，彼佛國土眾生眷屬不為諸魔他人所壞。

[0334b03] 「諸仁者！於彼遠離惡口因緣，獲十種功德。何等為十？一者、言音柔軟；二者、語辭流利；三者、言音潤澤；四者、得和合語；五者、言必得中；六者、得質直語；七者、得無畏語；八者、得不諂語；九者、得如法語；十者、得生善道。以是遠離惡口善根迴向阿耨多羅三藐三菩提，得菩提已，彼佛國土法音充滿，遠離一切鄙惡言辭。

[0334b10] 「諸仁者！於彼遠離綺語因緣，獲十種功德。何等為十？一者、天人愛敬；二者、天人隨喜讚歎；三者、常樂實語；四者、常與明人共住不離；五者、聞言悉領；六者、得智慧人愛敬尊重；七者、常得愛樂阿蘭若處；八者、愛樂賢聖默然；九者、遠離惡人親近賢聖；十者、得生善道。以是遠離綺語善根迴向阿耨多羅三藐三菩提，得菩提已，於彼佛土，顏容端正強記不忘樂遠離者來生其國。

[0334b19] 「諸仁者！於彼遠離貪欲因緣，獲十種功德。何等為十？一者、身根不缺；二者、口業清淨；三者、心不散亂；四者、得勝果報；五者、得大富貴；六者、眾人樂觀；七者、得不壞眷屬及不壞財；八者、常與明人相會；九者、不離法聲；十者、得生善道。以是遠離貪欲善根迴向阿耨多羅三藐三菩提，得菩提已，彼佛國土離彼魔怨及諸外道。

[0334b27] 「諸仁者！於彼遠離瞋恚因緣，獲十種功德。何等為十？一者、得離瞋恚；二者、不樂積財；三者、隨順賢聖；四者、常與賢聖相會；五者、得利益事；六者、面部端嚴。七者、見眾生樂則生歡喜；八者、常得三昧；九者、三業調柔；十者、得生善道。以是遠離瞋恚善根迴向阿耨多羅三藐三菩提，得菩提已，彼佛國土所有眾生，悉得三昧心極清淨。

[0334c06] 「諸仁者！於彼遠離邪見因緣，獲十種功德。何等為十？一者、心性柔善伴侶賢良；二者、信有業報乃至奪命不起諸惡；三者、歸敬三寶不信天神；四者、得於正見不擇歲次日月吉凶；五者、常生人天離諸惡道；六者、得賢善心明人讚譽；七者、棄於世俗常求聖道；八者、離斷常見信因緣法；九者、常與正信正行正發心人共相會遇；十者、得生善道。以是遠離邪見善根迴向阿耨多羅三藐三菩提，是人速滿六波羅蜜，於善淨佛土而成正覺。得菩提已，於彼佛土，功德智慧一切善根莊嚴眾生來生其國，不信天神離惡道畏，於彼命終還生善道。

[0334c19] 「諸仁者！於彼布施清淨平等行時，於戒遠離殺生平等行。以是因緣，具大果報離諸怖畏。

[0334c21] 「諸仁者！於彼布施清淨平等行時，於戒遠離偷盜平等行。以是因緣，具大果報不共他有，修一切善無有留難。

[0334c23] 「諸仁者！於彼布施清淨平等行時，於戒遠離邪婬平等行。以是因緣，具大果報修習善根，無有留難，無邪婬念觀自他婦。

[0334c26] 「諸仁者！於彼布施清淨平等行時，於戒遠離妄語平等行。以是因緣，具大果報，若被毀謗人不信受，如說修行發意所為莫不堅固，於天人眾獨作證明，口出香氣如優鉢羅花。

[0335a01] 「諸仁者！於彼布施清淨平等行時，於戒遠離兩舌平等行。以是因緣，具大果報，得不壞眷屬、丈夫眷屬、敬信眷屬。

[0335a04] 「諸仁者！於彼布施清淨平等行時，於戒遠離惡口平等行。以是因緣具大果報，離麁獷語得微妙音，具足清淨離弊惡聲。

[0335a07] 「諸仁者！於彼布施清淨平等行時，於戒遠離綺語平等行。以是因緣具大果報，發言得中、斷大眾疑，眾人樂見。

[0335a10] 「諸仁者！於彼布施清淨平等行時，於戒遠離貪欲平等行。以是因緣具大果報，正受其報還能捨施，具受勝報備大威力。

[0335a12] 「諸仁者！於彼布施清淨平等行時，於戒遠離瞋恚平等行。以是因緣具大果報，端正豐美眾人愛敬，一切無礙諸根不缺。

[0335a15] 「諸仁者！於彼布施清淨平等行時，於戒遠離邪見平等行。以是因緣具大果報，正見國土正見家生，常值諸佛及諸菩薩聲聞緣覺，見佛聞法供養眾僧，修菩薩行常不捨離清淨平等。

[0335a20] 「諸仁者！此是戒行清淨平等，以是戒行自莊嚴者，是人不久具足相好，成佛功德音聲清淨，降伏魔怨，禪念慧行清淨大智大慈大悲，乃至能成一切佛法清淨平等，此是世間起發戒行清淨平等。

[0335a24] 「諸仁者！於彼何者是出世間起發戒行清淨平等？若戒清淨及三摩提起信解行者，不依色事而持禁戒，不依受想行識事而持禁戒。不依眼事而持禁戒，不依色眼識眼觸眼觸因緣生受愛取有生事而持禁戒；乃至不依意事而持禁戒，不依法意識意觸意觸因緣生受愛取有生事而持禁戒。不依地界水火風界事而持禁戒，不依無邊虛空處，無邊識處，無所有處，非想非非想處事而持禁戒。不依欲界色無色界事而持禁戒。不依現在及未來事而持禁戒。不依聲聞及辟支佛無上大乘一切智事而持禁戒。不依聞事禪事智事而持禁戒。不依聞力、三昧力、陀羅尼力、忍辱力事而持禁戒。不依有漏無漏力、有為無為事、善不善力、明闇力事而持禁戒。此是出世間起發戒行清淨平等，梵路聖道入無畏城。彼諸賢聖所依戒行清淨平等，第一義諦入清淨智。

[0335b14] 「諸仁者！所言戒者，是何句義？譬如金剛鐵圍山間熱惱之風，以山障故不令得去至四天下，如是聖戒清淨平等修四念處力，能障彼愛熱之風不令得起，以是義故名之為戒。譬如鐵圍山間臭穢之風，以山障故不令得去至四天下，如是聖戒清淨平等修四無畏力，能障彼邪臭之氣不令得起，以是義故名之為戒。譬如鐵圍山間甚大黑闇，以山障故不令得曀此四天下，如是聖戒清淨平等修七覺分力，能障彼無明有為有漏之相不令得起，以是義故名之為戒。

[0335b25] 「諸仁者！離欲義是戒義，解脫義是戒義，休息義是戒義，盡義是戒義，滅義是戒義，此諸句義名為戒義。

[0335b27] 「諸仁者！此是有為無為戒行清淨平等。若有沙門及婆羅門，修此有為及無為戒平等住者，彼人應受世間供養。若世間人於彼沙門及婆羅門，敬信尊重護持養育，衣服飲食床褥臥具，病患因緣施其湯藥活命之具，彼人流轉於生死中，恒受勝報速能得入無畏大城。

[0335c05] 「諸仁者！於彼何者是忍清淨平等？忍有二種：一者、捨忍；二者、息怒忍。捨忍清淨平等者，若欲得一切樂捨一切苦，是名捨忍清淨平等。若有眾生求樂離苦，觀彼三界一切苦道及煩惱火之所逼熱，唯除聖人。是人為已生大怖畏。作是見時，三界眾生皆為煩惱熾然逼熱，一一眾生種種苦害，驅馳流轉不能自救。『如是我共一切眾生，為苦所惱，以何方便而能自救？』即作是念：『不以餘事，唯應修忍脫一切苦，具一切樂。』便能喜樂修平等忍。能捨種種資身之具，所謂飲食、騎乘、衣服、臥具、屋宅、床榻，隨其所須皆悉給與，以忍布施為滅諸苦。

[0335c17] 「是人數數修忍住時，能行捨施，於正發心人正修行人，應到其所而修供養。數供養故，從彼人聞生死過患涅槃功德。是人如是，若聲聞乘及緣覺乘無上大乘發心求證，為彼樂故，重復樂忍養育眾生，此是捨忍清淨平等。乃至若捨身外資財，能自忍苦令他得樂，亦名捨忍清淨平等。

[0335c24] 「若彼種種形色、種種威儀、種種音聲、種種瞋怒、罵辱欺凌麁獷非實不喜之言，乞士來求諸如是等，是人心未柔軟瞋恚未淨不得住忍。是人生念：『誰能勝我？』是故被辱未能行忍。復作是念：『彼食血肉夜叉、羅剎、鳩槃茶、餓鬼、毘舍遮、富單那、迦吒富單那等，何故未聞生死大苦涅槃至樂？不觀後世可怖畏事，眾苦所惱未能解脫，應知彼等離善知識及不聞法，是故生死為苦所溺。我已近善知識，數數得聞生死苦惱涅槃安樂，觀後世畏常勤修習斷一切苦，當得度彼生死沈淪。何故起瞋而不行忍？是故我應作是分別，罵辱音聲及諸違事皆悉如風，我當棄捨不應起瞋，如是應捨諸眾生想。』

[0336a09] 「作是念時，罵辱音聲及諸違事悉如風過，離眾生想修行忍辱清淨平等。是人若數於彼眾生捨種種想，罵辱聲音及諸違事離分別想，修行忍辱清淨平等，是人住忍心喜得淨，如是則能修無礙智，謂法無礙及義無礙。如是則能悉捨內財，所謂皮肉筋骨眼耳鼻舌手足及頭所愛之命。如是菩薩摩訶薩修無分別非無分別忍清淨平等，是名捨忍清淨平等。

[0336a18] 「諸仁者！於彼何者是息怒忍清淨平等？若菩薩摩訶薩能於一切言語音聲文字捨分別想，及於一切色身形想、舉動威儀去來戲笑捨分別想，亦捨愛取不求果報、離於苦樂無分別想，乃至於己身命無分別想，得住第一義忍清淨平等。譬如虛空遇闇不瞋、得明不喜，不作如是分別之心，如是菩薩摩訶薩住第一義忍清淨平等，於彼一切有為諸法語言形色及苦樂受，離於分別不作分別不瞋不喜，於諸眾生離分別想，得住第一義忍清淨平等。

[0336a29] 「譬如虛空不動不止，遍動不震不止遍震，如是菩薩摩訶薩於一切業有為諸行，身心不動不止遍動，亦復不震不止遍震。

[0336b03] 「譬如虛空清淨離垢，如是菩薩摩訶薩住第一義忍清淨平等，於彼一切有為身心善得清淨。

[0336b05] 「譬如虛空長養眾生，如是菩薩摩訶薩住第一義忍清淨平等養育眾生。

[0336b07] 「譬如虛空非劫盡火所能燒壞，非劫盡水及劫盡風所能毀壞，如是菩薩摩訶薩住第一義忍清淨平等，乃至未到無上菩提，不為貪欲瞋恚愚癡三毒熾火燒壞其心。

[0336b11] 「譬如清淨虛空十五日夜極圓滿月，普放冷光熱惱眾生身心涼樂，如是菩薩摩訶薩住第一義忍清淨平等，皆息己身威儀憂惱，亦息眾生諸煩惱熱。

[0336b14] 「譬如清淨虛空十五日夜極圓滿月，眾星圍繞，照四天下，如是菩薩摩訶薩住第一義忍清淨平等，隨所住處，為諸天、龍乃至迦吒富單那等之所圍繞，暉顯照曜。

[0336b18] 「譬如清淨虛空十五日夜極圓滿月照海島上月愛摩尼，從彼珠中流出大水能滿大海，如是菩薩摩訶薩住第一義忍清淨平等，以第一義忍清淨平等，放勝光明照曜一切諸天及龍夜叉羅剎，乃至迦吒富單那等，令彼悉得善心清淨，於諸眾生起大慈悲心，深利益心，休息苦惱心，令住一切樂心，觀後世畏心，離一切惡心，於一切善起勤進心。彼諸鬼神以得如是諸勝善心，次第漸離一切不善，一切善水悉皆充足，故能流滿涅槃大海。

[0336b29] 「諸仁者！應當觀此菩薩善根，雖未能至究竟處所，以住第一義忍清淨平等故，已得超過一切聲聞及辟支佛，能以善法成熟眾生。如我昔作忍辱仙人，常在林中食諸甘果。時有國王名曰迦利，支解我身而為八段。我於彼時以能善修第一義忍故，從所割處流出白乳，以是忍辱苦行因緣，成熟無量億那由他百千天、龍、夜叉、羅剎、乾闥婆、阿脩羅、緊那羅、摩睺羅伽、迦樓羅、餓鬼、毘舍遮、富單那、迦吒富單那等。彼時無量億那由他百千天、龍乃至人、非人等，悉發阿耨多羅三藐三菩提心。

[0336c12] 「諸仁者！我昔人身生非難處，作此苦行不足為難。如我往昔生於難處受彼兔身，為使仙人得肉食故，即自踊身投大火聚，以能善修第一義忍清淨平等，令大火聚變作蓮池。時彼兔身臥花臺上，以苦行因緣，令此三千大千世界六種震動。彼時帝釋、護世四王、天、龍、夜叉，乃至迦吒富單那等，及諸仙人人非人等種種供養，而語我言：『汝若得成阿耨多羅三藐三菩提，當於彼時，我等必於阿耨多羅三藐三菩提而得授記。』

[0336c22] 「諸仁者！我昔兔身以能善修第一義忍清淨平等故，已得不共聲聞緣覺所有供養。是故，彼時梵釋天王護世四王天龍夜叉，乃至人非人等，悉以種種勝上香花、塗香、末香、音樂、眾寶、幢旛等事，讚歎尊重希有供養，今阿羅漢之所無也。

[0336c27] 「諸仁者！菩薩如是善能修住第一義忍清淨平等。此四句義今當解釋：第一義者，能到彼岸，以是義故名第一義；忍者，見三界陰為究竟空，及見界入為究竟空，以是義故名之為忍；清淨者，謂以聖慧除淨三界諸煩惱道業道苦道，以是義故名為清淨；平等者，謂以聖慧於三界行一切法理真如實際得如實知，無煩惱道業道苦道，以是義故名為平等。此是菩薩摩訶薩第一義忍清淨平等。

[0337a08] 「諸仁者！於彼何者是精進清淨平等？以此精進，能與布施清淨平等作因，乃至能與般若波羅蜜清淨平等作因，以是則能捨一切見。以此精進能與四念處清淨平等作因，超過一切聲聞緣覺。以此精進能與四正勤四如意足作因，以是則能捨諸煩惱。以此精進，能與四攝事四無礙辯四梵住四無色定，五根五力七覺支，八聖道分九次第定，斷十二有支，得如來十力十八不共法大慈大悲般若波羅蜜清淨平等而作因緣。以此精進，能與成熟眾生清淨平等作因。以此精進，為得無量佛勝法故集諸善根。以此精進，能習無量巧方便智，無量願智轉轉殊勝，修習無量大功德聚。以此精進，隨願受生教化利益。以精進故，居兜率天宮，觀其時節捨彼宮殿，正知了了而入母胎。以精進故，於藍毘尼林從母右脅安隱而出。以精進故，行七步已震動大地及諸山海。以精進故，受彼難陀及婆難陀龍王兄弟淋水洗浴。以精進故，童子遊戲示現一切工巧奇能。以精進故，處在宮中五欲不染。以精進故，夜半踰城向閑林下。以精進故，詣優陀迦迦、羅荼迦羅摩諸仙人所而修供養。以精進故，六年修彼難行苦行。以精進故，得阿耨多羅三藐三菩提。以精進故，轉大法輪無量人天得證聖道。是名精進清淨平等。

[0337b05] 「諸仁者！我以是精進，今於佉羅帝山牟尼諸仙所依住處作此大集，十方所有菩薩摩訶薩有如佛土微塵數眾悉令集此，有如佛土微塵等數諸天，及龍、夜叉、羅剎、乾闥婆、阿脩羅、摩睺羅伽、迦樓羅、緊那羅、鳩槃茶、餓鬼、毘舍遮、富單那迦吒富單那等悉來大集，為聞法故，是名精進清淨平等。

[0337b12] 「諸仁者！以四大海水分為滴數，如彼滴數具修精進清淨平等，能令菩薩摩訶薩等滿足毘離耶波羅蜜，是名精進清淨平等。」

大方等大集月藏經卷第五

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA