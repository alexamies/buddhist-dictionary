善恭敬經
隋天竺三藏闍那崛多譯

[1100b19]  如是我聞：

[1100b19]  一時婆伽婆住在如來本所行處  寶莊嚴殿。爾時世尊與大比丘及諸菩薩摩  訶薩等，并餘無量百千萬億四部大眾，左右  圍繞，共會說法。

[1100b22]  爾時長老阿難從坐而起，整  理衣服，右膝著地，以十指爪合掌向佛，身心  恭敬，而白佛言：「世尊！如來常說有多聞者有
大功德；若復教他立多聞處，世尊！彼善男  子得幾所功德？」作是語已，默然而住。

[1100b27]  爾時世尊告長老阿難言：「阿難！汝既問我，以  是義故，我當為汝譬喻解釋。所以者何？智  者於義，譬喻得解。阿難！譬如三千大千世界，
所有樹木、百卉、藥草，若小若大，乃至似於如  橫一指，從地生者，彼等樹木，並著枝、葉、花、果、  子實皆悉備具。阿難！而彼所有樹木之中，
如橫一指最小之者，所生花、果多少之數，如  一恒沙；如向一指所生花、葉、果、實、枝等，如橫  二指所生草木，還有若干花、果、子實多少之
數，如二恒沙。如是次第乃至從地更有出生，  如橫三指還有若干枝、葉、花、果，多少之數，如  三恒沙。阿難！於意云何，頗復有人能數彼  樹多少以不？」

[1100c10]  阿難言：「不也，世尊！」

[1100c11]  爾時佛復告阿難言：「彼之一指以上所有花、  果、子實，有人尚能數知多少；而彼善男子、善  女人，教他乃至一四句偈，為他顯示不求果
報，發慈哀心、憐愍之心，乃至教他令得阿羅  漢果。復作是念：『以何方便，令多眾生以此  法施因緣力故，令得須陀洹果，乃至令得阿
羅漢果，乃至令發菩提之心？』以慈愍故，教他  乃至一四句偈，為他解釋、分別顯示。以此功  德，欲比於前譬喻功德多少之數，於此功德
百分不及一，千分不及一，百千分不及一，  億千分不及一，歌羅數分不及一，譬喻分不  及一，優婆尼沙陀分不及一，彼等福德不可
稱量。阿難！彼之男女多得善根，乃至令他住  多聞中，復能向他乃至宣說一四句偈。」

[1100c25]  爾時世尊作是語已，長老阿難復白佛言：「希  有，世尊！世尊乃能作如是說。希有，婆伽婆！  如來乃能作如是說。世尊！彼之受法善男
子、善女人，於是法中及法師所，應作何等恭  敬之心？」

[1100c29]  作是語已，  佛告阿難言：「阿難！汝莫問我如是之事。何  以故？今者眾生無敬法心。」

[1101a02]  阿難復更重白佛  言：「善哉，世尊！我渴仰法，於是法中深生敬  心，如法學法，我作世尊侍者已來，未曾聞此
如是之法。世尊！我從今已當作如是恭敬之  心，如世尊勅，不違聖教！」

[1101a07]  爾時阿難復白佛言：「世尊！於後末世有善男  子、善女人等，於諸法中或有渴仰敬重心相，  惟有口言，為衣食故、為利養故，從貧賤中
剃髮出家，而作是言：『我能為法，雖復彼等求  諸佛法。』世尊！然彼眾生無行法心，示下賤相，  是人還起下賤之心。世尊！我為自身故發是
問，我等云何應住？云何應行？」

[1101a13]  作是語已，  爾時佛告長老阿難作如是言：「阿難！若有善  男子、善女人樂於法者，欲得讀誦，彼等眾生
欲向和上、阿闍梨所。至已，應問諸佛法言，  隨心所樂所堪說處，應說依止，彼或十臘或  十二臘，為重法故，應乞依止。何以故？如來
往昔雖復說言：『五夏比丘不須依止。』而彼學  者於前敬心乃能為法，以是義故，應當依止。  何以故？彼人欲學於佛法故。

[1101a22]  「阿難！而彼和上阿闍梨等，為彼應作如是依  止：『當如是耶，我許汝耶，汝得利耶，我教汝  耶！汝當謹順，莫放逸耶，應練行耶，如是與
耶。』若有比丘得具足法，彼則堪能與他依止，  若能如是分別法句，與他依止，名依止師。

[1101a27]  「若有比丘雖復百夏，不能閑解如是法句，彼  亦應當從他依止。所以者？何自尚不解，況欲  與他作依止師。假令耆舊百夏比丘而不能
解沙門釋種祕密之事，彼人為法應說依止，  雖有百夏上座比丘，不解律法，彼等亦應說  於依止。

[1101b04]  「若有比丘從他受法，彼等比丘於彼師邊，應  起尊貴敬重之心。欲受法時，當在師前不  得輕笑，不得露齒，不得交足，不得視足，不
得動足，不得踔脚，足踝齊整，勿令高下。於彼  師前勿昇高座；師不發問，不得輒言；凡有所  使，勿得違命。勿視師面，離師三肘，命坐即
坐，勿得違教。安坐已訖，於彼師所應起慈心。  若有弟子欲受法時，長跪師前，先誦所得。誦  已有疑，先應諮白；若見聽許，然後請決。

[1101b12]  「是時  學者既受法已，右膝著地，兩手捧足，一心頂  禮師所住處。地若平正，即應設敬；若地偏
隘，即還却立，乃至師過至彼平所，即便請法。  若至平處，禮師足已，却縮而行，至十肘地。遙  禮師已，隨意歸還。又復弟子應作是念：『師在
我後，觀我是非，不應放逸。我若即來，尋至師  前，請決所疑，是即為善。儻不得來，應當知時。』  一日三時應參進止，若三時間不參進止，是  師應當如法治之。

[1101b22]  「又復弟子若參師時，至彼師所，若不見師，應  持土塊、或木、或草，以為記驗。若當見師在房  室內，是時學者應起至心，遶房三匝，向師
頂禮爾乃方還。若不見師，眾務皆止，不得為  也，除大小便。

[1101b27]  「又復弟子於其師所不得麁言，師所呵責，不  應反報。師坐臥床，應先敷拭，令無塵污、虫蟻  之屬。若師坐臥乃至師起，應修誦業。時彼
學者至日東方便到師所，善知時已，數往師  邊，諮問所須，我作何事。當白師言：『入聚落  不？』若師欲得入聚落時，師所袈裟當須前奉，
先應洗手。若洗手訖，應持己衣，還拭己手。  至彼師所，身心安住，兩手捧衣，長跪而授，如  法敬奉，處所安住。然後奉水，令洗手面，先奉
內衣，著身體者，爾乃更當奉餘衣服常所用  者，向於師所應作如是恭敬之心。

[1101c09]  「又復弟子在於師前不得涕唾，若行寺內恭  敬師故，勿以袈裟覆於肩  髆  ，不得籠頭。師  經行處，應常掃拭。天時若熱，日別三時以扇
扇師，三度授水，授令洗浴，又復三時應獻冷  飲，應當知時，為師乞食。師所營事，應盡身力  而營助之，取師應器，洗治令淨。若師與洗，先
洗師器乃及己鉢。若與應洗，如不與者，不應  再索。何以故？有因緣故。阿難！有諸比丘當  作是念：『如來往昔鉢無人洗，彼等學佛應當
自役。』雖然如來許彼，天若熱時，應具冷水；天  若寒者，應備暖水；凡所須者，皆應盡備。親在  師前，勿嚼楊枝；於他人處，勿說師過；若遙見  師，尋起迎接。

[1101c22]  「阿難！凡有師者，隨在誰邊學四句偈，或聽、或  讀、或問、或諮一四句等，是即為師。時彼學  者於其師所，常起恭敬尊重之心，若不如
是，名不敬者，亦不名住正行之者。若於他  邊說師過者，彼人不得取我為師。何以故？  阿難！彼無敬心，不愛佛故；彼無行人，況愛法
者；彼無敬人，當不愛法，彼大惡人亦不愛僧，  不入僧數。何以故？彼愚癡人不行正行。阿  難！佛所言說皆為行者。」

[1102a02]  爾時長老阿難聞佛說已，悲泣流淚，以手捫  拭，作是白言：「世尊！於將來世少有眾生住是  行者。世尊！我等當行如是之行，我今當住如
是之行。世尊！若有比丘於彼師所或和上  邊不生敬心，道說長短，於將來世得何等報？」

[1102a07]  佛告阿難：「若將來世有諸比丘，或於師所或  和上邊，不起恭敬，說於師僧長短之者，彼人  則非是須陀洹，亦非凡夫，彼愚癡人應如
是治。何以故？阿難！師實有過尚不得說，況當  無也！

[1102a12]  「阿難！若有比丘於其師邊不恭敬者，我說別  有一小地獄，名為椎撲，當墮是中。墮彼處  已，一身四頭，身體俱然，狀如火聚，出大猛炎，
熾然不息，然已復然。於彼獄處復有諸虫，名  曰鉤  [此/束]  ，彼諸毒虫常噉舌根。時彼癡人從彼  捨身，生畜生中，受野獸形，或野干身，或受狼
身，彼諸人等見者大喚，或唱言狼，或唱野干。  阿難！彼癡人輩，皆由往昔罵辱於師及與和  上，是故見者皆悉不喜，以彼往昔舌根過故，  恒食  屎
尿。捨彼身已，雖生人間，常生邊地。生  邊地已，捨於一切功德之事，具足惡法，離眾  善法，雖得人身，皮不似人，不能具足人之形
色，不似父母，父母憎惡。得人身已，常被輕  賤、誹謗、  [夌*欠]  辱，離佛、世尊，恒無智慧。從彼死  已，還速墜墮地獄之中。何以故？
阿難！若有人等，於教授師所、施自在師所、  教法行師所、教真行師所，起不恭敬，受是  重殃。阿難！彼癡人輩，自餘更得無量無邊苦  患之法。

[1102b01]  「阿難！若從他聞一四句偈，或抄，或寫，  書之竹帛所有名字，於若干劫取彼和上、阿  闍梨等，荷檐肩上，或時背負，或以頂戴，常負
行者，復將一切音樂之具，供養是師。  阿難！作如是事，尚自不能具報師恩，亦復  不名深敬於師，況敬法耶！作是敬者是名敬  師。
阿難！若有無量無邊供養之具，爾乃堪能供  養師耶！

[1102b10]  「阿難！當來之世多諸比丘得是經已，於師和  上起不敬心，無有正行，於師和上恒說於過。  阿難！我說彼等愚癡人輩極受多苦，於當來
世必墮惡道。阿難！我向汝說，我向語汝，如  來在世於汝等邊已為說訖，此是正道、此非  正道；於當來世彼諸比丘隨行何行，還生是
處，得是果報。是故阿難！我教汝等常行恭  敬。

[1102b18]  「阿難！若有善男子、善女人，能生恭敬尊重之  心，當得如是勝上之法，所謂愛敬諸佛、世尊，  敬重經法，深愛敬僧，當入是次。」

[1102b20]  佛說是經已，  長老阿難等及諸大眾，聞佛所說，歡喜奉行。

善恭敬經

* * *

【經文資訊】大正藏第 24 冊 No. 1495 善恭敬經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
