佛說腹中女聽經

北涼天竺三藏曇無讖譯

[0914b15]  佛在羅閱祇，與諸菩薩、比丘僧、比丘尼、優婆  塞、優婆夷，及諸天人民無央數共會，聽佛說  經。

[0914b17]  時，會中有迦羅婦懷妊在座，腹中子叉手  聽經，佛欲使眾會見之，便現大光明，照迦  羅婦。座中眾人，皆見腹中女叉手聽經，如
照鏡無有異。

[0914b20]  佛持八種聲，問腹中女言：「汝  叉手聽經，  以何  故爾？」

[0914b21]  女用佛威神，即答佛  言：「以世間人皆行十惡，欲令行十善，是故  叉手聽經；又以世間人貪婬、瞋恚、愚癡、生死
不絕，是故叉手聽經；復用世間人不孝順父  母，不供養沙門婆羅門道人，是故叉手聽經。」

[0914b26]  時女說是語竟，便生；譬如太子從右脇生，地  為六反震動，虛空中有無央數天，自然有音  樂聲。雨天眾華，有自然千葉蓮華，大如車
輪，以寶作莖，狀如青琉璃，女即坐蓮華上。

[0914b29]  忉  利天王釋持天衣，從虛空中來下，與女言：「裸  形可取此衣著之。」

[0914c02]  女報言：「我不著此衣，汝  欲裝挍我耶！汝為羅漢，我為菩薩，汝非我  輩，不與我同類，我自當有衣來。」

[0914c04]  佛語拘翼：  「此不為裝挍菩薩，發心為菩薩，自致得三  十二相、八十種好，爾乃為裝挍菩薩耳！」

[0914c06]  舍  利弗白佛言：「此女為從何國來？當送衣也。」

[0914c08]  佛言：「此女從東南方佛剎來，其國名清淨，  去此十萬佛剎，女從本剎來欲見佛，自當有  持衣來者。」本國衣便自然在虛空中來，  肅  肅
有聲，女見衣來便著之，當得五通，又女本  國人盡得五通。女得衣著訖，便從蓮華上，  下行至佛前，女一舉足，地為六反震動，便
頭面著地，為佛作禮，三言：「南無佛！」繞佛已  訖，便長跪白佛：「今座中大有諸迦羅婦，願  佛為說經，令得男子身。」

[0914c16]  佛言：「我亦不使汝  作男子，亦不使汝作女人，皆自從身行得。」

[0914c18]  佛言：「有一事可疾得男子，何等為一？發心  為菩薩道，是為一事；又女人身當內自觀，  譬如機關骨節相柱，但筋皮上，女人常畏人，
譬如鵄梟、蛇蚖、蝦蟇，不敢晝日出，常畏人。  譬如婢使，常與惡露臭處俱，雖是國王女，  猶復畏人，女人眾惡亦復如是。」

[0914c23]  時座中迦羅  婦七十五人，聞佛說經歡喜踊躍，前以頭面  著地，為佛作禮，白佛言：「我願發菩薩心作  男子，我不得男子身終不起。」

[0914c26]  時七十五迦羅  越，從舍衛國來至佛所，見諸婦皆在佛前，  便心念言：「失我曹婦已。」便問舍利弗：「此女  人悉是我曹婦，何為是間？」

[0914c29]  舍利弗答言：「欲作  比丘尼，卿當聽不？」

[0915a01]  迦羅越答言：「若欲作比  丘尼者，先使我曹作比丘僧。」

[0915a02]  舍利弗白佛言：  「是七十五迦羅越，皆欲作比丘。」

[0915a03]  佛呼：「善男子  來，皆作比丘。」頭髮自然墮，袈裟便著身，手  持應器，皆前為佛作禮。

[0915a05]  時七十五婦，各脫  珠環，皆以散佛上，便自然虛空中，化作七  十五交露珠瓔帳，帳中有七寶床，床上有坐，  佛邊有無央數菩薩聽經。

[0915a08]  七十五婦人見是  變化，皆大歡喜，即用佛威神，飛住虛空，虛  空中自然有華，雨散佛上，從虛空中來下，
便得男子身，前白佛言：「我願作比丘。」

[0915a11]  佛語彌  勒菩薩：「將去授戒。」彌勒菩薩即授戒。

[0915a12]  作比  丘僧女，自然有化華蓋七重，其莖如蓮華莖，  即持與母言：「佛是天上、天下度人之師，母以
華蓋上佛，是天上、天下之師，蓋上之後，母  亦當為天下之蓋。」

[0915a16]  女語母言：「今當發菩薩心。」

[0915a17]  母答女言：「我始懷汝時，於夢中常見佛及法、  比丘僧，無復貪婬、瞋恚、愚癡心，身體安隱，  知我腹中子，為是菩薩摩訶薩，以是令我安
隱。」

[0915a20]  爾時發菩薩心已，母得華蓋便持上佛，  地為六反震動。

[0915a21]  佛語舍利弗：「四天下星宿尚  可知數，是女前後所度父母，不可知數。」

[0915a22]  女  言：「一切人謂我是女，當作至誠行。」便化作  如八歲沙彌身。

[0915a24]  當佛說經及女變化時，無央  數人皆發無上正真道意。佛說經竟，皆大  歡喜。

佛說腹中女聽經

* * *

【經文資訊】大正藏第 14 冊 No. 0563 佛說腹中女聽經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
