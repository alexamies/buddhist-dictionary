金剛三昧經序品第一

北涼失譯人名

[0365c27] 如是我聞：

[0365c27] 一時佛在王舍大城耆闍崛山中，與大比丘眾一萬人俱，皆得阿羅漢道，其名曰舍利弗、大目犍連、須菩提，如是眾等阿羅漢；復有菩薩摩訶薩二千人俱，其名曰解脫菩薩、心王菩薩、無住菩薩，如是等菩薩；復有長者八萬人俱，其名曰梵行長者、大梵行長者、樹提長者，如是等長者；復有天、龍、夜叉、乾闥婆、阿修羅、迦樓羅、緊那羅、摩睺羅伽、人非人等六十萬億。

[0366a06] 爾時，尊者大眾圍遶，為諸大眾說大乘經，名一味真實無相無生決定實際本覺利行。若聞是經，乃至受持一四句偈，是人則為入佛智地，能以方便教化眾生，為一切眾生作大知識。佛說此經已，結加趺坐，即入金剛三昧，身心不動。

[0366a11] 爾時，眾中有一比丘，名曰阿伽陀，從座而起，合掌[跍*月]跪，欲重宣此義，而說偈言：

「大慈滿足尊，　　智慧通無礙，
　廣度眾生故，　　說於一諦義。
　皆以一味道，　　終不以小乘，
　所說義味處，　　皆悉離不實。
　入佛諸智地，　　決定真實際，
　聞者皆出世，　　無有不解脫。
　無量諸菩薩，　　皆悉度眾生，
　為眾廣深問，　　知法寂滅相。
　入於決定處，　　如來智方便，
　當為入實說，　　隨順皆一乘。
　無有諸雜味，　　猶如一雨潤，
　眾草皆悉榮，　　隨其性各異。
　一味之法潤，　　普充於一切，
　如彼一雨潤，　　皆長菩提芽。
　入於金剛味，　　證法真實定，
　決定斷疑悔，　　一法之印成。」

金剛三昧經無相法品第二

[0366b02] 爾時，尊者從三昧起，而說是言：「諸佛智地入實法相，決定性故，方便神通皆無相利。一覺了義難解難入，非諸二乘之所知見，唯佛菩薩乃能知之，可度眾生皆說一味。」

[0366b06] 爾時，解脫菩薩即從座起，合掌[跍*月]跪而白佛言：「尊者！若佛滅後，正法去世、像法住世，於末劫中，五濁眾生多諸惡業，輪迴三界無有出時。願佛慈悲，為後世眾生宣說一味決定真實，令彼眾生等同解脫。」

[0366b10] 佛言：「善男子！汝能問我出世之因，欲化眾生，令彼眾生獲得出世之果。是一大事不可思議，以大慈故、以大悲故，我若不說即墮慳貪。汝等一心諦聽諦聽，為汝宣說。善男子！若化眾生，無生於化，不生無化，其化大焉。令彼眾生皆離心我，一切心我本來空寂，若得空心，心不幻化。無幻、無化即得無生，無生之心在於無化。」

[0366b17] 解脫菩薩而白佛言：「尊者！眾生之心性本空寂，空寂之心體無色相。云何修習得本空心？願佛慈悲為我宣說。」

[0366b20] 佛言：「菩薩！一切心相本來無本，本無本處空寂無生，若心無生即入空寂，空寂心地即得心空。善男子！無相之心無心、無我，一切法相亦復如是。」

[0366b23] 解脫菩薩而白佛言：「尊者！一切眾生若有我者、若有心者，以何法覺令彼眾生出離斯縛？」

[0366b25] 佛言：「善男子！若有我者，令觀十二因緣。十二因緣本從因果，因果所起興於心行。心尚不有，何況有身？若有我者，令滅有見；若無我者，令滅無見。若心生者，令滅滅性；若心滅者，令滅生性。滅是見性，即入實際。何以故？本生不滅、本滅不生，不滅不生、不生不滅，一切諸法亦復如是。」

[0366c02] 解脫菩薩而白佛言：「尊者！若有眾生見法生時，令滅何見？見法滅時，令滅何見？」

[0366c04] 佛言：「菩薩！若有眾生見法生時，令滅無見；見法滅時，令滅有見。若滅是見得法真無，入決定性決定無生。」

[0366c07] 解脫菩薩而白佛言：「尊者！令彼眾生住於無生是無生也。」

[0366c08] 佛言：「住於無生即是有生。何以故？無住、無生，乃是無生。菩薩！若生無生，以生滅生，生滅俱滅，本生不生。心常空寂，空性無住，心無有住乃是無生。」

[0366c11] 解脫菩薩而白佛言：「尊者！心無有住有何修學？為有學也？為無學也？」

[0366c13] 佛言：「菩薩！無生之心，心無出入，本如來藏性寂不動，亦非有學，亦非無學。無有學不學，是即無學；非無有學是為所學。」

[0366c15] 解脫菩薩而白佛言：「尊者！云何如來藏性寂不動？」

[0366c17] 佛言：「如來藏者，生滅慮知相隱理不顯，是如來藏性寂不動。」

[0366c18] 解脫菩薩而白佛言：「尊者！云何生滅慮知相？」

[0366c19] 佛言：「菩薩！理無可不。若有可不，即生諸念，千思萬慮，是生滅相。菩薩！觀本性相理自滿足，千思萬慮不益道理，徒為動亂，失本心王。若無思慮，則無生滅。如實不起，諸識安寂，流注不生，得五法淨，是謂大乘。菩薩！入五法淨，心即無妄；若無有妄，即入如來自覺聖智之地；入智地者，善知一切從本不生；知本不生，即無妄想。」

[0366c26] 解脫菩薩而白佛言：「尊者！無妄想者，應無止息。」

[0366c27] 佛言：「菩薩！妄本不生，無妄可息；知心無心，無心可止。無分、無別，現識不生，無生可止，是則無止，亦非無止。何以故？止無止故。」

[0367a01] 解脫菩薩而白佛言：「尊者！若止無止，止即是生，何謂無生？」

[0367a02] 佛言：「菩薩！當止是生，止已無止，亦不住於無止、亦不住於無住，云何是生？」

[0367a04] 解脫菩薩而白佛言：「尊者！無生之心，有何取捨？住何法相？」

[0367a05] 佛言：「無生之心，不取、不捨；住於不心、住於不法。」

[0367a06] 解脫菩薩而白佛言：「尊者！云何住於不心、住於不法？」

[0367a08] 佛言：「不生於心，是住不心；不生於法，是住不法。善男子！不生心法，即無依止。不住諸行，心常空寂，無有異相。譬彼虛空無有動住，無起、無作、無彼、無此，得空心眼、得法空身，五陰、六入悉皆空寂。善男子！修空法者，不依三界、不住戒相；清淨無念，無攝、無放；性等金剛，不壞三寶；空心不動，具六波羅蜜。」

[0367a15] 解脫菩薩而白佛言：「尊者！六波羅蜜者，皆是有相。有相之法，能出世也？」

[0367a16] 佛言：「善男子！我所說六波羅蜜者，無相、無為。何以故？若人離欲，心常清淨，實語方便，本利利人，是檀波羅蜜。志念堅固，心常無住，清淨無染，不著三界，是尸波羅蜜。修空斷結，不依諸有，寂靜三業，不住身心，是羼提波羅蜜。遠離名數，斷空有見，深入陰空，是毘梨耶波羅蜜。俱離空寂，不住諸空，心處無住，不住大空，是禪波羅蜜。心無心相，不取虛空，諸行不生，不證寂滅；心無出入，性常平等，諸法實際，皆決定性，不依諸地、不住智慧，是般若波羅蜜。

[0367a27] 「善男子！是六波羅蜜者，皆獲本利，入決定性，超然出世，無礙解脫。善男子！如是解脫法相，皆無相行，亦無解、不解，是名解脫。何以故？解脫之相，無相、無行、無動、無亂，寂靜涅槃，亦不取涅槃相。」

[0367b02] 解脫菩薩聞是語已，心大欣懌，得未曾有，欲宣義意，而說偈言：

「大覺滿足尊，　　為眾敷演法，
　皆說於一乘，　　無有二乘道。
　一味無相利，　　猶如太虛空，
　無有不容受，　　隨其性各異。
　皆得於本處，　　如彼離心我，
　一法之所成，　　諸有同異行。
　悉獲於本利，　　滅絕二相見，
　寂靜之涅槃，　　亦不住取證。
　入於決定處，　　無相無有行，
　空心寂滅地，　　寂滅心無生。
　同彼金剛性，　　不壞於三寶，
　具六波羅蜜，　　度諸一切生。
　超然出三界，　　皆不以小乘，
　一味之法印，　　一乘之所成。」

[0367b18] 爾時，大眾聞說是義，心大欣懌，得離心我，入空無相，恢廓曠蕩，皆得決定，斷結盡漏。

金剛三昧經無生行品第三

[0367b21] 爾時，心王菩薩聞佛說法，出三界外不可思議，從座而起，叉手合掌，以偈問曰：

「如來所說義，　　出世無有相。
　可有一切生，　　皆得盡有漏？
　斷結空心我，　　是則無有生。
　云何無有生，　　而得無生忍？」

[0367b27] 爾時，佛告心王菩薩言：「善男子！無生法忍法本無生，諸行無生非無生行，得無生忍即為虛妄。」

[0367b29] 心王菩薩言：「尊者！得無生忍即為虛妄？無得無忍應非虛妄！」

[0367c01] 佛言：「不也。何以故？無得無忍是則有得，有得有忍是則有生。有生於得，有所得法，並為虛妄。」

[0367c03] 心王菩薩言：「尊者！云何無忍無生心而非虛妄？」

[0367c04] 佛言：「無忍無生心者，心無形段，猶如火性，雖處木中其在無所，決定性故。但名、但字，性不可得，欲詮其理假說為名，名不可得；心相亦爾，不見處所，知心如是，則無生心。

[0367c08] 「善男子！是心性相又如阿摩勒果，本不自生、不從他生，不共生、不因生、不無生。何以故？緣代謝故。緣起非生、緣謝非滅，隱顯無相，根理寂滅。在無有處，不見所住，決定性故。是決定性，亦不一、不異，不斷、不常，不入、不出，不生、不滅，離諸四謗言語道斷；無生心性亦復如是。云何說生不生、有忍無忍？若有說心有得、有住及以見者，即為不得阿耨多羅三藐三菩提。般若是為長夜了別心性者，知心性如是；性亦如是，無生、無行。」

[0367c18] 心王菩薩言：「尊者！心若本如無生於行，諸行無生。生行不生，不生無行，即無生行也。」

[0367c20] 佛言：「善男子！汝以無生而證無生行也？」

[0367c20] 心王菩薩言：「不也。何以故？如無生行，性相空寂，無見、無聞，無得、無失，無言、無說，無知、無相，無取、無捨，云何取證？若取證者，即為諍論。無諍、無論，乃無生行。」

[0367c24] 佛言：「汝得阿耨多羅三藐三菩提也。」

[0367c25] 心王菩薩言：「尊者！我無得阿耨多羅三藐三菩提。何以故？菩提性中無得、無失，無覺、無知，無分別相，無分別中即清淨性。性無間雜，無有言說，非有、非無，非知、非不知；諸可法行亦復如是。何以故？一切法行，不見處所，決定性故。本無有得、不得，云何得阿耨多羅三藐三菩提？」

[0368a02] 佛言：「如是，如是。如汝所言，一切心行，不過無相體寂無生，可有諸識亦復如是。何以故？眼、眼觸悉皆空寂，識亦空寂，無有動、不動相，內無三受，三受寂滅；耳、鼻、舌、身、心意意識，及以末那、阿梨耶識亦復如是，皆亦不生寂滅之心及無生心。若生寂滅心、若生無生心，是有生行，非無生行。菩薩內生三受、三行、三戒，若已寂滅，生心不生。心常寂滅，無功、無用，不證寂滅相，亦不住於無證，可處無住總持無相，則無三受、三行、三戒，悉皆寂滅清淨無住，不入三昧、不住坐禪，無生、無行。」

[0368a13] 心王菩薩言：「禪能攝動，定諸幻亂。云何不禪？」

[0368a14] 佛言：「菩薩禪即是動，不動、不禪是無生禪。禪性無生，離生禪相；禪性無住，離住禪動。若知禪性無有動靜，即得無生；無生般若亦不依住，心亦不動；以是智故，故得無生般若波羅蜜。」

[0368a18] 心王菩薩言：「尊者！無生般若於一切處無住於一切處，無離心、無住處，無處住心、無住無心，心無生住，如此住心，即無生住。尊者！心無生住不可思議！不思議中可不可說！」

[0368a22] 佛言：「如是，如是。」

[0368a22] 心王菩薩聞如是言，歎未曾有，而說偈言：

「滿足大智尊，　　廣說無生法，
　聞所未曾聞，　　未說而今說。
　猶如淨甘露，　　時時乃一出，
　難遇難思議，　　聞者亦復難。
　無上良福田、　　最上勝妙藥，
　為度眾生故，　　而今為宣說。」

[0368b01] 爾時，眾中聞說此已，皆得無生無生般若。

金剛三昧經本覺利品第四

[0368b03] 爾時，無住菩薩聞佛所說一味真實不可思議，從遠近來，親如來座，專念諦聽，入清白處，身心不動。

[0368b05] 爾時，佛告無住菩薩言：「汝從何來？今至何所？」

[0368b06] 無住菩薩言：「尊者！我從無本來，今至無本所。」

[0368b07] 佛言：「汝本不從來，今本不至所。汝得本利不可思議，是大菩薩摩訶薩。」即放大光遍照千界，而說偈言：

「大哉菩薩！　　智慧滿足。　　常以本利，
　利益眾生。　　於四威儀，　　常住本利，
　導諸群庶，　　不來不去。」

[0368b13] 爾時，無住菩薩而白佛言：「尊者！以何利轉而轉眾生一切情識入庵摩羅？」

[0368b14] 佛言：「諸佛如來常以一覺而轉諸識入庵摩羅。何以故？一切眾生本覺，常以一覺覺諸眾生，令彼眾生皆得本覺，覺諸情識空寂無生。何以故？決定本性本無有動。」

[0368b18] 無住菩薩言：「可一八識皆緣境起，如何不動？」

[0368b19] 佛言：「一切境本空，一切識本空，空無緣性，如何緣起？」

[0368b20] 無住菩薩言：「一切境空，如何有見？」

[0368b21] 佛言：「見即為妄。何以故？一切萬有，無生、無相，本不自名，悉皆空寂；一切法相亦復如是；一切眾生身亦如是。身尚不有，云何有見？」

[0368b24] 無住菩薩言：「一切境空、一切身空、一切識空，覺亦應空。」

[0368b25] 佛言：「可一覺者，不毀、不壞，決定性故，非空、非不空，無空不空。」

[0368b27] 無住菩薩言：「諸境亦然，非空相、非無空相。」

[0368b28] 佛言：「如是。彼可境者，性本決定，決定性根，無有處所。」

[0368b29] 無住菩薩言：「覺亦如是，無有處所。」

[0368c01] 佛言：「如是。覺無處故清淨，清淨無覺；物無處故清淨，清淨無色。」

[0368c02] 無住菩薩言：「心、眼、識亦復如是。不可思議！」

[0368c03] 佛言：「心、眼、識亦復如是。不可思議！何以故？色無處所，清淨無名，不入於內；眼無處所，清淨無見，不出於外；心無處所，清淨無止，無有起處；識無處所，清淨無動，無有緣別。性皆空寂，性無有覺，覺則為覺。善男子！覺知無覺，諸識則入。何以故？金剛智地解脫道斷，斷已入無住地，無有出入。心處無在決定性地，其地清淨如淨琉璃，性常平等如彼大地，覺妙觀察如慧日光，利成得本如大法雨。入是智者，是入佛智地，入智地者，諸識不生。」

[0368c13] 無住菩薩言：「如來所說，一覺聖力，四弘智地，即一切眾生本根覺利。何以故？一切眾生即此身中本來滿足。」

[0368c15] 佛言：「如是。何以故？一切眾生本來無漏，諸善利本，今有欲刺，為未降伏。」

[0368c17] 無住菩薩言：「若有眾生未得本利，猶有採集。云何降伏難伏？」

[0368c18] 佛言：「若集、若獨行，分別及以染，迴神住空窟，降伏難調伏，解脫魔所縛，超然露地坐，識陰般涅槃。」

[0368c20] 無住菩薩言：「心得涅槃獨一無伴，常住涅槃，應當解脫。」

[0368c22] 佛言：「常住涅槃是涅槃縛。何以故？涅槃本覺利、利本覺涅槃，涅槃覺分即本覺分。覺性不異，涅槃無異；覺本無生，涅槃無生；覺本無滅，涅槃無滅。涅槃、覺本無異故，無得涅槃、涅槃無得，云何有住？善男子！覺者不住涅槃。何以故？覺本無生，離眾生垢；覺本無寂，離涅槃動。住如是地，心無所住、無有出入，入庵摩羅識。」

[0368c29] 無住菩薩言：「庵摩羅識，是有入處，處有所得，是得法也。」

[0369a01] 佛言：「不也。何以故？譬如迷子，手執金錢而不知有。遊行十方經五十年，貧窮困苦，專事求索而以養身，而不充足。其父見子有如是事，而謂子言：『汝執金錢何不取用？隨意所須皆得充足。』其子醒已，而得金錢，心大歡喜，而謂得錢。其父謂言：『迷子！汝勿欣懌，所得金錢是汝本物，汝非有得，云何可喜？』善男子！庵摩羅者亦復如是。本無出相，今即非入。昔迷故非無，今覺故非入。」

[0369a09] 無住菩薩言：「彼父知其子迷，云何經五十年、十方遊歷、貧窮困苦，方始告言？」

[0369a11] 佛言：「經五十年者，一念心動；十方遊歷，遠行遍計。」

[0369a12] 無住菩薩言：「云何一念心動？」

[0369a13] 佛言：「一念心動五陰俱生，五陰生中具五十惡。」

[0369a14] 無住菩薩言：「遠行遍計，遊歷十方，一念心生，具五十惡。云何令彼眾生無生一念？」

[0369a16] 佛言：「令彼眾生安坐心神，住金剛地靜念無起，心常安泰即無一念。」

[0369a17] 無住菩薩言：「不可思議！覺念不生，其心安泰，即本覺利。利無有動，常在不無，無有不無，不無不覺。覺知無覺，本利、本覺，覺者清淨無染、無着，不變、不易。決定性故，不可思議。」

[0369a21] 佛言：「如是。」

[0369a21] 無住菩薩聞是語已，得未曾有，而說偈言：

「尊者大覺尊，　　說生無念法，
　無念無生心，　　心常生不滅。
　一覺本覺利，　　利諸本覺者，
　如彼得金錢，　　所得即非得。」

[0369a27] 爾時，大眾聞說是語，皆得本覺利般若波羅蜜。

金剛三昧經入實際品第五

[0369b01] 於是，如來作如是言：「諸菩薩等本利深入，可度眾生。若後非時，應如說法時說利，不但順不順說，非同、非異，相應如說。引諸情智，流入薩婆若海，無令可眾挹彼虛風，悉令彼庶一味神乳，世間、非世間，住非住處，五空出入無有取捨。何以故？諸法空相，性非有、無，非無、不無，不無、不有，無決定性，不住有、無，非彼有無。凡聖之智，而能測隱，諸菩薩等若知是利，即得菩提。」

[0369b09] 爾時，眾中有一菩薩名曰大力，即從座起，前白佛言：「尊者！如佛所說，五空出入無有取捨。云何五空而不取捨？」

[0369b11] 佛言：「菩薩！五空者：三有是空、六道影是空、法相是空、名相是空、心識義是空。菩薩！如是等空，空不住空，空無空相，無相之法，有何取捨？入無取地，則入三空。」

[0369b15] 大力菩薩言：「云何三空？」

[0369b16] 佛言：「三空者：空相亦空、空空亦空、所空亦空。如是等空，不住三相、不無真實，文言道斷，不可思議。」

[0369b18] 大力菩薩言：「不無真實，是相應有。」

[0369b19] 佛言：「無不住無、有不住有，不無、不有。不有之法，不即住無；不無之相，不即住有，非以有無而詮得理。菩薩！無名義相，不可思議。何以故？無名之名，不無於名；無義之義，不無於義。」

[0369b23] 大力菩薩言：「如是名義，真實如相。如來如相，如不住如，如無如相。相無如故，非不如來。眾生心相，相亦如來；眾生之心，應無別境。」

[0369b26] 佛言：「如是。眾生之心，實無別境。何以故？心本淨故、理無穢故，以染塵故，名為三界。三界之心，名為別境。是境虛妄，從心化生；心若無妄，即無別境。」

[0369b29] 大力菩薩言：「心若在淨，諸境不生。此心淨時，應無三界。」

[0369c01] 佛言：「如是。菩薩！心不生境，境不生心。何以故？所見諸境唯所見心，心不幻化則無所見。菩薩！內無眾生，三性空寂，則無己眾、亦無他眾，乃至二入，亦不生心。得如是利，則無三界。」

[0369c05] 大力菩薩言：「云何二入不生於心？心本不生，云何有入？」

[0369c07] 佛言：「二入者：一謂理入、二謂行入。

[0369c08] 「理入者深信眾生不異真性，不一、不共，但以客塵之所翳障，不去、不來。凝住覺觀，諦觀佛性，不有、不無，無己、無他，凡聖不二。金剛心地，堅住不移，寂靜無為，無有分別，是名理入。

[0369c12] 「行入者心不傾倚，影無流易，於所有處，靜念無求，風鼓不動，猶如大地。捐離心我，救度眾生，無生、無相，不取、不捨。

[0369c14] 「菩薩！心無出入，無出入心，入不入故，故名為入。菩薩！如是入法，法相不空。不空之法，法不虛棄。何以故？不無之法，具足功德，非心、非影，法爾清淨。」

[0369c17] 大力菩薩言：「云何非心、非影，法爾清淨？」

[0369c18] 佛言：「空如之法，非心識法，非心使所有。法非空相、法非色相，法非心有為不相應法；非心無為是相應法，非所現影、非所顯示，非自性、非差別，非名、非相、非義。何以故？義無如故。無如之法，亦無無如，無有、無如，非無如有。何以故？根理之法，非理、非根，離諸諍論，不見其相。菩薩！如是淨法，非生之所生生、非滅之所滅滅。」

[0369c26] 大力菩薩言：「不可思議！如是法相，不合成、不獨成，不羇、不絆，不聚、不散，不生、不滅，亦無來相及以去住。不可思議！」

[0369c28] 佛言：「如是。不可思議！不思議心，心亦如是。何以故？如不異心，心本如故；眾生佛性，不一、不異。眾生之性，本無生滅，生滅之性，性本涅槃。性相本如，如無動故，一切法相，從緣無起；起相性如，如無所動，因緣性相，相本空無。緣緣空空，無有緣起，一切緣法，惑心妄見。現本不生，緣本無故，心如法理，自體空無。如彼空王，本無住處，凡夫之心，妄分別見。如如之相，本不有無，有無之相，見唯心識。菩薩！如是心法，不無自體，自體不有，不有、不無。菩薩！無不無相，非言說地。何以故？真如之法，虛曠無相，非二乘所及。虛空境界，內外不測，六行之士，乃能知之。」

[0370a12] 大力菩薩言：「云何六行？願為說之。」

[0370a13] 佛言：「一者、十信行，二者、十住行，三者、十行行，四者、十迴向行，五者、十地行，六者、等覺行。如是行者，乃能知之。」

[0370a15] 大力菩薩言：「實際覺利無有出入。何等法心得入實際？」

[0370a16] 佛言：「實際之法，法無有際，無際之心，則入實際。」

[0370a17] 大力菩薩言：「無際心智，其智無崖；無崖之心，心得自在；自在之智，得入實際。如彼凡夫、軟心眾生，其心多喘。以何法御，令得堅心，得入實際？」

[0370a20] 佛言：「菩薩！彼心喘者，以內外使，隨使流注，滴瀝成海，大風鼓浪，大龍驚駭，驚駭之心，故令多喘。菩薩！令彼眾生存三守一入如來禪。以禪定故，心則無喘。」

[0370a24] 大力菩薩言：「何謂存三守一入如來禪？」

[0370a25] 佛言：「存三者，存三解脫。守一者，守一心如。入如來禪者，理觀心淨如，入如是心地，即入實際。」

[0370a27] 大力菩薩言：「三解脫法是何等事？理觀三昧，從何法入？」

[0370a28] 佛言：「三解脫者：虛空解脫、金剛解脫、般若解脫。理觀者心如理淨，無可不心。」

[0370b01] 大力菩薩言：「云何存用？云何觀之？」

[0370b02] 佛言：「心事不二，是名存用。內行、外行，出入不二，不住一相。心無得失，一不一地，淨心流入，是名觀之。菩薩！如是之人，不在二相。雖不出家，不住在家；雖無法服，而不具持波羅提木叉戒；不入布薩，能以自心無為自恣，而獲聖果。不住二乘，入菩薩道，後當滿地成佛菩提。」

[0370b08] 大力菩薩言：「不可思議！如是之人，非出家、非不出家。何以故？入涅槃宅、著如來衣、坐菩提座，如是之人，乃至沙門宜應敬養。」

[0370b11] 佛言：「如是。何以故？入涅槃宅，心越三界；著如來衣，入法空處；坐菩提座，登正覺地。如是之人心超二我，何況沙門而不敬養？」

[0370b14] 大力菩薩言：「如彼一地及與空海，二乘之人為不見也。」

[0370b15] 佛言：「如是。彼二乘人，味著三昧。得三昧身於彼空海一地，如得酒病惛醉不醒，乃至數劫猶不得覺，酒消始悟方修是行，後得佛身。如彼人者，從捨闡提即入六行，於行地所一念淨心，決定明白金剛智力，阿鞞跋致，度脫眾生，慈悲無盡。」

[0370b20] 大力菩薩言：「如是之人應不持戒，於彼沙門應不敬仰。」

[0370b22] 佛言：「為說戒者，不善慢故、海波浪故。如彼心地，八識海澄、九識流淨，風不能動、波浪不起，戒性等空，持者迷倒。如彼之人，七六不生、諸集滅定，不離三佛而發菩提，三無相中順心玄入，深敬三寶，不失威儀，於彼沙門不無恭敬。菩薩！彼仁者不住世間動不動法，入三空聚滅三有心。」

[0370b28] 大力菩薩言：「彼仁者於果足滿德佛、如來藏佛、形像佛如是佛所發菩提心，入三聚戒；不住其相，滅三界心；不居寂地、不捨可眾，入不調地不可思議。」

[0370c02] 爾時，舍利弗從座而起，前說偈言：

「具足波若海，　　不住涅槃城，
　如彼妙蓮華，　　高原非所出。
　諸佛無量劫，　　不捨諸煩惱，
　度世然後得，　　如泥華所出。
　如彼六行地，　　菩薩之所修；
　如彼三空聚，　　菩提之真道。
　我今住不住，　　如佛之所說，
　來所還復來，　　具足然後出。
　復令諸眾生，　　如我一無二，
　前來後來者，　　悉令登正覺。」

[0370c14] 爾時，佛告舍利弗言：「不可思議！汝當於後成菩提道，無量眾生超生死苦海。」

[0370c15] 爾時，大眾皆悟菩提，諸小眾等入五空海。

◎
◎金剛三昧經真性空品第六

[0370c18] 爾時，舍利弗而白佛言：「尊者！修菩薩道無有名相，三戒無儀。云何攝受為眾生說？願佛慈悲，為我宣說。」

[0370c20] 佛言：「善男子！汝今諦聽，為汝宣說。善男子！善不善法，從心化生。一切境界，意言分別，制之一處，眾緣斷滅。何以故？善男子！一本不起，三用無施；住於如理，六道門杜；四緣如順，三戒具足。」

[0370c24] 舍利弗言：「云何四緣如順，三戒具足？」

[0370c25] 佛言：「四緣者：一謂作擇滅力取緣，攝律儀戒；二謂本利淨根力所集起緣，攝善法戒；三謂本慧大悲力緣，攝眾生戒；四謂一覺通智力緣，順於如住；是謂四緣。善男子！如是四大緣力，不住事相，不無功用，離於一處，則不可求。善男子！如是一事通攝六行，是佛菩提薩婆若海。」

[0371a02] 舍利弗言：「不住事相，不無功用，是法真空，常樂我淨。超於二我，大般涅槃，其心不繫，是大力觀。是觀覺中，應具三十七道品法。」

[0371a05] 佛言：「如是，具三十七道品法。何以故？四念處、四正勤、四如意足、五根、五力、七覺分、八正道等，多名一義，不一、不異。以名數故，但名、但字，法不可得。不得之法一義無文，無文相義，真實空性。空性之義如實如如，如如之理具一切法。善男子！住如理者，過三苦海。」

[0371a11] 舍利弗言：「一切萬法，皆悉言文。言文之相，即非為義；如實之義，不可言議。今者如來云何說法？」

[0371a13] 佛言：「我說法者，以汝眾生在生說故。說不可說，是故說之。我所說者，義語非文；眾生說者，文語非義。非義語者，皆悉空無。空無之言，無言於義。不言義者，皆是妄語。如義語者，實空不空，空實不實，離於二相，中間不中。不中之法離於三相，不見處所。如如如說，如無無有，無有於無，如無有無，有無於有，如有無不在。說不在說故，不在於如，如不有如，不無如說。」

[0371a21] 舍利弗言：「一切眾生從一闡提。闡提之心住何等位，得至如來如來實相？」

[0371a23] 佛言：「從闡提心乃至如來，如來實相住五等位。一者、信位。信此身中真如種子為妄所翳，捨離妄心，淨心清白，知諸境界意言分別。二者、思位。思者，觀諸境界唯是意言，意言分別隨意顯現，所見境界非我本識，知此本識非法、非義，非所取、非能取。三者、修位。修者，常起、能起，起修同時，先以智導，排諸障難，出離蓋纏。四者、行位。行者，離諸行地，心無取捨，極淨根利，不動心如，決定實性，大般涅槃，唯性空大。五者、捨位。捨者，不住性空，正智流易，大悲如相，相不住如，三藐三菩提虛心不證，心無邊際，不見處所，是至如來。善男子！五位一覺從本利入，若化眾生從其本處。」

[0371b07] 舍利弗言：「云何從其本處？」

[0371b07] 佛言：「本來無本，處於無處，空際入實，發菩提心，而滿成聖道。何以故？善男子！如手執彼空，不得非不得。」

[0371b09] 舍利弗言：「如尊所說，在事之先，取以本利，是念寂滅，寂滅是如。總持諸德，該羅萬法，圓融不二。不可思議！當知是法即是摩訶般若波羅蜜，是大神呪、是大明呪、是無上呪、是無等等呪。」

[0371b14] 佛言：「如是，如是。真如空性，性空智火燒滅諸結。平等平等，等覺三地，妙覺三身，於九識中晈然明淨，無有諸影。善男子！是法非因、非緣，智自用故；非動、非靜，用性空故；義非有無，空相空故。善男子！若化眾生，令彼眾生觀入是義，入是義者是見如來。」

[0371b19] 舍利弗言：「如來義觀不住諸流，應離四禪而超有頂。」

[0371b20] 佛言：「如是。何以故？一切法名數，四禪亦如是。若見如來者，如來心自在，常在滅盡處，不出亦不入，內外平等故。善男子！如彼諸禪觀，皆為想空定，是如非復彼。何以故？以如觀如，實不見觀，如相諸相，相已寂滅，寂滅即如義。如彼想禪定，是動非是禪。何以故？禪性離諸動，非染、非所染，非法、非影，離諸分別，本利義故。善男子！如是觀定，乃名為禪。」

[0371b28] 舍利弗言：「不可思議！如來常以如實而化眾生。如是實義，多文廣義，利根眾生乃可修之，鈍根眾生難以措意。云何方便令彼鈍根得入是諦？」

[0371c03] 佛言：「令彼鈍根受持一四句偈，即入實諦。一切佛法，攝在一四偈中。」

[0371c04] 舍利弗言：「云何一四句偈？願為說之。」

[0371c05] 於是，尊者而說偈言：

「因緣所生義，　　是義滅非生；
　滅諸生滅義，　　是義生非滅。」

[0371c08] 爾時，大眾聞說是偈，僉大歡喜，皆得滅生滅生般若性空智海。

金剛三昧經如來藏品第七

[0371c11] 爾時，梵行長者從本際起，而白佛言：「尊者！生義不滅、滅義不生，如是如義即佛菩提。菩提之性則無分別，無分別智分別無窮。無窮之相唯分別滅，如是義相不可思議，不思議中乃無分別。尊者！一切法數無量無邊，無邊法相一實義性唯住一性。其事云何？」

[0371c16] 佛言：「長者！不可思議！我說諸法為迷者故、方便導故，一切法相一實義智。何以故？譬如一市開四大門，是四門中皆歸一市，如彼眾庶隨意所入；種種法味亦復如是。」

[0371c20] 梵行長者言：「法若如是，我住一味，應攝一切諸味。」

[0371c21] 佛言：「如是，如是。何以故？一味實義如一大海，一切眾流無有不入。長者！一切法味猶彼眾流，名數雖殊，其水不異。若住大海則括眾流，住於一味則攝諸味。」

[0371c25] 梵行長者言：「諸法一味。云何三乘道其智有異？」

[0371c26] 佛言：「長者！譬如江、河、淮、海，大小異故、深淺殊故、名文別故，水在江中名為江水、水在淮中名為淮水、水在河中名為河水、俱在海中唯名海水。法亦如是，俱在真如，唯名佛道。長者！住一佛道，即達三行。」

[0372a01] 梵行長者言：「云何三行？」

[0372a02] 佛言：「一、隨事取行，二、隨識取行，三、隨如取行。長者！如是三行總攝眾門，一切法門無不此入。入是行者，不生空相；如是入者，可謂入如來藏；入如來藏者，入不入故。」

[0372a06] 梵行長者言：「不可思議！入如來藏，如苗成實，無有入處。本根利力，利成得本，得本實際，其智幾何？」

[0372a08] 佛言：「其智無窮。略而言之，其智有四。何者為四？一者、定智，所謂隨如，二者、不定智，所謂方便破病，三者、涅槃智，所謂除電覺際，四者、究竟智，所謂入實具足佛道。長者！如是四大事用，過去諸佛所說，是大橋梁、是大津濟。若化眾生，應用是智。

[0372a13] 「長者！用是大用，復有三大事。一者、於三三昧內外不相奪，二者、於大義科隨道擇滅，三者、於如慧定以悲俱利。如是三事，成就菩提；不行是事，則不能流入彼四智海，為諸大魔所得其便。長者！汝等大眾，乃至成佛，常當修習勿令暫失。」

[0372a19] 梵行長者言：「云何三三昧？」

[0372a19] 佛言：「三三昧者，所謂空三昧、無相三昧、無作三昧，如是三昧。」

[0372a21] 梵行長者言：「云何於大義科？」

[0372a21] 佛言：「大謂四大、義謂陰界入等、科謂本識，是謂於大義科。」

[0372a23] 梵行長者言：「不可思議！如是智事，自利利人，過三界地，不住涅槃，入菩薩道。如是法相，是生滅法，以分別故；若離分別，法應不滅。」

[0372a26] 爾時，如來欲宣此義而說偈言：

「法從分別生，　　還從分別滅，
　滅諸分別法，　　是法非生滅。」

[0372a29] 爾時，梵行長者聞說是偈，心大欣懌，欲宣其義而說偈言：

「諸法本寂滅，　　寂滅亦無生，
　是諸生滅法，　　是法非無生。
　彼則不共此，　　為有斷常故，
　此則離於二，　　亦不在一住。
　若說法有一，　　是相如毛輪，
　如焰水迷倒，　　為諸虛妄故；
　若見於法無，　　是法同於空，
　如盲無目倒，　　說法如龜毛。
　我今聞佛說，　　知法非二見，
　亦不依中住，　　故從無住取。
　如來所說法，　　悉從於無住，
　我從無住處，　　是處禮如來。
　敬禮如來相，　　等空不動智，
　不著無處所，　　敬禮無住身。
　我於一切處，　　常見諸如來，
　唯願諸如來，　　為我說常法。」

[0372b18] 爾時，如來而作是言：「諸善男子！汝等諦聽，為汝眾等說於常法。善男子！常法非常法，非說亦非字，非諦、非解脫，非無、非境界，離諸妄斷際。是法非無常，離諸常斷見，了見識為常，是識常寂滅，寂滅亦寂滅。善男子！知法寂滅者，不寂滅心，心常寂滅；得寂滅者，心常真觀，知諸名色，唯是癡心；癡心分別，分別諸法，更無異事出於名色。知法如是不隨文語，心心於義不分別我，知我假名即得寂滅。若得寂滅，即得阿耨多羅三藐三菩提。」

[0372b27] 爾時，長者梵行聞說是語而說偈言：

「名相分別事，　　及法名為三，
　真如正妙智，　　及彼成於五。
　我今知是法，　　斷常之所繫，
　入於生滅道，　　是斷非是常。
　如來說空法，　　遠離於斷常，
　因緣無不生，　　不生故不滅。
　因緣執為有，　　如採空中華，
　猶取石女子，　　畢竟不可得。
　離諸因緣取，　　亦不從他滅，
　及於己義大，　　依如故得實。
　是故真如法，　　常自在如如，
　一切諸萬法，　　非如識所化。
　離識法即空，　　故從空處說，
　滅諸生滅法，　　而住於涅槃。
　大悲之所奪，　　涅槃滅不住，
　轉所取能取，　　入於如來藏。」

[0372c16] 爾時，大眾聞說是義，皆得正命，入於如來如來藏海。

金剛三昧經總持品第八

[0372c19] 爾時，地藏菩薩從眾中起至于佛前，合掌[跍*月]跪而白佛言：「尊者！我觀大眾心有疑事，猶未得決。今者如來欲為除疑，我今為眾隨疑所問，願佛慈悲垂哀聽許。」

[0372c22] 佛言：「菩薩摩訶薩！汝能如是救度眾生，是大悲愍不可思議。汝當廣問，為汝宣說。」

[0372c24] 地藏菩薩言：「一切諸法云何不緣生？」

[0372c25] 爾時，如來欲宣此義，而說偈言：

「若法緣所生，　　離緣可無法。
　云何法性無，　　而緣可生法？」

[0372c28] 爾時，地藏菩薩言：「法若無生，云何說法，法從心生？」

[0372c29] 於是尊者而說偈言：

「是心所生法，　　是法能所取，
　如醉眼空華，　　是法然非彼。」

[0373a03] 爾時，地藏菩薩言：「法若如是，法則無待，無待之法，法應自成。」

[0373a04] 於是尊者而說偈言：

「法本無有無，　　自他亦復爾，
　不始亦不終，　　成敗則不住。」

[0373a07] 爾時，地藏菩薩言：「一切諸法相即本涅槃，涅槃及空相亦如是。無是等法，是法應如。」

[0373a08] 佛言：「無如是法，是法是如。」

[0373a09] 地藏菩薩言：「不可思議！如是如相，非共、不共，意取、業取，即皆空寂。空寂心法，俱不可取，亦應寂滅。」

[0373a11] 於是尊者而說偈言：

「一切空寂法，　　是法寂不空，
　彼心不空時，　　是得心不有。」

[0373a15] 爾時，地藏菩薩言：「是法非三諦，色空心亦滅，是法本滅時，是法應是滅。」

[0373a16] 於是尊者而說偈言：

「法本無自性，　　由彼之所生，
　不於如是處，　　而有彼如是。」

[0373a20] 爾時，地藏菩薩言：「一切諸法無生、無滅。云何不一？」

[0373a21] 於是尊者而說偈言：

「法住處無在，　　相數空故無，
　名說二與法，　　是則能所取。」

[0373a24] 爾時，地藏菩薩言：「一切諸法相，不住於二岸，亦不住中流；心識亦如是。云何諸境界，從識之所生？若識能有生，是識亦從生。云何無生識，能生有所生？」

[0373a27] 於是尊者而說偈言：

「所生能生二，　　是二能所緣，
　俱本各自無，　　取有空華幻。
　識生於未時，　　境不是時生，
　於境生未時，　　是時識亦滅。
　彼即本俱無，　　亦不有無有，
　無生識亦無，　　云何境從有？」

[0373b05] 爾時，地藏菩薩言：「法相如是，內外俱空。境智二眾，本來寂滅。如來所說實相真空，如是之法即非集也。」

[0373b07] 佛言：「如是。如實之法，無色，無住，非所集、非能集，非義、非大，一本利法，深功德聚。」

[0373b09] 地藏菩薩言：「不可思議！不思議聚，七五不生，八六寂滅，九相空無，有空無有，無空無有。如尊者所說法義皆空，入空無行不失諸業。無我我所，能所身見，內外結使，悉皆寂靜，故願亦息。如是理觀，慧定真如。尊者常說寔如空法，即良藥也。」

[0373b14] 佛言：「如是。何以故？法性空故。空性無生，心常無生；空性無滅，心常無滅；空性無住，心亦無住；空性無為，心亦無為。空無出入，離諸得失，界陰入等皆悉亦無；心如不著，亦復如是。菩薩！我說空法，破諸有故。」

[0373b19] 地藏菩薩言：「尊者！知有非實如陽焰水、知實非無如火性生，如是觀者是人智也。」

[0373b21] 佛言：「如是。何以故？是人真觀，觀一寂滅，相與不相等以空，取空以修空故，不失見佛；以見佛故，不順三流於大乘中。三解脫道一體無性，以其無性故空；空故無相；無相故無作；無作故無求；無求故無願；無願故以是知業，故須淨心；以心淨故便得見佛；以見佛故當生淨土。菩薩！於是深法三化勤修，慧定圓成，即超三界。」

[0373b28] 地藏菩薩言：「如來所說，無生、無滅，即是無常。滅是生滅，生滅滅已，寂滅為常，常故不斷，是不斷法。離諸三界，動不動法，於有為法，如避火坑。依何等法而自呵責，入彼一門？」

[0373c03] 佛言：「菩薩！於三大事呵責其心，於三大諦而入其行。」

[0373c04] 地藏菩薩言：「云何三事而責其心？云何三諦而入一行？」

[0373c05] 佛言：「三大事者：一謂因、二謂果、三謂識。如是三事，從本空無，非我真我。云何於是而生愛染？觀是三事，為繫所縛飄流苦海，以如是事，常自呵責。

[0373c09] 「三大諦者：一、謂菩提之道，是平等諦，非不平等諦，二、謂大覺正智得諦，非邪智得諦，三、謂慧定無異行入諦，非雜行入諦。以是三諦而修佛道，是人於是法無不得正覺。得正覺智，流大極慈，己他俱利，成佛菩提。」

[0373c14] 地藏菩薩言：「尊者！如是之法則無因緣；若無緣法，因則不起。云何不動法入如來？」

[0373c16] 爾時，如來欲宣此義，而說偈言：

「一切諸法相，　　性空無不動，
　是法於是時，　　不於是時起。
　法無有異時，　　不於異時起，
　法無動不動，　　性空故寂滅。
　性空寂滅時，　　是法是時現，
　離相故寂住，　　寂住故不緣。
　是諸緣起法，　　是法緣不生，
　因緣生滅無，　　生滅性空寂。
　緣性能所緣，　　是緣本緣起，
　故法起非緣，　　緣無起亦爾。
　因緣所生法，　　是法是因緣，
　因緣生滅相，　　彼則無生滅。
　彼如真實相，　　本不於出沒，
　諸法於是時，　　自生於出沒。
　是故極淨本，　　本不因眾力，
　即於後得處，　　得彼於本得。」

[0374a04] 爾時，地藏菩薩聞佛所說心地快然——時諸眾等無有疑者——知眾心已，而說偈言：

「我知眾心疑，　　所以殷固問，
　如來大慈善，　　分別無有餘。
　是諸二眾等，　　皆悉得明了，
　我今於了處，　　普化諸眾生。
　如來之大悲，　　不捨於本願，
　故於一子地，　　而住於煩惱。」

[0374a12] 爾時，如來而告眾言：「是菩薩者不可思議，恒以大慈拔眾生苦。若有眾生持是經法、持是菩薩名者，即不墮於惡趣，一切障難皆悉除滅。若有眾生無餘雜念，專念是經如法修習，爾時菩薩常作化身而為說法，擁護是人終不暫捨，令是人等速得阿耨多羅三藐三菩提。汝等菩薩，若化眾生，皆令修習如是大乘決定了義。」

[0374a21] 爾時，阿難從座而起，前白佛言：「如來所說大乘福聚，決定斷結，無生覺利，不可思議。如是之法，名為何經？受持是經得幾所福？願佛慈悲，為我宣說。」

[0374a24] 佛言：「善男子！是經名者不可思議，過去諸佛之所護念能入如來一切智海。若有眾生持是經者，則於一切經中無所悕求。是經典法總持眾法，攝諸經要；是諸經法，法之繫宗。是經名者，名『攝大乘經』、又名『金剛三昧』、又名『無量義宗』。若有人受持是經典者，即名受持百千諸佛如是功德，譬如虛空無有邊際不可思議。我所囑累唯是經典。」

[0374b02] 阿難言：「云何心行、云何人者受持是經？」

[0374b03] 佛言：「善男子！受持是經者，是人心無得失，常修梵行。若於戲論，常樂靜心；入於聚落，心常在定；若處居家，不著三有。是人現世有五種福：一者、眾所尊敬，二者、身不橫夭，三者、辯答邪論，四者、樂度眾生，五者、能入聖道。如是人者受持是經。」

[0374b09] 阿難言：「如彼人者，度諸眾生，得受供養不？」

[0374b10] 佛言：「如是人者，能為眾生作大福田，常行大智，權實俱演，是四依僧。於諸供養，乃至頭目髓腦，亦皆得受，何況衣食而不得受？善男子！如是人者，是汝知識，是汝橋梁，何況凡夫而不供養？」

[0374b14] 阿難言：「於彼人所受持是經、供養是人，得幾所福？」

[0374b15] 佛言：「若復有人，持以滿城金銀而以布施，不如於是人所受持是經一四句偈。供養是人不可思議。善男子！令諸眾生持是經者，心常在定，不失本心；若失本心，當即懺悔。懺悔之法是為清涼。」

[0374b20] 阿難言：「懺悔先罪不入於過去也。」

[0374b21] 佛言：「如是。猶如暗室，若遇明燈，暗即滅矣。善男子！無說悔先所有諸罪，而以為說入於過去。」

[0374b23] 阿難言：「云何名為懺悔？」

[0374b23] 佛言：「依此經教入真實觀，一入觀時諸罪悉滅，離諸惡趣，當生淨土，速成阿耨多羅三藐三菩提。」

[0374b25] 佛說是經已，爾時阿難，及諸菩薩、四部大眾，皆大歡喜，心得決定，頂禮佛足，歡喜奉行。

金剛三昧經

【經文資訊】大正藏第 09 冊 No. 0273 金剛三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供，毛佩君、廖予安大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA