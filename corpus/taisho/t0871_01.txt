金剛頂瑜伽略述三十七尊心要
大廣智三藏和上於  含暉院承明殿道場說

[0291c25]  爾時毘盧遮那如來。於須彌盧金剛摩尼寶  峯樓閣。至已。金剛界如來。以一切如來加持。  於一切如來獅子座。一切面安立。時大菩提
心不動如來。大福德聚寶生如來。三摩地妙  法藏觀自在王如來。毘首羯磨成就一切事  業不空成就如來。一切如來加持自身。婆伽
梵釋迦牟尼如來。一切平等善通達故。一切  方平等。觀察四方而坐。

[0292a04]  夫修行者初發信心。以表菩提心。即大圓鏡  智紇哩娜野心。是眾生內心。安吽字為種  子。所變種子為月輪。於輪光明中。想五智金
剛杵光明照徹。即易杵為金剛薩埵。即普賢  菩薩之異名。此表東方阿閦如來金剛部也。  即大圓鏡智是也。次當禮南方福德聚寶生
如來。想持摩尼寶缾。想與一切如來灌頂。即  虛空藏菩薩。執摩尼寶珠。成滿一切眾生所  求之願。由此福德聚功德。無量無邊赫奕威
光。所求預滿。此乃寶生如來寶部所攝也。  即平等性智也。次禮西方阿彌陀如來。表一  切如來三摩地智。由初發心便能轉法輪。辯
無言說。理無涯際。語部所收。能令眾生聰明  利智。此乃西方法部所攝也。即妙觀察智也。  次禮北方不空成就如來也。以大慈方便。能
成一切如來事業。及以眾生事業。由毘首羯  磨菩薩善巧智方便。能成就一切有情菩提  心。畢竟不退。坐菩提道場。降伏眾魔。多諸方
便無令沮壞。亦能變虛空為庫藏。其中珍寶  滿虛空中。供養十方微塵一切諸佛。此虛空  庫菩薩。即毘首羯磨菩薩之異名。行願所成
印。傳堅固解脫之門。善能護持三密門之大  印方便。此乃業部所攝。即成所作智也。其  所禮四方佛儀軌。乃至真言。具在經中明說。
應知其中方毘盧遮那佛。即如來部也。報身  圓滿。萬德莊嚴。於須彌盧頂寶峯樓閣大摩  尼寶殿。坐金剛臺。成等正覺。降伏眾魔。於諸
毛孔放大光明。十方如來及諸聖眾。咸來同  證。十地滿足菩薩。皆歸此會。各處本方座  位。住三摩地心。皆從毘盧遮那如來心內智
中。流出無量無邊祕密法門。菩薩修行相應  三昧。瑜伽理智滿法界心。此大菩提五智圓  滿。即毘盧遮那如來真如法界智。處中位  也。

[0292b09]  次入十六大菩薩三摩地位。

[0292b10]  夫修真言行人。須知十六大菩薩三摩地次  第各各不同。於三昧耶心。差別有異。且如金  剛薩埵。東方為首。大菩提心。從初發意堅固
勇猛。住三摩地智。自受用身光明赫奕。廣照  無邊。執五智金剛杵。據其座位。傲慢自在。即  金剛薩埵之事。經偈曰。

奇哉大普賢　　堅薩埵自然  
從堅固無身　　獲得薩埵身

[0292b18]  雖證薩埵正位。而見惑未除。一切有情將何  引化。須行四攝法而濟度之。四攝法者何。布  施愛語利行同事等。而攝取之。所以金剛王
菩薩。執雙金剛鉤。用為召集。而攝召之。即  不空王菩薩妙用也。經偈曰。

奇哉不空王　　金剛所生鉤  
由遍一切佛　　最勝能鉤召

[0292b25]  雖有鉤召。然未具大悲之心。須發愛念一切  有情。而興救護。於是金剛愛菩薩。乃執大  悲之箭。能射二乘計執之心。若能所未忘。
豈為濟拔。持此大悲弓箭。亦能殺害一切煩  惱。直取菩提。即金剛愛菩薩。之行位經偈  曰。

奇哉自性淨　　隨染欲自然  
離欲清淨故　　以染而調伏

[0292c04]  由斯勝行。極喜善哉。即獲一切善法三種祕  密心。善口善意善身。三善法門三業清淨。  讚善功德無量無邊。即善哉菩薩之本事也。  經偈曰。

奇哉我善哉　　諸一切勝智  
所離分別者　　能生究竟喜

[0292c10]  已上金剛部四菩薩也。

[0292c11]  由斯善法。果願未圓。須臾灌頂。莊嚴瑩飾  其體。即虛空藏菩薩。持摩尼寶缾。復想一切  如來發生大摩尼寶灌頂大菩薩。受位。乃至
轉輪王住位時。悉皆為之。利益恒沙。無邊福  德聚威德自在。此乃虛空藏菩薩之福智也。  經偈曰。

奇哉妙灌頂　　無上金剛寶  
由佛無所著　　名為三界主

[0292c19]  雖受灌頂。未獲威光。須得日輪圓光。洞照千  界。所以持金剛光明之日。赫奕暉煥。皎徹無  涯。雖有微塵數日。莫能映奪也。此乃金剛
威光菩薩之照徹也。經偈曰。

奇哉無比光　　照耀有情界  
能靜清淨者　　諸佛救世者

[0292c25]  既光明廣大。功業彌高。錫賚酬賞。須有檀  施。即金剛幢菩薩建立。大摩尼幢上。安如  意寶珠光。明照曜雨。摩尼百寶幢蓋。繒幡
微妙香華。而皆施與一切有情所須隨意滿  足檀波羅蜜行願。具大悲心。無量珍財。施  無所施。所得無得之心。此乃金剛幢菩薩大  悲願力也偈曰。

奇哉無比幢　　一切益成就  
一切意滿者　　令滿一切願

[0293a05]  既蒙施利。喜悅成心。即獲奇特之志。發言歡  喜微笑悅樂。廣度有情喜捨之心。能事備  矣。此金剛笑菩薩。奇特之喜智也偈曰。

奇哉我大笑　　諸勝甚奇特  
安立佛利益　　常住妙等引

[0293a10]  已上寶部四菩薩也。

[0293a11]  雖能滿願。由恐散動。散動具有六種散動  (作意  散動自性散動外散動內散動相散動座散動是名六種散動)  不能制止心王。須修
三摩地法。以住其心殊勝行門微妙理義大  悲方便。而筏喻之。勝義菩提行願因茲頓證。  此乃觀自在菩薩之悲智也偈曰。

奇哉我勝義　　本清淨自然  
諸法如筏喻　　清淨而可得

[0293a18]  雖悟法圓滿。結使煩惱。仍未遣之。於是文殊  師利大菩薩。般若波羅蜜圓滿。智慧無涯。  遂乃操持智劍。劃斷繒網。除害四魔二乘確
執之心而無所住。不居空有。永絕二邊。能斷  一切有情結使之心。常住無為智慧圓明。即  文殊般若之智慧也偈曰。

奇哉一切佛　　我聞微妙音  
由慧無色故　　音聲而可得

[0293a26]  由斯斷惑。須妙法斯傳。即纔發心即轉法輪  菩薩。住三摩地心。起大悲願行。轉正法輪。輪  輻光明動。大千界。三輪清淨。於諸曼陀羅以
主宰。於諸魔所而教令之。調伏有情正受三  昧。即金剛場菩薩之智輪用也偈曰。

奇哉金剛輪　　我金剛勝行  
由纔發心故　　能轉妙法輪

[0293b04]  妙法既轉。須頓入無言語文字本空。真如法  界。平等修多羅藏。怛沙法門圓滿。悟大乘  無無不開演。以茲勝法。共諸佛談論。念誦
律良一代真言備在此也。乃無言菩薩語智  三摩地智也偈曰。

奇哉我祕密　　我名祕密語  
所說微妙法　　遠離諸戲論

[0293b11]  已上四菩薩法部也。

[0293b12]  雖通語智。而諸佛事業及眾生事業。未成就  之。即入一切業用善巧門之所成辨。廣興供  養。利樂有情。以虛空為庫藏。是中珍寶滿虛
空中。給濟蒼生。五種之施令無匱乏。十方如  來一切諸佛微塵剎海。普心供養。即毘首羯  磨菩薩善巧智也偈曰。

奇哉我不空　　我一切業多  
無功作佛事　　能轉金剛業

[0293b20]  既具事業。堅固精進。而妙用之。若不精修。  魔即得便而生進退。所以被精進鎧甲。持萬  行修心。守護法門。令不退轉。即慈護廣大。
能除懈怠護堅猛之智。頓成究竟菩提。無不  被矣。此乃難敵精進菩薩之大慈護也偈曰。

奇哉堅固甲　　我堅固固者  
由堅固無身　　獲得堅固身

[0293b27]  精進既具。天魔蘊魔。及煩惱魔等。須摧伏之。  示金剛藥叉形。作可畏色。熾焰赫奕。恚怒威  猛。持金剛牙安自口中。能食一切有情無始
無明。及諸執見。而摧滅之。作大悲方便。而能  恐怖一切如來。此乃金剛藥叉菩薩大悲方  便之智也偈曰。

奇哉大方便　　諸佛之悲愍  
由有形寂靜　　示作暴怒形

[0293c06]  由斯威猛。解脫之理。而助成之。三輪菩際  眾生。祕密金剛而能濟度。大權方便三密加  持。祕印心傳。住三摩地。一切法要而能解縛。
脫苦與樂住四無量心。此乃金剛拳菩薩密  印智也偈曰。

奇哉我堅縛　　我堅三昧耶  
成諸意樂故　　解脫者為縛

[0293c13]  已上四菩薩羯磨部也。

[0293c14]  阿閦如來於內心。證得金剛波羅蜜。入金剛  三昧耶加持一切三摩地智。自受用故。從  五峯光明金剛菩提心三摩地智中。流出金
剛光明。遍照十方世界。淨一切眾生大菩提  心。還來收一聚。為令印一切菩薩。自受用  三昧耶智故。成金剛波羅蜜菩薩形。持金剛
杵於毘盧遮那如來前月輪而住。偈曰。

奇哉一切佛　　我堅金剛身  
由堅無身故　　獲得金剛身

[0293c23]  寶生如來於內心。證得虛空寶大摩尼藏功  德三摩地智。自受用故。從虛空寶大摩尼藏  功德三摩地智。流出虛空寶光明。遍照十方
世界。令一切眾生功德圓滿。還來收一聚。為  令印一切菩薩。受用三昧耶智故。成金剛寶  波羅蜜菩薩形。持大摩尼寶。於毘盧遮那如  來右邊月輪而住。偈曰。

奇哉一切佛　　我名寶金剛  
於一切印眾　　堅灌頂理趣

[0294a03]  觀自在王如來於內心。證得大蓮華智慧三  摩地智。自受用故。從大蓮華智慧三摩地智。  流出蓮華光明。遍照十方世界。淨一切眾生
客塵煩惱。還來收一聚。為令印一切菩薩。受  用三昧耶自受用智故。成法波羅蜜菩薩形。  持大蓮華。於毘盧遮那如來後月輪而住。偈  曰。

奇哉一切佛　　法金剛我淨  
由自性清淨　　令貪染無垢

[0294a12]  不空成就如來於內心。證得羯磨金剛大精  進三摩地智。自受用故。從羯磨金剛大精進  三摩地智。流出羯磨光明。遍照十方世界。令
一切眾生。除一切懈怠成大精進。還來收一  聚。為令印一切菩薩。自受用三摩耶智故。成  羯磨波羅蜜菩薩形。持羯磨金剛。於毘盧遮  那如來左邊月輪而住。偈曰。

奇哉一切佛　　我多業金剛  
由一成一切　　佛界善作業

[0294a21]  已上四波羅蜜大菩薩堅固之體。由若虛空。  無能沮壞。為焰塵雲霧能翳空界。日月之光  猶為障礙。一切眾生。本來自性清淨。為客塵
煩惱能所二相。纏染其心。不得自在。今此妄  想。所有本體自空。了諸法不生。空有無礙。

[0294a26]  於是毘盧遮那佛。即住菩提心觀。徹照圓明。  流出適悅。莊嚴種種供養。此乃金剛喜戲菩  薩大菩提心之妙用也。於不動如來曼荼羅
左邊月輪而住。偈曰。

奇哉無比有　　諸佛中供養  
由貪染供養　　能轉諸供養

[0294b03]  今具喜戲供養。毘盧遮那佛。於內心流出金  剛寶鬘。嚴飾其體。即集眾寶。用為莊嚴。寶聚  光明福德圓滿。五種施願而能滿足。於南方
寶生如來曼荼羅左邊月輪而住。偈曰。

奇哉我無比　　稱為寶供養  
於三界王勝　　教勅受供養

[0294b09]  寶鬘供養已。即毘盧遮那於內心。流出大悲  方便。住三摩地心。發歌讚諷詠。而興供養已。  獲得六十四種梵音住說法無礙。其音清雅。
令眾樂簫瑟箜篌。而能供養。此即音聲為佛  事也。法利言說。本體自空。真如凝然法界清  淨。此乃金剛歌菩薩供養語智也。於觀自在
王如來曼荼羅左邊月輪而住。偈曰。

奇哉成歌詠　　我供諸見者  
由此供養故　　諸法如響應

[0294b18]  雖具歌詠。而未獲神通。即毘盧遮那佛於內  心中。流出如來事業。及眾生事業。作善巧智  及自受用智。種種供養。結金剛舞印。廣大儀
軌。現大神通。妙舞莊嚴以為佛事。微塵佛剎  供養恒沙。於三昧門出入無礙。此乃金剛舞  菩薩妙用也。依不空成就如來曼荼羅左邊  月輪而住。偈曰。

奇哉廣供養　　作諸供養故  
由金剛舞儀　　安立佛供養

[0294b27]  已上四菩薩內供養也。

[0294b28]  阿閦如來於內心中。流出焚香菩薩。供養毘  盧遮那如來。其香雲海遍周法界。見聞覺知  者。能生適悅。能遍入諸佛體中。悅樂歡喜。此
乃金剛焚香菩薩作大佛事供養也偈曰。

奇哉大供養　　悅澤具端嚴  
由薩埵遍入　　速疾證菩提

[0294c05]  香已供養。寶生如來於內心。流出微妙覺華。  而奉獻毘盧遮那如來。由金剛寶蓮。其華開  敷光明。厥色鮮美。福德之聚種種莊嚴。能施
有情安樂之願。此乃金剛華菩薩而妙用  也偈曰。

奇哉一切佛　　能作諸莊嚴  
由如來寶性　　速疾獲供養

[0294c12]  華已供養。未獲光明。即觀自在王如來。於內  心中。流出金剛智燈。承事供養毘盧遮那如  來。光明照徹。獲得如來五眼清淨。內外障色。
悉咸覩見。於內智燈。照一切法。本性清淨  由若摩尼。百光千明無能映蔽。智慧之日由  斯燈焉。此乃金剛燈菩薩智照也偈曰。

奇哉我廣大　　供養燈端嚴  
由速具光明　　獲一切佛眼

[0294c20]  燈既供養。未獲清涼。即不空成就如來。於內  心中。流出金剛塗香菩薩。執持香印。供養毘  盧遮那如來。此妙塗香。能除一切有情欝熱
之疾。能獲如來五分法身戒定慧解脫解脫  知見。莊嚴其體。亦能證得清冷菩提之心廣  大圓滿。此乃金剛塗香菩薩供養也偈曰。

奇哉香供養　　我微妙悅意  
由如來香故　　授與一切身

[0294c28]  已上四菩薩外供養也。

[0294c29]  八供養已畢。四攝之事未圓。即毘盧遮那內  心中。流出金剛鉤菩薩。而召集之。夫為鉤  者。有四攝義。愛語布施利行同事。而能運
度無量眾生。復有難調眾魔。而能折伏。亦能  控制狂象。而皆順從。即此大菩提心廣大圓  滿。堅固猛利。決定不退。亦能召集一切賢聖。
降臨道場。能滿一切真言行菩薩。速證悉地。  此乃金剛鉤菩薩召集之智也偈曰。

奇哉一切佛　　鉤誓我堅固  
由我遍鉤召　　集諸曼荼羅

[0295a10]  既具鉤義。引攝之事未圓。即毘盧遮那佛內  心中。流出金剛索菩薩。能禁制一切煩惱無  明忘想昏闇之心。能縛一切苦輪。令得解脫。
復能等引禪定大菩提心。一切印眾皆來聚  會。微塵佛剎。咸悉降臨曼荼羅道場共作佛  事偈曰。

奇哉一切佛　　我堅金剛索  
設入諸微塵　　我復引入此

[0295a18]  索義既辨。制止之理未行。即毘盧遮那佛於  內心中。流出金剛鎖菩薩。其鎖是制止之義。  能閉一切諸惡趣門。起大慈悲。於一切有情
而生救護。能縛一切眾印。及以如來使。俱由  解脫得大涅槃。復令微塵海會如來。於此道  場。住三摩地心。同密嚴佛會作大佛事。偈曰。

奇哉一切佛　　大堅金剛鎖  
令諸縛脫者　　有情利故縛

[0295a26]  雖具鎖義制止之事。遍入理智而未圓通。即  毘盧遮那佛於內心中。流出金剛鈴菩薩。執  持光明磬。而供養之。發生無量微妙之音。一
切聖眾聞者靡不歡喜。諸佛惡字種子。能遍  入一切如來身心中。瑩如明鏡。於無量有情  身田。中大種智。能於諸佛所。捨身而作僮
僕。承事供養。於三摩地中。適悅歡樂。此乃  金剛鈴菩薩之妙響也偈曰。

奇哉一切佛　　我堅金剛入  
為一切主宰　　亦即為僮僕

[0295b07]  此乃一切如來三昧耶。鉤召引入縛調伏也。  結三昧耶印已。能令修行人天諸三摩地佛  性海中。適悅安樂由斯供養。

[0295b10]  次入五如來供養法。即入毘盧遮那佛觀。結  遍照尊如來印。觀門即身心清淨。圓滿菩提。  廓周法界。

[0295b13]  次入金剛薩埵三摩地印。堅固菩提心。

[0295b14]  次入虛空藏菩薩大寶印。獲得一切眾生所  願滿足。無所匱乏。

[0295b16]  次入蓮華三昧耶觀自在菩薩印。由此清淨  無染著故。獲得一切殊勝微妙之法。

[0295b18]  次入羯磨大菩薩三摩地。能成一切如來事  業。眾生事業所有修持。無不成就。此乃毘盧  遮那及四大菩薩。即同五如來也。

[0295b21]  次當修行十六大菩薩供養。是諸大菩薩。為  供養故。各持器械之印。布在身上諸支分間。  能為如來作大佛事。

[0295b24]  初金剛薩埵持五智金剛杵印。以表堅固勇  猛菩提心。

[0295b26]  次金剛王菩薩。持金剛雙鉤印。行四攝法。召  一切如來及一切有情。無不雲集。置之右  脇。以為幖幟。

[0295b29]  次結金剛愛菩薩弓箭之印。能令愛念一切  有情。又能射二乘見執之心。置之左脇。用  為隨。一切色相無所染著。

[0295c03]  次結娑度大菩薩歡喜印。一切如來及諸聖  眾。皆善哉彈指讚歎隨喜。置之腰後。以表善  哉。

[0295c06]  已上金剛部四大供養也。

[0295c07]  次當結虛空藏大菩薩大寶印。能滿一切有  情所求。皆得。置之於額。雨種種寶。亦持摩尼  寶瓶。與一切如來灌頂。

[0295c10]  次當結金剛威光大菩薩印。威光赫奕。能蔽  千日。持金剛之日。面前旋轉。如轉日輪。

[0295c12]  次結金剛幢菩薩印。由如意寶幢。能滿一切  有情求願。滿足。置之直上。由若寶幢。

[0295c14]  次結金剛笑菩薩印。能令一切賢聖諸佛海  會及天仙等。靡不歡喜。置之口已上。以表大  喜笑也。

[0295c17]  已上寶部四供養菩薩也。

[0295c18]  次當入蓮華部三摩地。由此住觀自在菩薩  觀。能令有情。於法無礙無所染污。即持蓮華  印安在口中。清淨法音之所演化。

[0295c21]  次當入文殊室利菩薩智慧之觀。當令有情。  辦明正法持智慧之劍。能破邪山。絕二乘見  執之心。住法空無相無願解脫門。安於右耳
輪邊。以為止住。

[0295c25]  次當入法輪清淨觀。能轉無上之法輪。三  轉法輪。三大千。廣度有情。即金剛因菩薩。  持金剛輪器杖。安在左耳。以為幖幟。

[0295c28]  次當入無言三昧耶。一切萬法皆離言語。言  語性空本來常寂。亦無所說。即金剛語菩薩。  持金剛舌。即安在頂後以表無言。

[0296a02]  已上四親近菩薩法部也。

[0296a03]  次業部十七供養。即金剛喜戲菩薩。能令有  情適悅歡喜。持三鈷之杵。安於頂上。成就一  切如來事業。眾生事業悉皆成就。

[0296a06]  次當金剛鬘印莊嚴之事業。眾寶所成羂索  寶鬘。以為嚴飾。此印安於額上也。

[0296a08]  次金剛歌菩薩。能成如來六十四種梵音歌  讚吟詠。皆成殊勝。持箜篌之印。置在右肩。  所出言音皆成妙法。

[0296a11]  次金剛舞菩薩。神通自在。變化十方。舉動施  為無非佛事。此四菩薩。北方四親近大菩薩  也。業部所管。

[0296a14]  次結外供養菩薩印。即金剛焚香。及金剛華  金剛燈乃至塗香菩薩等。以為十七雜供養。  金剛寶印供養。能令有情所求滿願。以金剛
妓樂歌讚諷誦簫瑟箜篌微妙法音。以為供  養。

[0296a19]  次結劫樹印。能令諸有情。能滿殊勝之願。百  千珍寶玩弄諸物。名衣上服凡有所須。於此  樹間皆得滿足。無有乏少。

[0296a22]  次結羯磨三昧耶印。常作思惟。於虛空中。  所有一切諸如來。我皆承事供養。一一佛前。  想有此身瞻禮供養。

[0296a25]  次應入達磨三昧耶印。常作思惟。我今此  身與諸佛菩薩身等。觀法實性。無有差別更  無異相。即同一切如來之身也。

[0296a28]  已上修行三摩地法也。

[0296a29]  次行六波羅蜜法。運度有情。於四無量心弘  誓願發菩提心。即當證悟。

[0296b02]  次入六波羅蜜觀行。檀波羅蜜者。為是寶部。  所以亦由無住檀施。等虛空界一切有情所求  之者。隨意滿願。皆施與之。復於生死之中。愍
念眾生。為救護故。悉令滿足。亦能護菩提心。  未度者令度。未安者令安。亦能雨種種珍寶。  廣施有情。令使圓滿富樂豐饒。令得解脫。

[0296b08]  戒波羅蜜者。三聚淨戒。一攝律儀戒。二攝善  法戒。三攝眾生戒。亦云饒益有情戒。一切戒  行。皆攝律儀所管。由持戒故。獲得身口意清
淨果報。此即同毘盧遮那如來滿法界身如  如之體。亦云斷德也。攝善法戒者。一切善法。  皆屬此戒。亦云智德。即是毘盧遮那如來圓
滿報身也。色相莊嚴。光明赫奕。據須彌頂。為  諸菩薩說大乘經是。饒益有情者。即是釋迦  牟尼如來化身也。由如來於此世界愍念有
情。作變化身種種方便。救度眾生令登彼岸。  即名恩德。由此三德之義。總而言之。戒波羅  蜜之所攝化也。

[0296b20]  忍波羅蜜者有五義。一伏忍。二信忍。三順忍。  四無生忍。五寂滅忍。伏忍配東方。信忍配南  方。順忍配西方。無生忍屬北方。寂滅忍配中
央方。於此五方即五如來也。地前三賢伏  忍。且初地二地三地。配於信忍。四地五地  六地。配於順忍也。七地八地九地。配在無
生忍。十地滿足配也。等妙覺者。配於寂  滅忍。由持忍波羅蜜故。所生之處。令得端正  果報眷屬圍繞。功德廣大無量無邊。不可窮
盡。見聞之者。悉皆歡喜。恭敬隨順。喜悅從心  此即忍波羅蜜之行相也。

[0296c02]  精進波羅蜜者。若人修行。不能精進勤行苦  行。至求解脫者。魔即得便。墮在泥犁生死  海中。巡環六道。無由得出。所以須被精進
鎧甲。摧懈怠之魔。萬行精修。悉皆成就。威德  自在由若日輪。三千威儀八萬細行。皆由持  此戒也。精進波羅蜜行相也。

[0296c08]  禪波羅蜜者。凡人修行。心多散亂為計屬。即  備六種散動。纏繞身心。念不安。不得解脫。  所以須住心一境。更不緣異緣。於四種禪法
中。住如來清淨禪中。永除妄想。須住無住之  住。常依離念之心。實相圓明。廓周法界。大菩  提路由此致焉。此禪波羅蜜也。

[0296c14]  智慧波羅蜜者。智能了別。慧乃由辨明。由  如明鏡能鑒眾色。大小乘法無有差謬。除其  我執二相。住大乘心。圓滿菩提。證真如際。即
是如來平等法身。修行者結六波羅蜜印。誦  六波羅蜜真言。住六波羅蜜觀門。即同一切  如來解脫如如智也。法身。由此六種方便。即
入三空解脫門。所為空無相無願解脫門。  一切萬法舉體皆空。無一事而不真。無一物  而不實。真空妙有。實相圓明。即誦愚  [口*皿]  耶真
言。即是毘盧遮那如來正體圓智也。由斯勝  上之義。轉便結如來口印。住三密門觀。誦三  祕密真言。一切有情無不解脫。所出法要。迴
施眾生。見聞覺知悉超三界。結四大印。誦四  種真言。誦百字明。住三摩地心。持珠念誦。持  念畢已。誦種種讚歎。獻種種名華。誦百字真
言。即入塵剎佛海。運心廣大。供養法事既畢。  則從前羯磨三十七尊印。後便結三昧契及  十六大供養乃至十七雜供養。已後獻閼伽。
迴向發願。然即入三昧耶。心住三摩地觀門。  念誦即經行。息念。轉讀大乘華嚴楞伽等經。  思惟佛道。國師大三藏和上。於含暉院承明
殿大道場。頃因餘暇。披讀梵經。忻然熙顏。  法樂虛適。開大慈之戶。誘諸童朦。大啟良緣。  令使知見。我之祕教浩汗無涯。法體幽微實
難窮際。今且依瑜伽教跡。略為指南。真言行  門。爰開理趣。今說能觀。毘盧遮那佛報身是。  所觀四智如來也。能觀是四方如來。所觀是
十六大菩薩也。能觀是心。所觀是境。八供養  及四大護菩薩等。各具能所。雖具能所。能  所之體本空。空有之理本無。中道之心斯契。
今此建立金剛界三十七尊大曼荼羅。及賢  劫千佛外金剛部二十天及四十天等。此為  初原。展轉相生無量曼荼羅也。

[0297a18]  今復建立降三世忿怒曼荼羅會三十七尊調  伏法則。文殊乃至諸天外金剛部。稍異諸  法。且依修證。略述指陳。於三昧耶心。出入無
礙。精修理智。住菩提心。舒展無涯。廓周法  界。或聚即入金剛光明峯內。若出虛空。遍  滿虛空。微塵海會如來。咸來同證。又傳心
印。指示微細觀門。金剛一乘以為心要。

[0297a25]  又說護摩之法。獲益無窮。凡所施為。須依師  受。爐數壇所為不同義。蘇蜜柴薪俱申妙  用。至如供養香藥飲食。息災調伏法則又別。
真言加句。引入道場法事。皆依本部。亦不同  其揆也。今此啟鑿。令斷眾疑依此修行。必  無差謬。即欲依經廣說。義密難申。諸餘軌儀。
備在經內。且約金剛界三十七尊。修集要門。  輪環鉤帶而敷演也。弟子等既蒙法施。喜躍  增深。虔恭一心。佇立而聽。依口鈔寫。而私記  焉。

[0297b06]  次入空無相無願解脫門者。所謂空者。一切  法皆空。空之體亦空。空亦不可得也。無相者。  地水火風男女等相。并青黃赤白。於此十
相。一切萬法舉體皆空。以為一切相空不可  得也。無願者。凡所修道。絕三界希望之心。有  所願求。皆是有相。永絕妄想。斷所願求之心。
無願無求。是真解脫。由此三相空故。即入解  脫法門。悟斯正理。即身有光明。廓周法界。即  同毘盧遮那正體智也。皆由誦愚  [口*皿]  耶真言。
結此密印。即入三密觀解脫門。一境一心。即  當證悟。次三祕密口印。由此三密。三業清淨。  觀於此身滿法界。微塵盡是一切諸佛。於一
一佛前。皆有自身。於諸佛足下。禮拜承事。供  養懺悔發願四大印者。初金剛薩埵。想五智  之杵。常在菩提心月輪上。其杵發無量光明。  即成菩提心智也。

[0297b22]  第二寶印。即虛空藏菩薩金剛福德之聚。珍  寶無窮。亦能灌頂一切如來。滿眾生願也。

[0297b24]  次觀自在菩薩。由斯印故。能令法界清淨。入  無言觀門。於舌上。觀五智金剛光明赫奕說  法無礙。即入勝義菩提印也。第四羯磨印者。
想羯磨金剛杵。結此杵印。在於月輪。心上旋  轉滿法界輪。諸佛所願皆得滿足。承事供養  無所闕乏。復於自身同於諸佛。一切供養無
不滿願。即虛空庫菩薩之所同事也。

[0297c02]  已上六段親於阿闍梨所決譯也。

金剛界瑜伽略述三十七尊心要

[0297c04]  貞享三年五月十五日

[0297c05]  點之了印版原多書誤文義叵辨拙解所  及且訓點之後之君子請尋善本校正之  云　河南金剛乘佛子淨嚴  (四十八載)

* * *

【經文資訊】大正藏第 18 冊 No. 0871 金剛頂瑜伽略述三十七尊心要  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
