佛說未曾有正法經卷第五


西天譯經三藏朝奉大夫試鴻臚卿  傳教大師臣法天奉　詔譯

[0442c08]  「復次，大王！希有之法甚深難解，即一切法寂  滅之相，非取、非捨，非聚、非散，從因緣生，無有
主宰。以緣生故，非自、非他。諸法無自性，自性  空故，即無所得。由無所得故，一切法寂靜。寂  靜相者是真實相。大王！當起正信心，應如是
修學、如是觀察。如是學者，離一切相，非有所  學、非無所學，無得、無失。如是了知是正解脫，  解脫相者即諸法也。諸法性空是真實義，即
無所著、無所限礙，是名最上希有之法。

[0442c17]  「復次，大王當知：眼根非染、非淨。何以故？眼根  自性本真實故；耳、鼻、舌、身、意根亦非染、非
淨，而彼自性本真實故。大王！色非染、非淨；受、  想、行、識亦非染、非淨。何以故？蘊之自性本真  實故。乃至一切法亦復如是，非染、非淨，自性  真實故。

[0442c22]  「大王當知：心無形相，非眼所觀。心無  所住，內、外、中間俱不可得。何以故？心之自性  非染、非淨，無所增減、無所動轉。是故，大王！當
如實觀，勿生疑惑，住真實法。此心真實故，諸  法亦如是。

[0442c26]  「大王！譬如虛空，離諸色相，亦無動  轉。若有人言：『我能以彼煙、雲、塵、霧染於虛空。』  斯為信不？」

[0442c28]  王言：「不也。虛空無相，非所染故。」

[0442c28]  菩  薩曰：「心亦如是，本來清淨，不受諸垢；乃至  一切法自性無染亦復如是。

[0443a02]  「復次，大王！一切法與法界非即、非離，本性平  等，無有差別。若了是者，即於諸法無所罣礙、  亦無增減。」

[0443a04]  妙吉祥菩薩說是法時，摩伽陀王  悟法性空，生大歡喜，即時獲得無生法忍，發  希有心，合掌恭敬白妙吉祥菩薩言：「菩薩大
慈善巧方便，如所說法甚為希有，微妙深遠  昔所未聞。我於今日斷諸疑惑，心得開曉。」

[0443a08]  妙  吉祥菩薩曰：「大王！莫作是言：『疑惑得除。』作是  言者，未斷諸相，有相於心，是大疑惑。大王當
知：諸法寂滅，無說、無示，無聞、無得，豈有疑惑  而可除耶？」

[0443a12]  王言：「菩薩！若如是者，貪、瞋、癡等一  切煩惱應不礙心耶？」

[0443a13]  菩薩曰：「大王！我先所說：  『虛空本淨，非所染故。』其義如是。大王！心本清  淨，煩惱性空，二俱無得，何所礙耶？是故，不應
以罪垢相而生於心。大王當知：過去心不可  得、未來心不可得、現在心不可得；乃至一  切法亦復如是，於三世中無來、無去，無住、無
著，無所入、無所歸，離諸妄想，非知見所及。離  知見法者，佛所說也。是故，智者應如是觀、如  是解了。」

[0443a21]  是時大王白妙吉祥菩薩言：「如菩薩  所說，我今解了心之自性、諸法自性本來清  淨，非障所染，亦非有相可得。是故，我今於菩
薩前得不壞信。」

[0443a24]  菩薩言：「大王！若如是者，是即  解脫，離諸過失。」

[0443a26]  爾時，摩伽陀王聞妙吉祥菩薩宣說妙法心  大歡喜，即從座起，持上妙細  [疊*毛]  ——價直百千——詣  妙吉祥菩薩所而奉上之，欲以其
[疊*毛]  被菩薩  身。

[0443a29]  是時菩薩於剎那間隱身不現，但聞空中  聲曰：「大王！有所見相非我所受。如我受者，不  見自身、不見他身，無能施、無所施；乃至一切
法亦復如是，無所見相，離取著心。大王！其所  施  [疊*毛]  ，若有能見身者當可施之。」

[0443b04]  時有菩薩名  曰智幢，其王即時復持其  [疊*毛]  而以奉施。

[0443b05]  彼菩  薩曰：「大王！有所見相非我所受。如我受者，不  著異生及異生法、不住有學及有學法、不證
無學及無學法、不趣緣覺及緣覺法、亦不求  諸佛、如來解脫涅盤而為果證。如是，於一切  法無所著相，能施、所施二種清淨，無利、無得。  如是施者而可受之。」

[0443b11]  是時大王欲以其  [疊*毛]  被  菩薩身，菩薩即時隱身不現，但聞空中聲曰：  「若有能見身者當可施之。」

[0443b13]  是時復有菩薩名善  寂解脫，其王即時持  [疊*毛]  奉施。

[0443b14]  彼菩薩曰：「大王！  有所見相非我所受。如我受者，不起我見及  我所見，非即煩惱、非離煩惱，非住定心、非起
散亂，非智、非愚，離諸取捨。如是施者而可受  之。」

[0443b18]  是時大王欲以其  [疊*毛]  被菩薩身，菩薩即時  隱身不現，但聞空中聲曰：「若有能見身者當  可施之。」

[0443b20]  復有菩薩名最勝作意，其王即時持  [疊*毛]  奉施。

[0443b21]  彼菩薩曰：「大王！有所見相非我所受。  如我受者，不起諸相，不行身業、不發語業、不  起意業，不著蘊處界法。了一切法皆不可得，
非智所知、非言所及，無所依止，湛若虛空。如  是施者而可受之。」

[0443b25]  是時大王欲以其  [疊*毛]  被菩  薩身，菩薩即時隱身不現，但聞聲曰：「若有能  見身者當可施之。」

[0443b27]  復有菩薩名曰上意，其王  即時持  [疊*毛]  奉施。

[0443b28]  彼菩薩曰：「大王！有所見相非  我所受。如我受者，不起取相、希求之心。若言  發於阿耨多羅三藐三菩提心者，是為取相、
有所希求。何以故？離有相心即菩薩摩訶薩  心，此心平等故，菩提心亦平等。此菩提心即  一切如來心，由是平等故，諸法皆平等，無二、
無差別，無取、亦無捨。離取捨故，我相不生；我  相滅已，無所希求。如是施者而可受之。」

[0443c06]  是時  大王欲以其  [疊*毛]  被菩薩身，菩薩即時隱身不  現，但聞聲曰：「若有能見身者當可施之。」

[0443c08]  復有  菩薩名三昧開華，其王即時持  [疊*毛]  奉施。

[0443c09]  彼菩  薩曰：「大王！有所見相非我所受。如我受者，於  一切三摩地門證而無相、無所分別，了一切
法自性無動——即三摩地。如是施者當可受之。」

[0443c13]  是時大王欲以其  [疊*毛]  被菩薩身，菩薩即時隱  身不現。但聞聲曰：「若有能見身者當可施之。」

[0443c15]  復有菩薩名成就意，其王即時持  [疊*毛]  奉施。

[0443c15]  彼  菩薩曰：「大王！有所見相非我所受。如我受者，  了一切語言、文字自性本空，無所著相。夫欲
起心求諸法者，墮有相中不名成就。若於一  切法解無所得，即一切義成就、一切皆如意。  如是施者而可受之。」

[0443c20]  是時大王欲以其  [疊*毛]  被  菩薩身，菩薩即時隱身不現，但聞聲曰：「若有  能見身者當可施之。」

[0443c22]  復有菩薩名三輪清淨，  其王即時持  [疊*毛]  奉施。

[0443c23]  彼菩薩曰：「大王！有所見  相非我所受。如我受者，無彼能施、無此能受，  受者無所得、施者無果報，我尚非有、我所亦
空。如是施者而可受之。」

[0443c26]  王即持  [疊*毛]  欲被其身，  時彼菩薩隱身不現，但聞聲曰：「若有能見身  者當可施之。」

[0443c28]  復有菩薩名曰法化，其王即時  持  [疊*毛]  奉施。

[0443c29]  彼菩薩曰：「大王！有所見相非我所  受。如我受者，不以聲聞、緣覺涅盤而為果證、  亦不以大般涅盤而為果證，不離輪迴法、不
求涅盤法。何以故？生死、涅盤，二俱平等。如是  施者當可受之。」

[0444a04]  王即持  [疊*毛]  欲被其身，時彼菩  薩隱身不現，但聞聲曰：「若有能見身者當可  施之。」

[0444a06]  是時大王以所施  [疊*毛]  奉如是等諸大菩  薩，各各隱身，皆不納受。

[0444a08]  爾時，大王即持其  [疊*毛]  詣於尊者大迦葉所，作  如是言：「尊者迦葉於聲聞中耆年有德，佛所  稱讚頭陀第一，願受我此上妙細
[疊*毛]  ，滿我施  心。」

[0444a11]  迦葉答曰：「大王！有所見相非我所受。如  我受者，不斷貪、瞋、癡，無所染著；乃至無明、有
愛而悉不斷，亦不與俱。無見苦、斷集、證滅、修  道，不見佛、不聞法、不入眾數，非盡智、無生智  可得、可證，無施者、無受者，無大果、無小果，無
輪迴可厭、無涅盤可證。諸法清淨，離一切相。  如是施者而可受之。」

[0444a17]  王即持  [疊*毛]  欲被其身，迦  葉亦復隱身不現，但聞聲曰：「若有能見身者  當可施之。」

[0444a19]  如是，大王於五百大聲聞所持  [疊*毛]  奉施，亦各不受，隱身不現。

[0444a21]  爾時，大王即作是念：「今此菩薩、聲聞皆不受  我所施之  [疊*毛]  ，我今持往後宮施其夫人及諸  眷屬，彼應當受。」作是念已，持
[疊*毛]  入宮而欲施  之。

[0444a24]  是時大王不見夫人，復思施彼宮嬪、眷屬，  亦復不見。如是，漸次觀察所有宮城、殿宇皆  悉不現，同彼虛空。

[0444a26]  是時大王復作是念：「今此  上妙細  [疊*毛]  無復所施。」作是念已，欲持此  [疊*毛]  自
被於身。其王即時亦自不見其身，但聞空中  聲曰：「若有能見身者當可施之。大王！當自觀  身色相今何所在？如自觀身不見其相，觀他
亦然，自、他之相俱不可得。若如是見者即見  真實法，真實法者離一切見，以離諸見故即  住平等法。」

[0444b04]  是時大王聞空中聲已，離有相心，  斷疑惑想，如從睡覺而得醒寤。即時宮城、殿  宇、后妃、眷屬，見其色相還復如故，即詣菩薩
大眾之所，悉得瞻覩菩薩之相如本無異。

[0444b07]  是  時大王前白妙吉祥菩薩言：「菩薩大眾適當  何往，我所不見？」

[0444b09]  妙吉祥言：「大王！勿生疑惑，今  此大眾本相無來，其何所往？大王！於今見此  眾不？」

[0444b11]  王曰：「唯然，已見。」

[0444b11]  菩薩曰：「何所見耶？」

[0444b11]  答  言：「如見真實法，觀此眾亦然。」

[0444b12]  又問曰：「即此真  實亦云何見？」

[0444b13]  答曰：「真實法者離一切相，非眼  所觀，不在內、不在外、不在中間，名、相二法不  可得故。」

[0444b16]  爾時，妙吉祥菩薩復謂王曰：「大王當知：汝先  造惡，我聞佛記於當來世墮惡道中。」

[0444b17]  王白菩  薩言：「不也。大士！如佛、世尊未曾有說墮惡道  者、證涅盤者。何以故？於真法中無二差別。」

[0444b19]  菩  薩復言：「不也。大王！如佛所說：善惡因果報應  昭然。作是說者，其義云何？」

[0444b21]  大王答曰：「菩薩大  士！如我意者，諸佛、如來隨順方便，巧說生死、  涅盤，令諸眾生厭生死苦、趣涅盤樂。如實說
者，生死、涅盤二俱平等。何以故？諸法皆空，無  有自性。彼諸法性即法界性，法界性中無二  差別。由是義故，諸法無所生、無所往，無樂
欲、無厭捨。我今起正信心，不生怖畏。」

[0444b27]  妙吉祥  菩薩言：「善哉，大王！善說此語，離諸有相。」

[0444b28]  王  言：「菩薩！我性自空，誰為說者？法本無相，當何  所離？如佛所說：真實法中我相本無，離情非  情，諸行無作、亦無受者。」

[0444c02]  菩薩告言：「大王！汝  於真實法中雖復解了，猶生執著。」

[0444c03]  王復白  言：「云何離著？」

[0444c04]  菩薩曰：「不壞惡趣相，是為無  所著。」

[0444c05]  王言：「菩薩！如是如是。如我意者，惡趣  之相無所動轉，不壞、不著，無所畏懼。我今  得離諸執，永不復生有相之見，譬如得忍菩
薩不復生於三毒之想。」

[0444c08]  是時智幢菩薩謂其  王曰：「大王！於智慧道已得清淨，離諸塵染，  忍具足。」

[0444c10]  王白菩薩言：「諸法甚清淨，廣大無有  量，煩惱不能染、涅盤不可得，唯佛、世尊自所  證知。」

[0444c13]  爾時，妙吉祥菩薩及諸大士於王宮中說正  法時，摩伽陀王獲得無生法忍。其王宮中有  三十二女人，見妙吉祥菩薩神通變化事已，
皆發阿耨多羅三藐三菩提心。會中復有五  百人得法眼淨。所有王舍城中一切人民皆  悉持諸名華、妙香集王宮門，遙伸供養妙吉  祥菩薩及諸大眾。

[0444c20]  爾時，妙吉祥菩薩哀愍城中一切人民，為利  樂故以足指按地，即時大地皆作吠瑠璃色，  清淨光潔，內外映徹。是時城中若男、若女一
切人民，皆悉得見妙吉祥菩薩及諸大眾無  所障礙，譬如清淨圓鏡照其面像，一切人民  瞻菩薩相亦復如是。時妙吉祥菩薩各各為
其如應說法時，城中八萬四千人得法眼淨，  五百人發阿耨多羅三藐三菩提心。

[0444c28]  爾時，妙吉祥菩薩受摩伽陀王飯食供養及  為廣說法已，王之宮屬乃至一切人民皆獲  利樂，發希有心，生大歡喜。

[0445a01]  妙吉祥菩薩即從  座起，與諸菩薩大眾而共圍繞出於王宮。是  時摩伽陀王與諸臣從及其眷屬禮敬勞謝，  隨從菩薩來于佛會。

[0445a04]  是時，菩薩既離王宮，漸  次而行，於其中路見有一人在於樹下涕淚  悲泣，發如是言：「我造殺業，甚可怖畏，當來決
定墮於地獄。我今如何得其救度？」

[0445a07]  是時菩薩  見此人已，觀其根緣而已成熟，堪受化度。菩  薩即化一人，與其無異，往彼人所既相附近，
亦復啼泣謂前人曰：「我造殺業，甚可怖畏，當  來決定墮於地獄。」

[0445a11]  前人聞已，而即謂言：「我亦  如是造於殺業，偶會今時，誰生方便能為救  度？」

[0445a13]  是時化人即告之言：「今我等輩造極重罪，  雖甚怖畏，無能救者。唯佛、世尊有大方便而  能救度，我等今宜共詣佛所。」化人言已，便即
前行。其人見已，亦復隨從詣於佛所。

[0445a16]  時彼化  人到佛會已，頭面禮足，前白佛言：「世尊！我造  殺業，怖墮地獄。願佛慈悲，救度於我。」

[0445a19]  爾時，世尊即讚是言：「善哉，善哉。善男子！今於  佛前發誠實語，如其所作稱實而言。如汝所  說造殺業者，汝從何心而起罪相？為過去耶？
未來耶？現在耶？若起過去心者，過去已滅，心  不可得；若起未來心者，未來未至，心不可得；  若起現在心者，現在不住，心亦不可得。三世
俱不可得故，即無起、作；無起、作故，於其罪相  何所見耶？

[0445a26]  「善男子！心無所住，不在內、外、中間；  心無色相，非青、黃、赤、白；心無造作，無作者故；
心非幻化，本真實故；心無邊際，非限量故；心  無取、捨，非善、惡故；心無動轉，非生、滅故；心等  虛空，無障礙故；心非染、淨，離一切數故。

[0445b01]  「善男  子！諸有智者應如是觀，作是觀者即於一切  法中求心不可得。何以故？心之自性即諸法  性，諸法性空即真實性。由是義故，汝今不應
妄生怖畏。」

[0445b05]  是時化人聞佛宣說真實之法，心  大歡喜，即白佛言：「希有，世尊！善說法界自性  清淨，我今得悟罪業性空，不生怖畏。我今樂
欲於佛法中出家修道，持於梵行，唯願世尊  攝受於我。」

[0445b09]  佛言：「善哉。善男子！今正是時，為汝  攝受。」

[0445b10]  是時化人於剎那間鬚髮自落，袈裟被  身成苾芻相，即白佛言：「世尊！我今入般涅  盤，願佛聽許。」

[0445b12]  佛言：「隨意。」

[0445b12]  時化苾芻承佛威神  力故，即踊身虛空，高一多羅樹，化火自焚，滅  盡無餘，同彼虛空。

[0445b15]  爾時，實造業者見是化人出家及聞佛說法  已，心生思念：「此人與我同造罪業，彼先解脫，  我今亦宜求佛化度。」作是念已，即時頭面禮
世尊足，而白佛言：「世尊！我造殺業，怖於當來  墮大地獄，願佛慈悲而垂救度。」

[0445b19]  佛言：「善哉。善  男子！今於佛前發誠實語。汝所造業於何起  心？罪業之相其復云何？」

[0445b21]  是時此人以善根成  熟故，聞佛言已，身諸毛孔出大火焰旋繞其  身，即作是言：「我今歸佛，願垂救度。」

[0445b24]  爾時，世尊舒金色右手於其頂上。此人即時  身火得滅，離其苦惱，得大快樂，起淨信心，向  佛合掌而白佛言：「希有，世尊！我先聞佛廣說
清淨法界離相之法，我今得悟罪業性空，而  不復生怖畏之想。我今亦於佛法中樂欲出  家，修持梵行，願佛攝受。」

[0445b29]  佛言：「善哉。今正是時，  為汝攝受。」

[0445c01]  即時此人鬚髮自落，袈裟被身成  苾芻相——如百臘者諸根調適，威儀庠序，所願  圓滿。

[0445c04]  爾時，世尊為其宣說四諦之法。彼聞法已，即  時遠塵離垢，得法眼淨，而復審觀諦理，即於  會中證阿羅漢果，而白佛言：「世尊！我今欲入
涅盤，願佛聽許。」

[0445c07]  佛言：「隨意。」

[0445c07]  是時苾芻踊身虛  空高七多羅樹，化火焚身，滅盡無餘。即時會  中有百千天人發希有心，各伸敬禮。

佛說未曾有正法經卷第五

* * *

【經文資訊】大正藏第 15 冊 No. 0628 佛說未曾有正法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
