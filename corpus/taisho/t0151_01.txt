佛說阿含正行經

後漢安息國三藏安世高譯

[0883b26] 聞如是：

[0883b26] 一時，佛在舍衛國祇樹給孤獨園。是時，佛告諸比丘言：「我為汝說經，上語亦善，中語亦善，下語亦善，語深說度世之道，正心為本。聽我言，使後世傳行之。」諸比丘叉手受教。

[0883c01] 佛言：「人身中有五賊，牽人入惡道。何等五賊？一者色，二者痛痒，三者思想，四者生死，五者識，是五者人所常念。」

[0883c03] 佛言：「人常為目所欺，為耳所欺，為鼻所欺，為口所欺，為身所欺。目但能見不能聞；耳但能聞不能見；鼻但能知香，不能聞；口但能知味，不能知香；身體但能知寒溫，不能知味。是五者，皆屬心，心為本。」

[0883c08] 佛言：「諸比丘！欲求道者，當端汝心，從癡但墮十二因緣，便有生死。何等十二？一者本為癡，二者行，三者識，四者字，五者六入，六者栽，七者痛，八者愛，九者受，十者有，十一者生，十二者死。施行善者，復得為人，施行惡者，死入地獄、餓鬼、畜生中。佛坐思念：『人癡故有生死，何等為癡？』本從癡中來，今生為人，復癡心不解目不開，不知死當所趣向？見佛不問，見經不讀，見沙門不承事，不信道德，見父母不敬，不念世間苦，不知泥犁中考治劇，是名為癡故有生死。不止生死，如呼吸間，脆不過於人命。人身中有三事，身死識去心去意去，是三者，常相追逐。施行惡者，死入泥犁、餓鬼、畜生、鬼神中；施行善者，亦有三相追逐，或生天上，或生人中，墮是五道中者，皆坐心不端故。」

[0883c23] 佛告諸比丘：「皆端汝心，端汝目，端汝耳，端汝鼻，端汝口，端汝身，端汝意，身體當斷於土，魂神當不復入泥犁、餓鬼、畜生、鬼神中。視人家有惡子，為吏所取，皆坐心不端故。人身有百字，如車有百字，人多貪好怒，不思惟身中事，死入泥犁中，悔無所復及。」

[0883c28] 佛言：「我身棄國捐，遮迦越王憂斷生死，欲度世間人使得泥洹道。第一精進者，即得阿羅漢道。第二精進者，自致阿那含道。第三精進者，得斯陀含道。第四精進者，得須陀洹道。雖不能大精進者，當持五戒：一不殺，二不盜，三不兩舌，四不婬妷，五不飲酒。」

[0884a05] 佛言：「人坐起常當思念是四事，何等四？一者自觀身，觀他人身。二者自觀痛痒，觀他人痛痒。三者自觀意，觀他人意。四者自觀法，觀他人法。內復欲亂者，心小自端視身體，飽亦極，飢亦極，住亦極，坐亦極，行亦極，寒亦極，熱亦極，臥亦極。臥欲來時，當自驚起坐，坐不端者，當起立，立不端者，當經行，心儻不端者，當自正。譬如國王將兵出鬪，健者在前，既在前鄙復却適欲却著後人；沙門既棄家，去妻子，除鬚髮，作沙門，雖一世苦，後長得解脫。已得道者，內獨歡喜，視妻如視姊弟，視子如知識，無貪愛之心，常慈哀十方諸天人民，泥犁、餓鬼、畜生，蜎飛蠕動之類，皆使富貴安隱度脫得泥洹之道，見地蟲當以慈心傷哀之。知生不復癡，能有是意，常念師事佛，如人念父母，如獄中有死罪囚，有賢者往請囚，囚黠慧常念賢者恩。比丘以得道，常念佛如是，念經如人念飯食。」

[0884a24] 佛言：「諸比丘！轉相承事，如弟事兄，中有癡者，當問慧者，展轉相教。問慧者，如冥中有燈火，無得陰搆作惡，無得諍訟。見金銀當如視土，無得妄證人入罪法，無得傳人惡言，轉相鬪語言，無得中傷人意。不聞莫言聞，不見莫言見，行道常當低頭視地，蟲無得蹈殺。無得自貪人婦女，無得形相人婦女。坐自思惟，去貪愛之心，乃得為道耳。」

[0884b02] 佛言：「欲求道者，當於空閑處坐，自呼吸其喘息，知息短長，息不報形體皆極，閉氣不息，形體亦極。分別自思惟：『形體誰作者？』心當觀外，亦當觀內。自思惟歡然，與人有異心，當是時不用天下珍寶，心稍欲隨正道，意復欲小動者，當攝止即還守，意即為還。譬如人有鏡，不明不見形，磨去其垢，即自見形。人已去貪婬瞋恚愚癡，譬如磨鏡。諦思惟天下，皆無有堅固，亦無有常。」

[0884b11] 佛告諸比丘：「持心當如四方石，石在中庭，雨墮亦不能壞，日炙亦不能消，風吹亦不能起，持心當如石。」

[0884b14] 佛告諸比丘：「天下人心如流水，中有草木，各自流去，不相顧望，前者亦不顧後，後者亦不顧前，草木流行，各自如故。人心亦如是，一念來一念去，如草木前後不相顧望，於天上天下無所復樂，寄居天地間，棄身不復生。道成乃知師恩，見師者即承事，不見師即思念其教誡，如人念父母，意定乃能有一心，便有哀天下人民蜎飛蠕動之類。坐自笑我已脫身於天下及五道，一者天道，二者人道，三者餓鬼道，四者畜生道，五者泥犁道。得阿羅漢者，欲飛行變化即能，身中出水火即能，出無間入無孔亦能，離世間苦取泥洹道亦能。」

[0884b26] 佛告諸比丘：「道不可不作，經不可不讀。」

[0884b26] 佛說經已，五百沙門皆得阿羅漢。諸沙門皆起前，以頭面著地為佛作禮。

佛說阿含正行經

【經文資訊】大正藏第 02 冊 No. 0151 佛說阿含正行經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA