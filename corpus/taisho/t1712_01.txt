般若波羅蜜多心經略疏  (并序)
唐翻經沙門法藏述

[0552a14]  夫以。真源素範。冲漠隔於筌罤。妙覺玄猷。  奧頤超於言象。雖真俗雙泯二諦恒存。空有  兩亡一味常顯。良以。真空未甞不有。即有
以辨於空。幻有未始不空。即空以明於有。有  空有故不有。空有空故不空。不空之空空而  非斷。不有之有有而不常。四執既亡百非斯
遣。般若玄旨斯之謂歟。若歷事備陳。言過二  十萬頌。若撮其樞要。理盡一十四行。是知詮  真之教乍廣略而隨緣。超言之宗性圓通而
俱現。般若心經者。實謂曜昏衢之高炬。濟苦  海之迅航。拯物導迷莫斯最為。然則般若以  神鑒為體。波羅蜜多以到彼岸為功。心顯要
妙所歸。經乃貫穿言教。從法就喻詮旨為目。  故言般若波羅蜜多心經。

[0552a28]  將釋此經五門分別。一教興。二藏攝。三宗趣。  四釋題。五解文。初教興者。依大智度論云。  如須彌山王。非無因緣非少因緣令得振動。
般若教興亦復如是。具多因緣。一謂欲破外  道諸邪見故。二欲迴二乘。令入大乘故。三  令小菩薩不迷空故。四令悟二諦中道生正
見故。五顯佛勝德生淨信故。六欲令發大  菩提心故。七令修菩薩深廣行故。八令斷  一切諸重障故。九令得菩提涅槃果故。十  流至後代益眾生故。略說此十具收彼意。
令此教興。第二藏攝者。謂三藏之中契經  藏攝。二藏之內菩薩藏收。權實教中實教  所攝。第三宗趣者。語之所表曰宗。宗之所
歸曰趣。然先總後別。總以三種般若為宗。  一實相。謂所觀真性。二觀照。謂能觀妙慧。  三文字。謂詮上之教。不越此三故以為宗。
別亦有三。一教義一對。以文字教為宗。餘  二義為趣。二境智一對。以真空境為宗。觀  照智為趣。三因果一對。以菩提因行為宗。菩  提果德為趣。

[0552b19]  般若波羅蜜多心經　第四釋題者亦有三。  初教義分二。謂般若心。是所詮之義。經之  一字是能詮之教。即能詮般若之經依義
立名。二就所詮義中法喻分二。謂般若等  是所詮之法。心之一字是所引之喻。即般  若內統要衷之妙義。況人心藏為主為要。  統極之本。三就前法中有體用分二。謂般
若是體。此云智慧。即神悟玄奧妙證真源  也。波羅蜜多是用。此云到彼岸。即由斯妙  慧翻生死過盡。至真空之際。即簡不到彼
岸之慧。故以為名。謂體即用故。法之喻故。  義之教故。立斯名耳。

[0552c02]  觀自在菩薩　自下第五解文。此既心經。  是以無序及流通也。文中分二。初顯了般  若。後即說呪曰下。明祕密般若。何以辨此
二者。謂顯了明說。令生慧解滅煩惱障。以  呪祕密言。令誦生福滅罪業障。為滅二障  成二嚴故。說此二分。就前文中亦二。初略
標綱要分二。從舍利子色不異空下。明廣  陳實義分。以義非頓顯故先略標。非略能  具故次廣釋。又前是據行略標。後即就解
廣陳。前中有四。一能觀人。二所行行。三觀  行境。四明能觀利益。且初能觀人。觀自在  菩薩者。是能觀人也。謂於理事無閡之境。
觀達自在故立此名。又觀機往救自在無  閡。故以為名焉。前釋就智後釋就悲。菩謂  菩提。此謂之覺。薩者薩埵。此曰眾生。謂此
人以智上求菩提。用悲下救眾生。從境得  名故。

[0552c19]  行深般若波羅蜜多時　二明所行之行。謂  般若妙行有其二種。一淺即人空般若。二  深即法空般若。今簡淺異深。故云行深般
若。言時者。謂此菩薩有時。亦同二乘入人  空觀。故法華云。應以聲聞身得度者。即現  聲聞身等。今非彼時故云行深時也。

[0552c25]  照見五蘊皆空　三明觀行境。謂達見五蘊  自性。皆空即二空理深慧所見也。

[0552c27]  度一切苦厄　四明利益。謂證見真空苦惱斯  盡。當得遠離分段變易二種生死。證菩提  涅槃究竟樂果。故云度一切苦厄也。上來  略標竟。

[0553a02]  舍利子。色不異空空不異色。色即是空空即  是色。受想行識亦復如是　自下第二明廣  陳實義分。於中有五。一拂外疑。二顯法體。
三明所離。四辨所得。五結歎勝能。初段文  有四釋。一正去小乘疑。二兼釋菩薩疑。三便  顯正義。四就觀行釋。初中言舍利子者。舉
疑人也。舍利是鳥名。此翻為鶖鷺鳥。以其  人母聰悟迅疾如彼鳥眼。因立其名。是彼之  子。連母為號故曰鶖子。是則母因鳥名。子
連母號。聰慧第一。標為上首。故對之釋疑  也。彼疑云。我小乘有餘位中見蘊無人。亦  云法空與此何別。今釋云。汝宗蘊中無人名
蘊空。非蘊自空。是則蘊異於空。今明諸蘊  自性本空。而不同彼。故云色不異空等。又  疑云。我小乘中入無餘位身智俱盡。亦空無
色等與此何別。釋云。汝宗即色非空滅色方  空。今則不爾。色即是空非色滅空。故不同  彼。以二乘疑不出此二。故就釋之。二兼釋
菩薩疑者。依寶性論云。空亂意菩薩有三種  疑。一疑空異色。取色外空。今明色不異空。  以斷彼疑。二疑空滅色。取斷滅空。今明色
即是空。非色滅空。以斷彼疑。三疑空是物。  取空為有。今明空即色。不可以空取空。以  斷彼疑。三疑既盡。真空自顯也。三便顯正
義者。但色空相望有其三義。一相違義。下  文云。空中無色等。以空害色故。準此應云  色中無空。以色違空故。若以互存必互亡故。
二不相閡義。謂以色是幻色必不閡空。以空  是真空必不妨幻色若閡於色即是斷空。非  真空故。若閡於空即是實色。非幻色故。三
明相作義。謂若此幻色舉體非空。不成幻色。  是故由色即空。方得有色故。大品云。若諸  法不空。即無道無果等。中論云。以有空義
故一切法得成。故真空亦爾。準上應知。是  故真空通有四義。一廢己成他義。以空即是  色故。即色現空隱也。二泯他顯己義。以色
是空故。即色盡空顯也。三自他俱存義。以  隱顯無二是真空故。謂色不異空為幻色色  存也。空不異色名真空空顯也。以互不相礙
二俱存也。四自他俱泯義。以舉體相即全奪  兩亡絕二邊故。色望於空亦有四義。一顯他  自盡。二自顯隱他。三俱存。四俱泯。並準前
思之。是則幻色存亡無閡。真空隱顯自在。合  為一味圓通無寄。是其法也。四就觀行釋者  有三。一觀色即空以成止行。觀空即色以成
觀行。空色無二一念頓現。即止觀俱行方為  究竟。二見色即空。成大智而不住生死。見  空即色。成大悲而不住涅槃。以色空境不二
悲智念不殊成。無住處行。三智者大師依瓔  珞經立一心三觀義。一從假入空觀。謂即  是空故。二從空入假觀。謂空即是色故。三  空假平等觀。謂色空無異故。

[0553b25]  舍  利  子。是諸法空相　第二顯法體。於中有  二。先總後別。今初也。言是諸法空相者。謂  蘊等非一故云諸法。顯此空狀故云空相。中
邊論云。無二有此無是二名空相。言無二者  無能取所取。有言。有此無者有能取所取。無  是二不二名為空相。

[0553c02]  不生不滅。不垢不淨。不增不減　二別顯中  有三對六不。然有三釋。一就位釋。二就法  釋。三就觀行釋。初就位釋者。一不生不滅。
在道前凡位。謂諸凡夫死此生彼。流轉長劫。  是生滅位。真空離此故云不生不滅也。二不  垢不淨者。在道中菩薩等位。謂諸菩薩障染
未盡淨行已修。名垢淨位。真空離此故名不  垢不淨。三不增不減者。在道後佛果位中。  生死惑障昔未盡。而今盡是減也。修生萬德
昔未圜。而今圜是增也。真空離此故云不增  不減。又佛性論中。立三種佛性。一道前名  自性住佛性。二道中名引出佛性。三道後名
至得果佛性。佛性唯一就位分三。今真空無  異。亦就位分異。又法界無差別論中。初名  染位。次名染淨位。後名純淨位。皆同此也。
二就法釋者。謂此真空雖即色等。然色從緣  起。真空不生色。從緣謝。真空不滅。又隨流  不染。出障非淨。又障盡非減。德滿不增。此
生滅等是有為法相。翻此以顯真空之相。故  云空相也。三就觀行釋者。謂於三性立三  無性觀。一於遍計所執性作無相觀。謂彼
即空無可生滅。二於依他起性作無生觀。謂  依他染淨從緣無性。三於圜成實性作無性  觀。謂前二不有而非減。觀智照現而不增。
又在纏出障性無增減。又妄法無生滅。緣起  非染淨。真空無增減。以此三無性顯彼真  空相。

[0553c29]  是故空中無色無受想行識。無眼耳鼻舌身  意。無色聲香味觸法。無眼界乃至無意識界  第三明所離。然真空所離歷法多門。統略
有四。一法相開合門。二緣起逆順門。三染  淨因果門。四境智能所門。初是故空中者。  是前不生不滅等。真空中故。無色等者。彼
真空中無五蘊等法。此就相違門故云無也。  理實皆悉不壞色等。以自性空不待壞故。下  並準知。此中五蘊。即合色為一開心為四。二
無眼等者。空無十二處。十二處即合心為一  半。謂意處全及法處一分。開色為十半。謂五  根五境為十處。及法處一分。三無眼界等者。
空無十八界。十八界中即色心俱開。準上可  知釋此三科具如對法等論也。

[0554a14]  無無明亦無無明盡。乃至無老死。亦無老死  盡　二明緣起逆順門。無無明者。順觀無明  流轉門。以其性空故云無無明也。亦無無明
盡。逆觀無明還滅門。以真空故無可盡也。此  舉初支。中間十支。皆應準此。故云乃至。末後  一支。謂老死亦流轉還滅皆空也。

[0554a20]  無苦集滅道　三染淨因果門。苦集是世間  因果。謂苦是生死報。先舉令生厭。集是彼  因。謂是煩惱業。厭苦斷集先果後因故也。
滅道是出世間因果。滅是涅槃果。先舉令  欣。道是彼因。謂八正道。修之於後。皆空無  有也。

[0554a26]  無智亦無得　四境智能所門。非但空中無  前諸法。彼知空智亦不可得。故云無智也。即  此所知空理亦不可得。故云無得也。問前云
空即是色等。明色等不亡。何以此文一切皆  無。豈非此空是滅色耶。答前雖不閡存而未  甞不盡。今此都亡未甞不立。故大品云。諸
法無所有。如是有此無。此就無所有。前據  如是有。又前就相作門。此就相害門。一法  二義隨說無違。

[0554b07]  以無所得故　第四明其所得有二。初牒前  起後。二正明所得。今初也。言以無所得故  者。牒前起後也。以者由也。故者因也。由前
無所得為因。令後有所得也。大品云無所得  故而得。

[0554b12]  菩提薩埵依般若波羅蜜多故　二正明所得  有二。先明菩薩得涅槃斷果。後明諸佛得菩  提智果。前中亦二。先舉人依法。後斷障得
果。今初也。言菩提薩埵者舉人也。義如前  解。依般若波羅蜜多故者。明依此法行也。故  者起後也。

[0554b18]  心無罣閡　二斷障得果中有三。初行成。二  斷障。三得果。今初也。言心無罣閡者行成  也。謂惑不閡心故。境不閡智故。

[0554b21]  無罣閡故無有恐怖。遠離顛倒夢想　二斷  障也。言無罣閡故牒前起後也。無有恐怖者。  外無魔冤之怖。即惡緣息也。遠離顛倒夢想
者。內無惑障之倒。即惡因盡也。

[0554b25]  究竟涅槃　三得果也。涅槃此云圜寂。謂德  無不備稱圜。障無不盡稱寂。簡異小乘化城  權立。今則一得永常故云究竟。又釋智能究
竟盡涅槃之際。故云究竟。

[0554c01]  三世諸佛依般若波羅蜜多故　第二得菩提  智果。於中有二。初舉人依法。二明得果。今初  也。謂三世諸佛更無異路。唯此一門。故云依
般若波羅蜜多故也。

[0554c05]  得阿耨多羅三藐三菩提　二正明得果也。  阿耨多羅此云無上也。三藐者此云正也。次  三者此云等也。菩提此云覺也。即無上正等
覺也。覺有二義。一正覺。即如理智。正觀真  諦。二等覺。即如量智。遍觀俗諦。皆至極無  邊。故云無上也。上來所得竟。

[0554c11]  故知。般若波羅蜜多是大神呪。是大明呪。是  無上呪。是無等等呪　第五結歎勝能。於中  有二。先別歎。後總結。今初也。言故知者牃
前起後也。由佛菩薩依般若。得菩提涅槃果。  故知。般若是大神呪等。歎其勝能。略歎四德。  然有三釋。一就法釋。一除障不虛名為神呪。
二智鑒無昧名為明呪。三更無加過名無上  呪。四獨絕無倫名無等等呪。二約功能釋。一  能破煩惱。二能破無明。三令因行滿。四令
果德圜。三就位釋。一過凡。二越小。三超因。  四齊果。謂無等之位互相濟等。故云無等  等。十地論云無等者。謂佛比餘眾生彼非等
故。重言等者此彼法身等故。何故不但說無  等耶。示現等正覺故。

[0554c25]  能除一切苦真實不虛　二總結勝能。謂三  苦八苦一切苦也。又分段變易。亦云一切苦  也。除苦決定故云真實不虛也。上來廣略不
同。總明顯了般若竟。

[0555a01]  故說般若波羅蜜多呪即說呪曰　自下第二  段明祕密般若。於中有二。初牒前起後。二正  說呪詞。今初也。前云是大神呪。未顯呪詞故
今說之。

[0555a05]  羯諦羯諦波羅羯諦波羅僧羯諦菩提薩婆  訶

[0555a06]  二正說呪詞。此有二義。一不可釋。以是  諸佛祕語非因位所解。但當誦持除障增福。  亦不須強釋也。二若欲強釋者。羯諦者。此云
去也度也。即深慧功能。重言羯諦者。自度度  他也。波羅羯諦者。波羅此云彼岸。即度所到  處也。波羅僧羯諦者。僧者總也溥也。即謂自
他溥度總到彼岸也。言菩提者。至何等彼岸。  謂大菩提處也。言薩婆訶者。此云速疾令前  所作速疾成就故也。

[0555a15]  略釋絕筆述懷頌曰　般若深邃　累劫難逢  隨分讚釋　冀會真宗。

[0555a17]  般若波羅蜜多心經略疏　法藏。長安二年  於京清禪寺。翻經之暇。屬同禮部兼檢校雍  州長史滎陽鄭公。清簡成性忠孝自心。金柯
玉葉之芳葩。九刊三王之重寄。羽儀朝序城  壍法門。始自青衿迄于白首。持此心經數千  萬遍。心游妙義口誦靈文。再三慇懃令出略  疏。輒以蠡管詎測高深云爾。

般若心經贊序

張說撰

[0555a26]  萬法起心。心人之主。三乘歸一。一法之宗。  知心無所得是真得。見一無不通是玄通。  如來說五蘊皆空。人本空也。如來說諸法
空相。法亦空也。知法照空見空捨法。二者  知見復非空耶。是故定與慧俱空中法。入  此門者為明門。行此路者為超路。非夫行
深般若者。其孰能證於此乎。祕書少監駙  馬都尉滎陽鄭萬鈞。深藝之士也。學有傳  癖書成草聖。迺揮灑手翰鐫刻心經。樹聖  善之寶坊。啟未來之華業。佛以無依相而
說。法本不義。以無所得而傳。今則無滅。  道存文字。意齊天壤。國老張說。聞而嘉焉。  讚揚佛事。題之樂石。

般若心經略疏

* * *

【經文資訊】大正藏第 33 冊 No. 1712 般若波羅蜜多心經略疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
