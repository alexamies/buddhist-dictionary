佛說彌勒下生成佛經

唐三藏法師義淨奉　制譯

[0426a06] 如是我聞：

[0426a06] 一時，薄伽梵在王舍城鷲峯山上，與大苾芻眾俱。

[0426a07] 爾時，大智舍利子法將中最，哀愍世間，從座而起，偏袒右肩，右膝著地，合掌恭敬，而白佛言：「世尊！我今欲少諮問，願垂聽許！」

[0426a10] 佛告舍利弗：「隨汝所問，我當為說。」

[0426a11] 時，舍利子即以伽他請世尊曰：

「大師所授記，　　當來佛下生；
　彼號為慈氏，　　如前後經說。
　唯願人中尊，　　伽陀重分別；
　彼神通威德，　　我今樂欲聞。」
　佛告舍利子：　　「應至心諦聽；
　當來慈氏尊，　　為汝廣宣說。
　爾時大海水，　　以漸減三千；
　二百踰繕那，　　為顯輪王路。
　贍部洲縱廣，　　有萬踰繕那；
　有情住其中，　　在處皆充滿。
　國土咸富盛，　　無罰無災厄；
　彼諸男女等，　　皆由善業生。
　地無諸棘刺，　　唯生青軟草；
　履踐隨人足，　　喻若覩羅綿。
　自然出香稻，　　美味皆充足；
　諸樹生衣服，　　眾綵共莊嚴。
　樹高三俱舍，　　花菓常充實；
　時彼國中人，　　皆壽八萬歲。
　無有諸疾苦，　　離惱常安樂；
　具相悉端嚴，　　色力皆圓滿。
　人患有三種，　　食衰老便利；
　女年五百歲，　　方乃作婚姻。
　諸有欲便利，　　地裂而容受；
　人命將終盡，　　自往詣屍林。
　城名妙幢相，　　輪王之所都；
　縱十二由旬，　　廣七由旬量。
　其中所居者，　　皆曾植妙因；
　此城有勝德，　　住者咸歡喜。
　樓臺并却敵，　　七寶之所成；
　關鑰及門庭，　　種種寶嚴飾。
　繞堞諸隍塹，　　皆營以妙珍；
　名花悉充滿，　　好鳥皆翔集。
　七行多羅樹，　　周匝而圍遶；
　眾寶以莊嚴，　　皆懸網鈴鐸。
　微風吹寶樹，　　演出眾妙聲；
　猶如奏八音，　　聞者生歡喜。
　處處有池沼，　　彌覆雜色花；
　園苑擢芳林，　　莊嚴此城郭。
　國中有聖主，　　其名曰餉佉；
　金輪王四洲，　　富盛多威力。
　其王福德業，　　勇健兼四兵；
　七寶皆成就，　　千子悉具足。
　四海咸清肅，　　無有戰兵戈；
　正法理群生，　　設化皆平等。
　王有四大藏，　　各在諸國中；
　一一藏皆有，　　珍寶百萬億。
　羯陵伽國內，　　藏名氷竭羅；
　蜜絺羅國中，　　般逐迦大藏；
　伊羅鉢羅藏，　　安處揵陀國；
　婆羅痆斯境，　　藏名為餉佉。
　此諸四伏藏，　　咸屬餉佉王；
　百福之所資，　　果報咸成就。
　輔國之大臣，　　婆羅門善淨；
　四明皆曉達，　　多聞為國師。
　博通諸雜論，　　善教有聞持；
　訓解及聲明，　　莫不咸究了。
　有女名淨妙，　　為大臣夫人；
　名稱相端嚴，　　見者皆歡悅。
　大丈夫慈氏，　　辭於喜足天；
　來託彼夫人，　　作後身生處。
　既懷此大聖，　　滿足於十月；
　於是慈尊母，　　往趣妙花園。
　至彼妙園中，　　不坐亦不臥；
　徐立攀花樹，　　俄誕勝慈尊。
　爾時最勝尊，　　出母右脇已；
　如日出雲翳，　　普放大光明。
　不染觸胞胎，　　如蓮花出水；
　光流三界內，　　咸仰大慈輝。
　當爾降生時，　　千眼帝釋主；
　躬自擎菩薩，　　欣逢兩足尊。
　菩薩於此時，　　自然行七步；
　而於足履處，　　皆出寶蓮花。
　遍觀於十方，　　告諸天人眾；
　我此身最後，　　無生證涅槃。
　龍降清涼水，　　澡沐大悲身；
　天散殊妙花，　　虛空遍飄灑。
　諸天持白蓋，　　掩庇大慈尊；
　各生希有心，　　守護於菩薩。
　褓母擎菩薩，　　三十二相身；
　具足諸光明，　　捧持來授母。
　御者進雕輦，　　皆用寶莊嚴；
　母子昇其中，　　諸天共持輿。
　千種妙音樂，　　引導而還宮；
　慈氏入都城，　　天花如雨落。
　慈尊誕降日，　　懷妊諸婇女；
　普得身安隱，　　皆生智慧男。
　善淨慈尊父，　　覩子奇妙容；
　具三十二相，　　心生大歡喜。
　父依占察法，　　知子有二相；
　處俗作輪王，　　出家成正覺。
　菩薩既成立，　　慈愍諸群生；
　眾苦險難中，　　輪迴常不息。
　金色光明朗，　　聲如大梵音；
　目等青蓮葉，　　支體悉圓滿。
　身長八十肘，　　二十肘肩量；
　面廣肩量半，　　滿月相端嚴。
　菩薩明眾藝，　　善教受學者；
　請業童蒙等，　　八萬四千人。
　時彼餉佉王，　　建立七寶幢；
　幢高七十尋，　　廣有尋六十。
　寶幢造成已，　　王發大捨心；
　施與婆羅門，　　等設無遮會。
　其時諸梵志，　　數有一千人；
　得此妙寶幢，　　毀坼須臾頃。
　菩薩覩斯已，　　念世俗皆然；
　生死苦羈籠，　　思求於出離。
　祈誠寂滅道，　　棄俗而出家；
　生老病死中，　　救之令得出。
　慈尊興願曰，　　八萬四千人；
　俱生厭離心，　　並隨修梵行。
　於初發心夜，　　捨俗而出家；
　還於此夜中，　　而昇等覺地。
　時有菩提樹，　　號名曰龍花；
　高四踰繕那，　　蓊欝而榮茂。
　枝條覆四面，　　蔭六俱盧舍；
　慈氏大悲尊，　　於下成正覺。
　於人中尊勝，　　具八梵音聲；
　說法度眾生，　　令離諸煩惱。
　苦及苦生處，　　一切皆除滅；
　能修八正道，　　登彼涅槃岸。
　為諸清信者，　　說此四真諦；
　得聞此如法，　　至誠而奉持。
　於妙花園中，　　諸眾如雲集；
　滿百由旬內，　　眷屬皆充滿。
　彼輪王餉佉，　　聞深妙法已；
　罄捨諸珍寶，　　祈心慕出家。
　不戀上宮闈，　　至求於出離；
　八萬四千眾，　　咸隨而出家。
　復八萬四千，　　婆羅門童子；
　聞王捨塵俗，　　亦來求出家。
　主藏臣長者，　　其名曰善財；
　并與千眷屬，　　亦來求出家。
　寶女毘舍佉，　　及餘諸從者；
　八萬四千眾，　　亦來求出家。
　復過百千數，　　善男善女等；
　聞佛宣妙法，　　亦來求出家。
　天上天人尊，　　大慈悲聖主；
　普觀眾心已，　　而演出要法。
　告眾：『汝應知，　　慈悲釋迦主；
　教汝修正道，　　來生我法中。
　或以香花鬘，　　幢幡蓋嚴飾；
　供養牟尼主，　　來生我法中。
　或欝金沈水，　　香泥用塗拭；
　供養牟尼塔，　　來生我法中。
　或歸佛法僧，　　恭敬常親近；
　常修諸善行，　　來生我法中。
　或於佛法中，　　受持諸學處；
　善護無缺犯，　　來生我法中。
　或於四方僧，　　施衣服飲食；
　並奉妙醫藥，　　來生我法中。
　或於四齋辰，　　及在神通月；
　受持八支戒，　　來生我法中。』
　或以三種通，　　神境記教授；
　化道聲聞眾，　　咸令煩惑除。
　初會為說法，　　廣度諸聲聞；
　九十六億人，　　令出煩惱障。
　第二會說法，　　廣度諸聲聞；
　九十四億人，　　令渡無明海。
　第三會說法，　　廣度諸聲聞；
　九十二億人，　　令心善調伏。
　三轉法輪已，　　人天普純淨；
　將諸弟子眾，　　乞食入城中。
　既入妙幢城，　　衢巷皆嚴飾；
　為供養佛故，　　天雨曼陀花。
　四王及梵王，　　並餘諸天眾；
　香花鬘供養，　　輔翼大悲尊。
　大威德諸天，　　散以妙衣服；
　繽紛遍城邑，　　瞻仰大醫王。
　以妙寶香花，　　散灑諸衢街；
　履踐於其上，　　喻若覩羅綿。
　音樂及幢幡，　　夾路而行列；
　人天帝釋眾，　　稱讚大慈尊：
『南謨天上尊，　　南謨士中勝；
　善哉薄伽梵，　　能哀愍世間。』
　有大威德天，　　當作魔王眾；
　歸心合掌禮，　　讚仰於導師。
　梵王諸天眾，　　眷屬而圍遶；
　各以梵音聲，　　闡揚微妙法。
　於此世界中，　　多是阿羅漢；
　蠲除有漏業，　　永離煩惱苦。
　人天龍神等，　　乾闥阿修羅；
　羅剎及藥叉，　　皆歡喜供養。
　彼時諸大眾，　　斷障除疑惑；
　超越生死流，　　善修清淨行。
　彼時諸大眾，　　離著棄珍財；
　無我我所心，　　善修清淨行。
　彼時諸大眾，　　毀破貪愛網；
　圓滿靜慮心，　　善修清淨行。
　慈氏天人尊，　　哀愍有情類；
　期於六萬歲，　　說法度眾生。
　化滿百千億，　　令度煩惱海；
　有緣皆拯濟，　　方入涅槃城。
　慈氏大悲尊，　　入般涅槃後；
　正法住於世，　　亦滿六萬年。
　若於我法中，　　深心能信受；
　當來下生日，　　必奉大悲尊。
　若有聰慧者，　　聞說如是事；
　誰不起欣樂，　　願逢慈氏尊。
　若求解脫人，　　希遇龍花會；
　常供養三寶，　　當勤莫放逸。」

[0428b10] 爾時，世尊為舍利子及諸大眾，記說當來慈氏事已，復告舍利子：「若有善男子、善女人，聞此法已，受持讀誦、為他演說、如說修行、香花供養、書寫經卷，是諸人等當來之世，必得值遇慈氏下生，於三會中咸蒙救度。」

[0428b15] 爾時，世尊說此頌已，舍利子及諸大眾，歡喜信受，頂戴奉行。

佛說彌勒下生成佛經

[0428b18] 按《開元錄》，《彌勒下生經》前後六譯，三存三失，而此本亦在三存之一也，則宋藏無此經者，失之耳，今得於丹藏而編入之。

【經文資訊】大正藏第 14 冊 No. 0455 佛說彌勒下生成佛經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA