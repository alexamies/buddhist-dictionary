正法念處經卷第三十四


元魏婆羅門瞿曇般若流支譯

觀天品之十三  (三十三天之十)

[0196c24]  「時諸天眾心生敬重，復聽帝釋所說法要，合  掌頂上，白帝釋言：『我今現見此法勢力，天王  說法隨我等心，得信清淨，閻羅使者亦隨漸
滅，隨聞如來所說法力即皆消滅，何況修行，  若有修行至不滅處。』爾時，帝釋心生歡喜作  如是言：『我於今者，所作已辦。我為如是放
逸諸天除斷放逸，得不放逸，令其歡喜。我今  當為此諸天眾說深妙法，如我往昔於大師  所聞正法要解脫城門，念出入息  阿  那般
那。於昔舊天次第所聞，既得聞已，復見世  尊為我宣說，是故我今為諸天說雜四聖諦  法，於一諦中四種分別。我今當說，利益如
是一切天眾，亦自利益，亦利益他生死行眾  生，種種方便為之說法，令諸眾生心得淳熟。  我已如是說十五法，我今次為諸天眾等，說
十六法，阿那般那出入息法，分別四聖諦，方  便自因之相。云何名為次第說也？是修行者，  觀於自身縛心獼猴。

[0197a12]  「『諸天子！云何縛於覺觀  心之獼猴？縛何等心？所謂縛識。如是一心，次  第觀身相觀：身循身觀，染不染無記觀，受善
受循受觀，苦受、樂受、不苦不樂受觀，受自  相觀，法循法觀，善、不善、無記如自相，是名  四念處。是修行者入如是法，一心觀察一切
有為，自相寂滅，觀四念處，是四聖諦相。如是  念處遍一切處，所謂次第行相，常無常，合和  聚散，空無作者，空無我者，破壞衰惱。如是觀
苦無常，見四念處已，觀四聖諦自相。如實觀  察，生於暖法，從於暖法，生於智慧。譬如鑽  火，先見烟相，後乃見火；如鑽如燧，先生熱
氣，後乃生火。以信樂故，於一切煩惱無知  法中，未來能生聖法、毘尼亦復如是。以十六  種觀四聖諦。

[0197a26]  「『如是暖法云何生耶？云何觀  於四聖諦耶？諸天子！所謂是苦聖諦因緣，有  故無常，敗壞故苦，離人故空，不自在故無我。
如是四種分別，觀苦聖諦。行者觀苦聖諦已，  觀集聖諦四種分別。云何分別？所謂行相續  轉故，集相似果流轉諸有故，因一切性流轉
有故，勢力不相似相續緣有故。行者復觀苦  滅聖諦四種分別。諸天子！云何行者分別修  行苦滅聖諦？捨一切衰惱故，滅煩惱火離故，
一切法第一寂滅故，清淨法出生死故。行者  復觀道聖諦四種分別。諸天子！云何行者分  別觀察？所謂得不退處故，道不顛倒故，一切
聖人所住法故，以無礙斷除生死衰惱出世  間故。是名十六種修行之法，我已說之，汝等  天眾勤修精進，觀現煖法，展轉相教，從出
入息生於煖法，從於煖法生於頂法，以信係  念三寶功德聚等，勝過前觀。

[0197b13]  「『如是行者云何  觀察，名頂法道？如山頂上頂法增長，次第得  生忍法善根。以得忍故，住第三處，名生現
前，非現法忍。以現忍法，故名忍法。忍增長  故，名世間第一法。於一念時，心心數法，名  得世間第一法。次第得成須陀洹。如是之法，
我自證之。若人能證如是之法，不見閻羅可  畏使者，亦不怖畏。如是，諸天子！以不放逸故，  得如是法。是故，諸天子莫得放逸。』

[0197b21]  「爾時，釋迦  天王而說頌曰：

「『若於出入息，　　善知十六斷，  
暖法及頂相，　　忍法逆順觀。  
知世第一法，　　次第知真諦，  
知次第正法，　　不失於善道。  
解脫於三結，　　破壞八種有，  
勇猛斷惡道，　　故名須陀洹。  
有漏不善法，　　決定行惡道；  
流趣於涅槃，　　故名須陀洹。』

[0197c02]  「爾時，天帝釋說此偈已，告諸天眾：『如是十六  種念阿那般那，我已具說，汝當思惟。此道  寂滅，入涅槃城，無所怖畏，一切聖人之所愛
念，是故汝等應當決定修行此道。若汝畏於  閻羅使者，應當次第憶念如是阿那般那十  六之行。

[0197c08]  「『復次，諸天子！有十七種中陰有法，汝當係念  行寂滅道。若天、若人念此道者，終不畏於閻  羅使者之所加害。何等十七中陰有耶？所謂
死時見於色相。若人中死，生於天上，則見樂  相。見中陰有猶如白  [疊*毛]  ，垂垂欲墮，細軟白  淨，見已歡喜，顏色怡悅。臨命終時，復見園
林，甚可愛樂，蓮花池水亦皆可愛，河亦可  愛，林亦可愛，次第聞諸歌舞戲笑，次聞諸香，  一切愛樂無量種物和合細觸。如是次第，即
生天上，以善業故，現得天樂。得此樂已，含笑  怡悅，顏色清淨，親族兄弟悲啼號泣，以善  相故不聞不見，心亦不念。以善業故，臨命
終時，於中陰有，大樂成就。初生樂處，天身相  似，天眾相似，如是之相生處相似，如印所  印，亦如一切天眾色相，亦如欲界六天受樂，
亦如遊行境界相似，觸亦相似，天色相似。又  住中陰，見諸天中生處勝故，即生心取，愛境  界故，即受天身，是則名曰初中陰有。

[0197c26]  「『復次，諸天子！云何第二中陰有耶？若閻浮提  人中命終生欝單越，則見細軟赤  [疊*毛]  可愛之
色。見之愛樂，即生貪心，以手捉持，舉手攬  之如攬虛空，親族謂之兩手摸空。復有風吹：  若此病人冬寒之時，暖風來吹，若暑熱時，涼
風來吹，除其欝蒸，令心喜樂。以心緣故，不聞  哀泣悲啼之聲。若其業動，其心亦動，聞其  悲啼哭泣之聲，業風吹令生於異處。是故親
族兄弟，臨命終時，悲泣啼哭甚為障礙。若不  妨礙，生欝單越。中間次第有善相出：見青蓮  花池，鵝鴨鴛鴦充滿池中，周遍具足，其人見
之，即走往趣。如是中間生於善心，命終即  見青蓮花池，入中遊戲。若於欝單越欲入母  胎，從花池出，行於陸地，見於父母染欲和合。
因於不淨，以顛倒見，見其父身乃是雄鵝，母  為雌鵝。若男子生，自見其身作雄鵝身；若女  人生，自見其身作雌鵝身。若男子生，於父生
礙，於母愛染。生欝單越，是名第二中陰有  也。

[0198a16]  「『復次，諸天子！云何第三中陰有耶？若閻浮提  中死，生瞿陀尼，則有相現。若臨終時，見有屋  宅盡作黃色猶如金色，遍覆如雲。見虛空中
有黃  [疊*毛]  相，舉手攬之，親族兄弟說言病人兩  手攬空。是人爾時善有將盡，見身如牛，見諸  牛群如夢所見。若男子受生，見其父母染愛
和合而行不淨。自見人身，多有宅舍，見其父  相猶如特牛，除去其父與母和合。瞿陀尼人  男子生者，有如是相。若女人生瞿陀尼界，自
見其身猶若乳牛，作如是念：「何故特牛與彼  和合，不與我對？」如是念已，受女人身，是名瞿  陀尼國女人受生。是名第三中陰有也。

[0198a28]  「『復次，諸天子！云何第四中陰有耶？若閻浮提  人命終生於弗婆提界，則有相現。見青  [疊*毛]
相，一切皆青遍覆虛空。見其屋宅悉如虛  空，恐青  [疊*毛]  墮，以手遮之，親族兄弟說言遮  空。命終生於弗婆提國，見中陰身猶如馬
形，自見其父猶如父馬，母如草馬，父母交  會愛染和合。若男子受生，作如是念：「我當  與此草馬和合。」若女人受生，自見己身如
草馬形，作如是念：「如是父馬何故不與我  共和合？」作是念已，即受女身。是名第四中陰  有也。

[0198b10]  「『復次，諸天子！云何第五中陰有耶？若欝單越  人臨命終時，見上行相。諸天子！若大業大  心，心業自在，生於天上。臨命終時，以手攬
空，如一夢心，夢中所見種種好花，見之歡喜，  又聞第一上妙之香，第一妙色皆悉具足第  一莊嚴青黃赤白，第一香氣在其手中。是人
見花，生於貪心，作如是念：「今見此樹，我當昇  之。」作是念已，臨終生於中陰有中，見蓮花樹  青黃赤白有無量種。復作是念：「我當昇樹。」作
是念已，即上大樹，乃是昇於須彌寶山。昇此  山已，見天世界花果莊嚴，作如是念：「我當遊  行如是之處，我今至此，花果之林處處具足。」
是名欝單越人下品受生。是名第五中陰有  也。

[0198b24]  「『復次，諸天子！云何第六中陰有耶？若欝單越  人，以中業故，臨命終時欲生天上，則有相  現。臨命終時，見蓮花池甚可愛樂，眾峯莊
嚴，一切皆香。昇此蓮花，昇已須臾，乘空而  飛，猶如夢中。生於天上見妙蓮花，可愛勝  妙最為第一，作如是念：「我今當至勝蓮花池，
攝此蓮花。」是名欝單越人中品受生。是名第  六中陰有也。

[0198c03]  「『復次，諸天子！云何第七中陰有耶？欝單越人  以勝業故，生三十三天、善法堂等三十三處。  從欝單越臨命終時，見勝妙堂，莊嚴殊妙，其
人爾時即昇勝殿。實非昇殿，乃昇虛空，至天  世界。見其宮殿，心念即往，生此殿中以為天  子。是名欝單越人命終之後生於天上，受上  品生。是名第七中陰有也。

[0198c10]  「『復次，諸天子！云何名曰第八中陰有道相續？  若欝單越人臨命終時，則有相現。諸天子！其  人見於園林行列遊戲之處，香潔可愛，聞之
悅樂，不多苦惱。無苦惱故，其心不濁，以清淨  心捨其壽命，受中陰身。見天宮殿，作如是  念：「我當昇此宮殿遊戲。」作是念已，即昇宮殿，
見諸天眾遊空而行，或走或住山峯之中，或  身相觸，處處遊戲。住於中陰，自見其身，昇於  天上猶如夢中。三十三天勝妙可愛，一切
五欲皆悉具足，作如是念：「我今當至如是之  處。」作是念已，即生天上，取因緣有，如是有  分，有上中下。生天上已，見於種種殊勝園
林，悕望欲得，從欝單越死，生此天中。如是  一切欝單越人生此天已，餘業意生，樂於欲  樂，貪五欲境，歌舞遊戲受愛欲樂，憙遊山
峯多受欲樂，愛一切欲。何以故？由前習故，  愛習增長。如是，諸天子！是名欝單越人命終  生天，生此天處熏習遊戲及死時相。是名第  八中陰有也。

[0198c29]  「『復次，諸天子！云何第九中陰有耶？若瞿陀尼  人命終生天，有二種業。何等為二？一者餘  業；二者生業。生於天上，其人云何中陰受
生？臨命終時，則有相生。現報將盡，或中陰  有，則有相生，動亂如夢。諸天子！瞿陀尼人  臨命終時，以善業故，垂捨命時，氣不咽濁，脈
不斷壞，諸根清淨。于時次第見大池水如毘  琉璃，入池欲渡，其水調適不冷不熱，洋洋  而流浮至彼岸，如是如是近受生處。既至彼
岸，見諸天女第一端正，種種莊嚴，戲笑歌  舞。其人見已，欲心親近，前抱女人，即時生  天，受天快樂。如夢中陰即時滅壞，無量亂心，
生已即覺，見眾妙色，受勝妙身。是名第九中  陰有也。瞿陀尼人生有三品——上、中、下業，同一  光明、等一中陰、等同一見、同一生行，一切相
似，不如欝單越人三種受生差別相也。

[0199a16]  「『復次，諸天子！云何名曰第十中陰有也？若弗  婆提人臨命終時，見於死相。見自業相或  見他業，或見殿堂殊勝幢幡，欄楯莊嚴，於
中陰有心生歡喜，周遍遊戲，欲近受生。於殿  堂外，見業相似，見眾婇女與諸丈夫歌頌  娛樂，第一莊嚴，歌舞戲笑。於中陰有作如是
念：「我當出殿見諸婇女及諸丈夫，共其遊戲  歌舞戲笑。何以故？以諸婇女與諸丈夫第一  遊戲歌舞戲笑。」念已即出，入遊戲眾。爾時其
人自知我入，猶如睡覺，即生天上。是名第  十中陰有也。

[0199a26]  「『是名四天下中陰有也。如是光  明中陰有生，我微細知，餘不能了。諸餘外道  莫能知者，雖世間法，無人能見。

[0199a29]  「『復次，諸天子！云何名曰第十一中陰有耶？諸  餓鬼等，以不善業生餓鬼中，惡業既盡，受餘  善業，本於餘道所作善業、可愛之業猶如父
母，欲生天中，則有相現。云何盡有而心相現？  諸天子！若餓鬼中死，欲生天上，於餓鬼中，飢  渴燒身、嫉妬破壞，常貪飲食、常念漿水，但念
飲食，餘無所知。命欲終時，不復起念，本念  皆滅，其身無熱，柔軟清涼，身有長毛，遍身  惡蟲皆悉墮落，面色清淨，涼風觸身。臨至命
終，悉無飢渴，諸根淨潔。鵰鷲烏鵄諸惡禽  獸常啄其眼，至臨終時，皆悉不近。見飲食  河盈溢充滿，入中陰有，以前習故，雖見飲
食，不飲不食，唯以目視，如人夢中見食，不  飲不食；或如夢食，雖食不飽。如是雖見而未  飽滿，唯生歡喜。見天可愛，如覺見色，心即生
念，走往趣之，悕望欲往至於彼處，念已即趣，  生於天上。是名十一中陰有也。

[0199b17]  「『復次，諸天子！云何名曰第十二中陰有耶？希  有之業，以愚癡故受畜生身，無量種類多癡  因緣。業成熟故，餘業受於無量百千億生死
之身。業成就故，墮於地獄、餓鬼、畜生，於無量  劫所作之業輪轉世間，不可窮盡、不可思量。  無始邪曲，不作利益，惱害眾生，輪轉無窮。於
畜生中，無量種類、無量種食、無量諸道、無量  種身、無量種地，有無量種諸心種子造無量  業，或教他不信，作諸惡業。受報既盡，猶如
渧於大海之水，令海枯竭。業海生渧，畜生  業盡，以餘善業，畜生中死，生二天處——或生四  天王天或生三十三天。於畜生惡道苦報欲
盡，將得脫身，則有相現，其相所緣有無量種，  不可具說。畜生中死，生於天上，甚為希有，非  謂餓鬼、地獄中也。何以故？以癡心故，多作惡
業墮畜生中，於一世中所作惡業，百千億  生受之不盡，或於一劫至百千劫生死流  轉，從生至生，業鎖所繫，流轉世間，受畜生
身。是故寧墮地獄、餓鬼，不受愚癡畜生之身。  以是因緣，畜生之中，命終生天，甚為難有，非  地獄也。如是畜生苦處臨終見光明現，以餘
善業，癡心薄少，本智少增，智心漸利。臨命終  時，見光明相，若見山谷、見諸樹林、種種流  水、種種河池及見飲食。若憶念見世間智故，
見有樂處，或在山中或在林間、或憶飲食或  見樂處，即走往趣，如夢所見，走往趣之，如是  如是近受生處。即受天身，如從夢覺，見眾色
相，於百千億受生之處，悉皆未曾見如是色，  見已歡喜發希有心。此何等物？云何有此？何  因有此？以不習故、諸識鈍故，是故生於希有
之心：「我當至此盡攝此物。」餘善業故，起如是  心，以此因緣生如是意，生此念時，即生天  上。是名十二中陰有也，第一難有、第一希
有、第一難知。戲弄之中，業最第一。種種業  處，心大幻師遊戲諸道生死之處，戲弄眾生。』  「爾時，諸天聞天帝釋說此語已，心生深信而  說頌曰：

「『天王如父母，　　利益天世間，  
天王利我等，　　此世及未來。  
為我等說法，　　斷於放逸心，  
我等必當得，　　盡苦涅槃道。  
以現業果報，　　為我等宣說，  
以生死之法，　　示世令解知。  
天王見實諦，　　饒益於我等，  
以我愚癡故，　　示之以智慧。  
貪心愛婇女，　　常求於欲樂，  
天王示我等，　　生死之因緣，  
王如盲者導，　　病者大良藥，  
演說正法道，　　利益諸天眾。  
天王既如是，　　說法以利益，  
令閻羅獄卒，　　悉滅不復現。』

[0200a10]  「爾時諸天眾說此偈已，爾時天帝釋復告諸  天子：『云何名曰第十三中陰有？道地獄眾  生希有難得生於天上。餘業因緣、善因緣
故。如業成熟，第一清涼、第一利益。先墮地  獄，善為出緣，從於無量苦惱之中既得脫已，  生受無量快樂之地。地獄眾生者，所謂活地
獄、黑繩地獄、眾合地獄、叫喚地獄、大叫喚  地獄、焦熱大地獄等，及眾隔處、受大苦處、  第一可怖毛竪之處，焰火熾然周匝圍遶。是
地獄人以業盡故，將欲得脫，從此地獄臨命  終時，則有相現。云何中陰有生於天上？業因  緣故，捨於大苦，受第一樂。諸天子！地獄之
人惡業盡故，命欲終時，若諸獄卒擲置鑊  中猶如水沫，滅已不生。若以棒打，隨打即  死，不復更生。若置鐵函，置已即死，不復更
生。若置灰河，入已消融，不復更生。若鐵棒  打，隨打即死，滅已不生。若鐵嘴鳥、鐵烏食  噉，食已不生。若師子虎狼種種惡獸取之食
噉，食已不生。是地獄人惡業既盡，命終之  後，不復見於閻羅獄卒。何以故？以彼非是眾  生數故，如油炷盡則無有燈，業盡亦爾，不
復見於閻羅獄卒。如閻浮提日光既現，則無  闇冥。惡業盡時，閻羅獄卒亦復如是。惡口  惡眼如眾生相，可畏之色皆悉磨滅，如破
畫壁，畫亦隨滅，惡業畫壁亦復如是，不復  見於閻羅獄卒可畏之色。以如來說：「閻羅獄  卒非眾生數故，是名地獄。」眾生得脫地獄，  生於天上。』

[0200b08]  「爾時，天帝釋以偈頌曰：

「『如人值怨家，　　得脫無眾難，  
如得多知識，　　一切方便利。  
既得脫惡業，　　大力獄卒處，  
今已得善業，　　生於天世間。  
其人生天上，　　無量諸莊嚴，  
常受於天樂，　　乃至善業盡。  
其人不自在，　　業盡還退沒，  
如燈油炷盡，　　光明亦隨滅。  
業風之所吹，　　從上而退下，  
風力之所轉，　　流轉於世間。  
若人有智慧，　　不為業所縛，  
諸業不能縛，　　不流轉生死。  
如以藕根絲，　　欲繫須彌山，  
其人渡曠野，　　無憂及衰惱；  
智者不流轉，　　猶如須彌山。』

[0200b24]  「爾時，天帝釋為諸天眾說是偈已，復說地獄  中陰有相。『本所不見，忽於虛空中見有第一  歌舞戲笑，香風觸身，受第一樂。眾妙音聲謂
樂器音種種音聲，聞如是等風吹樂音。聞可  愛香。見妙色相——園林花池，聞眾妙音。自見身  相忽生妙色，威德第一。見身香潔花鬘莊
嚴，一切無礙。見諸虛空清淨無垢，星宿滿  空。聞河流聲，鵝鴨鴛鴦出種種音，皆悉聞  知。如是中陰聞當生處有諸音樂，琴瑟箜
篌種種樂音，先於無量百千億歲未曾得生。  如是歡喜，遍生善相，如自見身在於兄弟親  族知識，念念之中生大歡喜。欲近生有，或生
三十三天或生四天王天。至此天已，見眾園  林及聞香氣，七寶蓮花，天子端正，作如是  念：「我今當至如是之處。」念已即生，如是有分，
取因緣有。如是眾生惡業既盡，從地獄出，於  不可說大苦惱處命終，生於大樂之處，是名  十三中陰有也。

[0200c13]  「『復次，諸天子！云何名曰第十四中陰有道相  續？云何知耶？若人中死，還生人中，有何等  相？云何悕望？其人死時，若生人中，則有相
現，云何悕望？若生人中，於臨終時，見如是  相。見大石山猶如影相在其身上，爾時其  人作如是念：「此山或當墮我身上。」是故動手
欲遮此山，兄弟親里見之，謂為觸於虛空。既  見此已，又見此山猶如白  [疊*毛]  ，即昇此  [疊*毛]  乃見  赤  [疊*毛]
，次第臨終，復見光明，以少習故，臨終  迷亂，見一切色如夢所見。以心迷故，見其  父母愛欲和合，見之生念而起顛倒。若男
子生，自見其身與母交會，謂父妨礙；若女  人生，自見其身與父交會，謂母妨礙。當於  爾時中陰則壞，生陰識起，次第緣生，如印
所印，印壞文成。是名人中命終還生人中，是  名十四中陰有也。

[0200c29]  「『復次，諸天子！云何名第十五中陰有道相續？  天中命終，還生天上，則無苦惱。如餘天子命
終之時，愛別離苦，墮於地獄、餓鬼、畜生。如此  天子不失己身莊嚴之具，亦無餘天坐其本  處，不見種種苦惱之相，所坐之處無餘天生，
此天命終生於勝天。若四天處，命終之後生  三十三天。可愛勝相，聞眾歌音先所未聞，見  五欲境皆悉勝妙。次第命終。見中陰有，第一
天女種種音聲，手執蓮花，色相殊勝，河池流  水園林勝妙，昔所未覩如夢所見。是中陰  有見如是事。若近生有，如從眠覺，見於正
色。見五欲功德境界具足，本所未見，嗚呼歎  言：「如是希有，昔所未見！我當往至如是之  處。」念已即往生於天中。是名第十五中陰有  相續道也。

[0201a14]  「『復次，諸天子！云何名曰第十六中  陰有道相續？云何有耶？若從上天退生下天，  見眾蓮花園林流池皆亦不如，既見此已，飢
渴苦惱，渴仰欲得，即往彼生。如是雖同生天，  二種陰有，二種相生。是名第十六中陰有相  續道也。

[0201a20]  「『復次，諸天子！云何名曰第十七中陰有道相  續？若弗婆提人生瞿陀尼有何等相？瞿陀  尼人生弗婆提復有何相？諸天子！如是二
天下人彼此互生，皆以一相。臨命終時，見黑  闇窟，於此窟中有赤電光，下垂如幡，或赤或  白。其人見之，以手攬捉，是人爾時現陰即
滅，以手接幡，次第緣幡入此窟中，受中陰  身。近於生陰，見受生法，亦如前說。或見二  牛或見二馬愛染交會，即生欲心，既生欲
心，即受生陰。如是，諸天子！是名第十七中陰  有也。

[0201b02]  「『汝等當知！既知此法，勿得放逸。何以故？放逸  之人不得脫於生老病死，於世間法不得利  益。如是放逸，永無安樂；若欲脫苦，當自勉
力，捨於放逸。若天、若人有智慧者，應捨放  逸。天子當知！是名十七種中陰有道相續不  斷，汝等應當捨諸放逸。諸天子！如是十七中
陰有道相續，汝等應當思惟觀察。既觀察已，  則如實知，如實知已，勤修精進。

[0201b10]  「『復次，諸天子！於二十法中從一漸增，已為汝  等次第宣說十七中陰有道相續。今為汝等，  說十八界。何等十八？眾生無量，信解不同，無
量種性，怖畏三過。三聚眾生，三種自在，微  細信解。種種所作、種種性、種種業、種種道、  種種苦樂、種種色、種種增上。一切眾生心界
之性，心界廣多，身體各異，如是無量眾生心  界，總略麁數有十八惡。心過所使，以廣心  界，故有地獄、餓鬼、畜生、天、人輪轉。總說諸法，
十八所攝。初界性中，欲為增上，天之與人，欲  心增上。一切鬼女及畜生女、能變化者，慢心  增上、瞋恚增上。以瞋心故，欲心薄少，是則
名曰畜生，非人初界性也。於畜生中，復有多  欲，欲心增上，謂孔雀鳥、俱翅羅鳥、鳩鴿鷄  雀、鵝鴨鴛鴦、眾蜂魚等、迦陵頻伽鳥。其性多  欲，是名上欲。

[0201b26]  「『復次，諸天子！云何第二心性界也？於畜生中，  何等畜生名為中欲？所謂猫狗猪牛、水牛駱  駝、象馬騾驢、烏鵄雕鷲、  鸜
鵒鳥等，是名中  欲。是名第二心性界也。

[0201c01]  「『復次，諸天子！云何第三心性界耶？於畜生中，  何等畜生名下欲心？所謂師子虎兕、狼狗  熊羆、豺豹狐狸、摩伽羅魚、俱賒耶魚、吉利
斯摩羅魚、摩伽羅魚、屯頭摩羅魚。如是等類，  時節行欲，非時不行，是名下欲。是名第三心  性界也。

[0201c06]  「『諸天子！於畜生中有無量種、無量生  處、無量名字，不可具說、不可數知。

[0201c08]  「『復次，諸天子！云何第四心性界耶？於畜生中，  何等畜生瞋心偏多，非欲心多？此第四界，所  謂師子虎狼、狗蛇黃狖、兕豹熊羆、角鵄烏
雕、失收摩羅及野猪等。如是眾生瞋心偏  多，是名第四心性界也。

[0201c13]  「『復次，諸天子！云何第五心性界耶？於畜生中，  何等畜生名為中瞋？所謂牛馬水牛、迦陵頻  伽鳥、娑林陀鳥、迦盧陀鳥、孔雀鷄雉及猫鼠
等，中瞋恚性。是名第五心性界也。

[0201c17]  「『復次，諸天子！云何第六心性界耶？謂下瞋性。  所謂下瞋者，鵝鴨鴛鴦、食魚白鳥、俱翅羅  鳥、雀娑羅鳥、驢鹿龜鼈、兔蝟山烏、鴈鳥蝦
蟇。如是等比，名為下瞋。是名第六心性界  也。

[0201c22]  「『復次，諸天子！云何第七心性界耶？於鬼神中，  若有神通，行於欲心。阿修羅神——畜生之數，欲  性增多，名為上欲。是名第七心性界也。

[0201c25]  「『復次，諸天子！云何第八心性界耶？若食香餓  鬼，名曰中欲。是名第八心性界也。

[0201c27]  「『復次，諸天子！云何第九心性界耶？若悕望鬼、  食棄食鬼，是名下欲。是名第九心性界也。

[0201c28]  「『復  次，諸天子！云何第十心性界耶？迦樓足天等，  名曰下欲，瞋心則多，好愛鬪諍，常欲與諸阿
修羅鬪。以其瞋故，欲心則薄。是名第十心性  界也。

[0202a04]  「『復次，諸天子！云何第十一心性界耶？謂鬘  持天，中欲、中瞋、中性，是名第十一心性界也。

[0202a06]  「『復次，諸天子！云何第十二心性界耶？所謂常  恣意天，欲性則多，瞋恚性少，不善鬪諍。行使  諸天，多瞋少欲。是名十二心性界也。

[0202a09]  「『復次，諸天子！云何第十三心性界耶？所謂一  切三十三天，欲性則多，瞋恚薄少，是名第十  三心性界也。

[0202a12]  「『復次，諸天子！云何第十四心性界耶？謂欝單  越人，瞋恚心薄，欲性界多，是名第十四心  性界也。

[0202a15]  「『復次，諸天子！云何第十五心性界耶？謂瞿陀  尼人，一切瞋恚心多，欲心亦多，二性同等，  是名第十五心性界也。

[0202a18]  「『復次，諸天子！云何第十六心性界耶？弗婆  提人，欲心、瞋心二俱雜有，是名第十六心性  界也。

[0202a21]  「『復次，諸天子！云何第十七心性界耶？謂閻浮  提人，種種性、種種行、種種信解，是名十七  心性界也。

[0202a24]  「『復次，諸天子！云何第十八心性界耶？一切餘  天及地獄人，雖受苦惱，見業幻女人，猶生  欲心。以業作故，如是地獄欲心亦多四天王
天。眾生心性，如是界，如是依止，如是信解，  是名總說一切十八界性。如是一切有欲、有  瞋則有癡心，以癡因緣而有貪、瞋。若離癡
心則無貪、瞋。以癡心故，或貪、或瞋。如是，諸  天子！是名分別三種之過，以依過故，無量分  別。

[0202b04]  「『復次，諸天子！復有十八界，所謂眼界、色界、眼  識界，耳界、聲界、耳識界，鼻界、香界、鼻識界，舌
界、味界、舌識界，身界、觸界、身識界，意界、法界、  意識界。如是，諸天子！是名十八界。若天、若人  思惟如是十八界者，能於境界護放逸行，此
是一切愚癡凡夫癡因緣也。

[0202b10]  「『復次，諸天子！放逸之人有十九處，二種所攝，  所謂四禪處除淨居天有十六處，欲界三處——
地獄、畜生、餓鬼。人受苦多者，地獄所攝，是為  十九。

[0202b14]  「『復次，諸天子！如前所說，四禪、十六處人，及地  獄、餓鬼、畜生，是為二十。如是生死不調伏故，  各各差別。或說十種掉悔。』

[0202b16]  「爾時，諸天眾聞天  帝釋說是法已，即以偈頌讚帝釋曰：

「『天王說此法，　　寂靜最第一，  
我今受此法，　　怖畏故修行。  
若人能說法，　　利益於他人，  
其人如父母，　　示以涅槃城。  
若為他人說，　　一句之善法，  
則為善導師，　　為眾生所尊。  
天王之所說，　　善法價無量，  
此法得寂靜，　　非為餘寶物。  
寶物歸無常，　　善法增智慧；  
世間物破壞，　　善法常堅固。  
若有順法行，　　隨人百千世，  
雖種種寶物，　　不能至後世。  
種種財寶物，　　則可強劫奪，  
王賊及水火，　　不能劫法財。』

[0202c03]  「爾時，諸天子讚歎供養天帝釋已，於帝釋前  恭敬而住。爾時帝釋調伏諸天，為諸天子示  一切天樂皆悉無常，變壞無我，除滅所化。時
諸天眾皆生厭心，還歸本宮，受天之樂，乃至  愛集樂業既盡，命終還退，不墮惡道，生於人  中，第一順法以自修行，樂遊林野，畏未來
世。得聞法已，出家學道，或得須陀洹、或得  斯陀含、或得阿那含、或得阿羅漢。以前聞法  因緣力故。

正法念處經卷第三十四

* * *

【經文資訊】大正藏第 17 冊 No. 0721 正法念處經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
