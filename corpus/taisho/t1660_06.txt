菩提資糧論卷第六
聖者龍樹本　比丘自在釋

大隋南印度三藏達磨笈多譯

[0537c07]  問云何修習答。

四神足為根　　欲進心思惟  
四無量住持　　謂慈悲喜捨

[0537c10]  於此四無量中。習近多作已。得心堪能。得  心堪能已。便入初禪那。如是第二。如是第  三。如是第四。彼得禪那已得身心輕。彼以身
心輕具足故。出生入神通道。出生入神通道  具足故。便生神足。謂若欲若精進若心若思  惟。於中欲者向法。精進者成就法。心者於法
觀察。思惟者於法善巧。彼菩薩於神通若信  解若作用。其心自在。隨欲所行。以善成熟故。  自根本住持故。諸處順行如風遍空。於中菩
薩得四無量及四禪那已。若信解若作用。出  生天眼。若諸天龍夜叉乾闥婆等。若學人及  聲聞獨覺天眼於中獨有增上之力。清淨勝
過光明勝過。上首勝過殊異勝過。其眼無礙  世間色相麁細遠近。隨其所欲彼皆能見。如  是聞天人畜生等聲。如是念知前世無邊無
際。如是知他心與貪欲等俱乃至八萬四千  差別。如是得無量神足。以得神足故。諸所應  調伏眾生。悉令調伏。

四界如毒蛇　　六入如空村  
五眾如殺者　　應作如是觀

[0538a01]  長夜以諸樂具受用因緣。雖守護將息長養。  此地等四界。而速疾發動。不知恩養。不可依  怙。不可委信故。應當觀察猶如毒蛇。以無主
故。離我我所故。眼等諸入有六賊眾。逼惱可  畏故。應當觀察猶如空村。共和與物破壞打  罰不能遮障故。猶如殺者。於五受眾。應當日  日如是觀察。

重法及法師　　亦捨於法慳  
教師勿捲祕　　聽者勿散亂

[0538a10]  於此有四種法。能生大智。應當受取。於法及  法師中應當尊重。亦捨法慳。隨所聞法隨所  習誦。為他演說。若有樂欲法者。教師勿為捲
手祕惜。聽者勿散亂。謂莫有異欲。

無慢無希望　　唯以悲愍心  
尊重恭敬意　　為眾而說法

[0538a16]  復有四種法。是大智相。應當受取。所謂遠  離自高輕他。無憍慢故。棄捨利養恭敬名聞。  無希望心故。於無明闇障眾生中唯悲愍故。
尊重恭敬為其說法。以此四種法故。菩薩大  智具足。應當受取。

於聞無厭足　　聞已皆誦持  
不誑尊福田　　亦令師歡喜

[0538a23]  多聞無厭。聞已持法。持法已順法行法。不誑  所尊福田。亦令教師歡喜此法。是菩提心不  忘失因。

不應觀他家　　心懷於敬養  
勿以論難故　　習誦於世典

[0538a28]  不應為供養恭敬因緣往觀他家。除為安立  菩提心因緣。亦不應欲為論難故習誦諸世  論等。除為多聞因緣。

勿以瞋恚故　　毀呰諸菩薩  
未受未聞法　　亦勿生誹謗

[0538b04]  何以故。為護續生善法因緣。

斷除於憍慢　　當住四聖種  
勿嫌於他人　　亦勿自高舉

[0538b07]  斷除憍慢者。於諸眾生中。當下心如狗斷除  我慢。於輕儉衣食臥床藥具四聖種中亦應  當住。於彼聖種知足故。不應嫌他。亦不應自  高舉。

若實不實犯　　不得發覺他  
勿求他錯失　　自錯當覺知

[0538b13]  他同梵行者犯罪。若實若不實。皆不應發覺。  他有錯失不應求覓。唯於自錯。即應覺知。

佛及諸佛法　　不應分別疑  
法雖最難信　　於中應信之

[0538b17]  於佛不應分別。以世尊具足未曾有法故。亦  於佛法不應疑惑。以於諸眾生是不共法故。  及於最難信佛法中。以深心清淨故。應當信  之。

雖由實語死　　退失轉輪王  
及以諸天王　　唯應作實語

[0538b23]  若菩薩由實語故。若奪物若死。雖退失轉輪  王及諸天王。唯應實語。何況其餘而不實語。

打罵恐殺縛　　終不怨責他  
皆是我自罪　　業報故來現

[0538b27]  諸有他來打罵恐怖殺縛幽閉。皆是自罪應  當有此。終不瞋他。此是我業前世已作。今時  還受相似不愛之果。彼諸眾生都無有罪。唯
是我罪業報來現。應當有此。

應極尊重愛　　供養於父母  
亦給侍和上　　恭敬阿闍梨

[0538c04]  於父母所。應當極愛尊重供養。應作天想。隨  父母意令得悅樂。離諂幻心。又應恭敬給侍  和上阿闍梨。隨和上阿闍梨所說法中。無有
內祕。皆為外化。

為信聲聞乘　　及以獨覺乘  
說於最深法　　此是菩薩錯

[0538c10]  此中菩薩。有四種菩薩錯失。應當捨離。所謂  於聲聞獨覺乘諸眾生中。為說最深之法。是  菩薩錯。

為信深大乘　　眾生而演說  
聲聞獨覺乘　　此亦是其錯

[0538c15]  於信深大乘諸眾生中。為說聲聞獨覺乘。是  菩薩錯。

大人來求法　　慢緩不為說  
而反攝受惡　　委任無信者

[0538c19]  若有正住大眾生。來有所求時。應即為說善  法。而更慢緩破戒惡法。反攝受之。是菩薩錯。  於大乘中未有信解。未以四攝事成熟者。而
信任之。是菩薩錯。是為四種。

遠捨所說錯　　所說頭多德  
於彼當念知　　亦皆應習近

[0538c25]  此中所說四種錯失。應遠捨離。以此去菩提  遠故。若聲聞獨覺乘中所說。頭多等及餘功  德。但知彼等不與菩提作障礙者。於彼彼中。
亦應習近。

等心平等說　　平等善安立  
亦令正相應　　諸眾生無別

[0539a02]  此四種菩薩道。應當習近。何等為四。所謂諸  眾生中起平等心。諸眾生中平等說法。諸眾  生中平等善安立。諸眾生中令正相應。此等
皆無差別。是為四種。

為法不為利　　為德不為名  
欲脫眾生苦　　不欲自身樂

[0539a08]  此四種真實菩薩。應當覺知。何等為四。所謂  但為於法不為財利。但為功德不為名稱。但  欲脫眾生苦。不欲自身安樂。

密意求業果　　所作福事生  
亦為成熟眾　　捨離於自事

[0539a13]  若於業果密意欲求。作三福事。生此福時。唯  為菩提利樂眾生。亦唯為菩提成熟於眾。為  利眾故捨離自事。此是四種真實菩薩。

親近善知識　　所謂法師佛  
勸勵出家者　　及以乞求輩

[0539a18]  此四種菩薩善知識。應當親近。何等為四。所  謂法師是菩薩善知識。為助持聞慧故。佛世  尊是菩薩善知識。為助持諸佛法故。勸出家
者是菩薩善知識。為助持諸善根故。乞求者  是菩薩善知識。為助持菩提心故。此四種菩  薩善知識。應當親近。

依止世論者　　專求世財者  
信解獨覺乘　　及以聲聞乘

[0539a26]  此四種菩薩惡知識。應當知之。何等為四。所  謂世論者。習近種種雜辯才故。攝世財物者。  不攝法故。獨覺乘者。少義利少作事故。聲聞
乘者。自利行故。

此四惡知識　　菩薩應當知  
復有應求者　　所謂四大藏

[0539b03]  如前所說四種知識。是惡知識知已應離。復  有應求得者。所謂四大藏。

佛出聞諸度　　及於法師所  
見之心無礙　　樂住空閑處

[0539b07]  此四種菩薩大藏。應當得之。何等為四。所謂  奉事出世諸佛聽聞六波羅蜜。以無礙心見  於法師。以不放逸樂住空閑之處。此是四種
菩薩大藏。應當得之。

地水火風空　　悉與其相似  
一切處平等　　利益諸眾生

[0539b13]  與地水火風虛空等。有二因緣相似菩薩。應  當攝受。所謂平等故。利益故。如地等大及虛  空五種。於有心無心中一切處平等。無有異
相。諸眾生等常所資用。而無變異不求報  恩。我亦如是。乃至覺場究竟。為諸眾生之所  資用。而無變異不求報恩。

當善思惟義　　勤生陀羅尼  
勿於聽法者　　為作於障礙

[0539b21]  義者。佛所說義。於彼當善思惟。若共談若獨  住。應如是作。又安住禁戒清淨心意。精勤鮮  潔當生及聞銀主海主等陀羅尼。又於聽法
者所。勿以微少因緣而作障礙。為離法災生  業故。

惱中能調伏　　小事捨無餘  
八種懈怠事　　皆亦應除斷

[0539b28]  惱中能調伏者。於中有九種惱事。所謂於我  作無利益。已作今作當作。是為三種。於我親  愛作無利益。已作今作當作。復為三種。於我
憎嫌與作利益。已作今作當作。復為三種。此  等皆作惱事。於此九種惱事之中。當自調伏。  小事捨無餘者。於中有二十種小事。所謂不  信  (一)  無慚
(二)  諂幻  (三)  掉  (四)  亂  (五)  放逸  (六)  害  (七)  無愧  (八)  懈怠  (九)  憂  (十)  昏
(十一舊睡)  睡  (十二舊眠)  恨  (十三)  覆  (十四)  嫉  (十五)  慳  (十六)  高  (十七)  忿  (十八)  悔
(十九)  悶  (二十)  。

[0539c08]  此等二十種小事。皆捨無餘。八種懈怠事皆  亦應除斷者。於中有八種懈怠事。所謂我欲  作務即便安臥。不發精進  (一)  。我作務已
(二)  。我於  行路  (三)  。我行路已  (四)  。我身疲乏。不能修業  (五)  。我  身沈重。不能修業  (六)  。我已生病  (七)
。我病得起不  久即便安臥。不發精進  (八)  。由此等故。應得不  得應到不到應證不證。此等八種懈怠事中。  為除斷故。應發精進。

莫作非分貪　　橫貪不稱意  
離者皆令合　　無問親非親

[0539c18]  若見具足利養名聞安樂稱譽福德眾生。於  彼具足福中。莫作非分貪心。以作非分貪心  則不稱意。是故所不應作。又於各各共諍離
壞眾生中。無問親與非親。皆令和合。同心  相愛。

於空而得空　　智者莫依行  
若當得於空　　彼惡過身見

[0539c25]  依空拔除大無智聚故。智者莫依得空而行。  若依得空而行。則於有身見人。難治過之惡  亦過之。以諸見行由空出離。若著空見彼不
可治。以更無令出離故。

掃塗與莊嚴　　及多種鼓樂  
香鬘等供具　　供養於支提

[0540a02]  於如來支提及形像所。掃地塗地香鬘燒香  末香華蓋幢幡等。莊嚴供養之具。當作供養。  為得端正戒香自在故。貝笛箜篌腰鼓大鼓
雷鼓拍手等。種種鼓樂供養。為得天耳故。

作種種燈輪　　供養支提舍  
施蓋及革屣　　騎乘車輿等

[0540a08]  支提舍中。應以種種香油酥燈鬘等善作供  養。為得佛眼故。布施傘蓋皮鞋象馬車輿乘  等。為得菩薩無上神通乘不難故。

專應喜樂去　　樂知信佛得  
喜樂給侍僧　　亦樂聞正法

[0540a13]  於中菩薩。常應如是喜樂於法。莫喜五欲福  樂。當知信佛所得之利。莫唯信樂見於色身。  當於僧中以諸樂具常憙給侍。莫唯憙詣問
訊而已。常憙聞法無有厭足。莫唯憙樂暫聞  其語。

前世中不生　　現在中不住  
後際中不到　　如是觀諸法

[0540a20]  因緣和合力故。及無所從來故。前世中不生  念念破滅故。及不住故。現在中不住滅無餘  故。及無所至去故。後際中不到。應當如是觀
察諸法。

好事與眾生　　不求彼好報  
當為獨忍苦　　不自偏受樂

[0540a26]  菩薩於諸眾生。當以好事而利樂之。自不希  望彼等眾生利樂好事。及諸眾生有無量苦  相。我獨為其忍受。我有樂具。與諸眾生。受用  為樂。

雖足大福報　　心不舉不喜  
雖貧如餓鬼　　亦不下不憂

[0540b03]  雖住大具足福報天中。其心不作喜之與舉。  雖為餓鬼貧窮破散逼惱此最難活。不應生  下心。亦復不應憂。何況人道貧窮破散。

若有已學者　　應極尊重之  
未學令入學　　不應生輕蔑

[0540b08]  若有已學眾生。於彼應作至極尊重。若未學  者應令彼等入學。亦不應輕蔑之。

戒具者恭敬　　破戒令入戒  
智具者親近　　愚者令住智

[0540b12]  戒具足人應當問訊。合掌向禮等而恭敬之。  亦應為彼說持戒福。若破戒者應令入戒。亦  應為彼說破戒罪。智具足者。應當親近。亦應
為彼顯智慧德。愚者應令住智。亦應為彼演  愚癡過。

流轉苦多種　　生老死惡趣  
不怖此等畏　　當降魔惡智

[0540b19]  菩薩於流轉中。流轉多種。生老死憂悲苦惱  等。地獄畜生餓鬼阿修羅惡趣等。不應怖畏。  唯當降伏惡魔惡智。

所有諸佛土　　摶聚諸功德  
為皆得彼故　　發願及精進

[0540b24]  十方無量諸佛國土。若佛土具足。若佛土莊  嚴。若從諸佛菩薩聞。若自見之。彼皆摶聚殊  勝功德。皆令彼等入到自佛土中。應當作如
是願。隨所願即隨成就。亦應如是精勤修行。

恒於諸法中　　不取而行捨  
此為諸眾生　　受擔欲荷負

[0540c01]  以取故苦不取故樂。作是念已。恒於諸法不  取而捨。雖不取而捨。若此先時為趣菩提故。  作願受擔眾生。未度者我當度。未脫者我當
脫。未寂滅者我當寂滅。此應荷負為諸眾生  故。

正觀於諸法　　無我無我所  
亦勿捨大悲　　及以於大慈

[0540c08]  說諸法無所有。如夢如幻故。諸法無我。其無  我所者觀無相故。如是以最勝義法。觀此相  時。然於眾生亦不捨大悲及以大慈。如是應
當倍復稱量歎言奇哉。彼諸眾生癡闇所覆。  著我我所。於此最勝義道法中。而不覺知。我  當何時。令彼眾生於此最勝義道法中而得
覺知。是為於眾生中不捨大悲及以大慈。

勝過諸供養　　以供佛世尊  
彼作何者是　　所謂法供養

[0540c17]  若有以諸供具。供養諸聲聞獨覺菩薩及佛  世尊。所謂或以諸華香鬘末香燈輪供養。或  以諸蓋幢幡供養。或以諸音樂等供養。或以
諸藥美飲食等布施供養。若欲勝過彼諸供  養以供養佛。復何者是。答言所謂法供養。彼  法供養復有何相。

若持菩薩藏　　及得陀羅尼  
入深法源底　　是為法供養

[0540c25]  於中若與菩薩藏相應。如來所說經等甚深明  相背諸世間難得其底。難見微細無著了義。  以總持經王印印之。不退轉因從六度生。善
攝所攝順入助菩提法合正覺性。入諸大悲  說於大慈。離眾魔見善說緣生。入無眾生無  命無長養無人。與空無相無願無作相應。坐
於覺場轉於法輪。為天龍夜叉乾闥婆之所  讚歎。度在家泥攝諸聖人。演說諸菩薩行。入  法義辭樂說之辯。震於無常苦無我等音聲
之雷。怖諸外論見得之執。諸佛所歎對治流  轉示涅槃樂。如是等經若說若持觀察攝取。  是名法供養。又法供養者。得不退墮順行總
持故。於空無相無願無作相應深法中。入至  其底無動無疑。是名最勝義中法之供養。

應當依於義　　莫唯愛雜味  
於深法道中　　善入莫放逸

[0541a12]  又法供養者。若於法中思法行法。隨順緣生  離諸邊取之見。得無出無生忍入於無我。於  因緣中無違無鬪無諍離我我所。應當依義。
莫愛馳逐雜飾句味。應當依智莫依於識。依  了義經莫著不了義世俗言說。應當依法莫  取人見。應當隨順如實法行入無住處。善觀
無名行識明色六入觸受愛取有生老死憂悲  苦惱困極。皆悉寂滅。如是觀緣生已引出無  盡。以愍念眾生故。不著諸見不作放逸。若常  如此。乃名無上法之供養。

如是此資糧　　恒沙等大劫  
出家及在家　　當得滿正覺

[0541a24]  如前所說資糧於恒伽沙等量大劫中出家  眾及在家眾菩薩乘者。多時滿願得成正覺。

繫彼資糧頌　　為菩提思惟  
資糧義無闕　　能如在彼頌  
我今擇彼頌　　於義或增減  
善解頌義等　　賢智當忍之  
釋彼資糧頌　　我所作福善  
為流轉眾生　　當得正遍覺

[0541b03]  聖者龍樹所作菩提資糧論竟。我比丘自在  解釋竟。

菩提資糧論卷第六

* * *

【經文資訊】大正藏第 32 冊 No. 1660 菩提資糧論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，日本 SAT 組織提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
