難儞計濕嚩囉天說支輪經
西天譯經三藏朝散大夫試光祿卿  明教大師臣法賢奉　詔譯

[0463a07]  爾時難儞計濕嚩囉天。普觀世間一切男女。  因於生時值諸宮宿所感善惡。至壽命盡於  其中間。或貴或賤或富或貧。有孝有忠好文
好武。至於端嚴醜陋愚鈍聰慧。疾病夭枉鱞  寡孤惸。猛惡剛強溫柔恭順。言正行直識愧  知慚。曉達天文明察世事。或重佛法樂修善
事。或慕妖魔信邪造惡。又或好遊山水遂性  全真。又或樂作商估貿易寶貨。或好布施或  即慳貪。並乃表於相狀顯著身胑。為幢為螺
作文作黶。一切美惡並稟一身。亦乃宿有因  緣今值星曜。恐其未曉略為宣揚。

[0463a18]  復次天羊宮當火曜。直在婁宿胃宿全分昴  宿一分。其日生者。相貌端嚴身胑細妙。孝於  父母敬事尊長。多眷屬饒僕從具。勇猛有精
神有大福德。不奈飢寒。樂於法知慚愧。好布  施心堅固。言行真實見解明了。合得君王愛  重眾人欽仰。眼儍貪色。多好遊歷一生多饒。
齒疾及有癀病。壽或中夭於生後第四年合有  火難。至年十八亦合中夭。至年二十五合有  虎狼之難。亦主海中死當夭難時。若遇吉曜
臨照即延壽命至一百歲於八月內值火曜及  昴星。直日夜半時命終。復次金牛宮當金曜。  直在昴宿三分畢宿參宿各二分。其日男女
生者。相貌端嚴身分長細。面有星黶合主大  富常受快樂。多饒眷屬亦多奴僕。氣性剛強  不宜妻妾。少小辛苦。晚年之後復得父母資
財即受快樂。有精神善工巧見識明了。所作  堅固好樂布施。貪愛食味饒患喉病。至二十  五歲命合中夭。若於是時復得吉曜臨照。變
惡為善得延壽命至於百歲。後患風狂病。於  九月中當水曜及畢宿。直日終於聖跡之地。

[0463b09]  復次陰陽宮當水曜。直在參宿二分嘴宿井  宿各三分。其日男女生者。稟性柔善身相端  正。所言真實談對辯捷。於其交友分義長遠。
偏好香華貪愛食味。稟性滑稽厚於女色。目  覩美麗神魂如失。於諸幻術見者愛樂。於成  就法修習必得。若學禁龍及呪水法。於此二
法最得精妙。少小辛苦至中年後方有名譽  見者愛重。初生之後至第五年有中夭難。於  夭難時。若遇吉曜臨照變惡為善。得延壽命
至八十歲。於十月內遇水曜及參宿。直日於  日中時因疾命終。

[0463b20]  復次於巨蟹宮當太陰。直在井宿鬼宿柳宿  全分。其日男女生者。身分長細稟性柔善。  有智慧能忍事。孝順父母最得父母憐愛。於
手中足下合有蓮華紋螺紋輪紋及吉祥果紋  相。多有妻妾眷屬又多奴僕。少年微賤晚歲  豐富。樂法勇猛好於布施。供養賢聖及諸師
長。性好遠遊。初生後至二十歲合於樹上落  下。因此傷夭。當此之時若遇吉曜臨照。變惡  為善得延壽命至八十歲。於十一月當參宿  及金曜。直日夜半時命終。

[0463c01]  復次於師子宮當太陽。直在星宿張宿翼宿  各一分。此日男女生者。為性急躁舉措多瞋。  生二三子每所憐愛過於己命。雖豐財寶心
常知足。好樂供養一切賢聖。為人不拘散誕  自足。偏好食肉亦好食魚。或往他國亦不受  飢寒。恒怖疾病不懼大水。年至十五有中夭
難若遇吉曜臨照。變惡為善得延壽命至於  百歲。於十二月內當土曜及星宿。直日於殑  伽河北岸而趣命終。

[0463c10]  復次雙女宮當水曜。直在翼宿三分軫宿角  宿各二分。其日男女生者。猴面廣目肋下有  黶。人見敬愛。樂法愛香華。年少微賤晚歲豐
財。然多疾病偏饒患目。好在他國不宜妻妾。  每覩美麗神魂失次。年至三十有中夭難。當  夭難時遇吉曜臨照。變惡為善得延壽命至  八十歲。於正月內因患瘡命終。

[0463c17]  復次天秤宮當金曜。直在角宿二分亢宿氐  宿各三分。其日男女生者。為人孝順福祿自  如。稟性急躁多有瞋怒。然識見明達審察微
細。復有氣義又能剛忍。長於親友滑稽好色。  多遊外國。或於非次得快樂事。合主手中有  幢蓋紋相。至二十二歲有中夭難。於夭難時
若遇吉曜臨照。變惡為善得延壽命至九十  七。於二月內值火曜及房宿直日命終。

[0463c25]  復次天蠍宮當火曜。直在氐宿及房宿心宿  各一分。其日男女生者。合主利根所學易成。  為人氣義雖豐財寶或聚或散。至年十八有
蛇蠍虎狼之難。至年二十再有中夭之難。當  夭難時若遇吉曜臨照。變惡為善得延壽命  至七十七歲。於三月內值火曜及房宿直日  命終。

[0464a03]  復次人馬宮當木曜。直在尾宿箕宿斗宿各  一分。其日男女生者。合主身相端嚴兼有福  黶。稟性柔善持戒堅固。凡所言說悉務真實。
足智慧好論義。一生之中。常處大富。於年少  時又得伏藏。至十八歲有中夭難。於夭難時  若得吉曜臨照。變惡為善即延壽命至七十
七歲。於四月內值金曜及牛宿。直日因斷食  投水而終。

[0464a11]  復次摩竭宮當土曜。直在斗宿三分牛宿女  宿各二分。其日男女生者。身相端直隱處有  黶。為性惼急常多瞋怒目相姦儍。然有氣義
智慧不群。全忠孝多朋友。心勇猛樂鬪戰。愛  歌舞好技術。復愛香華多有妻妾。年至三十  有中夭難。當夭難時遇吉曜臨照。變惡為善
得延壽命至七十五。於五月內值土曜及危  宿。直日命終。

[0464a19]  復次寶瓶宮當土曜。直在女宿二分危宿室  宿各三分。其日男女生者。合主大富常受快  樂。多有眷屬亦多奴僕。而於父母志切孝養。
雖有妻室不守財物。所生之子有夭歿者。眼  目姦儍然有氣義。凡事明察所為長久。性不  慳悋唯好布施。所聚財物亦有破散。生怖虎
狼。年至十八有虎狼之難。於有難之際若遇  吉曜臨照。變惡為善得延壽命至八十四。於  六月內值太陽及奎宿。直日因患瘡而終。

[0464a28]  復次雙魚宮當木曜。直在室宿壁宿奎宿各  一分。其日男女生者。身分端正眼目姦儍。多  有妻妾眷屬復多僮僕。稟性急躁常多瞋怒。
有筋力貪肉食。復好食魚。然好布施及供養  賢聖。愛香華好技術。貪著美色亦為女妬。言  多真實亦合謗師。主患耳疾亦主長壽。年至
十八有上樹上牆墮落之難。若遇吉曜臨照  變惡為善。得延壽命至九十五於七月內值  土曜及壁宿。直日因患瘡而終。

[0464b08]  復說諸宿攝於三趣。

[0464b09]  所謂奎婁參井鬼軫亢房牛等九宿攝於天  趣。胃昴嘴柳星角氐心尾等九宿攝羅剎趣。  箕室張畢女危斗壁翼等九宿攝於人趣。若
遇天趣諸宿照臨生者。凡是男女皆處富貴。  子孫昌盛一切吉祥最為第一。爾時難儞計  濕嚩囉天。為於世間一切男女。說支輪已歡  喜而退。

難儞計濕嚩囉天說支輪經

* * *

【經文資訊】大正藏第 21 冊 No. 1312 難你計濕[口*縛]囉天說支輪經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
