天尊說阿育王譬喻經
失譯人名附東晉錄

[0170a15]  昔有大國王。字名阿育。統領諸國莫不臣屬。  大王聰明智慧無量。教問諸臣。天下頗有不  屬我者不。諸臣對曰。天下盡屬大王。無不
弭伏。中有一智臣對曰。王界內不屬王者。海  中有龍王不屬大王。初不遣信亦無貢獻。是  以知不屬大王。王可試之。千乘萬騎。搥鍾
鳴鼓。旌旗護憐前後到海邊。龍王靜然不出。  王便呼言。汝在我界內。所由不出。亦寂然不  對王。王便問智臣。何由使龍王得出。智臣對
曰。可使出耳。龍王福德甚大。以是不肯歸  服。大王若不信臣語者。等稱二斤金鑄作二  像。一作王像。一作龍王像。復取秤之。龍王
像重。大王像輕。是以知龍王福德多。大王福  德少。王心甚解。歡喜無量。告天下侍養孤  老。周窮濟乏。所在郡縣興立天尊祠。及置
天尊舍利供養眾。三年之中復取龍像王  像秤之。龍像便輕。王像便重。智臣白王。龍  可伏矣。便設鹵簿如前後復到海邊。龍王化
作年少婆羅門。於王前長跪問訊起居。貢  獻海中所有珍寶奇好寶。自稱臣妾。率土  之民無不歡喜。別在經文。以示後世人。天
下多力無過福德。人護經法如母護子。豈  不可思之。

[0170b09]  昔天尊在世時。將諸弟子教化群生見地有  一紙。弟子阿難輒便取之。天尊告阿難放地。  阿難即便放地。手便大香。小復前行見飄風
吹草在地。阿難復取。天尊語阿難放地。手便  臭。阿難未解。須臾前到精舍當問此意。阿難  白世尊。何緣捉紙而手香。捉草令手臭。天
尊語阿難。紙本從香地來。香著紙。是以使汝  手香。草從臭地來故。是以使汝手臭。與賢  相近如香著紙。與惡人相近如臭著草。是以
經言近賢成智。近愚益惑。損我者三。益我者  三。此之謂不可不慎。

[0170b20]  昔天尊將諸弟子至江邊。天尊語弟子。取如  拳許石。擲著水中為浮為沒。弟子對曰。石  沒在水底。天尊言。無有緣故。復次有一石
辟方三尺。著於水上經便渡河石亦不濕  云何得爾。諸弟子未解僉然怪之。諸弟子長  跪白佛言。何緣如此。天尊言。有善緣故耳。
何者為緣船。是天尊借為喻。與善師相值者。  得免眾苦。與惡師相值者。則習惡事不離  眾禍。示語後世之人。不可不慎。

[0170b29]  昔有窮寒孤獨老公。無以自業。遇市得一  斧。是眾寶之英。而不識之。持行斫杖賣之。  以供微命用斧欲盡。見外國治生大賈客。
名曰薩薄。見斧識之。便問老公。賣此斧不。  老公言。我仰此斧斫杖生活不賣也。薩薄復  言。與公絹百匹何以不賣。公謂調己。亦不應
和。薩薄復言。何以不見應和。與公二百匹。公  便悵然不樂。薩薄復言。嫌少當益。公何以  不樂。與公五百匹。公便大啼哭言。我不恨絹
少。我愚癡此斧長尺半斫地已盡。餘有五  寸猶得五百匹。是以為恨耳。薩薄復言。勿  復遺恨。今與公千匹。即便破券持去。此斧
眾寶之英耳。薩博不問多少以斧著上。薪  火燒之盡成貴寶。天尊借以為喻。以受人身  六情完具聰智辯達。當就明師以求度世之
道。神通可及。而俗著不別真偽者。耕犁因放  時世取驅。至於老死復當受罪。喻如老公用  寶斧盡。豈不誤哉。昔隴上一鳥字為鸚鵡。
展轉及得在東太山。諸禽獸飛鳥莫不敬愛。  以其在遠來故。比作親友甚相愛樂。春月  野火所燒便行入水。飛在火上抖擻毛羽之
水。救親友難。往返非一。悲鳴大吁鸚鵡之  水豈能滅火。至誠感天為之降雨。火即時  得滅。天尊經借以為喻。賢者以道士遠到研
精行道。減割身口侵妻子分供養眾僧。雖無  神通感動。亦以至誠燒香求滅。挾諸禮  起獲福無量。喻如天雨眾災悉滅。

[0170c27]  昔有大長者財富無量。窖穀千斛後出之不  見穀。見一小兒可年三歲亦不知語。長者  亦不知字名何物。舉門前大道邊。陌上行人
尚有識者。舍東有一車來。乘駕黃牛人著  黃衣從人皆黃。過見小兒便言。穀賊何以坐  此。是兒五穀之神。語長者持鍬。斧來。我語
君一盆金處。適始行過者是金神。順陌西  去得道南迴。行二百步。道西當有朽故樹。其  下有瓫有十斛金。君往掘取可以還君穀直。
長者即隨小兒教得此治家足成大富。佛經  借以為喻。供養眾僧廣設檀會交有所費。喻  以失穀。道士講經說義教人遠惡就善。  後獲福無量乃可至道。喻如得金瓫。示語
後世人。福德不可不作。後悔無及。

[0171a12]  昔有國豐盛安樂無所渴乏。便語大臣。遣一  可使之臣。至於他國市吾所無者市來。即遣  一人往至他國益將珍寶遍市肆觀看無有
餘物。盡是我國中所有耳。最後見一賢者  空坐肆上。便問之言。不見君有所賣。何以空  坐。答言在此賣智慧耳。問曰。君智何像賣
索幾許。答言。吾智慧直五百兩金。前稱爾金  吾當與汝說之耳。遠人便自念。我國中無賣  智慧與人。便秤五百兩金與其人。即與說
智慧之言。二十字言。長慮諦思惟。不當  卒行怒。今日雖不用。會當有用時。於是受  誦令利各自還家。臣買得智慧之言即便還
國道徑其家。夜入明月婦床前有兩履。疑  有異人便生惡念。其婦卒得疾病母往宿。視  長者故說智慧之言未休。其母驚覺兒爾來
歸耶。兒便走出戶呼賤賤。母問其言。云何  汝行為得何物。何以呼賤。兒言我母以婦萬  兩金猶不與人。正顧五百兩金豈非賤耶。
天尊經借以為喻。諺語一言之助。勝千金之  益。此之謂也。

[0171b03]  昔天尊在洹水邊。廣說經法。時天龍鬼神帝  王人民飛鳥走獸皆來聽法。時有放牛老  公柱杖而聽。不覺杖下有蝦蟆。蝦蟆聽經意
美。亦不覺背上有杖。遂久蝦蟆命終。其神即  生天上。用天眼觀其本。從何道中來乃見故  身在蝦蟆中。來天華散其故身上。示語後世
人。蝦蟆中聽經意美得生天上。況於賢者至  心聽經。豈不巍巍乎。

[0171b11]  昔有兄弟二人。弟行追明師作沙門。遂得羅  漢道。數數來語兄。可勤作福德。兄言。我今  怱務且須後耳。數數非一。兄後命終。弟以
道眼觀兄神生何道。看天道人道其中不見  其神。復觀地獄餓鬼道中復不見。乃在畜生  道中。見兄神作大牛。時賈客駕牛治生。道惡
趺泥中不能自起。賈客以杖打之。猶復舒咽  不起。弟見兄如此。逕來在牛前。語兄言。今日  怱務何如本時。牛便羞慚感絕而死。道人
即去。眾賈人等便共議言。道人何故來呪  殺我牛。便追逐道人。將還問其意狀。道人如  事為說牛是我兄。不隨我語以致此罪。道人
便擲鉢虛空。飛隨其後。眾賈人知是聖人。乃  更自責。為牛燒香作福。其福得生天上。

[0171b25]  昔有賢者。居舍衛國東南三十里。家門奉法  供養道人。家公好喜殺猪賣肉。道人漸漸知  之。未及呵誡。老公遂便命終。在恒水中受鬼
神形。有自鐵輪鋒刃如霜雪。隨流刺之。苦  痛不可言。後日道人渡恒水在正與鬼神相  值。其鬼便出半身在水上。捉船顧言。捉道
人著水中。不者盡殺船上人。時有一賢者便  問鬼神。何以故索是道人。鬼神言。我在世間  時供養道人。道人心知我殺猪賣肉。而不呵
誡我。是以殺道人耳。賢者便言。君坐殺猪乃  致此罪。今復欲殺道人。罪豈不多乎。鬼神思  惟實如賢者之言。便放令去。道人得去還語
其家子孫。為作追福。神即得免苦。示語後  世人。道人受供養不可不教誡。

[0171c10]  昔有人在道上行。見道有一死人。鬼神以杖  鞭之。行人問言。此人已死何故鞭之。鬼神  言。是我故身。在生之日不孝父母。事君不
忠。不敬三尊。不隨師父之教。令我墮罪苦  痛難言。悉我故身故來鞭耳。稍稍前行復見  一死人。天神來下散華於死人屍上。以手摩
挱之。行人問言。觀君似是天。何故摩挱是  死屍。答曰。是我故身生時之日孝順父母。忠  信事君。奉敬三尊。承受師父之教。令我神得
生天。皆是故身之恩。是以來報之耳。行人一  日見此二變。便還家奉持五戒修行十善。  孝順父母忠信事君。示語後世人。罪福追人  久而不置。不可不慎。

[0171c23]  昔有道人。在山中學道。人遣沙彌出舍  衛。日日責一斗米兼課一偈。市中有一坐  肆賢者。見沙彌並語而行。問沙彌言。周行
走索何以並語而行。沙彌答言。我師在山  中學道。日責我米一斗兼課一偈。是以並  行誦一偈耳。賢者復問。若不輸米日可諳
幾偈。言可諳十偈。賢者便言。勿復分行。  吾自代沙彌輸米。沙彌歡喜即得靜坐學問。  賢者為沙彌輸米九斛米。然後試沙彌經
皆自通利。賢者後生世間為天尊作弟子。字  名阿難。天尊有十二部經典。聰明之福報不  可謂問一知十。示語後世人。福德隨身如影
隨形。隨人所種各獲其福。不可不為。

[0172a07]  昔有屠兒有千頭牛養令肥好。日殺一牛賣  肉。以殺五百牛。餘有五百頭。方共跳騰諠  戲共相觝觸。天尊時入國。見牛如此愍而捨
去。語諸弟子。此牛愚癡。伴侶欲盡方共戲諠。  人亦如是。一日過去。人命轉減不可不思惟  勤求度世之道。

天尊說阿育王譬喻經

* * *

【經文資訊】大正藏第 50 冊 No. 2044 天尊說阿育王譬喻經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
