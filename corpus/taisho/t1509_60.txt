大智度論釋挍量法施品  第三十八  (卷六十)
聖者龍樹造

後秦龜茲國三藏鳩摩羅什譯

[0481b19]  【經】

[0481b19]  佛告釋提桓因言：「憍尸迦！若有善男子、  善女人，教一閻浮提人行十善道。於汝意云  何？以是因緣故，得福多不？」

[0481b21]  答言：「甚多！世尊！」

[0481b22]  佛言：「不如是善男子、善女人書持般若波羅  蜜經卷與他人，令讀、誦、說，得福多。何以故？是  般若波羅蜜中廣說諸無漏法，善男子、善女
人從是中學，已學、今學、當學，入正法位中，  已入、今入、當入，得須陀洹果，已得、今得、當得；  乃至阿羅漢果，求辟支佛道亦如是。諸菩薩
摩訶薩求阿耨多羅三藐三菩提，入正法位  中，已入、今入、當入，得阿耨多羅三藐三菩提，  已得、今得、當得。憍尸迦！何等是無漏法？所謂
四念處，乃至八聖道分、四聖諦，內空乃至無  法有法空，佛十力乃至十八不共法。善男子、  善女人學是法，得阿耨多羅三藐三菩提，已  得、今得、當得。

[0481c05]  「憍尸迦！若有善男子、善女人教  一人令得須陀洹果；是人得福德，勝教一閻  浮提人行十善道。何以故？憍尸迦！教一閻浮
提人行十善道，不離地獄、畜生、餓鬼苦。憍尸  迦！教一人得須陀洹果，離三惡道故。乃至  阿羅漢果、辟支佛道亦如是。憍尸迦！若善男
子、善女人教一閻浮提人令得須陀洹果、斯  陀含果、阿那含、阿羅漢、辟支佛道，不如善男  子、善女人教一人令得阿耨多羅三藐三菩提
得福多！何以故？憍尸迦！以菩薩因緣故，生須  陀洹果乃至阿羅漢、辟支佛；以菩薩因緣故，  生諸佛。以是因緣故，憍尸迦！當知善男子、善
女人書般若波羅蜜經卷與他人，令書、持、讀、  誦、說，得福多！何以故？是般若波羅蜜中廣說  諸善法。是善法中學，便出生剎利大姓、婆羅
門大姓、居士大家，四天王天乃至非有想非無  想天，便有四念處乃至一切種智，便有諸須  陀洹乃至阿羅漢、辟支佛，便有諸佛。

[0481c22]  「憍尸迦！  置一閻浮提人。若有善男子、善女人教四天  下世界中眾生令行十善道，於汝意云何？是  人以是因緣故，得福多不？」

[0481c25]  答言：「甚多！世尊！」

[0481c26]  佛言：「不如是善男子、善女人書般若波羅  蜜經卷與他人，令書、持、讀、誦、說，得福多！餘如  上說。憍尸迦！置四天下世界中眾生。若教小
千世界中眾生令行十善道亦如是。憍尸迦！  置小千世界中眾生。若教二千中世界中眾  生令行十善道；若有善男子、善女人書般若
波羅蜜經卷與他人，令書、持、讀、誦，是人得  福多！餘如上說。憍尸迦！置二千中世界中眾  生。若教三千大千世界中所有眾生令行十
善道；復有人書般若波羅蜜經卷與他人，令  書、持、讀、誦，是人福德多！憍尸迦！置三千大千  世界中眾生。若教如恒河沙等世界中所有
眾生令行十善道；若復有人書般若波羅蜜  經卷與他人，令書、持、讀、誦，其福德多！餘如上  說。

[0482a11]  「復次，憍尸迦！有人教一閻浮提眾生，令立  四禪、四無量心、四無色定、五神通。於汝意云  何？是善男子、善女人福德多不？」

[0482a13]  釋提桓因言：  「甚多！世尊！」

[0482a14]  佛言：「不如是善男子、善女人書般  若波羅蜜經卷與他人，令書、持、讀、誦、說，得福  多！何以故？是般若波羅蜜中廣說諸善法。餘
如上說。憍尸迦！置閻浮提眾生，復置四天  下世界中眾生、小千世界中眾生、二千中世界  中眾生、三千大千世界中眾生。憍尸迦！若有
人教十方如恒河沙等世界中眾生，令立四  禪、四無量心、四無色定、五神通，於汝意云何？  是人福德多不？」

[0482a22]  答言：「甚多！世尊！」

[0482a22]  佛言：「不如  是善男子、善女人書般若波羅蜜經卷與他  人，令書、持、讀、誦、說，得福多！何以故？是般若波
羅蜜中廣說諸善法。餘如上說。

[0482a25]  「復次，憍尸迦！  若有善男子、善女人受是般若波羅蜜，書、持、  讀、誦、說、正憶念，是人福德，勝教閻浮提人行十
善道，立四禪、四無量心、四無色定、五神通。正憶  念者，受、持、親近般若波羅蜜，乃至正憶念，不  以二法、不以不二法；受、持、親近禪波羅蜜、毘
梨耶波羅蜜、羼提波羅蜜、尸波羅蜜、檀波羅  蜜，乃至正憶念，不以二法、不以不二法；為阿  耨多羅三藐三菩提，正憶念內空乃至一切
種智，不以二法、不以不二法。

[0482b05]  「復次，憍尸迦！  若有善男子、善女人為他人種種因緣演說  般若波羅蜜義，開示、分別，令易解。憍尸迦！何
等是般若波羅蜜義？憍尸迦！般若波羅蜜義  者，不應以二相觀、不應以不二相觀，非有相、  非無相，不入不出，不增不損，不垢不淨，不生不
滅，不取不捨，不住非不住，非實非虛，非合非散，  非著非不著，非因非不因，非法非不法，非如非  不如，非實際非不實際。憍尸迦！若善男子、善
女人能以是般若波羅蜜義為他人種種因  緣演說、開示、分別，令易解，是善男子、善女人  所得福德甚多，勝自受持般若波羅蜜，親近、  讀、誦、說、正憶念。

[0482b17]  「復次，憍尸迦！善男子、善女人  自受持般若波羅蜜，親近、讀、誦、說、正憶念；亦  為他人種種因緣演說般若波羅蜜義，開示、
分別，令易解，是善男子、善女人所得功德甚  多！」

[0482b21]  釋提桓因白佛言：「世尊！善男子、善女人應  如是演說般若波羅蜜義，開示、分別，令易解！」

[0482b23]  佛告釋提桓因：「如是！憍尸迦！是善男子、善女  人應如是演說般若波羅蜜義，開示、分別，令  易解。憍尸迦！善男子、善女人如是演說般若
波羅蜜義，開示、分別，令易解，得無量無邊阿  僧祇福德。若有善男子、善女人供養十方無  量阿僧祇諸佛，盡其壽命，隨其所須，恭敬、尊
重、讚歎，華香乃至幡蓋供養；若復有善男子、  善女人種種因緣為他人廣說般若波羅蜜  義，開示、分別，令易解，是善男子、善女人功德
甚多！何以故？諸過去、未來、現在諸佛，皆於是  般若波羅蜜中學，得阿耨多羅三藐三菩提，  已得、今得、當得。

[0482c05]  「復次，憍尸迦！若善男子、善女  人於無量無邊阿僧祇劫行檀波羅蜜，不如  是善男子、善女人以般若波羅蜜為他人演說
其義，開示、分別，令易解，其福甚多，以無所得  故。云何名有所得？憍尸迦！若菩薩摩訶薩用  有所得故布施，布施時作是念：『我與，彼受，所
施者物。』是名得檀，不得波羅蜜；『我持戒，此是  戒。』是名得戒，不得波羅蜜；『我忍辱，為是人忍  辱。』是名得忍辱，不得波羅蜜；『我精進，為是事
懃精進。』是名得精進，不得波羅蜜；『我修禪，所  修是禪。』是名得禪，不得波羅蜜；『我修慧，所修  是慧。』是名得慧，不得波羅蜜。憍尸迦！是善男
子、善女人如是行者，不得具足檀波羅蜜、尸羅  波羅蜜、羼提波羅蜜、毘梨耶波羅蜜、禪波羅蜜、  般若波羅蜜。」

[0482c19]  釋提桓因白佛言：「世尊！菩薩摩  訶薩云何修具足檀波羅蜜、尸羅波羅蜜、羼  提波羅蜜、毘梨耶波羅蜜、禪波羅蜜、般若波羅  蜜？」

[0482c22]  佛告釋提桓因：「菩薩摩訶薩布施時，不得  與者、不得受者、不得所施物，是人得具足檀  波羅蜜；乃至修般若波羅蜜時，不得智、不得
所修智，是人得具足般若波羅蜜。憍尸迦！  是為菩薩摩訶薩具足檀波羅蜜乃至般若波  羅蜜。善男子、善女人如是行般若波羅蜜，當
為他人演說其義，開示、分別，令易解；禪波羅  蜜、毘梨耶波羅蜜、羼提波羅蜜、尸羅波羅蜜、檀  波羅蜜，演說其義，開示、分別，令易解。何以故？
憍尸迦！未來世當有善男子、善女人欲說般  若波羅蜜，而說相似般若波羅蜜；有善男子、  善女人發阿耨多羅三藐三菩提心，聞是相
似般若波羅蜜，失正道。善男子、善女人應為  是人具足演說般若波羅蜜義，開示、分別，令易  解。」

[0483a07]  釋提桓因白佛言：「世尊！何等是相似般若  波羅蜜？」

[0483a08]  佛言：「有善男子、善女人說有所得般  若波羅蜜，是為相似般若波羅蜜。」

[0483a09]  釋提桓因  白佛言：「世尊！云何善男子、善女人說有所得  般若波羅蜜，是為相似般若波羅蜜？」

[0483a11]  佛言：「善  男子、善女人說有所得般若波羅蜜是相似  般若波羅蜜者，說色無常，作是言：『能如是
行，是行般若波羅蜜。』行者求色無常，是為  行相似般若波羅蜜。說受、想、行、識無常，作是  言：『能如是行，是行般若波羅蜜。』行者求受、想、
行、識無常，是為行相似般若波羅蜜。說眼無  常乃至說意無常；說色無常乃至說法無常；  說眼界無常，色界、眼識界無常，乃至說意界、
法界、意識界無常。說地種無常乃至說識種  無常；說眼識界無常乃至說意識界無常；  說眼觸無常乃至說意觸無常；說眼觸因緣
生受無常乃至說意觸因緣生受無常；廣說  如五眾。說色苦乃至說意觸因緣生受苦；說  色無我乃至說意觸因緣生受無我，皆如五
眾說。行者行檀波羅蜜時，為說色無常、苦、無  我；乃至意觸因緣生受，說無常、苦、無我。尸羅  波羅蜜乃至般若波羅蜜亦如是。行四禪、四
無量心、四無色定，為說無常、苦、無我；行四念  處，為說無常、苦、無我。乃至行薩婆若時，為說  無常、苦、無我。作如是教：『能如是行者，是為行
般若波羅蜜。』憍尸迦！是名相似般若波羅蜜。

[0483b04]  「復次，憍尸迦！若善男子、善女人當來世說  相似般若波羅蜜，作是言：『汝善男子！修行  般若波羅蜜，汝修行般若波羅蜜時，當得
初地乃至當得十地。』禪波羅蜜，乃至檀波羅  蜜，亦如是。行者以相似有所得，以總相修  是般若波羅蜜。憍尸迦！是名相似般若波羅  蜜。

[0483b10]  「復次，憍尸迦！善男子、善女人欲說般若波  羅蜜，作是言：『汝善男子修行般若波羅蜜已，  當過聲聞、辟支佛地。』是名相似般若波羅蜜。

[0483b13]  「復次，善男子、善女人為求佛道者如是說：『汝  善男子、善女人修行般若波羅蜜已，入菩薩  位，得無生法忍；得無生法忍已，便住菩薩
神通，從一佛界至一佛界，供養諸佛，恭敬、  尊重、讚歎。』如是說者，是名相似般若波羅蜜。

[0483b18]  「復次，憍尸迦！善男子、善女人為求佛道者如  是說：『汝善男子、善女人學是般若波羅蜜，
受、持、讀、誦、說、正憶念，當得無量無邊阿僧祇  功德。』如是說者，是名相似般若波羅蜜。

[0483b21]  「復次，  善男子、善女人為求佛道者說：『如過去、未來、  現在諸佛功德善本，從初發心至成得佛，都
合集迴向阿耨多羅三藐三菩提。』如是說者，  是名相似般若波羅蜜。」

[0483b25]  釋提桓因白佛言：  「世尊！云何善男子、善女人為求佛道者不說  相似般若波羅蜜？」

[0483b27]  佛言：「若善男子、善女人為  求佛道者說般若波羅蜜：『善男子、善女人！  汝修行般若波羅蜜，莫觀色無常。何以故？色、
色性空，是色性非法，若非法即名為般若波  羅蜜。般若波羅蜜中色非常非無常。何以故？  是中色尚不可得，何況常、無常！』憍尸迦！善男
子、善女人如是說者，是名不說相似般若波  羅蜜。受、想、行、識亦如是。

[0483c05]  「復次，憍尸迦！善男子、  善女人，為求佛道者說：『汝善男子、善女人修  行般若波羅蜜，於諸法莫有所過、莫有所住。
何以故？般若波羅蜜中無有法可過、可住。所  以者何？一切法自性空，自性空是非法，若非  法即是為般若波羅蜜。般若波羅蜜中，無有
法可入可出、可生可滅。』憍尸迦！是善男子、善  女人如是說，是名不說相似般若波羅蜜。廣  說如上，與相似相違，是名不說相似般若波  羅蜜。

[0483c14]  「如是，憍尸迦！善男子、善女人，應如是演  說般若波羅蜜義。若如是說般若波羅蜜義，  所得功德，勝於前者。」

[0483c17]  【論】

[0483c17]  者言：

[0483c17]  佛更欲以異門明般若波羅蜜  勝故，問帝釋言：「若有人教一閻浮提人行  十善道，其福多不？」如經中廣說。

[0483c19]  此中說所  以勝因緣，所謂般若波羅蜜，廣說諸無漏  法，成三乘道，入涅槃，不復還；十善道但善  有漏法，受世間無常福樂，還復墮苦，是故
不如。

[0483c23]  復次，先是世間法，後是出世間法；先是  能生生死法，後是能滅生死法；先是無常樂  因緣，後是常樂因緣；先是凡夫、聖人共法，後
但是為聖人法。如是等差別。無漏法者，三  十七品、十八不共法，乃至無量諸佛法。

[0483c27]  欲  令是事了了易解故，更說因緣，所謂「教一  人令得須陀洹果，得大福德，勝於教閻浮  提人行十善道——雖行十善，未免三惡道
故。乃至得阿羅漢、辟支佛道亦如是。」

[0484a02]  佛更  說譬喻：「若有人教一閻浮提人令得聲聞、  辟支佛道，不如有人教一人令得阿耨多  羅三藐三菩提，是人得福多。何以故？須陀洹
至辟支佛皆從菩薩生故。」

[0484a06]  是般若波羅蜜  中，種種說佛道因緣，是故書般若波羅蜜  經卷與人，勝以十善教四天下乃至如恒  河沙等世界。

[0484a09]  復次，教閻浮提人乃至恒河  沙等世界人令行四禪等乃至五神通亦如  是。

[0484a11]  但四禪等是離欲人，與十善差別。

[0484a11]  復次，  若有人教一閻浮提人乃至如恒河沙世界，  令行十善道、四禪、四無量心、四無色定、五神
通，不如是人受持般若波羅蜜，讀、誦、說、正  憶念，得福多。得福多者，上以般若經卷與  他人，今自行般若為異。

[0484a16]  先十善道，乃至五  神通別說，今合說。

[0484a17]  問曰：

[0484a17]  何以不解「受、持、讀、  誦、說」，但解「正憶念」？

[0484a18]  答曰：

[0484a18]  受、持、讀、誦、說，福德  多；以正憶念能具二事，所謂福德、智慧，是  故別說。如人採藥草，乃至合和而未服之，
於病無損，服乃除病；正憶念如服藥病  愈，是故但解正憶念。

[0484a22]  正憶念相，所謂非二  非不二行般若波羅蜜。二不二義，如先說。

[0484a24]  初以書經卷，勝舍利；中以經卷與人，勝  教人行十善乃至五通；今受、持、讀、誦、說，  於受、持邊，正憶念最勝。今如諸佛憐愍
眾生故為解其義令易解，勝自行正憶  念。

[0484a28]  是時，佛欲廣分別福德故，說言：「若有人  盡形壽供養十方佛，不如為他解說般若  義。」此中說勝因緣：「三世諸佛皆學是般若
成無上道。」

[0484b02]  復次，「若菩薩於無量劫行六波  羅蜜，以有所得故，不如為人解說般若  波羅蜜。」有所得者，所謂以我心於諸法中  取相故。

[0484b05]  佛更欲說般若正義，故答帝釋：「菩  薩以無所得行六波羅蜜，則得具足。」具足  即是般若波羅蜜正義。

[0484b07]  有人未來世說相似  般若者，會中人聞說正憶念，作是思惟：  「何者是邪憶念？」是故說相似般若波羅蜜
相。如人知是道非道故，能捨非道、行正  道。

[0484b11]  復次，憐愍未來世眾生不見佛及諸大  菩薩，但見經書；邪憶念故，隨著音聲，說相  似般若波羅蜜。相似者，名字語言同，而心義
異。如以著心、取相說五眾等無常乃至無生  無滅，是相似般若。若以不著心、不取相說  五眾無常，但為破常顛倒故，不著無常，是  真實般若。

[0484b17]  如是說法人，教捨相似般若波  羅蜜，修習真般若波羅蜜，是名說般若波  羅蜜正義，勝前功德。

◎

[0484b20]  ◎【經】

[0484b20]  「復次，憍尸迦！閻浮提中所有眾生，皆教  令得須陀洹。於汝意云何？是人得福多不？」

[0484b21]  答  言：「甚多！世尊！」

[0484b22]  佛言：「不如是善男子、善女人以  般若波羅蜜為他人種種因緣演說其義，開  示、分別，令易解；如是言：『善男子！汝來！受是般
若波羅蜜，勤讀、誦、說、正憶念，如般若波羅蜜  中所說行。』何以故？是般若波羅蜜中，出生諸  須陀洹。憍尸迦！置閻浮提中眾生，復置四
天下眾生，小千世界、二千中世界、三千大千世  界中眾生。若有人教十方如恒河沙等世界  中眾生，盡教令得須陀洹。於汝意云何？是人  得福多不？」

[0484c02]  答言：「甚多！世尊！」

[0484c02]  佛言：「不如是善男  子、善女人以般若波羅蜜為他人種種因緣演  說其義，開示、分別，令易解；如是言：『善男子！汝
來！受是般若波羅蜜，勤讀、誦、說、正憶念，如般  若波羅蜜中所說行。』何以故？般若波羅蜜中  出生諸須陀洹。

[0484c07]  「復次，憍尸迦！若有善男子、善  女人教閻浮提中人，令得斯陀含、阿那含、阿  羅漢。於汝意云何？是人得福多不？」

[0484c09]  答言：「甚多！  世尊！」

[0484c10]  佛言：「不如是善男子、善女人以般若波  羅蜜為他人種種因緣演說其義，開示、分別，令  易解；如是言：『汝來！善男子！受是般若波羅蜜，
勤讀、誦、說、正憶念，如般若波羅蜜中所說行。』  何以故？般若波羅蜜中出生諸斯陀含、阿那  含、阿羅漢故。乃至教十方如恒河沙等世界  中眾生亦如是。

[0484c16]  「復次，憍尸迦！若善男子、善女  人教一閻浮提中眾生令得辟支佛道。於汝  意云何？是人得福多不？」

[0484c18]  答言：「甚多！世尊！」

[0484c18]  佛  言：「不如善男子、善女人以般若波羅蜜為他  人種種因緣演說其義，開示、分別，令易解；如  是言
：『汝來！善男子！受是般若波羅蜜，勤讀、誦、  說、正憶念，如般若波羅蜜中所說行。』何以故？  般若波羅蜜中出生諸辟支佛道故。四天下
乃至十方如恒河沙等世界中眾生亦如是。

[0484c25]  「復次，憍尸迦！善男子、善女人教一閻浮提中眾  生令發阿耨多羅三藐三菩提心。於汝意云  何？是人得福多不？」

[0484c27]  答言：「甚多！世尊！」

[0484c27]  佛言：「不如  是善男子、善女人以般若波羅蜜為他人種  種因緣演說其義，開示、分別，令易解；如是言：
『汝當隨般若波羅蜜中學，當得一切智法；汝  若得一切智法，汝便得修行般若波羅蜜，增  益、具足；若得修行般若波羅蜜，增益、具足，汝
當得阿耨多羅三藐三菩提。』何以故？憍尸迦！  般若波羅蜜中生諸初發意菩薩摩訶薩故。  乃至十方如恒河沙等世界亦如是。

[0485a06]  「復次，憍  尸迦！善男子、善女人教一閻浮提中眾生令  住阿鞞跋致地。於汝意云何？是人得福多  不？」

[0485a09]  答言：「甚多！世尊！」

[0485a09]  佛言：「不如是善男子、善  女人以般若波羅蜜為他人種種因緣演說其  義，開示、分別，令易解；如是言：『汝來！善男子！受
是般若波羅蜜，乃至如般若波羅蜜中所說  行，汝便得一切智法；得一切智法已，乃至便  得阿耨多羅三藐三菩提。』何以故？般若波羅
蜜中，生諸菩薩摩訶薩阿鞞跋致地故。乃至  十方如恒河沙等世界亦如是。

[0485a16]  「復次，憍尸迦！  一閻浮提中眾生發意求阿耨多羅三藐三  菩提；若有善男子、善女人為是人演說般若
波羅蜜，及其義解、開示、分別；如是言：『汝來！善  男子！受是般若波羅蜜，乃至如般若波羅蜜  中所說行；學已，汝當得阿耨多羅三藐三菩
提。』復有人為一阿鞞跋致菩薩演說般若波  羅蜜，及其義解、開示、分別；如是言：『善男子！汝  來！受是般若波羅蜜，乃至如般若波羅蜜中
所說行；學已，汝當得阿耨多羅三藐三菩提。』  是善男子所得功德甚多。乃至十方如恒河  沙等世界中亦如是。

[0485a27]  「復次，憍尸迦！若有一閻  浮提中眾生皆得阿鞞跋致阿耨多羅三藐  三菩提；復有善男子、善女人以般若波羅蜜
為是人演說其義。於是中有一菩薩疾得阿  耨多羅三藐三菩提；若有善男子、善女人為  是菩薩演說般若波羅蜜，及其義解，是人功
德最多。乃至十方如恒河沙等世界亦如是。」

[0485b05]  釋提桓因白佛言：「世尊！如菩薩摩訶薩轉  轉近阿耨多羅三藐三菩提者，如是應轉  轉教行檀波羅蜜、尸羅波羅蜜、羼提波羅蜜、毘
梨耶波羅蜜、禪波羅蜜、般若波羅蜜；應教內  空乃至無法有法空，四念處乃至八聖道分，佛  十力、四無所畏、四無礙智、十八不共法；亦應
供養衣服、臥具、飲食、湯藥，隨其所須。是善男  子、善女人，法施、財施供養是菩薩，所得功德，  勝於前者。何以故？世尊！是菩薩摩訶薩疾得
阿耨多羅三藐三菩提故。」

[0485b14]  爾時，慧命須菩提  語釋提桓因言：「善哉！善哉！憍尸迦！汝為聖弟  子，安慰諸菩薩摩訶薩為阿耨多羅三藐三
菩提者，以法施、財施利益，法應爾。何以故？  菩薩中生諸佛聖眾。若菩薩不發阿耨多羅  三藐三菩提心者，是諸菩薩不能學六波
羅蜜乃至十八不共法；若不學六波羅蜜乃  至十八不共法者，不能得阿耨多羅三藐三  菩提；若不能得阿耨多羅三藐三菩提者，則
無聲聞、辟支佛。以是故，憍尸迦！諸菩薩摩訶  薩學六波羅蜜乃至十八不共法，學六波羅  蜜乃至十八不共法時，得阿耨多羅三藐三
菩提；得阿耨多羅三藐三菩提故，斷地獄、畜  生、餓鬼道，世間便有剎利大姓、婆羅門大姓、  居士大家、四天王天乃至非有想非無想天，
便有檀波羅蜜、尸羅、羼提、毘梨耶、禪波羅  蜜、般若波羅蜜、內空乃至無法有法空、四念  處乃至十八不共法出現於世，聲聞、辟支佛  乘、佛乘皆現於世。」

[0485c04]  【論】

[0485c04]  者言：

[0485c04]  教閻浮提人乃至如恒河沙等  世界中人令得聲聞、辟支佛道，不如為他  人演說般若波羅蜜義。

[0485c06]  此中說因緣：「是諸  賢聖皆從般若波羅蜜中出故。」般若波羅蜜  是諸法實相，正遍知名為佛，小不如是大
菩薩、辟支佛、阿羅漢，轉不如是阿那含、斯陀  含、須陀洹；愛念、供養能知諸法實相者，是  天王、人王等世間福德人。是故常說：「般若波
羅蜜出生諸賢聖、剎利大姓，乃至一切諸天。」

[0485c13]  復次，教一閻浮提乃至恒河沙等世界中人  發無上道乃至阿鞞跋致，不如為一阿  鞞跋致人解說般若波羅蜜正義。

[0485c15]  問曰：

[0485c15]  上說  凡夫法、二乘法不如，可爾；今說教人發無  上道、得阿鞞跋致，是佛道事，何故不如？

[0485c17]  答  曰：

[0485c18]  說般若正義有二種：一者、生死肉身菩  薩，二者、出三界不生不死法性生身菩薩。

[0485c19]  是  菩薩但說過阿鞞跋致菩薩事，所謂教化  眾生、淨佛世界，分別一切眾生三世無量劫  心行業因緣，分別諸世界起滅成敗劫數多
少、大慈大悲、一切智等無量諸佛法。為是一  人說法勝教閻浮提乃至如恒河沙世界  眾生令發心，又復至阿鞞跋致。

[0485c25]  從阿鞞跋  致已上至佛道，中間更有一人近佛道，  疾欲成佛。教是人般若波羅蜜正義者，其福  最多！何以故？福田大故，福德亦大。

[0485c28]  譬如供  養一切十方如恒河沙等世界聖人乃至欲  坐道場菩薩，不如供養一佛。

[0486a01]  譬如犯於  太子，得罪過犯一切人；若供養太子，得  恩勝於供養一切凡人。若犯國王，得  罪過於犯太子；若供養國王，勝於供養  太子。

[0486a05]  如是，教化供養疾近作佛菩薩，勝於  供養教如恒河沙等阿鞞跋致菩薩功德。  所以者何？福田深厚，其法能令眾生增長  故。

[0486a08]  爾時，帝釋知是法力大故，白佛言：「菩薩  轉轉近無上道，如是應教化供養，功德轉  多。」

[0486a10]  爾時，須菩提讚帝釋言：「善哉！善哉！汝能  安慰勸進諸菩薩為阿耨多羅三藐三菩提  者以財、法二施。」

[0486a12]  財施者，供養具、衣食等；「法  施」者，所謂教六波羅蜜等。

[0486a13]  帝釋得道故，  名為聖弟子。聖弟子法，應安慰勸進諸  菩薩。

[0486a15]  是中說因緣：「是諸聖眾皆從菩薩中  出。何以故？若菩薩不行六波羅蜜，不成無  上道，則無須陀洹乃至辟支佛。菩薩因緣故，
十善道乃至無量佛法出現於世；是故三惡  道斷，有剎利大姓乃至諸佛出現於世。」

[0486a19]  是  故菩薩說般若波羅蜜正義，教近佛道，福  德最大。

大智度論卷第六十

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
