大方等無想經卷第四

北涼天竺三藏曇無讖譯

大雲初分如來涅槃健度第三十六

[1094a16] 於是，眾中有大梵王，名曰健行，持諸供具，供養於佛，合掌恭敬，右遶三匝，上昇虛空，高七多羅樹，白佛言：「世尊！大乘經典，凡有幾種三昧總持，所修行道祕蜜之藏，樂說無礙？如來境界國土世間，復有幾種？如來大慈、憐愍一切，故我今日，敢生此問，願二足尊，哀矜宣說。說已，我當頂戴受持。」

[1094a22] 時，有天子名無盡意，在大眾中，承佛威神，即為梵天而說偈言：

「善哉大梵王，　　問佛真實義，
　佛當如實答，　　廣度諸眾生。
　應當至心聽，　　恭敬而尊重，
　一一方等經，　　恒沙義難解。
　如來大法王，　　廣開闡法界，
　佛得總持法，　　非二乘所解。

[1094b01] 「大梵！大乘經義，非惟一種，乃至萬種。假使有人，智如阿難，所得壽命，如恒河沙，不能受持知其義理。復使是人，其舌辯利，數如恒沙，說亦不盡。何以故？是大乘經，其義深邃，不可思議，不可稱量，境界難知，過去未來現在諸佛，說其句義猶不可盡。梵天！譬如醫師，為療病故，所說藥方，亦不能盡。諸佛世尊，亦復如是。梵天！譬如女人，惟有一子，欲令長大，漸令服蘇，諸佛世尊亦復如是。梵天已為眾生興發此問，我當至心聽受其義。」

[1094b11] 爾時，大雲密藏菩薩白佛言：「世尊！此經中說四百三昧，其義甚深，難可得解，惟願如來，分別解說。」

[1094b13] 佛言：「善哉善哉！善男子！如汝所問，欲療眾生雜惡、穢垢，令得忍辱、正信之心，正精進心、念心、定心，欲令未來薄福之人，生福德故，故發此問。

[1094b16] 「善男子！若有國土、城邑、聚落四部之眾，受持、讀誦、書寫、解說如是經者，時旱則雨，雨過則止。善男子！隨有國土，其中眾生受持、讀誦、書寫、解說、聽此經者，當知是人得金剛身。何以故？是經典中，有神呪故。為眾生故，三世諸佛，悉共宣說：

[1094b22] 「郁究隷　牟究隷　頭坻　比頭坻　陀尼羯坻　陀那賴坻　陀那僧塔兮

[1094b24] 「若有四眾，讀誦此呪，則為諸佛之所稱讚。若有國土，欲祈雨者，六齋之日，其王應當淨自洗浴，供養三寶，尊重、讚嘆稱龍王名。善男子！四大之性，可令變易；誦持此呪，天不降雨，無有是處。汝先所問四百三昧義，至心諦聽，當為汝說。

[1094b29] 「善男子！此經中，有諸佛菩薩甚深淨水大海三昧，非諸聲聞、緣覺所知，故名甚深；能斷一切生死、渴乏，故名淨水；邊不可得，故名大海；諸佛世尊，同平等故，故名三昧。若有菩薩，具是三昧，則得常樂我淨之身，得多聞海、多聞寶藏，於菩提心，無有動轉，不退佛慧常住之身，無有變易、心無疑礙，不離法雨，常遇三寶，值善知識，成就一切真正福德。善男子！汝當受持如是三昧。持已，則得具足成就無量功德。

[1094c09] 「復次，善男子！復有甚深淨水大海所入三昧，無有三昧而能宣說是三昧相，故名甚深；洗濯生死，故名為水；無能得底，故曰大海；得不動身，常樂我淨，故名為入；畢竟故，故名三昧。善男子！若有菩薩，具是三昧，則能變為諸天形像。見事梵者，即作梵像，為破梵事而心不著；見事自在天，作自在天像；見事八臂，作八臂像；見事建馱，作建馱像；見事天母，作天母像；見事鬼者，即作鬼像。雖示如是種種形像，為壞彼見，心實無著。見有屠者，即現屠像，為欲化彼，令不殺生，酒家乃至旃陀羅像，亦復如是；見有博弈、戲笑之處，悉現其像，為斷貧窮。現畜、妻息、奴婢、僕從，而其內心，常修梵行，雖服寶飾，心常清淨。示現服食甘美眾膳，內常法喜，以自充潤。入諸婬舍，為化欲惡、諸不善者。博士、卜噬、鳥鷲之身，乃至一切畜生雜類，亦復現入一切形殘，身不具足，為欲宣說，身過患故；乃至九十五種邪道，隨示其像，破彼見故。示現自身四百四病，為治眾生內外病故；讀誦外書，解種種語。示現奴婢、僕從、男女、老少之像，及示生老病死等像，為欲調伏諸眾生故。能解一切鳥獸等語，現作香、華、藥草、果蓏。或示王身、王子、大臣、長者身像，或示沙門、婆羅門像，帝釋天王、轉輪聖王、日月等像。所以示現四大天王，為欲擁護四天下故。示現諸佛自在神通，終不畢竟入於涅槃。變作眾色，不壞色性。雖得往生諸佛淨土，終不分別國土之相。獲得諸佛甚深三昧，而於法界，無所分別。為人天主，心無憍慢。雖說夢事，不見夢相。外現魔事，實無魔業。行於世間，世法不污，猶如蓮華，處污不染。善男子！如是之果，名為成就甚深大海所入三昧。」

[1095a12] 爾時，眾中有婆羅門，名曰善德，白佛言：「世尊！如來之法，甚深祕密，為諸眾生，分別演說。而是薄福、鈍根、愚癡提婆達多，不聽不受，不知恩分，純與六群弊惡比丘，同其所行，增長地獄，出佛身血，破壞眾僧。生於釋種，增長憍慢，實非人類，強名為人，察其行迹，畜生無別。復從無量阿僧祇世，常於如來生惡逆心，其有施者，無有果報，自所修善，亦不成就，如尼乾子等無差別。尼乾子說無受、無施，提婆達多，亦復如是，真是魔黨，非佛眷屬。何以故？常於如來，起害心故。雖名沙門，無沙門義。猶如袈裟裹覆利刀，實是禿人，名為無命，所有徒眾，亦復如是。實非世尊，作世尊想。世尊如來，若是一切智者，何故聽此弊惡之人，出家剃髮，受具足戒？如來所說，普令眾生生於善根，是人何故獨不得生？如來慈哀，常以樂說，為諸眾生，廣宣正法，聞者蒙潤，善根開敷。提婆達多，何故不得預斯利益？如來性淨、身淨、心淨、眷屬應淨，何故眾中，而有此輩？」

[1095b01] 爾時，大雲密藏菩薩，承佛神力，語善德言：「善哉善哉！大婆羅門、一切聲聞、辟支佛等，於是事中，都不能問；汝今乃能諮問是義。至心諦聽！我當承佛威神、道力，為汝廣說。

[1095b05] 「汝不應言提婆達多不知恩分。是人知恩，非不知也。雖與六群，同其所行，不名為惡。提婆達多，不可思議，所修業行，皆同如來。如來業行，即是提婆達多業行。一切眾生，不能開顯如來、世尊真實功德；提婆達多能開示人，令阿僧祇無量眾生，安住善根。如來業行，非地獄種，云何而言提婆達多是地獄人？汝言同於六群所行。汝今當知，六群比丘，實非弊惡，所行之法，亦同佛行。

[1095b14] 「大婆羅門！如來身血，實無有出，提婆達多亦不能出。若言樹影有出血者，無有是處。如來之身，亦復如是。若言出血，當知即是善權方便、不可思議。大婆羅門！釋迦如來種性，清淨如紺琉璃，所有弟子，無有毀禁。我亦不見，如來弟子有破戒者。如來所說，無上正法，實令聞者，生於善根，非不生也。如來大眾，成就持戒，悉入佛境，徒眾、眷屬，如栴檀林，純以栴檀而為圍遶，不可沮壞，如金剛山，亦不見有能得壞者。有怖畏者，則可破壞；如來弟子，永無憂怖，若無憂怖，云何可壞？不可破壞，如師子群，如來法王，如師子王，純以師子而為眷屬。如是眷屬，難可測度，非是聲聞、緣覺境界，不可毀滅，如灰覆火。如來無上一切智人，若聽剃髮，受具戒者，終無毀禁。一切眾生，皆入如來所知境界，是故如來名一切智。提婆達多，具足如是，不名壞僧。

[1095c01] 「大婆羅門！假使千萬無量諸魔，亦不能壞。若言弊惡提婆達多壞眾僧者，當知即是善方便也，云何而言行同畜生？提婆達多，真實生於釋迦如來淨種姓中，不生畜生。若言釋種作諸惡者，無有是處。提婆達多所行惡行，為欲顯示釋迦如來功德力故。釋種中生名禿人者，亦無是處。提婆達多，善能護持解脫淨戒，云何而言尼乾子耶？有惡欲者乃名惡人，提婆達多心無惡欲，云何而言惡比丘耶？修行如來善方便者，提婆達多即其人也。

[1095c11] 「大婆羅門！若有人言：『提婆達多集地獄業。』當知即是菩薩業也！菩薩業者，即是神通，為化眾生，故在地獄，當知實亦不處地獄。譬如二人，道路共行，後各別去，一東一西。若言是人，故和合者，亦無是處；若言如來、提婆達多，相遠離者，亦無是處。

[1095c16] 「大婆羅門！有人殺生，造作惡業，法應無量百千世中，地獄受果；有人修善，法應無量百千世中，天上受報。有修善者，地獄受果；行惡之人，天上受報。此乃諸佛如來境界，非諸聲聞、緣覺所知。如來成就無量、微妙、真實功德，云何而言提婆達多能壞佛身？實無量世中，於如來所，生惡逆心，提婆達多實無害心。何以故？是人真實決定，了知善惡報故。知一念惡，無量世中，地獄受報。以是義故，提婆達多，終不造惡。

[1095c26] 「如來已於無量世中，永斷諸惡，云何眾生能於如來起惡心耶？若言：『提婆達多是地獄人。』云何得與如來法王同一種姓？地獄眾生得與如來同眷屬者，亦無是處。若言：『提婆達多，無量世中，造作諸惡，應無量世，地獄受報。』云何得與如來一處？若與如來同一處者，當知是人，非是弊惡。若提婆達多真實惡人，云何得與如來和合？

[1096a04] 「如彼二人，東、西路乖，理無和合。提婆達多隨順佛語，聞東則東，不違聖旨，云何當名地獄人耶？若令至東，故違西去，則不得名非地獄人。若言：『提婆達多地獄人』者，是無惡人。所以者何？地者，名人；獄者，名天；往來人天，名地獄人。復次！地者，名常；獄名無相，提婆達多亦常無相，故名地獄。復次！地，名為樂；獄者，名斷；樂斷生死，故名地獄。復次！地者，名善方便；獄，名能說說善方便，故名地獄。

[1096a13] 「大婆羅門！如來世尊有善方便，復能宣說不名地獄，云何得名提婆達多為地獄人？提婆達多所有境界，實非聲聞、緣覺所知。大婆羅門！如來世尊，常所稱讚『黃頭大士』，即是提婆達多比丘。六群比丘，亦大菩薩，提婆達多與共同行，云何得名地獄人耶？如栴檀樹，栴檀圍遶；如香象蹴踏，非驢所堪，還是香象之所能忍。大婆羅門！如來、世尊、大香象王，亦復如是。所說深義，非是二乘之所能知，還是香象諸大菩薩，乃能受持。提婆達多，成就如是無量功德，汝應懺悔、恭敬、供養、尊重、讚歎。

[1096a24] 「大婆羅門！比丘、比丘尼、優婆塞、優婆夷，能知提婆達多功德，了了不疑，當知是人，真佛弟子，得佛功德二分之一，得佛一目，得佛半身。大婆羅門！提婆達多所有功德，一切眾生，所不能知；如來功德，所有境界，一切眾生，亦不能知，復不能見如來法身。

[1096a29] 「大婆羅門！提婆達多，真實能知，如來所有微妙功德，聲聞、緣覺實所不知。惟有提婆達多，了了不疑，亦能示現如來所現無量神通，能示眾生如來所行，知佛如來所有國土。提婆達多，是大丈夫，如來所遊，在在處處，提婆達多，亦隨逐行。以是義，故名大丈夫。諸佛如來，境界甚深，祕密之言，不可思議！惟有提婆達多比丘，能得了知。如來今者，當開密語，仁可善聽！」

[1096b08] 爾時，大眾異口同音，而讚頌曰：

「假使魔波旬，　　其數無有量，
　盡其神通力，　　不能壞眾僧。
　如來無上尊！　　大慈憐愍心，
　為諸眾生故，　　示現業果報。」

[1096b14] 爾時，世尊讚歎大雲密藏菩薩摩訶薩言：「善哉善哉！汝今快說，提婆達多真實功德，一切聲聞、辟支佛等，不能解了大乘方等功德勢力。汝將欲壞一切眾生所有疑心，是故開顯提婆達多菩薩功德。

[1096b19] 「復次，善男子！此經復有諸佛菩薩深進大海水潮三昧，若有菩薩，成就、具足是三昧者，須彌山王，高大堅鞕，能以口吹，令其碎破猶如微塵，入葶藶糩，而亭歷糩亦不增長。四大天王，亦不驚怖、不破、不壞，不自覺知，所安之處，三十三天，亦復如是。善男子！是名菩薩成就具足深進大海水潮三昧。

[1096b25] 「復次，善男子！若有菩薩成就具足是三昧者，以四大海水入一毛孔，不嬈黿鼉、龜龍魚鼈水性之屬，壽命如常，無有損夭。諸龍王、阿修羅、乾闥婆，不自覺知，所至之處。能以三千大千世界，安置右掌，斷取大地，如陶家輪，擲置他方恒沙界外，其中眾生，都不覺有往來之想；取彼世界安置此土，亦復如是。」

[1096c04] 爾時，善德以諸香、華、幡蓋、伎樂供養於佛，合掌恭敬，白佛言：「世尊大慈，憐愍一切如羅睺羅，今欲啟請，惟願聽許。」

[1096c06] 爾時，世尊默然不答。

[1096c07] 是時，眾中有梨車童子，名曰一切眾生樂見，語善德言：「如來默然，已不相許。我今當答，隨疑致問。」

[1096c09] 婆羅門言：「梨車！我曾從他，聞如是義：『若能供養如來舍利如芥子許，福報應得忉利天主。』梨車！是《大雲經》，其義甚深，如來密語，難可得解，非諸聲聞、緣覺所知，何況我等邊地之人？我今欲得如來舍利如芥子許，恭敬禮拜，冀處忉利，為彼天主。我從昔來，常有此願。」

[1096c15] 爾時，梨車即說偈言：

「假使恒河中，　　駛流生蓮花，
　拘抧羅鳥白，　　舍利乃可得；
　假使龜生毛，　　任作僧伽梨，
　冬日能消氷，　　舍利乃可得；
　假使蚊子脚，　　堪任作橋梁，
　能度一切眾，　　舍利乃可得；
　假使水中蛭，　　忽然生白齒，
　大如香象牙，　　舍利乃可得；
　假使兔生角，　　堪任作梯橙，
　高至淨居天，　　舍利乃可得；
　假使鼠、蟲等，　　緣於兔角梯，
　在上而食月，　　舍利乃可得；
　假使蠅能飲，　　鍾石淳好酒，
　迷荒而耽醉，　　舍利乃可得；
　假使驢口脣，　　形如頻婆果，
　善能歌詠舞，　　舍利乃可得；
　假使烏角鵄，　　同共一樹棲，
　飲食不相離，　　舍利乃可得；
　假使棘刺葉，　　周遍覆三千，
　大千世界上，　　舍利乃可得；
　假使小舟船，　　能載須彌山，
　度於大海水，　　舍利乃可得；
　假使小鳥雀，　　[口*(隹/乃)]銜大香山，
　移置於他處，　　舍利乃可得。」

[1097a11] 時，婆羅門即說偈頌，答梨車言：

「善哉！梨車子！　　能知深方便，
　今當至心聽，　　我說佛功德。
　佛境難思議，　　所得已畢竟；
　諸佛常無變，　　是故無生處；
　諸佛色平等，　　是名佛法界；
　如來非作法，　　亦復非有生；
　如來金剛身，　　不可得破壞，
　以是故舍利，　　真實不可得。
　如來無舍利，　　乃至如芥子，
　無有血、肉、骨，　　云何有舍利？
　如來為眾生，　　現受方便身，
　諸佛身常住，　　法界亦復然。
　隨應諸眾生，　　方便為說法，
　亦隨其所宜，　　而現種種身。
　若佛有慈愍，　　普及諸眾生，
　何故不見為，　　分身施舍利？」

[1097a28] 爾時，眾中有一天女，名曰淨光，復以香、華、幡蓋、伎樂供養於佛，合掌恭敬，白佛言：「世尊！如是二賢，成就甚深、微妙智慧，能開如來祕密之藏，從何處來？惟願演說！」

[1097b02] 佛言：「善哉善哉！天女！汝為眾生，故問是義，諦聽諦聽！吾當說之。如是二人，是佛真子；如香象王，是大丈夫。為眾生故，樂處生死；知恩報恩，我所護念。善能護持諸佛種姓，為佛重任熾燃法燈。

[1097b06] 「天女！過去無量億那由他阿僧祇劫，爾時有佛，號同性燈如來、應、正遍知、明行足、善逝、世間解、無上士、調御丈夫、天人師、佛、世尊。時，閻浮提多有眾生，無量無邊，不可算數，悉皆成就安隱快樂，無諸飢渴、苦惱等患。其地廣博，清淨嚴事，廣縱六萬八千由旬，多有諸城七萬八千，一一大城，七寶所作，其城四壁，有九萬却敵。

[1097b15] 「爾時，大城名曰寶聚，即是今之王舍城也。時寶聚城有八萬千億人，同姓燈佛出生彼城，彼城所有無量眾生，悉發阿耨多羅三藐三菩提心，成就神通，人中象王。

[1097b18] 「天女！爾時，如來在大眾中，作師子吼，宣說如是大雲經典。時，彼城中有王，名曰大精進龍王，王有夫人，名曰護法，有一大臣，名法林聚。爾時，國王與其夫人及其大臣，往彼佛所，供養恭敬，合掌作禮，右遶三匝，却坐一面。爾時，同姓燈佛，知大精進龍王心中所念，放大光明，名無所畏。王遇此光，心得法喜。爾時，大臣承佛神力，白佛言：『世尊！如來舍利為可得不？』爾時，世尊默然不答。

[1097b27] 「天女！爾時，大王為正法故，即共大臣，翻覆往反，論講舍利。時佛聞已，即讚歎言：『善哉善哉！』彼佛眾中，有大弟子，字摩訶男，心生善欲，而作是念：『善哉！大王！善解如來甚深法界。』時，佛即為時會大眾，說王所解深法妙義，大眾已聞，皆生驚疑。時，佛即告諸大眾言：『此王功德，不可思議，深不可測，非是汝等，所能得解。』爾時，大王聞佛稱讚己之功德，心大歡喜，即起供養，右遶千匝，以採寶華，用散佛上，而復讚嘆，即發願言：『未來當有釋迦如來興出於世，以大方便示法滅時，我當於中出家修道，受持淨戒，具大勢力。見有破戒、行惡比丘，我當驅擯，至於邊方無佛法處。為正法故，不惜身命。』爾時，大臣復作是願：『釋迦如來以大方便現涅槃已，我當於中作大國王，護持如來無上正法。見惡比丘，唱令驅出；有持法者，恭敬供養。』是時，夫人復作是願：『釋迦如來出現之時，令我勢力，能伏邪見。』時，摩訶男復作是願：『使我爾時，為彼如來作大弟子，得大神通，於佛功德，能師子吼。』

[1097c17] 「天女！如是四人，今於我世，為法重任。不但今日，方於未來，復當護持我之正法。」

[1097c19] 是時，天女即白佛言：「我今未知，如是四人，斯為是誰？惟願如來，說其名字。」

[1097c20] 佛言：「善哉天女！至心諦聽諦聽！吾當為汝，分別解說。爾時大臣，即今善德婆羅門是。是婆羅門，於我滅後百二十年，王閻浮提，字阿叔迦，住於波梨弗羅城中，姓無邪氏，得轉輪王所有福德二分之一，於閻浮提得大自在；護持正法，大師子吼，為法流布，大得舍利，供養、恭敬、尊重、讚嘆，見惡比丘，治令修善。」

[1097c27] 天女復言：「惟願解說。」

[1097c28] 爾時，佛告天女：「且待須臾，我今先當說汝因緣。」

[1097c29] 是時，天女聞是說已，即生慚愧，低頭伏地。

[1098a01] 佛即讚言：「善哉善哉！夫慚愧者，即是眾生善法衣服。天女！時王夫人，即汝身是。汝於彼佛，暫得一聞《大涅槃經》，以是因緣，今得天身，值我出世，復聞深義，捨是天形，即以女身，當王國土，得轉輪王所統領處四分之一；得大自在，受持五戒，作優婆夷，教化所屬城邑、聚落，男子、女人、大小。受持五戒，守護正法，摧伏外道諸邪異見。汝於爾時，實是菩薩，為化眾生，現受女身。是時王者，即今一切眾生樂見梨車子。是深達正法甚深之義，能開如來微密法藏，護持佛法，無所虧損。時摩訶男者，即今大雲密藏菩薩是，得我真身二分之一，知恩報恩，護持正法，能答深義，無所滯礙。天女！我今此眾，雖有上智大迦葉等，不能宣辯甚深之義，如大雲密藏菩薩摩訶薩也。」

[1098a17] 爾時，眾中有一天子，字曰奇才，與千天子，即起向佛，以諸華、香、幡蓋、伎樂供養於佛，合掌恭敬，以偈讚佛：

「大海可度量，　　須彌可稱知，
　如來法境界，　　難可得思議！」

[1098a22] 說是法時，無數千人發阿耨多羅三藐三菩提心。

[1098a24] 爾時，如來告善德言：「善哉善哉！大婆羅門！汝今善發歡喜之心，得無上果。大婆羅門！從是南去，度三十萬恒河沙等世界，彼有世界，名須曼那，有佛世尊，號淨光祕密如來、應、正遍知、明行足、善逝、世間解、無上士、調御丈夫、天人師、佛、世尊，常住在世，為化眾生，轉正法輪。從彼南去，復度五十萬恒河沙等世界，彼有世界，名法喜寶，佛號法藏如來、應、正遍知、明行足、善逝、世間解、無上士、調御丈夫、天人師、佛、世尊，常住在世，為化眾生，轉正法輪。從彼南去，復過六十萬恒河沙世界，彼有世界，名一切池，佛號師子吼神足王如來、應、正遍知、明行足、善逝、世間解、無上士、調御丈夫、天人師、佛、世尊，常住在世，為化眾生，轉正法輪。從彼南去，復過三十六萬恒河沙等世界，彼有世界，名曰華幡，佛號高須彌，十號具足，乃至轉正法輪。從彼南去，復過八十萬恒河沙等世界，彼有世界，名曰寶手，佛號法護，十號具足，乃至轉正法輪。

[1098b13] 「大婆羅門！如是諸佛世界，嚴淨其土，無有山陵、塠埠、石沙、穢惡。其地柔軟，如迦陵伽衣。世無五濁，亦無女身、二乘之人，乃至無有二乘之名、女人名字，純諸菩薩摩訶薩等，甘樂大乘、護持大乘、樂說大乘。

[1098b17] 「大婆羅門！若有善男子、善女人，受持如是諸佛名號，墮三惡道者，無有是處；必定當得阿耨多羅三藐三菩提。大婆羅門！以是義故，我涅槃後，是經當於南方國土，廣行流布。正法欲滅餘四十年，當至北方，北方有王，名曰安樂，見有受持、書寫經卷，讀、誦、說者，隨時給施，四事無乏。爾時，北方當有八萬四千眾生，受持是經卷。善男子！若有人聞如是經已，捨放遠離，無有是處。若有善男子、善女人，頂戴、受持諸佛名號，若中兵毒、水火、盜賊，無有是處，除其宿業。復次，大婆羅門！若內四部，若外眾生，為供養故，為怖畏故，為壞法故，奉持如是諸佛名號，終不墮於三惡道中，若至三惡，無有是處。」

[1098c02] 爾時，善德復作是言：「世尊！若有眾生，聞是經名，尚得如是無量善利，況有受持、讀誦、書寫、解說之者？若得聞彼諸佛名號，則為已得無上大寶，阿耨多羅三藐三菩提已在其手，諸佛如來已到其舍。其地金剛，其身亦爾，心堅不動，不可移轉。世尊！我今亦當恭敬供養如是之人。」

[1098c08] 佛言：「善哉善哉！大婆羅門！汝今善知、善解如來功德之力。若有眾生，聞彼佛名，敬信不疑，無諸怖畏，所謂王怖、人怖、鬼怖，無諸疾病。常為諸佛學道弟子、八部鬼神，及其眷屬之所守護，諸佛所念。」

[1098c13] 爾時，眾中有乾闥婆王，名曰喜見，從座而起，往至佛所，合掌恭敬白佛言：「世尊！如來滅後，何等眾生，能受持是經，廣令流布？何等眾生，不能受持，令法毀滅？」

[1098c16] 爾時，如來默然不答。

[1098c16] 時，大迦葉語喜見言：「善男子！如來真實無有涅槃，法無滅盡，云何而言：『如來滅後，誰受是經？』」

[1098c19] 喜見王言：「大德！一切眾生，狂愚無智，惟願大德，宣說如來所以不滅；一切眾生，癡闇所覆，願燃法燈，令得開明。我於未來，亦當廣為一切眾生，開發是義。惟願大德，哀愍故說！」

[1098c22] 大迦葉言：「善男子！如來法身，不名肉身。佛身金剛，非破壞身，成就具足無量功德方便之身，不名食身，如是之身，云何言滅？」

[1098c25] 喜見王言：「大德！我今定知，如來世尊，方便涅槃，非畢竟滅。」

[1098c26] 爾時，迦葉讚喜見言：「善哉善哉！實如所說。善男子！大海可量，如來功德不可稱知。」

[1098c28] 喜見王言：「如來何時當畢竟滅？」

[1098c29] 大迦葉言：「假使一切所有眾生，乃至蚊蟻，悉得阿耨多羅三藐三菩提，入於涅槃，如來爾時，乃當涅槃。」

[1099a02] 喜見王言：「大德！如來成就如是無量無邊功德，一切眾生，何故不發阿耨多羅三藐三菩提心？苦哉苦哉！眾生薄福，不知如來常住不變金剛之身，非雜食身。大德！如是之身，惟佛能知，非諸聲聞、緣覺所及。」

[1099a08] 迦葉復言：「善男子！一切眾生，悉有佛性，得菩提心。」

[1099a09] 說是法時，二萬二千天子，發阿耨多羅三藐三菩提心，異口同音而說偈言：

「如來不涅槃，　　真法無有滅，
　為諸眾生故，　　示現有滅度；
　如來常不滅，　　為眾方便說，
　如來不思議，　　法僧亦復然！」◎

大方等無想經卷第四

【經文資訊】大正藏第 12 冊 No. 0387 大方等無想經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，吉格艾諾提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA