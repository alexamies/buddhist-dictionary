大智度論釋夢中不證品第六十  一之餘  (卷七十七)
聖者龍樹造

後秦龜茲國三藏鳩摩羅什譯

[0598c24]  ◎【經】

[0598c24]  爾時，須菩提白佛言：「世尊！何等是般若  波羅蜜相？」

[0598c25]  佛告須菩提：「如虛空相是般若波  羅蜜相。須菩提！般若波羅蜜無所有相。」

[0598c26]  須  菩提白佛言：「世尊！頗有因緣，如般若波羅  蜜相，諸法相亦如是耶？」

[0598c29]  佛告須菩提：「如是！如是！如般若波羅蜜相，  諸法相亦如是。何以故？須菩提！一切法離  相、空相。以是因緣故，須菩提！如般若波羅
蜜相，諸法相亦如是，所謂離相、空相故。」

[0599a03]  須菩  提白佛言：「世尊！若一切法一切法離，一切  法一切法空，云何知眾生若垢、若淨？世  尊！離相法無垢、無淨，空相法無垢、無淨；離
相、空相法不能得阿耨多羅三藐三菩提，離  相、空相無法可得。世尊！離相中，空相中，無  有菩薩得阿耨多羅三藐三菩提者。世尊！我  云何當知佛所說義？」

[0599a10]  佛告須菩提：「於汝意云  何？是眾生長夜行我、我所心不？」

[0599a11]  「如是！世尊！  眾生長夜行我、我所心。」

[0599a12]  「於汝意云何？是我、  我所心離相不？空相不？」

[0599a13]  須菩提言：「世尊！我、我  所心離相、空相。」

[0599a14]  「於汝意云何？以此我、我所心，  眾生往來生死中不？」

[0599a15]  「如是！世尊！以此我、我  所心，眾生往來生死中。」

[0599a16]  「如是！須菩提！眾生  往來生死中故，知有垢惱。須菩提！若眾生無  我我所心、無著心，是眾生不復往來生死中；
若不往來生死中，則無垢惱。如是，須菩提！眾  生有淨。」

[0599a20]  須菩提白佛言：「世尊！若菩薩摩訶薩  如是行，為不行色，不行受、想、行、識，為不行四  念處乃至八聖道分，為不行內空乃至無法
有法空，為不行佛十力乃至一切種智。何以  故？是法不可得，亦無行者，亦無行處，亦無行  法。世尊！菩薩摩訶薩如是行，一切世間諸
天、人、阿修羅不能降伏。是菩薩摩訶薩，一切  聲聞、辟支佛所不能及。何以故？所住處無能  及故，所謂菩薩位。世尊！是菩薩摩訶薩行  應薩婆若心，無能及者！」

[0599a29]  「須菩提！菩薩摩訶薩  如是行，疾近薩婆若。須菩提！於汝意云何？  若閻浮提眾生盡得人身，得人身已，皆得阿
耨多羅三藐三菩提；若有善男子、善女人盡  其形壽供養、恭敬、尊重、讚歎，持是善根迴向  阿耨多羅三藐三菩提，是人以是因緣得福  多不？」

[0599b06]  須菩提言：「甚多！世尊！」

[0599b06]  佛言：「不如是善  男子、善女人於大眾中說是般若波羅蜜，出示、  分別，照明、開演，亦應般若波羅蜜行正憶念，
其福多。乃至三千大千世界中眾生，亦如是。  須菩提！於汝意云何？閻浮提中眾生一時皆  得人身，得人身已，若善男子、善女人教行
十善道、四禪、四無量心、四無色定，教令得須  陀洹道乃至阿羅漢、辟支佛道，教令得阿耨  多羅三藐三菩提；持是善根迴向阿耨多羅
三藐三菩提。須菩提！於汝意云何？是善男  子、善女人得福多不？」

[0599b16]  須菩提言：「甚多！世尊！」

[0599b17]  佛言：「不如是善男子、善女人以是甚深般若  波羅蜜為眾生說，出示、分別，照明、開演，亦不  離薩婆若，得福多。乃至三千大千世界，亦如
是。是菩薩摩訶薩不遠離應薩婆若心，則到  一切福田邊。何以故？除諸佛，無有餘法如  菩薩摩訶薩勢力。何以故？諸菩薩摩訶薩行
般若波羅蜜時，於一切眾生中起大慈心；見  諸眾生趣死地故，而起大悲；行是道時歡悅  而生大喜；不與想俱，便得大捨。須菩提！是
為菩薩摩訶薩大智光明。大智明者，所謂  六波羅蜜。須菩提！是諸善男子雖未作佛，  能為一切眾生作大福田，於阿耨多羅三藐
三菩提亦不轉；所受供養，衣服、飲食、臥具、床  敷、疾藥、資生所須，行應般若波羅蜜，念能  畢報施主之恩，疾近薩婆若。以是故，須菩
提！若菩薩摩訶薩欲不虛食國中施，欲示眾  生三乘道，欲為眾生作大明，欲拔出三界牢  獄，欲與一切眾生眼，應常行般若波羅蜜。
行般若波羅蜜時，若欲有說，但說般若波羅  蜜；說般若波羅蜜已，常憶念般若波羅蜜；  常憶念般若波羅蜜已，常行般若波羅蜜，不
令餘念得生，晝夜勤行般若波羅蜜相應念，  不息不休。須菩提！譬如士夫未曾得摩尼  珠，後時得，得已，大歡喜踊躍；後復失之，便大
憂愁，常憶念是摩尼珠，作是念：『我奈何忽  亡失此大寶！』須菩提！菩薩摩訶薩亦如是，  常憶念般若波羅蜜，不離薩婆若心。」

[0599c14]  須菩提  白佛言：「世尊！一切念性自離、一切念性自  空，云何菩薩摩訶薩行般若波羅蜜不離應  薩婆若念？是遠離空法中無菩薩，亦無念、無
應薩婆若。」

[0599c18]  佛告須菩提：「若菩薩摩訶薩如是  知一切法性自離、一切法性自空，非聲聞、辟  支佛作，亦非佛作；諸法相常住、法相、法住、法
位、如、實際，是名菩薩行般若波羅蜜不離薩  婆若念。何以故？般若波羅蜜性自離、性自  空，不增不減故。」

[0599c23]  須菩提白佛言：「世尊！若般若  波羅蜜性自離、性自空，云何菩薩摩訶薩與  般若波羅蜜等，得阿耨多羅三藐三菩提？」

[0599c25]  佛  告須菩提：「菩薩摩訶薩與般若波羅蜜等，不  增不減。何以故？如、法性、實際不增不減故。  所以者何？般若波羅蜜非一非異故。若菩
薩聞如是般若波羅蜜相，不驚、不沒、不畏  不怖、不疑。須菩提！當知是菩薩摩訶薩行  般若波羅蜜，當知是菩薩摩訶薩必住阿鞞  跋致地中。」

[0600a03]  須菩提白佛言：「世尊！般若波羅  蜜空、無所有、不堅固，是行般若波羅蜜不？」

[0600a04]  「不  也！須菩提！」

[0600a05]  「世尊！離空，更有法行般若波羅蜜  不？」

[0600a06]  「不也！須菩提！」

[0600a06]  「世尊！是般若波羅蜜，行般若  波羅蜜不？」

[0600a07]  「不也！須菩提！」

[0600a07]  「世尊！離般若波羅  蜜，行般若波羅蜜不？」

[0600a08]  「不也！須菩提！」

[0600a08]  「世尊！色  是行般若波羅蜜不？」

[0600a09]  「不也！須菩提！」

[0600a09]  「世尊！受、想、  行、識是行般若波羅蜜不？」

[0600a10]  「不也！須菩提！」

[0600a10]  「世尊！  六波羅蜜是行般若波羅蜜不？」

[0600a11]  「不也！須菩提！」

[0600a12]  「世尊！四念處乃至十八不共法是行般若波  羅蜜不？」

[0600a13]  「不也！須菩提！」

[0600a13]  「世尊！色空相、虛誑不實、  無所有、不堅固相，色如相、法相、法住、法位、實  際，是行般若波羅蜜不？」

[0600a15]  「不也！須菩提！」

[0600a15]  「世尊！  受、想、行、識乃至十八不共法空相、虛誑不實、  無所有、不堅固相、如、法相、法住、法位、實際是  行般若波羅蜜不？」

[0600a18]  「不也！須菩提！」

[0600a18]  「世尊！若是諸  法皆不行般若波羅蜜，云何行名菩薩摩  訶薩行般若波羅蜜？」

[0600a20]  佛告須菩提：「於汝意云  何？汝見有法行般若波羅蜜者不？」

[0600a21]  「不也！世  尊！」

[0600a22]  「須菩提！汝見般若波羅蜜菩薩摩訶薩可  行處不？」

[0600a23]  「不也！世尊！」

[0600a23]  「須菩提！汝所不見法，是法  可得不？」

[0600a24]  「不也！世尊！」

[0600a24]  「須菩提！若法不可得，是  法當生不？」

[0600a25]  「不也！世尊！」

[0600a25]  「須菩提！是名菩薩摩訶  薩無生法忍。菩薩摩訶薩成就是忍，得受  阿耨多羅三藐三菩提記。須菩提！是名諸佛
無所畏、無礙智。菩薩摩訶薩行是法忍，勤精  進，若不得大智、一切種智，所謂阿耨多羅三  藐三菩提智者，無有是處！何以故？是菩薩摩
訶薩得無生法忍故，乃至阿耨多羅三藐三  菩提不減不退。」

[0600b03]  須菩提白佛言：「世尊！諸法無  生相，此中得阿耨多羅三藐三菩提記不？」

[0600b04]  「不  也！須菩提！」

[0600b05]  「世尊！諸法生相，此中得阿耨多羅  三藐三菩提記不？」

[0600b06]  「不也！須菩提！」

[0600b06]  「世尊！諸法非  生非不生相，得阿耨多羅三藐三菩提記不？」

[0600b08]  「不也！須菩提！」

[0600b08]  「世尊！諸菩薩摩訶薩云何知  諸法得阿耨多羅三藐三菩提記？」

[0600b09]  佛告須菩  提：「汝見有法得阿耨多羅三藐三菩提記不？」

[0600b11]  「不也！世尊！我不見有法得阿耨多羅三藐三  菩提記，我亦不見法有得者、得處。」

[0600b12]  佛言：「如是！  如是！須菩提！若菩薩摩訶薩於一切法無所  得時，不作是念：『我當得阿耨多羅三藐三
菩提，用是事得阿耨多羅三藐三菩提，是  阿耨多羅三藐三菩提處。』何以故？諸菩薩  摩訶薩行般若波羅蜜，無諸憶想分別。所以
者何？般若波羅蜜中無諸分別憶想故。」

[0600b18]  【論】

[0600b19]  問曰：

[0600b19]  上已種種說般若相，今何以更問？

[0600b19]  答  曰：

[0600b20]  般若波羅蜜第一微妙，聞者無厭足，無  滿時，無一定相，故不應難。如十住大菩薩  於般若波羅蜜猶未滿足，何況須菩提小乘  人！

[0600b23]  復次，上聞種種讚般若是父、是母等，是  故更問。

[0600b24]  佛因須菩提問，為餘眾生故，廣說  般若波羅蜜相。

[0600b25]  「須菩提！所謂虛空相是般若  波羅蜜相。如虛空無色相、無非色相，般若  波羅蜜亦如是無所有相。」

[0600b27]  須菩提更問：「頗有  因緣，諸法相如般若相不？」

[0600b28]  佛答：「有。一切法  究竟空、究竟離相，故說：『如般若波羅蜜相，  一切法亦如是。』」

[0600c01]  須菩提難：「若一切法離相、空  相，云何知有垢、淨？云何菩薩得無上道？」

[0600c02]  佛  告須菩提：「於汝意云何？眾生長夜行我、我  所等。」是佛所說義，如我、我所畢竟無，眾生
狂顛倒因緣故，生諸煩惱；煩惱因緣故有業；  業因緣故，於生死中往來——是事本末空。何  以故？我無故，我所心虛誑；我所心虛誑故，諸  餘因果展轉法皆是虛誑。

[0600c08]  若因般若波羅蜜  實智慧，觀五眾無常、苦、空、無我，離自相，自  相空，從本來畢竟不生。爾時，我、我所心則滅；
如日出，眾冥皆除。我、我所心滅故，餘煩惱滅；  餘煩惱滅故，業因緣亦滅；業因緣滅故，往來  生死中斷，是名為淨。

[0600c13]  雖一切法相皆空，亦  以如是因緣故有淨、有垢。

[0600c14]  爾時，須菩提  思惟籌量佛語已，白佛言：「世尊！菩薩如是  行，實不行色等一切法。何以故？是菩薩不  得是法若行、行處、行者。」

[0600c17]  「世尊！若菩薩能如是  行，一切人、天世間無能降伏」者，世間人皆著  假名，是行者行實法，是故不能伏。世間人
著一切虛誑顛倒及虛誑果報，是菩薩於畢  竟空中尚不著，何況餘法！如是，云何可降  伏？天、人、阿修羅世間者，是三種善道中有智
慧人。故說不能降伏。又復一切聲聞、辟支  佛所不能及者，上三善道，據未得道人；此  中說得道者不能及。此中說不能及因緣，
所謂菩薩入法位，一切魔、魔所使無能惱者。  是菩薩常行應薩婆若心，則近阿耨多羅三  藐三菩提。何以故？不著一切法，常集一切  助道法故。

[0600c29]  佛可其言而讚。

[0600c29]  佛欲以如是智  慧為他人說故，先讚菩薩自利益；今為  利益他，分別福德果報故，問須菩提：「於汝
意云何？閻浮提眾生盡得人身，如經廣說。  乃至應薩婆若心，出一切福田之上。」

[0601a04]  是中  說因緣：「若菩薩能自行般若波羅蜜，亦能教  化，是人於一切福田能到其邊。」福田者，  從須陀洹乃至佛。是菩薩能如所說般若
波羅蜜履行，則得作佛。餘福德善法，離般  若波羅蜜故皆盡，般若波羅蜜不可盡故。

[0601a09]  言  無有餘福德如菩薩摩訶薩力勢者，是  中自說因緣：「菩薩行般若時，得諸法平等  忍；得平等忍故，雖行空，亦能生四無量心。」
四無量心中，大悲是大乘之本；見眾生就於  死法，如囚受戮。諸菩薩能生六波羅蜜等  乃至一切種智，是故諸菩薩能生大悲。

[0601a16]  是故是人雖未得無上道，已是一切眾生之  福田。

[0601a17]  是故言：「菩薩摩訶薩若欲不空食國中  施者，當學般若波羅蜜。」

[0601a18]  不空食名能報  施主，能生道，能令施主之福無盡，乃至入  涅槃。

[0601a20]  若示眾生三乘道，為眾生示一切智  大明，亦欲拔出三界獄中四縛，欲令眾生  得五眼，應常行般若波羅蜜相應念。相應
念者，即是般若心。若行般若波羅蜜心；若  有所說，但說般若波羅蜜。

[0601a24]  佛勅弟子，若和  合共住，常行二事：一者、賢聖默然，二者、說法。

[0601a26]  「賢聖默然」者，是般若心；「說法」者，說般若波羅  蜜。是人從般若心出，說般若波羅蜜；說般  若波羅蜜已，還入般若中，不令餘心、餘語
得入。晝夜常行，是不休不息。如是得先所  說功德。

[0601b01]  佛欲令是事明了，故說譬喻：「如  貧人失大價寶，常念不離。菩薩亦如是不  離薩婆若心，常行般若波羅蜜，不休不息。」

[0601b04]  爾時，須菩提聞是事，白佛言：「世尊！若一切諸  念空，云何菩薩不離薩婆若念？空中，菩薩  不可得，薩婆若亦不可得。」

[0601b06]  佛答：「若菩薩知  一切法離自性，非聲聞、辟支佛所作，亦非  佛所作，自從因緣出；諸法法相、如、實際常
住世間，即是菩薩不離般若波羅蜜行。」

[0601b09]  佛自  說因緣：「般若波羅蜜空故、離故，不增不減。」

[0601b11]  須菩提聞是，復問佛：「若般若波羅蜜性空，云  何菩薩與般若合得無上道？」

[0601b12]  佛隨須菩提  語：「若菩薩與般若波羅蜜合，則不增不減；諸  法如、法性、實際不增不減故，般若波羅蜜不
增不減。」般若波羅蜜，即是諸法如、法性、實際；  如、法性、實際，即是般若波羅蜜。

[0601b16]  此中佛自說  因緣：「如如等三法非一非異，般若亦如是。」  世間法，非一即是二，不異即是一；般若波羅
蜜則不爾。是故般若波羅蜜無量無邊。空、  無相、無作故不增不減；若菩薩得是不增不  減，則能得阿耨多羅三藐三菩提。

[0601b21]  若菩薩  聞是事，通達無礙、入佛智慧，雖未作佛，  信力故於佛法中亦無疑，不怖、不畏。所以  者何？凡夫著我心故有畏，是菩薩我相斷
故無所畏。當知是菩薩即住阿鞞跋致地，  亦能正行般若。

[0601b26]  須菩提聞是菩薩正行般若  波羅蜜，是故問佛：「世尊！般若波羅蜜觀一切  空、不牢固，是空相為行般若不？」

[0601b28]  佛言：「不  也！」何以故？若空無有法，云何行般若？

[0601b29]  「離是  空，更有法行般若不？」

[0601c01]  佛言：「不也！」何以故？若  一切法空、無相、無作，云何離空更有法？是  故說「不」。

[0601c03]  須菩提聞空非行般若、離空非行  般若，一切法皆攝在般若中，今但問：「般若  行般若不？」

[0601c05]  法不自行，應以異法行，是故  言「不」。

[0601c06]  復問：「離般若，更有法行般若不？」

[0601c06]  佛言：  「不。」何以故？一切法攝在般若中，更無法行  般若。

[0601c08]  先來略問行般若者，今問名字因緣：  「五眾行般若不？」

[0601c09]  佛言：「不。」何以故？是五眾從  虛誑和合因緣，不自在故，無住相，云何能  行？

[0601c11]  須菩提更問：「若菩薩假名字空不實故  不行般若，今六波羅蜜等諸助道法行般  若波羅蜜不？」

[0601c13]  佛言：「不。」何以故？如五眾和合  有故不能行，是諸法亦如是。

[0601c14]  「色等法空相、  不牢固，如、法相、法位、法住、實際，是法行般  若不？」

[0601c16]  佛答：「是法無為法，不生不滅，常住自性  故不行。」

[0601c17]  須菩提問佛：「世尊！假名字故，人不  行；諸法亦和合因緣生、無自性故亦不行，  誰當行般若？若不行，云何得無上道？」

[0601c19]  今佛  以反問答：「於汝意云何？」須菩提從佛急求  行般若者，是故佛問：「汝以慧眼見，定有一  法行般若不？」

[0601c22]  須菩提因三解脫門入諸  法實相中，法相不可得，何況行者！是故答言：  「世尊！不見有行般若者。」

[0601c24]  復問：「汝見是般  若波羅蜜菩薩行處不？」

[0601c25]  須菩提答：「不見。」何  以故？般若波羅蜜中一切諸觀滅：若常若無  常、若生滅等，無一法定相是般若，云何當說  是般若波羅蜜？

[0601c28]  復問：「若汝以智慧眼不見  法，是不見法為有為無？」

[0601c29]  答言：「無。」何以故？  佛說智慧眼實，肉眼、天眼虛誑；須菩提以慧  眼觀，不見，故言無。

[0602a02]  復問：「若法無、不可得，是  法有生不？」

[0602a03]  答言：「不生。」是法本自無、畢竟空、  無所有，是法有、無等戲論已滅，云何有生？

[0602a05]  佛語須菩提：「若菩薩於是法中通達無疑，  信力、智慧力故，能住是法中，是名無生忍。」五  眾中假名菩薩，得如是法，是名行般若波
羅蜜。世俗法故說，非第一義；第一義中，諸  戲論語言即是無生。得是無生忍，便受無上  道記。

[0602a10]  佛言：「若菩薩一心勤精進，不休不息，隨  無生忍行，不得是大智慧、無上智慧、一切  智，無有是處！」何以故？如經說：「若無因無緣
則無果報，邪因緣亦無果報，因緣少亦無  果報。」如是菩薩得是無生法忍，捨是生死  肉身，得法性生身，住菩薩果報神通中，一  時能作無量變化身，  淨
佛世界、度脫眾生。  是人末後身具足佛法，坐道場。具足正因  緣，若不得阿耨多羅三藐三菩提，無有是  處！所以者何？是人得無生忍法，一心直
進，無有廢退故。

[0602a20]  菩薩未得無生法忍，深著  世間法，諸煩惱厚，雖有福德善心，軟薄不  進故，為煩惱所遮；得無生忍法，無復是
事。未得無生忍法，用力艱難，譬如陸行；  得無生法忍已，用力甚易，譬如乘船。是故  無生法忍，諸菩薩所貴。以是貴故，須菩提  問：「世尊！得無生法故受記？」

[0602a26]  佛言：「不也！」何以  故？無生法不生不滅、無得相，云何因是受  記？

[0602a28]  復問：「生法得記耶？」

[0602a28]  佛言：「不得。」何以故？生  法虛誑妄語、作法，云何得阿耨多羅三藐三  菩提真實法？

[0602b01]  復問：「生不生得受記不？」

[0602b01]  佛言：「不  也！」何以故？此二俱有過故。

[0602b02]  復問：「世尊！若爾  者，云何當授記？」

[0602b03]  佛反問：「汝以慧眼觀，見  有法與菩薩授記不？」

[0602b04]  答言：「不見。」何以故？  是法從本已來寂滅相，是中無見不見、授  記不授記，亦不見阿耨多羅三藐三菩提，
亦無得法、亦無得者。此中自說因緣：「般若  波羅蜜無是憶想分別。」

[0602b08]  問曰：

[0602b08]  須菩提上問「菩  薩得無生忍故受記」，佛言「不」；佛何以還以  無生理答，所謂「菩薩行般若時，無一切憶  想分別」？

[0602b11]  答曰：

[0602b11]  行者實以無生忍故受記，而  須菩提為菩薩故，以著心、得心問，以是故  言「不」。

[0602b13]  如一切法實無我，婆蹉梵志問佛：「有  我不？」佛默然不答。「無我不？」佛亦不答。一切  雖實無我，以梵志著心問，欲戲弄無我，故
不答。

[0602b16]  須菩提問意：知定有受記事，但不  知觀何法得記，故問。

[0602b17]  是故佛以須菩提所  得法問：「汝以慧眼見定有法受記不？」

[0602b18]  須  菩提住三解脫門中，觀法性，不見定有  受記者，諸法法性無相、無量故；若不見  受記法，云何當得阿耨多羅三藐三菩提  者？

[0602b22]  須菩提聞是受記者空，難情則息，自解  無疑。

[0602b23]  佛可其意：「如是！如是！汝不見不得  法是實。何以故？般若波羅蜜相，無所分別  故。」

◎

◎大智度論釋同學品第六十二

[0602b27]  【經】

[0602b27]  爾時，釋提桓因白佛言：「世尊！是般若波  羅蜜無諸憶想分別，畢竟離故。世尊！是眾  生聞是般若波羅蜜能受持、讀、誦、說、正憶念、
親近、如說行，乃至阿耨多羅三藐三菩提，  不雜餘心心數法者，不從小功德來。」

[0602c02]  佛言：  「如是！如是！聞是深般若波羅蜜，乃至不雜餘  心心數法者，不從小功德來。憍尸迦！於汝
意云何？若閻浮提眾生成就十善道、四禪、四  無量心、四無色定，復有善男子、善女人受持  深般若波羅蜜，讀、誦、親近、正憶念、如說行，勝
於閻浮提眾生成就十善道乃至四無色定，  百倍、千倍、千萬億倍，乃至算數譬喻所不能  及。」

[0602c10]  爾時，有一比丘語釋提桓因：「憍尸迦！是  善男子、善女人行般若波羅蜜功德，勝於仁  者！」

[0602c12]  釋提桓因言：「是善男子、善女人一發心  勝於我，何況聞是般若波羅蜜，書、持、讀、誦、正  憶念、如說行！是善男子、善女人行般若波羅
蜜，非但勝我，亦勝一切世間天及人、阿修羅；  非但勝一切世間天及人、阿修羅，亦勝諸須  陀洹、斯陀含、阿那含、阿羅漢、辟支佛；非但勝
是須陀洹乃至辟支佛，亦勝菩薩行五波羅  蜜、遠離般若波羅蜜者；非但勝菩薩行五波  羅蜜、遠離般若波羅蜜者，亦勝菩薩行般若
波羅蜜無方便力者。是菩薩摩訶薩如說行  般若波羅蜜，不斷佛種，常見諸佛，疾近道場。  菩薩如是行，為欲拔出眾生沈沒長流者。是
菩薩如是學，為不學聲聞、辟支佛學。菩薩如  是學，四天王天來至菩薩所，如是言：『善男子！  當勤疾學，坐道場成阿耨多羅三藐三菩提
時，如過去諸佛所受四鉢，亦當應受，我當持  來奉上菩薩及諸餘天——四天王天、三十三天、  夜摩天、兜率陀天、化樂天、他化自在天、梵天
乃至首陀會天，亦當供養。』十方諸佛亦常念  是菩薩摩訶薩——如說行是深般若波羅蜜者。  是菩薩諸所有世間厄難勤苦之事永無復
有；一切世間有四百四病，是菩薩身中無  是諸病。以行深般若波羅蜜故，得是現世  功德。」

[0603a06]  爾時，阿難作是念：「釋提桓因自以力說  耶？以佛神力說乎？」

[0603a07]  釋提桓因知阿難意所念，  語阿難言：「我之所說，皆佛威神！」

[0603a08]  佛告阿難：  「如是！如是！如釋提桓因所說，皆佛威神。阿難！  是菩薩摩訶薩習學是深般若波羅蜜時，三  千大千世界中諸惡魔皆生  狐
疑：『今是菩薩  為當得阿耨多羅三藐三菩提？當中道於實  際作證，墮聲聞、辟支佛地？』  復次，阿難！若菩薩摩訶薩不離般若波羅蜜
時，魔大愁毒，如箭入心。是時，魔復放大火風，  四方俱起，欲令菩薩心沒、恐怖、懈怠，於薩婆  若中乃至起一亂念。」

[0603a17]  阿難白佛言：「世尊！  魔為都嬈亂諸菩薩？有不嬈亂者？」

[0603a18]  佛告阿難：  「有嬈者，有不嬈者。」

[0603a19]  阿難白佛言：「世尊！何等  菩薩為惡魔所嬈？」

[0603a20]  佛言：「有菩薩摩訶薩先世  聞是深般若波羅蜜，心不信解。如是菩薩，魔  得其便。

[0603a22]  「復次，阿難！菩薩聞說是深般若波羅  蜜時，意疑：『是般若波羅蜜，為實有？為實無？』如  是菩薩，魔得其便。

[0603a24]  「復次，阿難！有菩薩遠離善  知識，為惡知識所攝故，不聞深般若波羅蜜，  不聞故不知、不見，不問：『云何應行般若波羅
蜜？云何應修般若波羅蜜？』是菩薩，惡魔得其  便。

[0603a28]  「復次，阿難！若菩薩遠離般若波羅蜜、受  惡法，是菩薩為惡魔得其便。魔作是念：『是  輩當有伴黨，當滿我願。』是菩薩自墮二地，亦
使他人墮於二地。

[0603b02]  「復次，阿難！若菩薩聞說深  般若波羅蜜時，語他人言：『是般若波羅蜜甚  深，我尚不能得其底，汝復用聞、用學是般
若波羅蜜為？』如是菩薩，魔得其便。

[0603b05]  「復次，阿  難！若菩薩輕餘菩薩言：『我行般若波羅蜜，行  遠離空；汝無是功德。』是時，惡魔大歡喜踊躍。
若有菩薩自恃名姓多人知識故，輕餘行善  菩薩，是人無實阿鞞跋致行、類、相貌功德；  無是功德故，生諸煩惱；但著虛名故，輕賤
餘人，言：『汝不在如我所得法中。』爾時，惡魔  作是念：『今我境界宮殿不空，增益三惡道。』  惡魔助其威力，令餘人信受其語；信受其語
故，受行其經，如說修學；如說修學時，增益  諸結使。是諸人心顛倒故，身、口、意業所作皆  受惡報；以是因緣，增益三惡道，魔之眷屬宮
殿益多。阿難！魔見是利故，大歡喜踊躍。阿  難！若行菩薩道者與求聲聞道家共諍鬪，  魔作是念：『是遠離薩婆若。』阿難！若菩薩、菩
薩共諍鬪，瞋恚罵詈；是時惡魔便大歡喜踊  躍言：『兩離薩婆若遠。』復次，阿難！若未受記  菩薩向得記菩薩生惡心，諍鬪罵詈，隨起念
多少劫，若干劫數，若不捨一切種智，然後  乃補爾所劫大莊嚴。」

[0603b24]  阿難白佛言：「世尊！是  惡心乃經爾所劫數，於其中間，寧得出除  不？」

[0603b26]  佛告阿難：「我雖說求菩薩道及聲聞人得  出罪，阿難！若求菩薩道人共鬪諍、瞋恚、  罵詈、懷恨、不悔、不捨者，我不說有出，必當
更爾所劫數，若不捨一切種智，然後乃大莊  嚴。阿難！若是菩薩鬪諍、瞋恚、罵詈，便自改  悔，作是念：『我為大失！我當為一切眾生下屈，
今世、後世皆使和解，我當忍受一切眾生履  踐如橋梁，如聾、如瘂，云何以惡語報人？我  不應壞是甚深阿耨多羅三藐三菩提心；我
得阿耨多羅三藐三菩提時，應當度是一切  苦惱眾生，云何當起瞋恚？』」

[0603c07]  阿難白佛言：「世  尊！菩薩、菩薩共住云何？」

[0603c08]  佛告阿難：「菩薩、菩薩  共住，相視當如世尊。何以故？是菩薩摩訶薩  應作是念：『是我真伴，共乘一船，彼學我學，所
謂檀波羅蜜乃至一切種智。若是菩薩雜行、  離薩婆若心，我不應如是學；若是菩薩不雜  行、不離薩婆若心，我亦應如是學。』菩薩摩訶  薩如是學者，是為同學。」

[0603c15]  【論】

[0603c15]  釋曰：

[0603c15]  釋提桓因上說「善男子書、受持般  若乃至正憶念，得無量功德」，今說其義。是  人讀誦般若，乃至阿耨多羅三藐三菩提，
不令餘心、心數雜者，得如上所說功德。但  從聞說而不能行餘心不入者，雖得功  德，不名為無上。

[0603c20]  「餘心、心數法雜」者，有人言：  慳貪等及破六波羅蜜惡心是。

[0603c21]  有人言：但不  令惡心增長、成其勢力，來則滅除。

[0603c22]  有人言：  不令聲聞、辟支佛心得入。

[0603c23]  有人言：無記、散亂  心雖非惡，以遮善道故，亦不令得入。是  故是人不從小功德來。

[0603c25]  佛可其言：「如是！」

[0603c25]  欲  分別清淨行勢力故，反問憍尸迦「若閻浮  提人一切成就十善道」等，如經說。是福德  雖多，離諸法實相故，虛妄、不牢固、無常、盡、
滅，不足為多；如草芥雖多，不如一小金  剛。

[0604a01]  問曰：

[0604a01]  是比丘何以語帝釋「善男子福德  勝仁者」？

[0604a02]  答曰：

[0604a02]  帝釋已作福德果報中，人天  之主，威德尊重。是比丘重是善法，欲顯此  功德，故言「勝於仁者」。

[0604a04]  復次，是比丘聞帝釋  得聲聞道，是故言：「汝雖有福德，是菩薩勝  汝。」

[0604a06]  帝釋得道，深念佛法故，不生高心，受  其語言：「菩薩為阿耨多羅三藐三菩提，但發  心便勝我，何況如所說行！」何以故？帝釋福
報微薄，是菩薩功德淳厚。又以帝釋福德  著天樂，自為其身；菩薩功德，為一切眾生  迴向佛道樂故。

[0604a11]  時會聽者聞比丘說「勝於  仁者」，帝釋受其語，咸生輕帝釋心。是故帝  釋言：「不但勝我，乃至勝菩薩行般若無方
便力者，如所說行般若波羅蜜時不雜  餘心心數法故。」

[0604a15]  是中帝釋自說勝因緣，所謂  「是菩薩如說行般若，不斷佛種」，乃至「以行  般若波羅蜜故，得是現世功德」。

[0604a17]  問曰：

[0604a17]  阿難何  以作是念言：「帝釋自以力說？用佛力說？」

[0604a18]  答  曰：

[0604a19]  阿難知帝釋是聲聞，而所說甚深，過聲聞、  辟支佛智，是故生疑而問。

[0604a20]  問曰：

[0604a20]  帝釋自有  智，能問能答，何以言「佛力」？

[0604a21]  答曰：

[0604a21]  般若甚深  甚難、無量無邊，若在異處說尚難，何況於  佛前大眾中說！是故言「佛力」。如《持心經》說：
「佛以光明威神入其身故，能於佛前難問  有所說。」

[0604a25]  佛告阿難，可帝釋所語；更歎  行深般若菩薩有大威德，所謂：「阿難！是菩  薩習學深般若時，惡魔生疑。」惡魔是菩薩怨
賊，常求菩薩便，如〈魔品〉中說。以菩薩深行  般若波羅蜜故，魔大作方便，壞菩薩心。若  菩薩懈怠者，魔大歡喜：「是人自當墮落！」

[0604b01]  有  人言：「一切菩薩應有魔怨。」是故阿難問：「為  盡有魔？亦有無者？」

[0604b03]  佛分別答，所謂深清淨  心，行菩薩道，則無魔擾；不清淨為魔所壞  者，如經廣說。

[0604b05]  問曰：

[0604b05]  如佛所說「一切有為法  皆可轉可捨」，阿難何以疑而問佛：「是罪可  悔不？」

[0604b07]  答曰：

[0604b07]  阿難知般若波羅蜜是無盡因  緣，若供養，福無邊，乃至得佛，福猶不盡；若  訶瞋，罪亦如是無邊。是故問佛。

[0604b09]  佛答：「我法  雖有出罪，若菩薩共鬪結恨，不即捨，則不  可出。」何以故？是菩薩深心輕慢、瞋餘菩薩
故。以瞋、憍慢故，不能下意共悔，欲更行  餘功德求滅此罪。佛言：「此罪不可出，以  懷恨故，雖作餘福德，皆不清淨；不清淨
故無力；無力故不能滅罪。此人若欲作  佛，不捨一切智，下意懺悔者，補爾所劫乃  得發大莊嚴。」

[0604b17]  問曰：

[0604b17]  心中懷恨，云何可滅？

[0604b17]  答  曰：

[0604b18]  破瞋因緣，如經說。

[0604b18]  阿難知一切眾生屬  業因緣，不得自在，無能救者，心懷怖畏，  問佛：「菩薩共住云何？云何用心恭敬？」

[0604b20]  佛答：  「供養恭敬，當如視佛。」是未來佛故。

[0604b21]  此中佛  自說因緣：「菩薩共住，應作是念：『是我真伴，  俱到佛道，共乘一船。』」船者，六波羅蜜；三界、
三漏為水；彼岸是佛道。彼所學者，我亦應  學。學者，所謂六波羅蜜等，同戒、同見、同道。  如白衣兄弟，不應共鬪；我是同法兄弟，亦不
應共諍。若是菩薩雜行、離薩婆若心，我不  應如是學。何以故？勝事應從他學，惡事應  捨。菩薩若作是學，輕慢、瞋恨事皆滅，是則  名菩薩同學。

大智度論釋等學品第六十三

[0604c03]  【經】

[0604c03]  須菩提白佛言：「世尊！何等是菩薩摩訶  薩等法，菩薩所應學？」

[0604c04]  「須菩提！內空是菩薩  等法，外空乃至自相空是菩薩等法。須菩提！  色、色相空，受、想、行，識、識相空，乃至阿耨多羅
三藐三菩提、阿耨多羅三藐三菩提相空。須  菩提！是名菩薩摩訶薩等法。住是等法，得阿  耨多羅三藐三菩提。」

[0604c09]  須菩提白佛言：「世尊！若  菩薩摩訶薩為色盡故學，為學薩婆若？為色  離故學、為色滅故學，為學薩婆若？為色不生
故學，為學薩婆若？受、想、行、識亦如是。修行  四念處乃至十八不共法盡、離、滅、不生故學，  為學薩婆若？」

[0604c14]  佛告須菩提：「如須菩提所說，  為色盡、離、滅、不生故學，為學薩婆若；受、想、行、  識乃至十八不共法盡、離、滅、不生故學，為學
薩婆若。」

[0604c17]  佛告須菩提：「於汝意云何？色如，受、想、  行、識如，乃至阿耨多羅三藐三菩提如、佛如，  是諸如盡、滅、斷不？」

[0604c19]  須菩提言：「不也！世尊！」

[0604c19]  佛  告須菩提：「菩薩摩訶薩如是學如，為學薩婆  若。是如，不作證、不滅、不斷。須菩提！菩薩摩
訶薩如是學如，為學薩婆若。須菩提！菩薩  摩訶薩如是學，為學六波羅蜜，為學四念處  乃至十八不共法。若學六波羅蜜乃至十八
不共法，為學薩婆若。須菩提！如是學，為盡  諸學邊。如是學，魔、若魔天所不能壞；如是學，  直到阿鞞跋致地；如是學，為學佛所行道；如
是學，為得擁護，為學大慈大悲，為學淨佛  世界、成就眾生。須菩提！如是學，為學三  轉十二行法輪轉故；如是學，為學度眾生；如
是學，為學不斷佛種；如是學，為學開甘露門；  如是學，為學欲示無為性。須菩提！下劣之人  不能作是學；如是學者，為欲拔出沈沒生
死眾生。菩薩摩訶薩如是學，終不墮地獄、餓  鬼、畜生中，終不生邊地，終不生栴陀羅家；  終不聾盲、瘖瘂、拘癖，諸根不缺；眷屬成就，
終不孤窮。菩薩如是學，終不殺生乃至終不  邪見；如是學，不作邪命活，不攝惡人及破戒  者。如是學，以方便力故，不生長壽天。何等是
方便力？如〈般若波羅蜜品〉中所說。菩薩摩  訶薩以方便力故，入四禪、四無量心、四無色  定，不隨禪、無量、無色定生。須菩提！菩薩如
是學，一切法中得清淨，所謂淨聲聞、辟支  佛心。」

[0605a15]  須菩提白佛言：「世尊！一切法本性清  淨，云何言菩薩一切法中得清淨？」

[0605a16]  佛告須菩  提：「如是！如是！一切諸法本性清淨，若菩薩  摩訶薩於是法中心通達、不沒，即是般若波
羅蜜。如是諸法，一切凡夫不知不見。菩薩  摩訶薩為是眾生故，行檀波羅蜜乃至般若  波羅蜜，行四念處乃至一切種智。須菩提！
菩薩如是學，於一切法中得智、力、無所畏；  如是學，為了知一切眾生心所趣向。譬如大  地，少所處出金銀珍寶；須菩提！眾生亦如是，
少所人能學般若波羅蜜，多墮聲聞、辟支佛  地。須菩提！譬如少所人受行轉輪聖王業，  多受行小王業；如是，須菩提！少所眾生行般
若波羅蜜、求一切智，多行聲聞、辟支佛道。須  菩提！諸菩薩摩訶薩發心求阿耨多羅三藐  三菩提中，少有如說行，多住聲聞、辟支佛地；
多有菩薩摩訶薩行般若波羅蜜無方便力  故，少所人住阿鞞跋致地。須菩提！以是故，  菩薩摩訶薩欲住阿鞞跋致地、欲在阿鞞  跋致數中，應當學是深般若波羅蜜。

[0605b05]  「復次，須  菩提！菩薩摩訶薩學是般若波羅蜜時，不生  慳貪心，不生破戒、瞋恚、懈怠、散亂、愚癡心，不
生諸餘過失心。不生取色相、取受想行識相  心，不生取四念處相心，乃至不生取阿耨多  羅三藐三菩提相心。何以故？是菩薩摩訶薩
行是深般若波羅蜜，無有法可得；以不可得  故，於諸法不生心取相。須菩提！菩薩摩訶  薩如是學深般若波羅蜜，總攝諸波羅蜜，令
諸波羅蜜增長，諸波羅蜜悉隨從。何以故？  須菩提！是深般若波羅蜜，諸波羅蜜悉入  中。須菩提！譬如我見中悉攝六十二見；如
是，須菩提！是深般若波羅蜜悉攝諸波羅蜜。  須菩提！譬如人死，命根滅故，餘根悉隨滅；  如是，須菩提！菩薩摩訶薩行深般若波羅蜜
時，諸波羅蜜悉隨從。須菩提！菩薩摩訶薩  欲令諸波羅蜜度彼岸，應學深般若波羅蜜。  須菩提！菩薩摩訶薩學是深般若波羅蜜者，
出一切眾生之上。須菩提！於汝意云何？三千  大千世界中眾生多不？」

[0605b24]  須菩提言：「一閻浮提  中眾生尚多，何況三千大千世界！」

[0605b25]  佛告須菩  提：「若三千大千世界中眾生一時皆得人身，  悉得阿耨多羅三藐三菩提；若有菩薩盡形
壽供養爾所佛衣服、飲食、臥具、湯藥、資生所  須。須菩提！於汝意云何？是人以是因緣故，  得福德多不？」

[0605c01]  須菩提言：「甚多！甚多！」

[0605c01]  佛言：「不  如是善男子、善女人學般若波羅蜜如說行、  正憶念，得福多。何以故？般若波羅蜜有勢  力，能令菩薩摩訶薩得阿耨多羅三藐三菩
提。須菩提！以是故，菩薩摩訶薩欲出一切  眾生之上，當學般若波羅蜜。欲為無救護眾  生作救護，欲與無歸依眾生作歸依，欲與無
究竟道眾生作究竟道，欲為盲者作目，欲得  佛功德，欲作諸佛自在遊戲，欲作佛師子  吼，欲撞擊佛鍾鼓，欲吹佛唄，欲昇佛高
座說法，欲斷一切眾生疑，當學深般若波羅  蜜。須菩提！菩薩摩訶薩若學深般若波羅蜜，  諸善功德無事不得。」

[0605c13]  須菩提白佛言：「世尊！  寧復得聲聞、辟支佛功德不？」

[0605c14]  佛言：「聲聞、辟  支佛功德皆能得，但不於中住；以智觀已，直  過，入菩薩位中。須菩提！菩薩摩訶薩如是學，
近薩婆若，疾得阿耨多羅三藐三菩提。須菩  提！菩薩摩訶薩如是學，為一切世間天、人、  阿修羅作福田。須菩提！菩薩摩訶薩如是學，
過諸聲聞、辟支佛福田之上，疾近薩婆若。須  菩提！菩薩摩訶薩如是學，是名不捨不離  般若波羅蜜，常行般若波羅蜜。須菩提！菩薩
摩訶薩如是學深般若波羅蜜，當知是不退  轉菩薩，疾近薩婆若，遠離聲聞、辟支佛，近  阿耨多羅三藐三菩提。須菩提！菩薩摩訶
薩行般若波羅蜜時，若作是念：『是般若波  羅蜜，我以是般若波羅蜜得一切種智。』若  如是念，不名行般若波羅蜜。須菩提！若不
作是念：『是般若波羅蜜，是人有般若波羅  蜜；是般若波羅蜜法，是人行般若波羅蜜  得阿耨多羅三藐三菩提。』是名行般若波羅
蜜。須菩提！若菩薩作是念：『無是般若波羅  蜜，無人有是般若波羅蜜；無有行是般若  波羅蜜得阿耨多羅三藐三菩提。』何以故？一
切法如、法性、實際常住故。如是行，是為菩薩  摩訶薩行般若波羅蜜。」

[0606a08]  【論】

[0606a08]  釋曰：

[0606a08]  上阿難問「鬪諍」，佛答「同學清淨」。今  須菩提問佛：「甚深同心等法，是菩薩所學處？」  佛答：「內空乃至自相空，是名等法。」

[0606a10]  有二種等  忍：上品末說眾生等忍，此品說法等忍。如  稱兩頭停等，如是內空等諸空於諸法中  平等。如內法有種種差別，得內空則皆平
等無法；乃至自相空，一切法相皆自空，是時  心則平等。菩薩住是等中，能得阿耨多羅三  藐三菩提。

[0606a16]  須菩提復問：「為色等盡故，為學  薩婆若？」觀色等無常、念念滅不住，若得是  觀，心則離色；心離色故，諸煩惱滅；煩惱滅
故，得不生法。

[0606a19]  須菩提問：「如是學為學薩婆  若？」

[0606a20]  佛反問須菩提：「於汝意云何？色等諸法  如及如來如，是如為盡、滅、斷不？」

[0606a21]  須菩提言：「不！」

[0606a22]  是如從本已來，不集、不和合，云何有盡？本來  不生，云何有滅？是法本來虛誑，無有定相，  云何可斷？

[0606a24]  「須菩提！菩薩摩訶薩能如是學  如，為學薩婆若。」是如，常、不可證、不可滅、  不可斷；是盡、離、斷，除顛倒故行，非是究竟。

[0606a27]  此中說究竟事，於是佛讚歎：「如是學，雖不  定為一法故學而學薩婆若。」

[0606a28]  若學薩婆  若，即是學六波羅蜜等；若能學六波羅蜜  等，是為盡諸學邊。若盡諸學邊，是人無量  福德、智慧具足故，魔、若魔民無能降伏。如
是正學故，直到阿鞞跋致地。如是學，為學  佛所行道。如是學，皆為十方諸佛及大菩薩、  諸天、善人所守護。能如是學，是人無有邪
見、心無所著，於一切眾生，能起大慈大悲；  大慈大悲故，能教化眾生；眾生心清淨故，佛  界清淨；佛界清淨已，得佛道，三轉十二行
法輪，以三乘度無量眾生。以大乘度眾生  故，不斷佛種；不斷佛種故，於世間常開  甘露法門，常示眾生無為性。無為性者，所謂
如、法性、實際、涅槃。甘露者，無為性；門者，三解  脫門。下劣者，名懈怠、放逸，不樂佛法，不一  心行道，罪福雜行。如是等，不能學是法。何
以故？是下劣者作是念：「我身及親屬是我  所應護，諸餘眾生何豫我事，而以頭目髓  腦施之，令其得樂？一切人皆方便求樂，我
今何為捨樂求苦？」或生邪見，復作是念：「眾  生無量無邊，度不可盡；若可度盡，即是有  量有邊，一佛便可度盡。」或作是念：「佛說一
切法空、不生不滅，我復何所度？求佛道、不  求佛道，同如幻夢。」如是等下劣人，以種種  邪見、貪欲因緣故，不能學此大法。

[0606b23]  或時有  大人出世，籌量、思惟諸法實相，所謂非常  非無常，非有邊非無邊，非有非無等；行  如是道，破顛倒見；還捨此道，直入法性，常
住是清淨法性中。以一切眾生不知是事  故，生大悲心，然後修集六波羅蜜等諸功德、  佛神通、智慧、無礙解脫，得阿耨多羅三藐三
菩提；以種種方便門，廣度眾生。如是人為  希有。

[0606c02]  問曰：

[0606c02]  如先說「眾生無量無邊」，又言：「眾  生空，復何所度？」如是云何可有所度？

[0606c03]  答曰：

[0606c04]  此是下劣人所說，何足以之為證？

[0606c04]  復次，先  所說：以邪見、貪欲因緣故，下劣之人作是  念言「眾生有邊、無邊」、「一切法空無所有、一切
法常實」——皆是六十二邪見所攝。

[0606c07]  大人無欲，  思惟、籌量，離如是過罪，住於法性，生大悲  心。譬如大人但以施心施與他財，而不取
價。貪欲之人，求因緣而與；邪見之人，依有  邊、無邊等，無有能無利事而有所作。譬  如小人市易，求利乃與。

[0606c12]  又復大人菩薩無  所求欲，能以頭、目等施與眾生，所得果報，  亦以施與；一切法心無所依，而能集諸功
德。是故佛說：「欲拔一切眾生沈沒生死者，  能如是學。」

[0606c16]  復次，菩薩如是學者，常有慈悲  憐愍心，不惱眾生故，不墮地獄；常觀因緣  諸法實相，不生愚癡故，不墮畜生；常行布
施，破慳貪心故，不生餓鬼中。佛所說十二  部經、八萬四千法聚，常不悋惜故，不生邊  地。常供養尊長、善人，破憍慢故，不生旃陀
羅等下賤人中。深心愛眾生，具足行利益  事故，受身完具。以善法多化眾生故，眷屬  成就，終不孤窮。深愛樂尸羅波羅蜜故，不
行十惡道及以邪命。無有我心，但利益眾  生、不自為身故，不攝惡人及破戒者。惡人  名心惡，破戒者名身、口惡。

[0606c27]  復次，行三不善  道名惡人，行七不善道名破戒。

[0606c28]  復次，菩薩，  若在家攝惡人名惡人，出家攝惡人名破  戒。

[0607a01]  問曰：

[0607a01]  菩薩為度惡人故出現於世，譬如  良醫療諸疾病，何以故不攝惡人？

[0607a02]  答曰：

[0607a02]  惡  人、破戒者，有可化、有不可化，此中但說不  可化者。若攝取共住，則自壞其道，於彼無  益；譬如救溺，自不能浮而欲濟彼，二俱不
免。是故說遠離惡人。

[0607a06]  以欲界多惡，生憐愍  心故，生欲界中；雖行禪，心調柔軟，以方  便力故，命終時不隨禪生，如經中廣說。

[0607a08]  「須  菩提！菩薩如是學，於一切法中得清淨，所  謂淨聲聞、辟支佛心。」淨名捨離、無所有、畢竟  空。

[0607a11]  須菩提白佛言：「若一切法從本已來空、清  淨，云何言『菩薩如是學，得一切法中清淨』？」

[0607a13]  佛可須菩提言，為說因緣：「若菩薩知一切  法從本已來空、清淨，於是中心不沒、不却。  不沒名不疑、不生邪見。通達，不與空諍，是
名般若波羅蜜。一切凡夫人不知不見如  是清淨法，為是人故，行六波羅蜜等諸助  道法。」菩薩法應教化是眾生，是名菩薩一
切法中得清淨，所謂捨三界顛倒，過聲聞、  辟支佛地，一切法中得清淨智慧力；得是功  德故，三世十方一切眾生心心數法，心所
行起種種業因緣悉能遍知；知已，隨其所應，  為說法開化。如是等利益，皆是學般若故  得，是故言盡諸學邊。

[0607a24]  少有能如是學，是人  難得！佛欲令此義明了，故說譬喻，金銀  及轉輪聖王業等。

[0607a26]  復次，菩薩學是般若時，不  生慳等心。不生慳等心者，菩薩學般若波  羅蜜故，抑制諸煩惱；煩惱雖未盡，無所能  作，是故言不生。

[0607a29]  菩薩行般若，知一切諸法  相皆虛誑不實故，是以不取色乃至阿耨多  羅三藐三菩提相。何以故？不欲令墮有無  見中故，直行中道，集菩薩行。

[0607b03]  此中佛自說  因緣：「菩薩行般若，於一切法無所得，無所  得故，無有法可取相——若善、若不善等。」

[0607b05]  菩薩  若能如是學，總攝諸波羅蜜。檀等諸波羅蜜  不離般若波羅蜜，般若波羅蜜力故，令餘  波羅蜜離諸邪見、貪著，各得增長。

[0607b08]  佛欲令  此義明了故，說譬喻：如我見及命根等。

[0607b10]  問曰：

[0607b10]  我見、諸見各有別相，云何攝入我見  中？

[0607b11]  答曰：

[0607b11]  雖有別相，我見是本。人以無明因  緣故，空五眾中生我見；生我見故，言「是身  死，如去、不如去」。若如去，則是常見；若不如
去，則是斷見。若謂斷滅，現今受樂、著五欲，  以惡法為最，則生見取。若謂常，出家學道，  持戒、苦行，則生戒取。或時見斷、常俱有過
故，便言無因緣果報，則生邪見。住是五見  中，世間常無常、前際後際等，生五十七見。是  故說「身見攝六十二見」，無咎。

[0607b19]  如是等種種  因緣譬喻故，知般若波羅蜜諸法中最第一；  般若波羅蜜諸法中最第一故，菩薩學是般  若故，於眾生中第一。佛欲以是事善化
眾生故，說譬喻：「須菩提！於汝意云何？三千  大千世界中眾生多不？」如是等，乃至「菩薩  如是學，當知是不退轉，遠離二乘，近佛乘。」

[0607b26]  復次，佛告須菩提：「若菩薩作是念：『是般若波  羅蜜。』」

[0607b27]  是般若波羅蜜者，示般若波羅蜜相  若有、若無等，見般若、得般若、著般若等。我  以是般若波羅蜜得一切種智者，五眾和
合假名菩薩；菩薩隨逐假名字計以為我，  以是般若有所作。般若是無著相，而是人  說有相般若是第一義，是人隨假名而生  我心。般若是無作相，而是人欲用般若有
所作，所謂我用是般若得阿耨多羅三藐三  菩提。是故佛言：「作如是念者，不名行般  若。」若不如是念，名為行般若波羅蜜。

[0607c07]  問曰：

[0607c08]  作是念、不作是念，事已盡，何以復有第三說？

[0607c09]  答曰：

[0607c09]  初者是邪行相，第二遮邪行；未說正  行相，是故第三說正行相。

[0607c10]  復次，初是著心  取相；第二破是著相，不說云何是諸法相；  第三中破邪著，亦說實相。

[0607c12]  菩薩作是念：「於  一切處，不顯示般若波羅蜜相；亦不生我  心、我用般若波羅蜜有所作；但知一切法
常住如、法性、實際中，於如、法性、實際中不  諍。」是故說第三，無咎。

大智度論卷第七十七

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
