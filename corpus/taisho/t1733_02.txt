華嚴經探玄記卷第二(盡世間淨眼品)
魏國西寺沙門法藏述

[0125a18]第十隨文解釋者。今此三萬六千偈經有七處八會。謂人中三處天上四處為七。重會普光為八會。於中有三十四品。初一品是序
分。盧舍那品下明正宗。流通有無以四義釋。一以眾生心微塵下二頌為流通。以結歎勸信故。二為經來不盡。闕無流通。三為
此經是稱法界法門說故總無流通。問若爾何得便有序分。答以有見聞通趣入故有始為序。以所入無極故無終流通。如修生佛果有始無終。若不爾者何故八會一一會
末皆無流通。大般若經十六會中彼會會後皆別有流通。大集經中諸會末皆亦有。之此經不爾。故知別意有所表也。四以餘三乘等法逐機差別利益眾生為流通益相。
又大遠法師分此經為四分。初品名緣起淨機分。二舍那品名標宗策志分。三名號品下至第八會來名顯道策修分。四末後普賢所說偈名屬累流通分。今更尋下文總長分
為五。初品是教起因緣分。二舍那品中一周問答名舉果勸樂生信分。三從第二會至第六會來一周問答名修因契果生解分。四第
七會中一周問答名託法進修成行分。五第八會中一周問答名依人入證成德分。流通有無以如上辯。此五分皆依前起後文次相生義理周足。是故不增減也。就初序分之
中分為二。初明此土中序分。二明十方無盡世界中序分。初中有三。初有四字唯是證信。二一時下通二序。三動地下唯是發起。若通後說得有四句。或唯證信是初。
或唯發起是後。或俱是中間。或俱非是下正宗。又初四字義通而文局。以文在初首義通八會故。一時下文通而義局。以下諸會皆有爾時等故文通也。今此局初故義局
也。又依佛地論分為五。一總顯已聞。二教起時。三顯教主。四教起處。五教所被機。依法華論等有六成就。一信。二聞。三時。四主。五處。六眾。

[0125b26]今釋此義略作四門。一明此六義安立所由。二辨聞之親傳。三定傳法之人。四釋文。

[0125b28]初中立此六句。所由有六。一佛教安立。依智論佛臨涅槃告阿難。十二部經汝當流通。復告優婆離。一切戒律汝當受持。告阿
那律。汝得天眼常守護舍利勸人供養。告大眾。我若住一劫若減一劫會亦當滅。語已雙林北首而臥欲入涅槃。阿難親屬之愛未
除。心沒憂海。阿泥盧豆語阿難。世尊今日雖在明日即無。汝宜問彼未來要事何因同彼愚人如是悶絕。阿難即起問言。我今
不知請問何事。盧豆教云。要事有四。一問如來在世親自說法人皆信受。如來滅後一切經首當置何言。二問如來在世諸比丘等以佛為師。如來滅後以何為師。三問佛
在世時諸比丘依佛而住。如來滅後依誰而住。四問如來在世惡性車匿佛自治之。佛滅度後云何共住。阿難如教請問。世尊答云。
經首當置如是等六句。二云比丘皆以波羅提木叉為師。三云皆依四念處住。四惡性比丘以梵檀治之。此云默擯。若心耎伏為說迦旃延經。此云離有無經。破我慢
心也。又如大悲經中阿難請佛。云何結集法眼。佛告阿難。我滅度後大德比丘應如是問。世尊何處說大阿波陀那等經。汝應如是答。如是我聞一時在摩伽陀國菩提樹
下初成正覺說法。乃至云娑羅雙樹間說法。如是等二十餘處所說之經。佛自重教阿難結集。是故此六句佛教立也。二為斷疑故安此六句。如真諦三藏云。依微細律阿
難當昇高座結集法藏之時。其身如佛具相好。若下座時還復本形。眾見此瑞還生三疑。一疑佛大師慈悲從涅槃起更為眾說法。二疑佛仙從他方來。三疑阿難轉身成
佛。今為除此三疑故安六句。是故阿難自稱如是之法我從佛聞。明知非是佛重起說。亦非他方佛來。又非阿難自身成佛。但以法力令我似佛故也。三為未來生信故。
智論云。一切經初置時方人等者。欲令生信心故。四離增減過故。佛地論云。應知說此如是我聞意避增減異分過失。謂如是法
我從佛聞。非他展轉顯示聞者。有所堪能諸有所聞皆離增減異分過失。非如愚夫無所堪能諸有所聞或不能離增減異分。結集法時傳佛教者依如來教初說此言。
為令眾生恭敬信受。言如是法我從佛聞。文義決定無所增減。是故聞者應正聞已如理思惟。當勸修學。五為息諸諍論故。若自制作則諍論斯起。故不然也。此依
智論辨。六異外道故。彼外道經論或云石崖崩得。或云青雀銜來。故不可信也。是故今具顯委曲明法非謬令人信受。

[0126a20]第二明阿難等親聞傳聞不同者。若依小乘有二說。一云阿難既是佛得道夜。生年二十方為佛弟子。其二十年已後經是親聞。已
前是傳聞故轉法輪經云。阿難結集時自說偈云。佛初說法時爾時我不見。如是展轉聞。佛遊波羅捺為五比丘眾轉四諦法輪。故知已前非親聞也。二云皆是親聞故。薩
婆多論云。阿難為佛作侍者時請願言。願佛二十年中所說之經盡為我說比尼母論亦同此說。故知總是親聞。若依大乘一切皆親聞有二義。一佛重為說。如勝鬘經等佛
還本處重為阿難說。又如上大悲經中佛總重說。故是親聞。二阿難常聞故。涅槃經云。阿難多聞士。若在若不在自然能解了常與
無常義。又云。阿難得覺意三昧佛所說經近遠常聞。

[0126b06]三定傳法人者。問說此經時二乘人等竝如聾盲。豈得阿難而稱我聞。答有二義。一設是阿難此亦無過。何者依阿闍
世王懺悔經有三種阿難。一阿難陀。此云慶喜。持聲聞法藏。於上二乘隨力隨分。二名阿難陀跋陀羅。此云慶喜賢。持中乘法
藏。於上大乘隨力隨分。於下小乘容預兼持。三名阿難陀娑伽羅。此云慶喜海。菩薩持大乘法藏。於下二乘容預兼持。準此經
文阿難海是大菩薩能持大法。理亦無違。若依圓教竝是盧遮那佛海印三昧內現此傳法人等故。即是佛也。二云非是阿難所
傳。理亦無違。何者智論云。一顯示教。二祕密教。此大品經是顯示教故付囑阿難。如法華經是祕密教故付囑喜王等。又涅槃經
云。阿難所未聞經弘廣菩薩當為流通。准此是弘廣菩薩稱如是我聞。又准智論是文殊師利稱我聞。以彼論云文殊與阿難在餘清淨處結集摩訶衍藏。又文殊師利般
涅槃經中。佛般涅槃後四百年時文殊師利猶在世間。故知是彼傳此法也。

[0126b26]第四釋文。依智論如順也。是信也又是印也。即印順信受故言如是。如是總舉一部文義。謂指己所聞之法。故云如是。依長耳三藏約三寶
釋。一約佛云謂如佛所說是我所聞。如我所聞是佛所說。二約法云如我所聞是稱理之說。如稱理之教是我所傳。三約僧云如我所聞是諸菩薩之所同聞。如諸菩
薩之所同聞是我所傳故也。依佛地論云傳佛教者言如是之事我昔曾聞。如是總言依四義轉。一依譬喻。二依教誨。三依問答。四依許可廣釋如彼論。中我者謂五蘊
假者。汎論我有四種。一真我。謂真如中常樂我淨等。真如為性。二自在我。謂八自在我等。以智為性。三假我。謂五蘊假者。以唯識
所現似有主宰等以其為性。四執我。謂分別俱生所執為性。又緣我之心亦有四種。一見。謂諸凡夫等。二慢。謂諸學人。三習。
謂無學人。四隨世流布。謂諸佛。此中我者於前四中通有初三。約教准之後四中唯一。亦可通後三。思准之。何故不說無我而說我耶。謂顯親聞故。語便故。隨世間
故。顯無我故。竝如智論說也。問傳法者何故不自稱名而言我耶。答有濫同名失故。問我豈不通耶。答已稱我定屬自故簡別他故。問何不言耳聞。答以總收別故。
問耳但聞聲。豈能解耶。答耳聞其聲。意解文等。和合無二從親說聞。薩婆多根聞。成實識聞。智論和合聞。即空無作也。涅槃云。四
因緣和合故聞。一耳根不壞。二聲在可聞境。三中間無障礙。四有欲聞故得聞。是故此聞則不聞聞也。又具十緣。一本識為根
本依。二耳識種子為因緣依。三末那為染污依。四意識為分別依。五自類耳識為等無間依。六耳根不壞為同境根。七作意欲
聞。八有境為所緣緣。九中間無障礙。十境近在可聞亦通餘法不礙等。是故此聞無自性故不聞聞也。約教准辨之。一時以下
通二序。即是六句之內後四句。於中初三同辨。謂時主及處。後一別辨。謂同聞眾。此亦即是三世間相應知。前中亦二。先通標三相。
後始成正覺下別釋三義。何故有此二門者。謂約處前則通舉染淨。後則別顯淨相。又前寄染後別辨淨。又以時有始終處有染淨佛有淺深故。須重料簡也。

[0127a12]前中三。初一時者依佛地論或一剎那或多相續但取說聽究竟。是故總名假立一時。小乘實時。大乘假說。若別釋梁攝論一時有三義。一
平等時。謂無沈浮顛倒故。二和合時。謂令聞能聞正聞。三轉法輪時。謂正說正受。

[0127a17]二佛者覺義有二。謂本覺始覺。又論云。如蓮華開如睡寤等。此初覺所知後覺煩惱。或三覺謂自他滿即有覺之者名為覺者。或
名婆伽婆。有四義如智論中。一名有德。謂婆伽名德婆名有故。二巧分別。婆伽名分別婆名巧故。三名有名聲。婆伽名聲婆名有故。四名能破婬怒癡。婆伽名能破婆
名婬怒等故。此四中初一總後三別。別中初智德次福德後斷德。又佛地論有六義釋。彼頌云。自在．熾盛．及端嚴．名稱．吉祥與尊貴
具斯六種。義差別。是故總號為薄伽。廣釋如彼。又真諦三藏引真實論有十義釋。佛謂覺勝天鼓等(云云)。三處者國通場別。智論
云。於摩伽陀國尼連禪河側區樓頻螺聚落中得阿耨菩提等。此名不害國。以此國中諸有犯罪唯有擯罰無有刑戮故。託此表示大法慈濟之相也。或名善勝國。或云
摩伽是星名。此云不惡。主十二月。陀者處也。名為不惡處國。亦名星處國。寂滅有四義。一障滅謂性滅及治滅。二證滅理故。三
顯其滅德謂示佛十身及普賢等法。經云。大般涅槃能建大義故。四益物成滅故。可知。道場亦四。一事處。二行。如經施是道場
等。三理。如維摩經一切法是道場知諸法空故等。四通一切法。謂人法等一切准之。皆得道之處名道場。依主釋。亦如世穀場
簡去秕穢而擇取真實。此中亦爾。滅惑成德。亦得道即場故持業准之。事場者如俱舍論云。於剡浮洲中央從金剛地上起金剛座徹剡浮洲地與上際平。一切菩薩皆
於中修習金剛三摩地。何以故。更無餘依止及能堪受此三摩地。一切菩薩者謂賢劫千菩薩也始成正覺下第二別料簡上三義。初料簡時。二處。三主時中且作五門。一
定分齊。二攝前後。三顯差別。四表示法。五釋本文。初定分齊者。菩提流支云。華嚴八會中前之五會是佛成道初七日說。第六會
後是第二七日說。以十地經初云第二七日故。又有人說。第八會是後時說。以彼文中有鶖子等五百聲聞竝後時度故。此等所判恐不順文。以初七日定不說法。十地
論云。何故不初七日說。思惟行因緣行故。既言思惟。明知非說法。設有救言只不說十地非不說餘法者。則不得言思惟也。下
論又釋。為顯己法樂是故不說。故知初七定非說耳。又第八會亦非後時。何得於一部經前已說半中說餘經後方更續。豈令佛無陀羅尼力不能一念說一切法。祇園
鶖子竝是九世相入。下文云過去一切劫安置未來今。未來一切劫迴置過去世。又云。於一念中建立三世一切佛事。乃至廣說如是
等文處處皆有。豈可所用鶖子祇園而非此類。是知此經定是第二七日所說。二攝前後者。有三重。一於此二七之時即攝八會同時
而說。若爾何故會有前後。答如印文讀時前後印紙同時。問若爾云何重會得成。答重亦同時以無礙故。如燈光相入等。餘不動昇
天等准釋可知。二即於此時攝彼前後。各無量劫無不皆盡。以是不思解脫時故。三攝於重重無量念劫。如因陀羅網重收攝故。三顯差別者。依普曜經第二七日於鹿野
園為彼五人三轉四諦。此是小乘。依密迹力士經第二七日鹿園為於無量大眾轉法輪時有得羅漢辟支菩薩道等。此是三乘。依此經第二七日於樹王下為海會菩薩
轉無盡法輪。明是一乘。上三同時者約法表本末同時。約人顯機感各異。依法華三七日。四分律六七日興起行經七七日依五
分律八七日。智論五十七日。十二遊經一年方說。此竝末教機異。宜聞各別故致不同。本教機定故唯二七。四表示法者。十地論云。
時處等校量顯示勝故。此法勝故。在於初時及勝處說。此有三義。一此經約初時表本法勝故。二末教亦同表末不離本故。三顯本非末故。末時不定本時定故。時定二
七更無異說。第五釋文者。始成正覺者意顯初始之義。然有二相。一初七日是現世之始。二第二七日是說法之始。此中是成正覺來經今七日故云始成正覺也。通有五
義。一約小乘。以生身佛於此樹下三十四心初成正覺同諸羅漢實成非化。二約大乘。八相化身示現於此初成正覺。三約報身。十地行滿無間道後果現圓明名初成正
覺。四約法身。謂創得了因最初圓現。故曰初成。此上大乘竝無初之初。五約十佛。謂遍一切因陀羅網無邊世界。念念之中皆初
初成佛。具足主伴。盡三世間。是故此即具攝前後無量劫初也。此中正唯第五兼攝前四。准可知。以此五重不相離故。攝方便故
其地金剛下第二別料簡處。於中亦作五門。一定其處。二辨攝入。三顯差別。四表示法。五釋本文。初定處者。問說此經處為
是淨土。為是染界。設爾何失。二俱有過。何者若是淨土。何故上文云摩竭提國。下文復云如此四天下閻浮提等。由此當知。非是
淨土。若染土者。何故下文此蓮華藏世界海六種十八相震動等。明知此經非染土說。如此相違云何指定。答但依此經染淨二土鎔
融相攝有其四句。或唯娑婆。以本從末故。或唯華藏。以末從本故。此二如上辨。或雙現。以依華藏而有娑婆染淨相分。末依本
故。如下文云華藏界中娑婆世界。此之謂也。或染淨雙絕。以就果海不可說故。此上四門合為一土。鎔融無礙隨說皆得。第二
辨攝入中。初明融攝者亦有三重。一此覺樹下即攝八會人中天上。是故皆云不離此也。二攝十方。無餘剎土皆悉不離此樹王下。三攝毛端微塵內等重重之剎。猶如帝
網無有窮盡。以皆是此蓮華藏界之所攝故。二融入亦三。謂融此覺樹入前三重所攝處故。第三顯差別者。然佛說經處有三種。一唯界內十六大國化身說處。此通小乘
及三乘教。二唯界外諸妙淨土十八圓滿受用土中報佛說處。如佛地經等。此妙淨土非三界攝而亦不離。以遍一切處故。此通三
乘及一乘說。三染淨圓融帝網無盡蓮華藏界十佛說處。依正渾融具三世間。此唯別教一乘說處。今此所辨正唯後一。兼攝前二。
以彼本末不相離故。第四表示法者。託此勝處表示法勝。地論云。此法勝故在勝處說。然有三重。一此樹下得菩提故。不起此說。明表所說如所得故。非逐異機有改
動故如鹿園說等。二託圓融蓮華藏界表示所說圓滿殊勝性開敷故。三託此重重帝網之處表示所說亦重重無盡。如不思議解脫等。餘義如下世界章說。第五釋本文者。
文中有三。初明道場地。二地上有菩提樹。三樹下有師子座。此則地為行所依本。樹為行德建立。座為行用攝益。如緣起性各全融攝法無不盡。然此三位文中各以十
門分別。

[0128c03]初釋場地中有標釋結。標中其地金剛標其地體。謂體無不堅。下文言金剛厚地不可破壞。此之謂也。具足嚴淨標其地
德。謂相無不嚴。即下文中蓮華藏界地下具攝風輪香海蓮華王等以為嚴淨。地上具有妙寶光明香河樹網。如是上下淨德圓備故云具足。此則垢無不盡曰淨。德無
不滿曰嚴。二別釋中十句。顯十種嚴淨。一寶華嚴淨。二寶輪嚴淨。三妙色嚴淨。四幢等嚴淨。五香鬘嚴淨。六寶網嚴淨。七雨寶嚴
淨。八華樹嚴淨。九佛力嚴淨。十奇特嚴淨。具此十種故云具足嚴淨。初寶華嚴淨者。謂眾寶雜華具四義故。一微妙義。二開敷
義。三出菓義。四嚴淨義。下文言。寶華遍覆一切地悉能長養佛功德。二寶輪嚴淨者。謂此寶輪具足五義故。一圓滿義。離缺減
故。二攝德義。輻輞等具故。三轉動義。從此向彼故。四摧惑義。如碾碎等故。五降伏義。如聖王輪寶故。又寶是可貴義。下文言。寶
華成妙色莊嚴光明輪。充滿諸法界。十方靡不遍。三色相嚴淨。謂此妙色具四義故。一炳著義。具形顯故。二即空義含虛而立故。
三具德義。一攝一切故。四有用義。眾生見聞獲勝益故。此類多端。故云無量無不交飾。故云莊嚴。謂此器海深而且廣。蘊德
包含潤益無邊故云如海。大海十相於此應辨。下文世界海名從此而立。四幢等嚴淨。謂幢幡蓋光四義別故。幢有二義。一高出。二
降伏。如帝釋幢。幡有二義。一幖幟。二隨緣蓋。亦二義。一顯勝。二蔭覆光。亦二義。一除闇。二照現。下文云。於寶幢中有光明。垂寶
旗幡而莊嚴。五香鬘嚴淨。謂妙香是芬馥義。妙華是開敷義。妙鬘是貫穿義。以此三事遍布周圍以成供養。又亦以妙香之華穿以成
鬘。垂幢四面以成莊嚴。下文云。懸雜華鬘為莊嚴。六寶網嚴淨。網是隱暎莊嚴。下文云。寶輪羅網彌覆其上。依稱讚淨土經七
寶者。一金。二銀。三吠琉璃。四頗胝迦。五赤真珠。六阿濕摩揭拉婆。七牟娑陀揭拉波。七雨寶嚴淨。謂所雨廣多無不皆成法門之
用。故云自在。即現身說法此之謂也。八寶樹嚴淨。謂眾德建立義也。下文云。清淨寶樹雲莊嚴。普能照明一切身。故光茂也。九佛力嚴
淨。謂佛神力故者舉其所因。令此等者辨其所成。一令體廣。二相嚴。三用照。下文云。一切世界海有無量莊嚴寶輪無邊色。如來神
力起。十奇特嚴淨。依智論寶有三種。一人寶。如輪王珠寶能雨物之用。二天寶。謂諸天所有竝堪使喚。三菩薩寶。堪令說法度
人。今此菩薩寶望前人天已為奇特之寶。況如來所有無盡善根所生之寶竝甚奇特。以即是法門復是事寶故也。下一句總結。以善根無限量故。出生嚴具。亦無限量
故。云無量善根莊嚴道場。又亦以此善根即用莊嚴。如下文云百萬億波羅蜜雲及善根雲等以嚴寶座。今亦同彼故也。無量者。
下文云。盧遮那佛過去行令佛剎海甚清淨。無量無數無邊際彼一切處自在轉。餘義至後品中廣明。此中亦有總別同異成壞六相。可准通之。場地竟。

[0129b04]第二覺樹中亦十句。初一總句。菩提樹有三釋。謂隣近依主及持業。以圓教中依正無礙人法相是故。得菩提即
樹也。高出六天顯曜十方。故云殊特。此是總句也。下以九句別顯殊特。一幹殊特。謂是樹身明淨堅固義故。云淨琉璃等。二枝殊特。謂樹枝條
是方便隨機差別義故。云寶枝等。三葉殊特。謂枝條頭葉是蔭機成益義故。云寶葉等重(平聲)雲是齗齶義。又重(上聲)雲是
靉靆義。四華殊特。是眾行綺飾義。即益所成行故。云雜色等。五菓殊特。是行成感果義。如意者。一如能化意平等救故。二如所化
意求皆得故。摩尼是珠寶通名。簡通取別故。云如意摩尼。又此上五句成一樹體。謂淨法界如地。顯現佛身如地生樹。隨機見
異如樹枝分。見無不益如葉成蔭。由益成行如樹花敷。行滿得果如樹生果。此約起化攝生現於佛樹。又釋。本識如地。識中菩薩種姓如樹子。發菩提心如生樹芽增
修正行如長養樹身。隨位造修如樹分枝。此約自行。蔭覆利他如樹葉蔭。自他二行交飾如華。因圓果現如樹成菓。此約修行
次第。以成佛樹。此上五句明樹體攝眾德。下有四句。明此覺樹妙用自在。謂第六句顯光殊特。謂光用遍至。七化現殊特。謂隨
所至處現作佛事。以無際故不可極。即一切處也。無休故不可盡。即一切時也。八法殊特。謂於諸處作何佛事。普現大乘菩薩
道教。以是阿含光明故能現法。又此上三句如其次第是身意語三業所攝。九佛力殊特。謂佛力加持出音讚德。若不樹中自出音讚世人無有能知如來勝功德者。此十
句中六相總別可准知之。覺樹竟也。

[0129c07]第三寶座殊勝。於中亦有十句。初一是總。依智論佛為人中師子。佛所坐處若床若地皆名師子座。王坐處亦爾。又坐此座說於無
畏師子吼法。是故亦名師子座。下離世間品明十種座。中師子座。分別演說甚深義。此上皆依主釋。或亦持業釋。以依正渾融故。
又以此座苞含法界。人法教義一切法及彼十方諸佛世界深廣殊特故。云不可思議謂如大海。下以九句別顯不思議。一嚴飾不思議。謂體攝眾德故云眾妙寶華等。二
流光不思議。謂妙用無方如雲普遍故云流光等。三含攝不思議。謂內含無數菩薩大海故云藏也。四語業不思議。謂大音遠振成益
難量故云不思議。又此上三句隨其所應。是身意語三業用也。五加持不思議。謂雖此座流光普照。然佛光明重更彌覆。顯殊勝故。
以摩尼珠光可有照及四十由旬覆輪王宮。今佛光明遍照法界。彌覆此座。超過彼量故。云踰摩尼等。六變化不思議。謂化用
開覺故。云作佛事。七應機不思議。謂十方根熟一切悉覩。一座普應無所罣礙。八迅速不思議。謂一念者時極促也。一切化者所現多
也。充法界者極深廣也。於此一念能現一化已為希有。況現一切。能於一念化現一切已甚希有。況諸所現一一深廣充滿法界。
於一念頃迅速起此無邊大用。餘念念中皆亦準此。九真性不思議。謂如來藏體普遍故。令前妙用速成無礙。又此上四句明此座
用。次第相由。初有何相。二云何應。三如何速。四由何成。如次四句答此四問應知也。下一句總結。以別說難周故。結云無量眾
寶等。以座高顯故亦稱臺。問此師子座有何義理名不思議。答既名不思議。義實無盡。略論十種。謂不可有分思。以同法界
故。不可無分思。為機現故。不可以理思。寶華事嚴故。不可即事思如來藏性故。不可依報思。以菩薩等所成故。不可正報
思。是佛依果故。不可以人思。所依法攝故。不可以法思。具有三業為人用故。不可以果思。具有因位諸菩薩故。不可以因
思。佛果所有故。此上十義無礙相即。謂一座是總相。十義是別相。齊是座義是同相。十義不雜是異相。由此十義令座法起是成相。
各住自法是壞相。問既云為機現故。非無分量。未知其量分齊若為。答然亦難知。但可比況辨之。如地品說。十地菩薩座量周
圍如十阿僧祇百千三千大千世界之量。以此座量比如來座。其猶以豆許土比大千世界。是如來座量極難量也。上來三段總明器世間圓滿竟。

[0130a28]自下第三明智正覺世間圓滿。於中略作五門料簡。一定佛身。二明融攝。三顯差別。四表示法。五釋本文。

[0130b01]初定佛身者。問此八會佛是何等身。答有人釋云。是化身佛。以菩提樹下八相成道是化身故。不離昇天是重化故。以釋迦異名名
盧舍那非別報身故。又有釋云。說此經佛是實報身。以是盧舍那法界身故。居蓮華藏淨土中故。下第七會初歎佛具彼二十一種殊勝功德。是實報也。但以不離化故該
此樹下非是化身。今釋。此佛准下文中是十佛之身通三世間。以說十信及三賢等地前所見非實報故。然居華藏非局化故。國土身等非前二故。具攝前二。性融通
故具足主伴。如帝網故。是故唯是周遍法界十佛之身。

[0130b14]第二融攝者有二。一直攝一切三世間盡。以具此三事方為佛故。三身二身但是三中智正覺攝。妙淨土及同生之
身無不皆是此中所攝。二亦正報毛孔。依報塵中。各重重具攝三世間等一切諸法如帝網現。准思可見。

[0130b19]第三顯差別者。此一釋迦身隨應群機差別多種。或同凡而非聖。如見三尺黑象脚身及樹神身等。此在人天
位。或是聖而非凡。以同羅漢聖人身故。或亦凡亦聖。以是父母所生實報身故。四大成故。同凡身也。具五分法身諸流盡故。是聖
也。或非凡非聖。以是大乘三身攝故。非同小乘羅漢聖故。或是化非法報。以具八相在閻浮故。色頂別立彼實報故。如梵網經
等說。此約初教。或是報非法化。即此身具二十一種殊勝功德。受用身故。如佛地經初說。此約終教。或是法非報化。以色即如故。
經云。吾今此身即是法身。此約頓教。或亦法亦報化。如前三說故。或非法非報化。以是十佛故。通三世間故。具足主伴故。如此
經下文說。此約圓教。是故此釋迦身圓融無礙極難思也。

[0130c06]第四表示法者。然說法之佛總有四位。一同羅漢身。以表說小乘法故。二化身佛。表說三乘。廣說地前略說地上。
三報身佛。表說三乘。廣說地上略說地前。四十身佛。表一乘法。六位齊說。以此所說具足主伴無盡法故。佛亦同此十身無盡。

[0130c12]第五釋文者。文中釋此智正覺義還以十門。初一總餘九別。總中先身安寶座。故云如來處此等。後智契真原。故云於一切法
成最正覺。又如來者。地持論云。言語所說不乖於如故名如來。又轉法輪論云。第一義諦名如。正覺名來。正覺第一義諦故名如
來。又經云。乘六波羅蜜來成正覺故名如來。又論云。乘如實道來成正覺。問此既出障得名如來。何不在纏名為如去。答亦有
是義。故經云。法身流轉五道名曰眾生。既云流轉。當知有去。或亦無去。以雖在纏而不動故。問若爾出障不動應無有來。答淨法順真從真所起故得有來。染法違理
是妄法故不得有去。或亦無來。以始覺同本覺故。既無始覺之異。是故無來。故經云。如來者無所從來亦無所去。故曰如來。又
一切法者所覺二諦之法。最正覺者能覺之妙智。以菩薩亦有隨分正覺。然位未極。不得稱最。今就至極名最正覺。下以九門別顯如來成正覺之義。謂於如來一法界身
隨緣顯現有三重三業。初有三門。明平等三業自在攝生。二其身遍坐下明攝生三業成益非虛。三悉能普現下明成益三業即用歸如。就初中先明身業。於中有二。初句
明平等身業。次普入下辨攝生身業。又上句顯深下句明廣。又上明不即三世。故云平等。下辨不離三世。故云普入。又初不變義。
後隨緣義。又初體。後用。又了謂照了。三世法者顯前一切法也。平等者一了知過未等於現在。故云平等。此約俗境。二了知三世
遷流之法泯歸一實無三之異。故云平等。此約真境。文意在此。斯則不住事而入理也。普入等者是不住理而隨事也。又前則不壞事而顯理。理而非事。後則不乖理而
隨事。事而非理。理事鎔融二而不二無障無礙。二句顯示與餘功德作依止義是身義次明平等語業妙音遍至者明如來圓音如緣起性遍一切處而亦不壞別別詮表。若
由等遍失其音曲。則圓非音。若由音曲乖其普遍。則音非圓。今則不壞曲而等遍。不動遍而差韻。是謂如來圓音。非是心識思量境界。如虛空有五種義。似佛圓音故
以為喻。一周遍義。譬佛圓音周遍法界無處不至。猶如目連遠尋佛聲不得涯畔。二平等義。謂空雖普遍體恒無二。況佛圓音平等一味。三無礙義。謂此虛空無所障
礙。譬佛圓音隨根生熟聞與不聞俱無障礙。四對現義。謂一切眾生皆謂虛空對其前而空無現前。圓音亦爾。隨種種機別別獨聞而音無彼此。五含受義。謂此虛空苞
含容受諸色法故。圓音亦爾。含攝所詮諸法義故。餘義如下性起品說。下意業中二。先明平等意業。等心下明攝生意業。又初理
後量。又先智後悲。又二利無住緣。相融無二相故。又平等法相猶是佛智遊履之所故云行處。如空者喻此行平等之法。又以境
智相如能所俱泯如空無礙故。一味故普遍故含攝故有用故。又或唯境如空。或唯智。或俱。或不俱。思以准之。又釋。佛果戒等功德
稱同真性。故云平等。唯佛智所知故云智行處。然無分限故如虛空。佛地論第四云。如契經言。乃至所有施設譬喻喻諸如來
所有功德。一切皆是謗諸如來。唯除一喻。謂虛空喻。如來戒等無量功德同虛空故。乃至廣說。下句等心隨順眾生者有四義。一無
思益物故云等心。二等被圓教。三等授極果。四等達其性不礙攝化。此則是前如空之德堪以攝生。故云隨順。上來平等三業竟。

[0131b22]第二攝生三業成益不虛。於中初一句總標就機。謂其身遍坐具三業故。一切道場者有三類。一遍一切須彌山界。二遍一
切樹形等界。三遍一切塵道。重重如帝網界。故下文云。是盧遮那佛常轉法輪處。又下結通皆依此文。別中初二句先明意業。一
攝生意業。謂了知根器故云悉知一切等也。二明成益不虛。謂以慧日破眾生癡闇故云智慧日等。次有三句明身業。一依土現身故云悉能等。二依身放光。一光體通
三際故云三世光。二光照三世境亦云三世光。皆從智慧大海中出故云智海光明。所照機境熟故名淨。無量光明者光攝眷屬。又亦多故無量。又照淨顯深。無量明廣。
次二句明語業。初明實教無改動故云不壞。二明教所依因故云以力無畏等。以者由也。此即望前為因義。又以猶用也。用此力等開方便門。教化眾生成此權教。是故
望後權教亦是所依。又自在力光者通用無礙該於權實。成益三業竟。第三用歸如中先明身業。謂雖普現多處即用同體。故云如空。而無來去以普遍故。不動故。起信
論云。雖起大用而亦無有用相可得。此則用而常寂也。次二句明意業。一遣妄。二順真。又初會性永無。二實相不滅。又前了其
不有。後證其不無。中邊論云。無二有。此無是二名空相。斯之謂也。又此亦是釋成前義。謂何因普現而無來去。釋云。以了達無
性何以去來而是無性。以彼去來順平等故。順平等之大用無明闇盡名一切光明。不失大用故云普現諸佛所行。下一句明語業。諸佛世界者諸所遍處也。不思議音者
所順多繁故云不思。此上三三業。各一總二別。又初總餘二別。又三三九為別。最正覺為總。同異成壞準思可見。智正覺竟。

[0131c28]大段第二明眾生世間圓滿。於中先總料簡。後釋本文。初中略作十門分別　一明眾數　二新舊　三定器　四世出世　五界趣　六諸乘
七權實　八位地　九表法十因果。

[0132a03]初眾數者。謂此初會有五十五眾。始從普賢至摩醯眾為三十四類。後從善海還至普賢為十八眾。牒前總為五十二眾。
海慧內眾并新集十方及勝音眾。牒前總為五十五眾。

[0132a08]第二會中有新舊二眾。牒前總為五十七眾。三四二會各有天王菩薩二眾。牒前總為六十一眾。第五會中昇天品內有五十二
眾及雲集一眾。第六會有同生異生二眾。及第七會一眾。牒前總為一百一十七眾。第八會中菩薩聲聞及天王三眾牒前則為一百二十眾。於中一一或以十佛世界塵數為
量。如是等皆無分齊。然此等八會既竝同時互相融成一法界大會。即知一一會中各有一百二十眾無分齊相。此且約此一世界八會中說。若通十方虛空法界一切世界皆
各有此無邊眾會。相入重重如帝網無盡。即不可說不可說也。是謂華嚴海會之眾數二諸會新舊者。或唯舊無新如六七。二會或
唯新無舊如三四五三會。或亦新亦舊如初二八三會。餘意各如下文集眾中說。

[0132a23]三定器者汎論列眾有三義。一是當機。二是影響。三是寄法。今此通三也。

[0132a25]四世出世者有四義。或俱是世間以時中顯現故。又三世間中是一故。或俱出世。如其行德非世攝故。
或亦世亦出世。由具前二義故。又隨相論初普賢等是出世。餘是世故。或非世非出世。以是出出世攝故。是故此眾通其三位具斯四句也。

[0132b02]五界趣者。於三界中除無色天。以隨相寄法非殊勝故。若仁王經亦有無色天等。五趣中除地獄眾。以彼極苦寄
相顯法亦非勝故。若方等陀羅尼經亦有此眾。又無人王眾。以相顯非奇故。或菩薩即人眾也。或唯列王眾。如後十八眾說。以
表法自在故。或通王臣。如此三十四眾中說。以具主伴故。

[0132b09]六諸乘者。大智論云。若小乘經初唯列聲聞眾。若大乘經初具列菩薩聲聞二眾。義准若一乘經初唯列菩薩。所
以知者彼論以大品等為共教。別指華嚴為不共教。以不與聲聞共說故。又此上三門各有二說。初中二者。一若為成小教得小果等唯列聲聞。此是愚法小乘。如阿含
等經說。二為迴小乘顯所被機。唯列聲聞。是大乘迴心教。如金剛般若經初辨。二具二眾中亦二。一或先列聲聞後列菩薩。此通
始終頓三教。如淨名等經辦。二或先列菩薩後列聲聞。此通頓教及同教。如羅摩伽經惟樓王經和休經等辨。三唯列菩薩中亦
二。一雖唯列菩薩主伴不具。是同教一乘。如十一面經等辨。二若主伴具足即別教一乘。如此經說。

[0132b25]七權實者。若約三乘佛居此娑婆界。雜眾是實。以實報生故。菩薩是權。方便現故。如經云。彼諸菩薩隱其無量自在力等。或菩薩
是實以地前菩薩猶生此土故。雜眾是權依大集經並是他方大菩薩等權形所作故。若佛居淨土菩薩唯實。實報生故。雜眾是化非實有故。攝論云。受用土中實無此等眾
生。欲令淨土不空故。化作如是雜類眾生。若一乘中佛在此華藏界菩薩雜眾或並是實。以是海印定現實德攝故。或俱是權以隨緣而現故。餘義思准。

[0132c06]八明其位者。若約三乘此普賢等皆是十地已上菩薩。彼神王等多分並是隨類生攝。即是八地已上。若
一乘中如緣起際諸位皆齊。是故一人具五位位位皆遍收。准之。

[0132c10]九表法者。若三乘中但寄人顯法。仍人非是法。若一乘中此等諸人並是法界緣起法門。又此一眾即通三
世間。以或作河池井泉水等國土身故。餘可知。

[0132c14]十因果者。若三乘但是因位。若一乘中或皆是因。以未是佛故。或俱是果。以竝是佛海印中現故。又乘解脫力入佛海故。
或通因果。由前二義故。或俱非。以離性平等故。竝如下歎德中說。

[0132c18]次釋文者。一一眾中皆有四種圓滿。一數圓滿。謂先舉數等。二行圓滿。謂列名等。以名依行立故。三
德圓滿。謂歎德等。四供養圓滿。如下三業供養等。於此眾圓滿中有二。先明外眾。後海慧下明其內眾。就外眾中亦二。先列三十
四眾具前三種圓滿。後攝為十八眾顯第四供養圓滿。問前列中以普賢為首摩醯為終後興供中何故反此。答古德釋云。初從下向上。表進行增微。後從上向下。表尊
位次第。此釋難用。豈令普賢最為卑劣。今釋前則從近向遠。表依本起末。後從遠向近。明尋末歸本。良以本末無二遠近不殊。
二文互舉無障礙也。就前中二。先辨同生。後明異生。或以聲聞為同菩薩神等竝為異生。此約小乘。以約相明同故。如同坐等。或以出家菩薩及聲聞等為同。餘竝為
異。此約始教。或以菩薩為同。聲聞等為異。此約終教。或唯地上菩薩為同。以同證法性故。餘悉為異。或八地以上為同。以俱
純熟純無流故。此二通始終二教。或唯菩薩為同。以通諸位故。神天等為異。是法界別德故。或菩薩神等俱是同。以法界無二
故。或俱異。以法界差別故。此約一乘辨。就同生內。初數圓滿中。大者有八義。一數大謂十剎塵等也。二德大謂位具一乘法界
德故。三作業大謂救眾生極重苦故。四敬大謂天王等大人所敬故。五勝大謂一切眾中最殊勝故。六行大謂修二利六位行故。七願大謂十種大願十盡句故。八時大謂三
無數劫或無量僧祇而修行故。菩薩者依佛地論及無性攝論等總有三釋。一云菩提此云覺。是所求也。薩埵此云有情。是所度也。
從境為名。義言若從心稱應言悲智。二菩提如前。薩埵是能求。謂求菩提之有情也。此約人法為名。亦是心境為目。三菩提如
前。薩埵此云勇猛。謂有志能。於大菩提勇猛求故。又智論云。薩埵或云眾生。或云大心。即是上二義也。俱者謂傳法菩薩與之俱
聞故。如來與之俱說故。又智論云。一處一時一心一戒一見道解脫是名為共。共猶俱也。第二行圓滿中。菩薩名雜者有二意。一為
顯下麁細等雜世界故。二以此眾通八會序故。德周法界曰普。至順調善曰賢。智論名遍吉也。此中同名普者以圓遍故。次名月者德清涼故。次名王者德自在故。次名
光者了闇用故。次堅固德故。次德獨出故。次演清涼教故。次德明尊故。智論云。問菩薩甚多何以列少。答菩薩無量說不可盡。若
都列者文字難載。復次菩薩不過二種。所謂在家出家。此方他方。在家謂颰陀羅等。出家謂妙德等。此方謂慈氏等他方謂觀音等。
若說此二當知一切都以攝盡。解云。此約娑婆世界說。就華藏眾如文可知。

[0133b13]第三歎德圓滿中二。先約人。後約法。初中友者德齊也。即顯因果無二也。此文有二意。一舉佛顯德。如云欲觀其人先觀其友等。
二何故集此。以是友故。相成故。俗書云。同志曰友也。此中善友有三義。一過己義如善財進友。二德齊義以是朋友故。三少劣
義以普賢等名第二尊導故。二約法中初一句總。此一切菩薩皆悉成就無邊功德。深廣如海。十相准之。下別辨中二。先成就
自分功德。後無上智願下成就勝進功德。然此二分通說有七重。一約一行生熟分。二約二行如施行已成後修戒等。三約二利以分。四就行位。以得位為勝進。五約比
證以分。六約二位。謂前位已成為自分。趣向後位為勝進。七就因果。因成自分。入果勝進。今此文中正就末後兼通可知。就自
分中成就九種功德。一成行滿功德謂無處無時而不見。行施等七度故云諸度普照。二成慧眼功德。以何義令此度行而得圓遍。以淨慧眼如彼三際而等觀故。云慧
眼等也。三成深定功德。謂依何得此慧眼。以依深定發故。此中有三義。一於定不味故云淨。定發勝慧故云明。二處於定純熟入出無礙故云明淨。如下文東方入正
受西方三昧起等。三頓入多定令一攝一切故云具足明淨。下文云。如入微塵數諸三昧一三昧生塵等定也。上來三句明自利行。四成妙辯功德。謂巧能說彼難說之
法故稱辯才。即下四十無礙等。以一言說一切名廣。所說皆玄曰深。此深及廣悉無崖無底故云無盡。五成普曜功德。以佛功德身光普現照曜群機故。六成調化功德。
謂善巧了知眾生心器。即心行稠林也。稱根授法。調令離障伏使入法故云如應調伏。上三句即三業化他行也。七成就真智功德。
以金剛智普照一切差別境界。悉同一味平等法性。八成量智功德。以廣大之慧明達深智所知之境。無不周盡故云靡不明達也。上二句明智照二諦德。此上八句約
行顯德。九成攝位功德。此有二義。一攝前諸行入信等五位之中。二隨在一位即攝前後一切諸位。此二亦有二。一約相入明攝。二約相即明攝。如前十門處准之。此
從十信滿心已去諸位見此相攝。是故下賢首品中。信滿之處即具一切位乃至佛果等。是此義也。上來自分竟。

[0134a01]第二勝進入果中二。初十句明體德圓滿。二遍遊下六句顯妙用自在。

[0134a04]前中成於佛果十種功德。一得佛智願德無上者。佛果無加故。智謂大智。即四智十智等。願謂大願。即自體無障礙願。大智已成。大
願已滿。竝皆現今成滿已訖。非是當成故云皆已成滿。二具佛密教德。此有二義。一言不盡理名祕密教。以非了義故。二微妙
難解非下位能測故。名密教。以是深廣故。此中據後說。何者深。謂言即不言故。何者廣。謂不言之言周法界故。下文鶖子如聾等
是也。此深廣教唯佛所有。今此菩薩具足同佛故名也。三得佛果法德。謂十八不共等果位功德。望下皆名不共。佛佛相望名為共
法。非是與菩薩共故云佛共法也。四同果位德。此有四義。一同佛行者謂大悲行故。二同佛地者得佛十地。謂毘盧遮那智藏大海地等。三同佛德者得佛無邊福智
德故。四同佛力者得十力故。又得十種大力等如不思品說。五三昧自在德。此有二義。一出入自在故。二相攝自在故。上五句得
佛自利德。六機感現形德。謂機感繁多故云生海。圓身普應故云應現。如經云應以佛身得度者即現佛身等。七隨行攝生德。謂隨其根行授與法門令增正行故云建立。
前句現身。此句說法。此二句得佛化生德。八巧證法海德。謂緣起法深廣繁奧苞含如海巧達其際故云善入。九入海迴轉德。謂善入緣起陀羅尼門。令一攝一切故云迴
轉總持也。十果海充身德。謂由於緣起法海巧迴轉故。令佛無邊功德法海皆悉攝取充滿己身。是故皆得佛果功德意由此也。
下文云。菩薩於因緣和合中自在。乃至能隨意示現於佛身。此之謂也。第二妙用自在中有六。一遍遊諸剎用。此窮世界海。二出生
願海用。謂由此願力入國土海。又前句遊他佛剎。此句願嚴自土。三三達圓明用。以未來難知是故偏。舉。理實通三。可知。四歷事
供養用。五願海深廣用。故云普賢願也。六化物智圓用。故云於眾生智滿也。同生眾竟。

[0134b13]第二異生眾中先辨金剛力士眾。以衛佛近故先列也。表佛德緣起不壞相故。眾行所依如金剛際故。即行眷屬餘眾亦然。歎
德中八句。初一句總明本願侍佛。後七句別顯其德。前中若三乘教中。八地已上方乃現形。顯衛。已前密衛。一乘中。信滿已去竝顯
衛。如下賢首明法二品說。又隨心求義為願。要契至誠為誓。下別中二。先內德圓滿。後無量神力下外用普周。前中三句。初願行
具。二福智淨。三大定深。外用中四句。一力同果遍。二大小重入。三身出眾表無大眾畏也。四隨類巧現。皆如緣起際准之。第三道
場神者。在樹下近故次列之耳。歎德中略舉往因。如下善財第十迴向知識處說。又守護道場。如寶髻等。又道場之神此依主
釋。或道場即神持業釋。一乘通二釋。以竝法門故。三乘唯依主。人法別故。下諸神名二釋準之。第四龍居上蔭覆義故。云嚴法堂。
如下普光堂龍所造等。第五地神居下。運載義多現女身。如堅牢等。第六樹神居中。建立義德樹高情故喜也。第七藥神是對治義。
法藥遣惑是悲門也。第八穀神是資持義。育養黎元令喜故也。如后稷等社公(云云)。

[0134c07]第九河神是流潤義。德中勤是流義。益是潤義。第十海神是具德義。如下十相等。德中以法同事可知。第十一火神是成熟義。照明
義。焚燒義。除闇義。初二成二嚴。後二滅二障准之。第十二風神是聚散義。如風災為散風輪持聚等。散惑聚德可知。又即令
眾生身不分散。皆是法界緣起舍那風神力也。又內風有五種。一息風。出入息從臍輪起。二消風。向下消食。三持風。令人行健。四
災風。令人成病。五力風。人將死解人支節臨死人面有五色風。入地獄者黑色。生畜者青色。餓鬼黃色。兼以舌出。生人面如常
色。生天鮮華色。精光可愛。第十三空神有七義。一無邊。二無礙。三一味。四含攝。五顯示。六離染。七堅固。前五名中准後二德中彰。
第十四主方神是顯示義。謂顯示方隅令達迷向正故云善照。照猶示也。第十五主夜神是助成義。非正時故。或闇夜中導引眾生。如下夜天等准之。第十六主晝神是正
修義。是正時故。故云信樂正法。又是明飾義故云莊嚴。第十七阿修羅新為阿素洛。依婆沙名非天。佛地論說天趣攝。多作諂詐
無天實行故名非天。如世惡行名曰非人。或名非端正。或名不酒。於大海中作酒不成等(云云)。或云毘摩之母本從天生故云劣
天。阿含經云。劫初成時光音天來海中洗浴。水觸其身失精在水。遂成肉卵。經八千歲乃生一女。身若須彌。有九百九十九
頭。頭有千眼。有九百九十九口。口有四牙。牙上出火。猶如霹靂。二十四手。九百九十九脚。在海浮戲水精入身生一肉卵。經八
千歲生毘摩質多。身有九頭。頭有千眼。口中出水。有九百九十九手。有其八脚。其形四倍大須彌山。純食淤泥及以藕根。又多
與天諍。廣如正法念經說也。然修羅有五住處。一地上眾相山中。如下文說。二須彌山北下入大海二萬一千由旬。修羅王名羅
睺。此云障礙。能以手障日月等領無量眾。三從此下更過二萬一千由旬王名勇健。亦領多眾。四復過二萬一千由旬王名華鬘。亦領諸眾。五復過是數王名毘摩質多。
此云響高。是舍脂父身如五須彌山。與天帝戰時。發自海底揚聲大叫云。我是毘摩質多。我是毘摩質多。時閻浮山岳一時震
動。亦名穴居。謂彼中有光明城。於中住故。或天趣攝。如上佛地論。或依毘曇鬼趣攝。以諂曲所覆故。或依正法念經鬼畜攝。以
羅睺是師子兒等故。或依伽陀經天鬼畜攝。由上說故。故唯有五道。若分六道善中上中下配天人修羅。惡中三品配下三塗可知。依智論其羅睺阿修羅王是大菩薩。第
十八迦留羅新名揭路茶。此云妙翅鳥。鳥翅有種種寶色莊嚴。非但金色。依海龍王經其鳥兩翅相去三百三十六萬里。閻浮提止容一足。依涅槃經此鳥能食消龍魚七寶
等。唯除金剛。以不能令消故。又食應命終龍。又過去受三歸者不食。袈裟縷繫者亦不食。又依增一經四生金翅中如卵生鳥。從鐵叉樹下入海取卵生龍。水猶未合
還至本樹上食之。若向胎生龍鳥身即死。若胎生鳥得取胎卵龍不得餘二。若濕生鳥得取三生龍不得取化生龍。若化生鳥得取四生龍。又日別食一大龍王五百小龍。
遶四天下周而復始次第食之。命欲終時諸龍吐毒不復能食。飢火所燒聳翅直下至風輪際。為風所吹還復上來。往還七返。無處停足。遂至金剛輪山頂上命終。以食
諸龍身肉毒氣發火自焚。難陀龍王恐燒寶山降雨滅火。渧如車軸身肉消散。唯有心在。大如人髀。純青瑠璃色。輪王得之用
為珠寶。帝釋得之為髻中珠。又下文云。菩薩金翅王生死大海中。搏撮天人龍安置涅槃岸。此之謂也。第十九緊那羅新云緊捺洛。
此云歌神。能唱歌詠。作樂。雜心入畜生道攝。亦名疑神。謂是畜生道攝。形貌似人。面極端正。頂上有一角人見生疑。不知為人
為鬼為畜。故云疑也。第二十摩睺羅伽新名莫呼洛迦。此云大腹。亦云大蟒。又名腹行神。能護法故。能除疑也。第二十一鳩槃
荼。依正法華經名厭媚鬼。噉人精氣等。亦名冬瓜鬼。王名毘樓勒。此云增長。主是南方。天王領二部鬼。一名鳩槃荼。二名薜
荔多。從所領為名。第二十二鬼神王是北方毘沙門。此云多聞。亦是所領為名。以攝諸惡鬼不令損惱眾生故云懃護也。第二十三月是清涼義。如下文菩薩清涼月
等。二敷發義。如敷發蓮華等。如文發寶心等是也。又依俱舍論月去地四萬由旬。廣五十由旬。以水精白銀合為兩面。迴轉相影故有虧盈。依長阿含經其城正方一
千九百六十里。高亦爾。二分。一分天金作。一分琉璃作。王座二十里以遙看似圓。天壽五百歲。子孫相襲一劫。第二十四日廣五十
一由旬。其城正方二千四十里。高亦爾。宮城純金七寶瑩飾。王座二十里。壽命子孫同月天。以風持故繞須彌山四面。上日月天子
俱是四天王左右初天所攝。竝是道力隨緣殊形異現。德中初句自利。後句利他。如日有成就義饒益義。又依寶性論說曰有四義。一破闇如慧。二照現如智。三輪淨如
解脫。四上三不相離如同法界也。第二十五忉利此云三十三天。三十三天者。佛地論第五云。妙高山四面各有八大天王。帝釋居
中故有三十三也。若具應云釋迦提婆因陀羅。此云能天主。依三法度經此中天子身長一由旬。衣長二由旬。廣一由旬。重六銖。
壽一千歲。德中具二利可知。第二十六夜摩此云時天。以時華開合辯晝夜故名也。佛地論云。謂此中隨時受樂故名時分。此
天身長二由旬。衣長四由旬。廣二由旬。重三銖。壽二千歲。德中自分勝進可知。第二十七新名覩史多。此云喜足。佛地論云。後身
菩薩於彼教化。多修喜足行故云喜足。依長阿含經身長四由旬。衣長八由旬。廣四由旬。衣重一銖。半食甘露。壽四千歲。德中慧定
可知。第二十八化樂者。佛地論名樂變化天。樂自變化作諸樂具。以自娛樂也。又自化樂具還自受用不犯他。故名善化。亦
名化樂。依三法度經身長八由旬。衣長十六由旬。廣八由旬。衣重一銖。食甘露。壽八千歲。德中二利。第二十九他化自在者。佛地論令
他化作諸樂具。顯己自在故名也。依三法度經身衣壽命過前一倍。准之。德中入法自在也。第三十梵者。新名離欲染故。淨中之極名離欲也。佛地論離欲寂靜故名
梵。身者眾也。依長阿含於梵眾中以梵音語故名也。天者自在義。光明義。淨義。依智論天有三。一人天。謂帝王。二生天。謂欲色
天。三淨天。謂佛菩薩等第一義天也。尸棄此云火色。或云火頂。以火災至此故。若修上禪即生此天。於梵眾中發大梵音諸天各
自謂。唯共我語。於大千界最得自在。顏如童子。身白銀色。長半由旬。衣金色衣。非男非女。禪悅為食。壽一劫。此依長阿含辨。德
中四句。一以何度。二何所度。三何所除。四成何德。如文可知。初禪大小等於欲界一千四天下。一千初禪始等二禪。二禪為火
災頂。一千二禪殆等三禪。三禪為水災頂。一千三禪殆等四禪。四禪為風災頂。又梵摩此云寂靜清淨潔。皆得亦云梵潔。又尸棄者火災頂初禪主。又云持髻
(云云)。第三十一光音者。依智論第二禪通名光音。彼天語時。口出淨光無邊。身長二由旬。壽二劫。又為初禪火光發音。引攝令生此天故名也。德
中慧定可知。第三十二遍淨者。以三禪中離喜故。身心遍淨。依長阿含以上方便生此天王。名淨智。四臂持風輪御金翅鳥。德
中以此是樂位故。令得真性廣樂也。第三十三果實者。以第四禪是世間善果中最勝故。亦名廣果也。德中以是不動位故入性寂也。第三十四摩醯首羅者。依智論此云
大自在天。有八臂三眼騎大白牛。知大千界雨渧數。以於大千界中最極自在更無過故立名也。又依智論第一云。第四禪有八種。五種是阿那含住處。是淨居。三種
是凡聖共居。過八處有十住菩薩住處。亦名淨居。號大自在天王。由此當知。淨居之名有四種。一約報純淨。此通凡聖。二約
德過凡。此唯那含等。三約因。如云有十住菩薩。十住菩薩即是十地。十地中是第十地攝報果也。四約果。謂此中有三乘中報身
淨土等。故立此名也。又准智論八天外更有別十住菩薩天也。

[0136b24]第三歎德。此文有二釋。一但顯此眾德。二通辨上來異生眾德。便即釋疑。疑云前普賢同生同在果海。此異
生眾既雜類卑末。如何亦在果海中攝。釋如文中。初二句總標。謂內修離相外預勝流故。在緣起果海中也。下別辨中二。初舉
其德。後所以下釋同果海。前中二。初一句外化普周。次內德盈滿。盈滿中四。初三業殊勝。二同佛所乘。三斷德離染。四照燭真源。
初中先身成妙色。二意善安住。三語辯不傾。此中初離不勘說。故在眾不傾。後離不能答。故難無能壞。所以具此勝三業者由佛所乘常現前故。所以佛乘得現前者
由離二障故。所以得離此二障者由覩勝緣故。是故入佛海也。此即以後釋前。又義以前釋後。謂由具此勝三業故佛乘現前。佛乘現前故得離二障。離二障故得
見佛法界身。是故得在眾數。以若具障者視日尚失眼光。況得見佛。如下如盲等。又斷德中二句。初習種全滅。後句正使久除。文
可見。釋同中二。初果能攝因。二因能入果。初中二。先徵。次釋。徵意所以此眾同在佛海中耶。釋意以佛成彼故不別也。於中
有三。一舉佛為行緣。二種種因緣下明依緣成行。三各隨下結行屬緣。前中三句。一往時。二往行。三為物集善根。二成行中有
五句。初一句令得三賢位。二一句證地位。三逮得下明八地已上位。四皆悉下成法雲位。五具足者結總也。三結行屬緣中。初各
隨得出結行也。悉由等者屬緣也。是故在果海中也。二因能入果者。謂乘解脫等即乘因入果故。乘別入總故。乘門入海故。如
下文中十種解脫九世相即。乘此力故得因果圓滿同一際也。是故於佛果海中法門悉得自在。下文歎法門即是其事。若三乘則不得如此。以事異故。師弟別故。

[0137a01]自下大段第二。供養圓滿。從遠向近辨十八眾中。前三十四內於四天中略舉南北。具列諸神。今此興供之中從道場神至摩睺羅
伽。略此十八具顯四王。何故爾耶。釋云。以前龍等屬西方攝。餘類多分東方所收。由此二類所領多故。分王從眾。略彼二王具
顯十八。今此欲明上首讚佛攝眾從王。東西收盡。是故略彼十八加列二王。以南北所領文中不廣不類東西故無開合。是故三十四中略却十八唯有十六。復加二王
故成十八。於中前則先同後異。今乃先異後同。何故爾者。謂前表依本起末。今明攝末歸本。又異生中前則先劣後勝。今乃先勝後
劣。何故爾者。謂前表法增微。今顯尊位次第。又釋。此等竝顯法界緣起逆順自在無障無礙總合為一大法界眾。故作是說。既云
興供。何故不列諸事供耶。釋事供非奇不足顯勝。經云諸供養中法供養最。是故唯顯法供養耳。若爾何故下文海慧及新集眾皆列事供。釋海慧等眾從座中出復持事
供。為顯奇故他方客眾各從本土。持彼事供。不類此等常隨之眾。如釋迦身以舍利弗等為常隨之眾。但以修行化人作法供養。亦更不辨餘事供等。此舍那身眷屬亦
爾。於中各入法門洞達自在為意業供。說偈讚佛為語業供。在會虔敬為身業供。又夫論法供有其二種。一順教修行。得法自在。二讚揚顯發法化傳通。今此三業具斯
二行。文中有二。初有一句總標。故云各於佛法門而得自在。下別辨中二。初十七眾各一法門自在者。分總成別名為異生。後普
賢一人一切法門自在者。攝別成總攬異歸普名為同生。是故二眾同一緣起思之。文中十八眾即為十八段。一一各二。先長行得法。
是經家序列。後偈頌讚嘆。是當時文也。

[0137b07]就初首羅眾內十天得法中。初明體用。體中法界空境也。寂靜證也。用中方便者善巧應機。光明者覺照成益。法門者法有三義。謂自性
軌則及對智也。門有四義。一標別義如此門非彼等。二通智遊入義。三收入義一切入一以一為門。四通出義於一門中能出一切
不窮盡故。此法即門持業釋也。法界虛空等即法門亦持業。下諸門竝准此知之。此等竝是法界緣起佛境界中差別法門。然此諸眾
各洞一門入佛海內。屬佛別德。故稱自在。又於此一門攝一切門。作用無盡故名自在。下竝准之。二一切法者境也。普遊者智
也。又初教後義。頌存後釋也。三不生滅是法身。方便是色身。又初證道。後教道。又不生滅者有十義。一真理離有為相。故不生不
滅。二非有為故不生。是無為故不滅。三不守性故不生。不改性故不滅。四不變故不生。隨緣故不滅(此上約圓成)五緣起無性故不生。緣起
不失故不滅。六緣起不失故不生。以理性不現也。緣起無性故不滅。以理性顯故。七由緣起故不可生滅取也(此上約依他)八由情執
無理故無可生滅也。九所執故不生。是無相觀境故不滅(此上約所執)上來約境。方便者上諸道理巧現於機也。十不住世間故不生。
不同凡夫。不住涅槃故不滅。不同二乘。以不生有方便故。不住涅槃也。以不滅有方便故。不住世間也。若不爾者異凡應同小。異小應同凡。由方便故得雙異也。
此上十義總別無二。以六相鎔融思準之。四巧智深廣難測故。光者除闇故。遊者昇入故。五依普門禪故云一切也。見法界理佛
故。滅惑故。生起無量樂也。六染分可怖轉滅故。淨分寂靜轉現故。遊是證也。七境界者分齊也。化用遍故。不起者不作也。用而恒寂
故。八妙絕三際故。又佛德應機而無往返。九真理寂靜是佛所緣境也。十佛多方便是眾生所緣故也。此十法門中初門為總。餘九
為別。同異成壞准可知之。頌中先生起。以佛力者顯非自力。觀自眾者示普攝故。顯同說故。何故偈讚者。地論云。少字攝多義
故。諸讚歎者多以偈頌故。又頌有四種。一數字頌。謂依梵本三十二字為一頌。不問長行及偈。二伽陀頌。此云諷頌。或云直頌。
謂不頌長行也。三祇夜頌。此云應頌。謂應重頌長行法也。四慍陀南頌。此云集施。謂以少言含攝多義云集。用以施人令易
受持故。云集施。此上三種頌。或七言或五言四言三言。如處世界如虛空為三言也。皆以四句為一頌。此中當第三重頌之偈
也。下文諸頌准之。偈中二十行四句成偈。總有十偈。一偈頌前一法門。問此欲歎佛。何故頌己法門。答此眾既是佛海印中現屬
佛別德故。頌己法即是歎佛。以佛德玄妙非餘所知。若非佛德無以顯佛故。智論第十二云。唯佛應供養佛。餘人不知佛德。如說智人能敬智。智論則智喜。智人能知
智。如蛇知蛇足。頌中初頌頌初法門。初三句頌體後一句頌用。前中初一句頌境。次二句頌證。或身滿法界。或法界滿身融故
也。心寂故無取。境寂故無起。又初句頌上法界。次句頌虛空。次句頌寂靜。下句頌方便。二頌中初二句頌上一切法。次一句頌上
普遊。下句結天名也。三中初一句頌上不生滅。證道。次二句頌上方便。教道。初句身方便。後句口方便。下句約天。明得法自在
立名也。四中初二句頌上方便智海。次一句頌上光。下句頌遊及結人得法。五中初三句頌上禪無量樂事。下一句頌普起及樂名。六
中初句頌上癡畏。次句頌遊靜。次句頌轉。謂照除也。下句結人得法。七中初二句頌無量境界。次一句頌不起。下句結法屬人。八
中初二句頌上一切法。次一句頌不來去。下句結法屬人。九中初三句頌佛境寂靜。下句結法屬人。十中初三句頌無量境界。無量
境界有三。一時無量。上句顯之。二境界無量。謂菩提及眾生次句顯之。三善巧無量。下句顯之。下句結人得法。

[0138a26]二第四禪果實天有八。一觀物根興法雲注法雨以逗前根也。二妙色者現身故方便者說法故。此二是能應也。念者念持法故。觀者觀色身故。
此是所應機也。由此念滅癡成淨。三見如因陀羅網土。由緣起無性故。四入緣起陀羅尼。一門中即攝圓融法界。故云普門也。
五不轉愛者自留惑故。轉他眾生受生之愛令永滅也。又令他滅惑不於三界處生。六一切世間境者器及眾生也。佛入中說法而
恒住寂故云不思議也。七會二空。顯二諦。眾生及法者舉人法也。出要者會真空也。八令機證真源入果海故也。頌中有十九
偈。有二。初十七頌前法門。後二舉因總歎。前中初二偈頌初法門中。初偈歎佛德深頌上能觀。後偈頌上法雲開潤根欲。二中亦
二偈。初偈頌妙色方便。後偈頌念觀。三亦二偈。初偈巧現真理。後依理現事。因陀羅網通理事故。四亦二偈。初頌普門現法界身。
後顯法界法。五有三偈。初偈斷德攝生轉滅惑業苦也。次偈轉顯福智等也。然各通因陀羅。後偈結法屬人。方便即是不轉愛也。
前長行中但有初偈中事應知。六二偈。初頌上入一切世間境界。後偈中三句頌不思議。下句結法屬人。七二偈。初偈頌上眾生出要令知無我以顯俗諦。後偈頌一切法
出要令知無我以顯真諦。八二偈。頌上受化者入佛境界法門。初一以果就機。後一攝機入果。後二偈中。初一舉因成德。後一
對機顯用。又釋。此偈逆次頌前法門。初二頌末後。次二頌第七。次二超頌第二。次二超頌第四。次三頌第三。次二却頌第六。次二
却頌第五。後四頌第一。竝可知。以是任放辯才說不待次故也。

[0138c01]三第三禪遍淨天有七。一觀諸眾生三品善根令增長故。又釋。如觀城門首所聞佛名善根鶖子不見等。
二一切有者一切世界也。佛於中出覺悟眾生照現諸法故云覺照也。三總持於心具文義故。宣之於說具四辯故。四佛出希逢故生樂。出已除難故云解脫。五眾生即如。
順緣起際顯德無窮故生歡喜。六初化菩薩勝用也。次德相備。後入無盡順極體。竝是一乘別教法耳。七苦眾生是所救。慈悲是能救。
智者不取相故。滿者化德具故。成彼益故。頌中十一。初一頌初法門。前長行舉所觀。今顯能觀之德故也。又釋。初二句能觀謂佛
智無礙普遍也。次一句明善根難知是佛境界。下句結人得法。二有四偈。初二頌上處有及照。於中初一明依體起用。後一明用歸體。後二頌上覺義。於中初一開迷顯
覺。後一明覺超情。三一頌。初二句頌持。次一句頌辯下句結法屬人。四一頌。初二句頌樂佛出。後二句頌解脫。五一頌。初二句
頌眾生甚深法。後二句頌生歡喜。以見理功德故。六一頌。初二句頌上化菩薩。後二句頌上功德周備入無盡也。七二頌初二句頌所救。後二句頌能救及智。謂見淨是
智也。下一頌明滿。謂初二句化身滿。後二句化業滿。

[0138c26]四第二禪光音天眾有十。初寂靜處者。一理靜。二事靜。三田靜滅苦亦三。一性滅。二智滅。三福滅。下頌中但有田及福
也。二中初斷德。心淨性淨故。離垢治淨故。寶性論云。一自性淨。二無垢淨。次智德。謂廣修等也。又心淨是器離垢是緣。德海是依緣所
修也。頌中存後釋。三有二釋。一長短相即。以時劫如如故。二自在位與不自在位德優劣故。四有三釋。一云世間生住滅種種者是
染緣起。清淨者即染性淨。性淨之德故云功德。一云是淨法緣起但簡真如。故云世間生等。簡染過患。故云淨功德。一云世間是處
也。生住滅是佛出及住滅等多門益物滅染成淨故也。下頌中存後釋。但以義通故兼餘釋也。五一生菩薩能供中極是故。就彼顯
廣說也。如下百萬億等准之。六得自在陀羅尼力。一念能多受。一念能多說。七場處佛出名莊嚴。八神足即功德。又神足是能益。功德
是所益成相。九福智深廣與機為境。十願力功德力。是因位願行即能持也。喜藏是果即所持也。喜是大智。智體含攝故名藏。頌中十
偈各頌一法。初偈頌依靜田生福滅苦。二中初句頌離垢行緣。次句頌心淨行器。次句頌所成德海。下句結法屬人。莊嚴即是妙
雜光也。三中初句顯方便廣故次句顯多劫修故。次句性無礙故。由此方便一念出生多劫功德名方便門。法主音即是自在音故結人得法也。四中初三句頌世間生住滅。
即佛興世等故。下句滅癡頌淨功德。勝念結天名也。五中初句田廣。次句能供廣。次句供益廣。總頌上菩薩在兜率廣說供也。下句
結法屬人。六中初三句頌於一劫說地義。下句頌能一念受說。以得心自在故。七中初句能嚴。次二句現莊嚴相。下句結名。八
中初二句頌無盡神足。上句體。下句用。下二句頌益成功德海。上句令得地前六根淨。下句令至地上甚深法。亦是結人名。九中
初二句頌功德海。上句慧。下句福。次句頌境界。下句結法屬人。十中初二句頌過去佛功德力。次一句頌願力。下句頌所持喜藏。即所成果也。

[0139b08]第五初禪梵天眾有十。初從真起應名照現法。應不異真名入不思。以即寂為照不可寂思。即照為寂不可
照思。二一切禪等觀者是法身理。以此是禪中平等觀境故。寂靜善住者妙智證契也。三初本智照法。後後智巧化。又剎塵法海名諸
法不思。一音演說塵劫不盡名入方便。偈中有後釋。四佛音圓應名妙音海。齊均普契名平等度入。五柔根者攝取。剛強者伏取。
然此方便佛身中現故名最勝。六佛身普應。諸剎中現名能起住。語業普周。淨音說法名分別法。七無邊三業巧化眾生。八法離情
計名淨相。妙智善證名住寂行。九過未無來去。現世無所依。又生無從來。滅無所去。住無依止。於此觀心名為勇猛。十隨有
一行。即皆普照無盡法海。頌中八偈。前七各頌一。初中初半頌照現諸法。後半頌入不思議。二中初半頌禪等觀。後半頌寂靜善
住。復即下句結法屬人。三中初句頌照諸法不思。次二句頌入方便。下一句結法屬人。四中初三句頌妙音聲海。下句頌平等
度入。亦是結也。五中初半頌攝伏。後半頌最勝。六中初三句頌一切剎能起安住。謂現身也。下句頌分別諸法。謂淨音說法故也。七
中初半頌無量方便。即三業輪也。後半頌化眾生。謂自在照機故。八中初半頌住寂行。後半頌諸法淨相。後二法門略無頌。又釋總
在第八頌中。謂初句頌第八法門。次句頌第十。次句頌第九。下句結名。樂是第九名。音是第十名。

[0139c08]第六他化天眾有十。初中眾生有二藏。一煩惱藏化令轉盡。二如來藏化令轉現。此二不二。和合融通故得化益也。
二令眾生得大涅槃樂。三知機巧益。四分別眾生有三性義。又佛為眾生一音顯析廣大法海。偈中存後釋。五慈念覆機。慧眼
觀察。六大慈十力碎慢高山。七應念攝化。八普念諸佛妙盡佛境。九佛功德自在者顯能化之德。覺悟滿念者普應群機。隨順者
一根緣相順。二令機入法。十佛國土海。唯佛慧境故離世間也。頌中有十。各頌一法。初中初半頌藏。後半頌化眾生。亦可通頌。
二中三句頌前法。下句結人。三中初句頌解眾生也。疑地枯林頌性欲也。餘頌方便。及結人得法。四中初句頌分別。次句頌義。
次句釋疑。疑云何故一音能演多法。釋云遍故。下句結。勝勇是精進也。五中初半頌觀察。謂智觀納法名入佛毛等。下半頌慈念。
及結名。六中初句頌魔事。次二句頌超出。下句結。七初半頌由念佛故得智。滅癡離染因也。後半離染果。及結名。八中初句頌
十方諸佛。次句頌念充滿。以滿其念故。後半明滿念益。及結名。幢猶輪也。九中初句頌佛功德自在。次句頌覺悟及念隨順。下半
頌充滿及結。十中初句頌離世間。以是土海故。次句頌境界。次句明離世因。以世間相盡。土海無可超故云無高心。謂無分別。下結名。

[0140a06]第七化樂天眾有十。初以緣起無作分別諸法。二有三釋。一云觀三有二我之實性故。一云一切有者理有也。我者情計
也。情理不二故云真實。佛性論云。真諦無人法故不有。顯二空故不無。又人法無不無。二空有不有。於俗諦分別性故不有。依
他性故不無。又分別不定無。依他不定有。是故二諦俱離有無也。又辨中邊論(云云)。又云佛雖現有。然於有求佛不得。以有即真
實是無有故。云觀一切有真實。佛雖現我。然我求佛不得。以我即真而是無我故。云觀我真實。偈中存後釋。三能滅眾生愚癡之慧。圓滿在於佛果故。四圓音普悅起
彼勇修。五十蓮華藏微塵數相海故云具足無盡。如相海品說。好功德者是小相。如小相功德品說。六三世劫事在佛智中照不雜亂。
故云次第。此偏約過去。偈中具也。七福智無涯利益眾生。又長眾生無邊福智。下偈順初釋。八緣起事身同法性普遍。無礙者有
七。一質不礙身。二身不礙質。三遍不礙隱。謂機不感處。雖遍而隱。四滿不礙分。謂應機現長短。而不礙滿虛空。五坐不礙行
等。六一不礙多。謂諸方現多而恒即一。七理不礙事。謂空界者界猶性也。即性空理跏坐是事。緣起融通故無礙。餘諸根等準之。
九業行緣起巧為機現名方便。無盡是機所緣故。復云境。十一切眾生善惡因果。同在法界而無來去故。云等觀。頌中十各頌一。
初中化有三義。一化起所依。二顯化無體。三化現似有。初半偈頌初義。謂上句頌一切法即所依也。下句頌分別化即所起也。次
句頌無體。下句頌現有。謂佛與眾生互為緣起故也。二中初半頌觀一切有及我。謂俱無所有。後半頌真實。及結人也。三中初半
頌離癡。後半頌慧滿。及結名。力是天名。四初半頌佛音。下半頌發起喜勇。及結。五初半頌佛相好。後半頌無盡。及結。六初半頌
過去無量劫等。後半頌智慧憶念。七初半頌種種功德智慧體。後半正頌福智及結。餘略不頌。結中淨知見既是淨。光勝天何故
名如來者以此天等即是佛故。如上辨。八頌空界坐無礙中。前長行明果用。此中頌彼因行。謂初句時多。次德滿。次勇修。下結名。
九初半頌方便境。後半頌無盡力及結。謂能現法之力周普故云無盡。十初半頌眾生業行苦樂。次句頌等觀。下句結照是華光也。又亦可此頌第九門前頌第十。思之可
見。

[0140b24]第八兜率天眾有八。初為機現世名為成就。隨欲說法名轉法輪。二慧光照真空。又空體也。淨德也。光用也。三無礙願海與
物同體故云入。自性離相故云寂靜。四約遮十相俱無名無量無相。約表恒沙性德名無量無相。令諸眾生觀察修行滅惑業障名為觀行。五佛境有二。一分齊。二所證
超踊有二。一過凡小。二越思議。覺力有二。一證理。二照機。六以佛功德熏習眾生。名喜修習。令發心不退故。云不壞菩提心
也。七量智調機。八中初無盡緣起。次速歸真性。亦是迴法擬機後入機正現。又無邊心海根器也。念念迴向無間欲樂也。隨器普
現佛能應現也。頌中順後釋。頌中少非次。初中初句法輪體。次句所為。次句正輪。下句結勝。又初半頌成就。後半頌轉法輪。二超
頌第三法門。初半頌廣願海。後半頌入眾生寂靜。諸法方便是也。勝是天名。三却頌第二法門。初半頌虛空界。後半頌淨光。四中
初半觀所為也。次句頌無量無相。即觀境也。下句頌觀行成也。五超頌第七諸佛調伏眾生方便法門。六却頌第五法門。初半頌
佛境超踊。後半頌覺力。又釋亦可前頌五此頌七。如文可知。七中初半頌喜修集。次句頌菩提心。下句頌不可壞。八中初半
頌無邊心海。謂佛子是念念。迴向有三義。一雲集義。二向佛興供。三向佛聽法。如經悉來集故供養故聽法故。下句頌隨器普現。

[0140c23]第九夜摩天有十。初令眾生離世憂惱向出世順體之善。又法身斷德名離憂。教眾生淨道名向善根。二所緣分齊各非一
故。三中初大智離過不住生死。次大悲攝生不住涅槃。又由具大悲救生。令離苦患。頌中順後釋。四了信等善根差別無邊。
即根行稠林也。又知一根中有一切根。相即入等重重無盡。又知諸根即同真性而諸根歷然故云分別也。五陀羅尼門窮盡法界故云無量。總持諸法矚同水鏡。故云照
明。依首楞嚴經娑婆世界邊畔有須彌山上天王。名持須彌。得首楞嚴三昧。遍在百億須彌頂上帝釋宮中住。餘夫不見。今此乃在
夜摩眾中以。菩薩自在處處現化未足怪也。六中有四義。一造業緣。即身等為緣。二所造業。即善惡不動。三緣起無作。業性即真。四
業雖即真而不失生果。如經境界故業行故真實故不思議故。又緣佛為境。所造善業決定不虛故云真實。雖種少善定能當得大菩提果。故云不思議。如尼拘陀子等。頌
中順後釋。七初轉一乘三乘等無盡法輪。次扣機成益故云調伏。又初輪體。次輪益。謂調令入法伏除過惡故也。八中生界所見。
勝眼能見。普觀正見。謂見眾生界極廣故。即真性故。一中一切故。具因果勝義等故。如帝網故。名為普也。三乘無此眼故云勝
也。又勝眼觀機普雨法雨。頌中順此。九以普智照法令現。又以法實。普現群機。十中天眾是機。次應機施化。令除心惑故云心
淨。此化益也。又雖化不見能所。亦名心淨屬自也。頌中八偈。各頌一法門。初中初半頌離憂。後半頌迴向善根。二中初半約
正理明境界。次句約大智。下句約大定。又初半所證。次句能證。下句證亦是結天名。三中初半頌所離諸患。次句頌具大慈悲。下句
結天名。四中初半明了達無礙。即頌上分別。次句頌諸根。謂行即根行也。下句明知根之意。為化故也。五中兼頌第七轉法門。
以同故。初句頌無量總持。次二句頌照明及轉法輪也。下句結天名。又準地論初句體。次句因。次句果。下結。六中超頌第八法
門。於中初半妙身勝眼。次句觀已現身。下句結。光是天名。勝是眼名。境是所觀也。七中一見如來身頌境界也。次二句頌業行
真實。一滅染因。二離染緣。下句頌不思議。以證得淨妙境故。八中通頌第九第十二門。初半頌普現。次句頌施作。下句結第十天名。

[0141b12]第十忉利天有十。初中三世佛出等者。是九世中三現在故。就機興廢。通依正故。即所觀境。下辨能觀。謂於上興廢妙
達勝用名決定智。順理善證名念喜。又用雖起盡照理湛然。故云大智念喜。二中二色同如功德本淨。又佛現同眾生之色故云
眾生色。而眾生色即如故亦名如來色。從體起用名功德力。結初句也。用不異體名為清淨。結後句也。三平等者同體故。智導故。
不簡怨親故。雲者覆空故。潤益故。含法水故。灑雨沾機故。四念佛光等過於塵算故名為眾。一一皆備攝法界功德故名具足。別別作用皆遍法界。互不相妨名為普
勢。五了業果差別。又達彼即如故云觀等。又佛以淨業為緣。令機見佛為報。又眾生依佛種得善根為業。緣佛得見為報。六佛土具淨者淨寶所莊嚴故。受用滅惑故。
淨者所居故。即本性淨故。七世間緣起名生。無作即真名滅。由無二故生即滅。滅即生故。經云初生即有滅不為愚者說。一切法
不生我說剎那義等。佛智照此名觀。八緣起毛孔現眾行法名起諸行。令菩薩修名化眾生因。以是因人修故。修成入理名為起
念。九樂有四。一欲界散樂。二定地樂。三小涅槃樂。四大涅槃大菩提大悲等樂。一乘三乘等樂。皆由佛得成。今據初故云天樂。以是
欲天故。理實通。又名佛為第一義淨天。是彼樂也。十化諸天子一念念佛。近離惡趣遠滅癡惑故名流通善根。頌中初內初半頌三世佛出興并大智。次句頌住滅。謂約
佛國土身。下句頌念喜。二初半頌眾生色如來色。下半頌功德力清淨。并結人得法。又初句顯清淨。次句顯二色。謂所應是眾
生色。次句顯功德力。三中初句頌大慈。次句頌平等。次句頌蔭覆。下句結人見法。四中初半頌念佛普勢。下半頌眾光色具足
并結。五中初句總頌業報。次句頌觀。下半別頌善業報并觀。六中初半頌諸佛國土。以智正覺即器世間故。下半頌具淨。謂受
用淨故及結。以念是天名故。七中初句頌觀。次句頌世間。下二句頌生滅。謂應機是生滅義。又令智生惑滅故。妙音是天名。八
中初句頌起諸行。次句頌化眾生。佛子猶因也。下半頌起念及結天名也。九中二句頌一切天娛樂。次二句頌樂所因。下句結人得法。十中初半頌天處教化。下半頌流
通善根。慧日是天名。

[0141c29]第十一日天子有十。初慧日舒光。照眾生海。性窮三際。以未來難知故偏舉耳。稱本緣起安固攝德故云
正住莊嚴。又佛慧光照機。令眾生盡未來際正住修行莊嚴故也。二照色即同薩婆若海。又以智海照現諸色。又照眾生色而知其
心。又照見心孔中水色。亦知心念。令其開悟發生大智故云也。頌中順此。三佛為增上緣。發起眾生捨劣從勝離染功德故云轉勝。又佛身出世名起眾生。以佛是大身
眾生故。說法益生名轉勝淨德。四苦行是因。度有二義。一是到義到此因門苦行際故。二是過義超因得果故。五無礙是智體。普照是智用。又照一法即現一切故云無
礙。無礙即照名普照。又無盡辯才名無礙。演法周備名普照。頌中順此。六佛光照機令發道意故云也。七由佛光照令眾生增長
善根名積集等。又由佛多劫積德故。得光照世間。是故能照。八性海具德可貴名寶。應機印現依正教義故云也。九巧除癡[目*壹]
名開淨眼。令見真理名觀法界藏。法界藏者如佛性論云五藏等(云云)。十多根所感五乘終竟歸於一揆。以諸乘皆淨故名淨乘。
又亦分一為五。更無餘雜故亦云淨。頌有十一初內初句頌盡未來際。次句頌照十方眾生眾生世間即器故。二文互舉。次句頌正
住。以機緣契合故。下句頌莊嚴。二中初半頌照諸色。下半頌無上智海。三中初半頌起眾生。下半頌轉勝清淨功德。又亦可所起
眾生。此中略無頌。四中初半頌苦行。謂難行故。是難行有四種。一時難如經無數劫故。二處難如經諸有中故。三所行難如經
難行苦行故。四所向難如經為眾生故。下半頌樂度。謂果也。五中初句頌無障礙。餘三頌普照。六中初半頌淨日光照。下半頌所
照眾生身并益相。七中初句頌所照世間。下並頌能照之光及積集功德。八中初句頌眾寶海。下並頌現種種色境界。謂性海印機。
法爾顯現依正教義故云法如是。九中初半頌一切趣開淨眼。下半頌觀法界藏。十有二偈。初偈頌諸眾生乘。謂五乘方便也。下偈
頌淨。謂會末歸本等。又初同教。後別教。無二故淨也。

[0142b13]第十二月天子有十。初中先以加行調伏其心。次令正證名照法界。又普照有三種。一光照眾生令見佛故。二照除
癡惑。此二名調眾生。三照現法界令入真理。二中普觀是能觀智也。一切等是所觀境也。攝者以此普智會攝諸法。同彼普門無
不皆是普智境界。三中心及境界。或有心轉境不轉。如十一切入等。或境轉心不轉(云云)。或俱(云云)。又心念繁多云海。是佛地心智
之所緣。故云境界。稱根授法令捨妄喜真名轉。頌中順此。四無分別智正趣真理名為愛樂。此愛超情名不思議。又正智愛證彼不思境故名也。此智因佛淨法而
生。故云能生也。又世間猗等諸樂皆因佛生悉名不思議。五佛令眾生見二諦道理故云實見。又見即實故。又見之實故。又二諦
三性及三無性皆有實義。一一辨之。六中大慈悲者。佛性論云。於已得苦救令脫故。於將得苦護令免故。苦在五識。惱在意地。俱
救故。又救苦護樂不令失故。各通因果。七法喻雙舉。月四奇特。如下准辨。八中三性觀諸法。先觀依他如幻化。化不託物故異
幻也。以依他中具有力無力二義故。又無體如幻。有用若化。真如有空不空二義。今且舉一故云空也。遍計亦二義。謂情有理
無。今約理顯故云無也。九中所起有二義。一由善惡業熏起本識。二生起果報。以從緣故即不起。然妙達此際故云善解。又有
經本作趣者。謂因趣果故。及離邪趣正故。十照理斷疑超度惑染。頌中有八偈。初一頌初法門。於中初三句頌調伏眾生。後一
句頌所照法界。二中初半頌普觀攝。次句頌一切諸法。下句頌境界。謂以所化為境也。三中初半頌眾生心海境界。後半頌皆悉
令轉。四中初半顯所為。後半正明能生不思議愛樂。五中初句頌令眾生。次二句頌實。下句頌見。亦是結人得法。實中初分別者
推求也。謂推求世間即無性故見真也。次句業果不亡見俗也。六中超頌後二法門。於中初半頌前第九法門可知。後半頌前第七法門。上句頌無癡。下句頌淨月。謂巧
慧清涼故。七却頌第六法門可知。八中初句頌第八法門。後三句頌第十。謂初二句頌照度。下句頌滅疑。以離疑濁故云清淨見也。

[0142c28]第十三東方天王眾有十。梵名提頭賴吒。此云持國主。從所領為名。此天身長半由旬。衣長一由旬。廣半由旬。衣重二分。
食甘露。以人間五十年為一日夜。亦以三十日為一月。十二月為一歲。如是壽命五百歲。此王領二部鬼。一名乾闥婆。二名毘
舍闍。乾闥婆此云尋香。謂諸樂兒尋於他家飲食之香。即便往彼為他作樂而得彼食故以為名。亦名食香。唯食細香居十寶山中。常為諸天作樂時。身有異相即飛上
天。法門中初者以法音樂巧攝眾生。又令見正道法樂自娛。二福智綺繢。又具十種莊嚴。如明法品說。三中約凡順流生喜。乖
失生憂。二乘於滅生喜。於流生憂。今俱令離思准。四說甚深法滅除九結十使等垢。五中有二。謂悕生天者為說淨土調其希望。希二乘者以一切智調其希望。六
由見佛得無盡樂故云一切樂。依此修因能攝果故名藏。果稱因起名正住。有用愜情故云喜光。七於十方界普灑淨法。八圓迴身普應無盡故名也。廣智者橫亘十
諦竪該五乘故也。九中樹者菩提樹也。佛以方便增長眾生菩提心。名長養樹。得果名喜。勝用名光。十迴動劫海。是佛境所作
故云行。令眾生見此息苦永安為受樂。又亦有本作愛樂。謂令覩此起正悕望故名也頌有十偈。各頌一法門。初中初三句頌方便。謂初句多次句深。後句廣。下句頌攝
眾生娛樂。二中初句顯佛功德海莊嚴體。次句明德相。後二句辨德用。三中初句頌眾生憂喜。次句頌離字。下二句明離所由。四
中初半明能滅之緣。次句正頌滅結使。下句明滅惑因。五中初半以淨土調伏。後半以種智調。六中初半頌一切樂。下半頌喜
光正住。七中初半明所被機。即雨寶處。頌一切方也。下半明所雨寶。幢是天王名也。八中初半頌現妙身。下半頌廣智。九中初三
句頌長養諸樹。下句頌喜光。十中初半頌佛境界行。下半頌悉令眾生受樂。

[0143b08]第十四南方天王。從所領為名。餘如上辨。有十。初者以忍智力除慢滅諍。二自他行海名一切行。慈門起此故云現前。又行能得果亦
名現前。三邪執五趣從自性等生。今專明諸趣自心變起故云正也。又調諸眾生正其意趣故名也。頌中順此。四善惡平等。平
等者是無記也。以此三性即如故云清淨。又善是涅槃淨法。惡是生死染法。由二俱無性融攝無礙故云平等。然具性德故云清淨。
又由善惡二法竝堪作法輪故云平等。法輪利物故云清淨。頌中順此。五除癡見正名無畏。令永離苦名安穩。得佛淨智名莊嚴。六愛潤生死深廣如海。愛心猛盛如
火熾然。如燒天祠等。佛以身智照令永盡故云除滅。娑羅是涅槃滅愛處也。七佛身普應一切諸趣。依身出電光名照明。音雷雨
法名雲也。八普者光體遍周。照者光用除惑。九拔苦與樂通名大慈。遇違不改名不退轉。慈門攝德多故名藏。積劫修此令現名起。十現身遍十方名起。在一切趣而
無去來名所作。又於彼攝生亦名所作。頌中十偈。各頌一法門。初中初三句頌能滅鬪諍。下句明益相。二初半頌一切行。上句自
行。下句利他。後半頌現前。上句慈能現行。下句行能現果。三正其意趣故令歡喜。四初半頌善惡法。謂佛力現惡故難思議。次
句頌平等。下句頌清淨。五中初半頌眾生無畏。次句頌安穩。下句頌莊嚴。謂淨智也。六初句頌愛海。次句頌除滅。下半辨益相。寶
樹是天名也。七初句應一切趣。次句方便化物名照明。次句頌雲。下結人得法。八初句頌普。次句頌照。下半頌所顯現。九初句頌
起大慈。前慈此悲。文綺互耳。次二句頌不退轉。與樂滅苦事不虛故名不退也。下句頌藏。謂出生淨德如華開敷。十初半頌起一
切趣。無去來亦是所作。次句亦是所作。下句結。無量門是天王。即是入佛海故名佛能見也。

[0143c17]第十五西方毘樓波叉。此云雜語主。新名醜目。領二部。一富多那此云熱病鬼。二一切龍。依須彌藏經龍報有五種形。一
善住龍王為一切象形龍王。二難陀龍王此云歡喜。為一切蛇形龍王三阿那婆達多龍王此云無熱惱。亦名清涼為一切馬形龍王依謗佛經此龍王遠離諸龍三種過患。一
熱沙不墮其頭。二不以蛇形行欲。三無伽樓羅畏。又舉閻浮提龍皆有四苦。謂三種如上。更加風吹寶衣露身生苦。唯此龍王獨免斯惱故曰清涼。依智論此龍王是七
住菩薩。四婆樓那龍王此云水。為一切魚形龍王。五摩那蘇婆帝龍王亦名摩那斯。此云慈心。亦名高意。正云摩那。云意。斯云高。
謂有威德意高餘龍。為一切蝦蟇形龍王。又如律中說諸龍初生及死時。睡眠行欲此四時。不能變形。餘時皆能變也。十中初內
二釋。一約相滅熾然救龍熱沙苦也。濟恐怖救金翅苦也。二約實滅惡熾燃救惡趣因。下句濟惡趣果也。二中四釋。一能轉龍身現應機色。及佛淨德名不思議。二能
於一念成上事故亦名不思。三一毛孔現亦名不思。四龍身即佛身。是故佛毛孔現即名轉龍身。亦是不思也。三聲演深法諸趣
齊聞。四中一示眾生德海於佛毛孔。二攝眾生入大功德海。五德叉伽此云多舌。舌有多故。或由嗜語故名多舌。又云名能損害
者。謂此龍王若起瞋時。於世間人目視氣歔皆令捨命故以為名。佛智淨光救恐怖苦。六於佛身現十方佛像。含雨潤機名無量雲。多劫嚴土名超度等。七毛孔現土名
安立等。於中說法名分別等。八法稱物機故令歡喜。由離染故。知足故。巧證故也。九中一約性滿等觀。二約為機齊等。十眾生
為瞋蓋癡覆。以悲度脫名離苦。又此龍王於鱗甲中。流出諸水。日夜不竭。濟閻浮眾生故名悲也。頌中非次。初二頌前初二
法門可知。三中初半頌淨法輪。後頌聞聲。四超頌第十法可知。五六頌二法可知。七中初半頌現雲。下半頌住壽等。八中初半
頌安立界。下半頌分別等。九中初半舉往因。下半頌善惡音聲。皆為度生故名平等。十頌前第八法門可知。

[0144b01]第十六北方多聞主領二部。一夜叉此名輕捷鬼。二羅剎此名可畏鬼。如羅剎女奪人精氣。眾生心孔中有七渧甘水。取一渧令人頭痛。二渧令
人心悶。三渧令人身病。四諦已上令人死。此八部中唯緊那羅龍。毘舍闍是畜生。餘五皆鬼。以夜叉羅剎力大故獨與鬼名。是故
上文名此為鬼王也。此有八王。一等觀理智也。方便量智也。此是能救下成救事。初離惡次益善。二中一普應機現勝身。二普濟
生成勝益。三中精氣有二。一惡氣謂煩惱業苦。以此中是法門夜叉故能除彼也。二善氣依大集經說國內帝王敬奉三寶。令此國中三種精氣增。一地氣謂五穀熟成等。
二人氣謂煩惱輕薄顏貌悅澤等。三善根氣謂常轉法輪三寶熾盛等。此文中據生菩提分善根名生氣也。四智觀佛德。言歎顯法。五理智觀眾生即佛法身。量智照十方
眾生業果故名也。六中與樂有二。初則斥邪示正樂。終則堪化令調樂。七中一任持自體力用救生。二持用智力救生也。三謂
佛福智。是地持論三持中畢竟持也。然此福智超過眾生。是故有力能救彼也。頌中順此。八多劫修因。因能順果故云佛具十力。
頌中次第各頌一法。初二可知。三中初半頌奪精氣。後半頌生精氣。四中初半明往昔觀歎諸聖德。後半明今成已德令他觀
歎。五中初理智。後量智。六中二樂可知。七中初由有力救故令福勝。後慧深。八中初半明起隨順。後半明佛力也。

[0144c01]第十七力士眾有十。一示佛色身出世。二一一毛孔重現光色。三中法身無涯名離垢。起用普應名自在等。四中淨音有四義。謂深故廣故妙
故益故皆不可量也。下頌中四句如次應知。五中二初處中現身。後眾中說法。皆有多門故云種種。下頌中各以二句如次應知。六中二一攝相歸真故無不入真之餘相。
二從真起用故無真不入真之餘用故名也。頌中如次各二句顯可知。七中移情住法名舉也。實通一切就淨名天。八中初功
德體。此具因果。頌中初二句因。次一句果。廣照是用。頌中後一句顯也。九中現佛身土令機滅惡住善。頌中初現土。後現身。十光
雲遍世灑法寶雨故名也。頌中十偈各頌一法。如前應知。

[0144c16]第十八普賢眾中何故前中人人各得一法。此中一人具多法耶。以前是總中別故。異生故。此是別中總故同生
故。又何故前列多人此唯一耶。以此人是形居道位德標普門。彰一即一切一切即一。以普收別故也。文中有二。謂直說重頌也。
前中二初總後別。總中初自分後勝進。別中十門。一嚴土調生。此二相即融成四句。可知。二稱佛遍塵沙起佛德。三中五位十願。二
行可知。四中一門有一切門名普門。於中現一身即一切身名法界身。身皆灑法雨故名雲也。五身作諸剎名護持土。於中復以三輪調化故名也。六遍諸佛國大會現
身名眾中現。說此一乘菩薩本行名菩薩境界。七中生滅是極促也。三世劫是極長也。一念如是知極速也。此中知有三義。一窮
彼長短際。二知彼相即入。三達彼平等性。此三無二故也。八菩薩根欲是能觀。境界海是所觀。辨此二別名分別顯。此中或舉境
明根。或舉根取境。或俱顯可知。九中身有二。一性二用。法界亦二。一理二事。如次二身遍二法界。二界兩身自互相即。四句無礙
思之。十中初廣明因法。後入一切下明其契果。又初以一言說一切門名廣等也。後一一門中復顯一切法名入等也。頌中順後釋。頌中二十偈兩偈次第頌一法門。
由因果無二法體全收。故直說顯因。重頌明果。文綺互耳。初二偈中初一嚴土。後一調生。二中初一詣諸佛。謂見猶詣也。後一起
功德三中初一依位起行。後一依行入證。四中初二句頌普門。次四句頌法界身。下二句頌雲。以下法雨故名教導等也。五中初
一頌持佛土。後一方便輪。六中初一頌眾中顯現。後一菩薩境界。七中二偈內各上半所知謂長短也。各下半能知謂達真也。八中初
一頌菩薩根欲。此與長行文綺互也。後明境界海。九中初一體遍。後一用充。十中初一頌廣辨菩薩法。後一明入一切智。又亦可
通頌。此中釋普賢分齊以八門明因陀羅網。可以知之。一理。二土。三身。四教。五法。六行。七時。八事。事即塵等也。汎論大意約
文有二。一但有使習煩惱染業及報竝入凡境。自外入聖境。聖中有二。謂理量。此二各有二法。因陀羅網境界是理中量及量中之一分耳。可思准之。

[0145b03]第二。明海慧等內眾者。顯因果同體故。依正無礙故。境智無二故。緣起樓觀內因外果。內即外故出菩薩也。文中有三。初明出
處。二所出人。三興供養。初中一座在樓觀內。此是如來別住處故。二樓觀即座。如上云寶臺是也。二所出中有三。謂標數列名
結數也。三供養中三。謂身意口。初一財。後二法。前中二初正供。後隨所下歸靜。初中三大。一供大。二心大。三田大。前中二。初有五
事。謂散華燒香放光作樂雨寶如文。此等皆並是緣起法門之狀。所謂行華戒香智光語音及所說法寶。然亦不壞華等事相也。下
明供分量。分量中初明供多。後明供廣。下皆大喜下明心田二大。田中先佛。後大眾。並可知。問何故外眾不辨財供。此中說耶。答
外眾財供非顯勝故。內眾財供顯奇特故。此別顯也。下文雨供具等是通論故。二意業法供中二。先法。後供法中二。先明所得。後
具足下結成滿。前中二。初句約境標門。下二句釋顯二利。二約智標門。下二句釋顯因果。後結成滿於中先結因圓。經云。愛
有二種。一餓鬼愛。二法愛。如來無餓鬼愛。怜愍眾生故有法愛。此中妙智巧取真理故名法愛。愛即無相名大力也。後結果滿。
於中初句智德。後句斷德。又初句修成。後句入理。又初無常德。後常德。又初有為。後無為也。下正以供佛。問何故財供中通供佛及
眾。此中唯供佛耶。答顯法供深細唯佛窮故。第三語業供中先標人後偈讚。以一一嚴具中各出海慧等眾。今總標舉諸眾之中各
一上首俱名海慧。同說此偈。故云一切海慧等也。頌中十九偈。義分有九。一初一明體淨。謂境智無礙。二三偈明相滿謂三世
間故。三二偈明用勝。謂初速後益也。四二偈明往因深固。五一偈歎眾觀無厭。六四偈歎嚴座。一主二香三鬘四光也。七二偈歎說
法。八二偈歎處圓滿。九二偈歎佛普遍。如結通等。

[0145c11]第二大段。發起序於中有二。初動地。二興供。初中三。先佛力動因也。華藏動處。六種等動相也。此中四句分別。一動處。
二動相。三所為。四汎明動時。初中問。何故此摩竭國即云是華藏界耶。答准下文中通有四句。一或云此界唯是娑婆。此約三
乘說。或云即是華藏。約別教一乘辨。或云華藏中娑婆界。此約同教一乘說。或非華藏非娑婆。此約國土海平等性說。是故隨
所說法令處差別。今此文約別教說耳。第二明動相有二。一六相。謂中踊邊沒等。中邊四方為六也。此約三乘及同教。二十八相
約別教及同教。動是掉颺不安。如風動樹。依涅槃經小動名地動。大動名大地動。有小聲名地動。有大聲名大地動。獨地動名
地動。山河樹木及以大海一切動名大地動。又動名地動。動時能令眾生心動名大地動。此等約三乘說。今此中動有三品。一動
謂一方。二遍動謂四方。三等遍動謂八方又四方八方十方。又初獨一方動。二十方次第動。三十方同時動。又大般若中名動等動等
極動。下五相皆准此。各有下中上亦名小中大。故有十八也。起是搖起如麵起。同性經中名作搖。大般若中名擊。謂加打也。覺
是大聲驚悟。同性中名聲。大般若名爆。地論釋名上去。振是下聲隱隱。地論名下去。吼是平聲哮吼。涌是涌出峯桶。如泉涌等。又
六方踊沒。謂東踊西沒等。又動起涌三是色。餘三是聲。此六皆名動者初一就勝通名。餘五從別為目。如十色處同名色處初色處
亦名色處。三明動所為者。依勝思惟梵天經論說。一令諸魔生驚怖故。二令說法時大眾不起散心故。三令放逸者生覺知故。四令眾生念法相故。五令眾生觀說法處
故。六令成就者得解脫故。七令隨順問正義故。八智論云欲令眾生知一切法空無常故。九古德云動其所執故。十表說大法現徵祥事故。又依地論依四種眾生。一依
不善眾生。二依信種種天眾生。三依我慢眾生。四依呪術眾生等故也。第四汎明動時。如智論說有八時。如長阿含說。一大水
動時。二尊神試神力時。三如來入胎時。四出胎時。五成道時。六轉法輪時。七息教時。八入涅槃時。九若依增一經第二十八中。更加
大神足比丘心得自在乃至觀地無相故動也。十若依智論第十。授諸菩薩記當得作佛為天地人主。是時地神大喜。我今得主。是故地動。如王初位臣民慶喜稱萬歲
歌舞等也。又依涅槃經。菩薩下生閻浮提時名大地動。菩薩出家成道轉法輪般涅槃是以大地六種振動。何以故菩薩下生。欲色諸天及諸菩薩等悉來侍送。發大音聲讚
歎菩薩。以口風氣吹故令大地振動。又菩薩是人中象王龍王。龍王初入胎時有諸龍王。在地下或怖或怯。是故大地六種振動。第
二興供文中二。初此土。後結通。前中世界諸王有二義。一是前所列王眾。二是餘十方世界中王。通是二也。於中初總。次別。三結可
知。上來唯明一世界三世間自在相竟。第二大段明結通十方。以一會即一切會顯教圓滿。攝主伴故。於中有二。初牒此土三世
間相。後正結通。前中佛坐道場者牒智正覺及器。此二果德融遍十方義相顯。故不別釋也。眾生世間同果普遍義相隱故。是故
別釋。何故此眾能同佛果而普遍耶。釋中有二。初辨其所因。後正同果遍。前中三。初定慧力故。二法門力故。三如來力故。初中各隨
已得法門分齊故名境界。依三昧門不味定故。不廢用故。巧攝法門令普遍故名方便也。欣厭是慧也。二法力中圓法法爾速遍諸方。速令至果名勇猛法。菩薩證此
隨法普周故云通達。此同上文乘解脫力入如來海等。三佛力中佛力令入佛境界中故能遍也。下句結同果海。度是到也。徹也。此等並是上文一一所得一法門。但前為
顯德據別廣陳。此為牒結就通略舉。下類通可知也。

華嚴經探玄記卷第二

* * *

【經文資訊】大正藏第 35 冊 No. 1733 華嚴經探玄記
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
