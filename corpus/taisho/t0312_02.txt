佛說如來不思議祕密大乘經卷第二

西天譯經三藏朝散大夫試光祿卿傳梵大師賜紫沙門臣法護等奉　詔譯

菩薩身密品第一之二
[0707a09] 「復次寂慧！所有一切有情色相威儀，即於菩薩色相威儀中住，而菩薩曾無發悟亦無分別。以彼菩薩無所分別平等捨心，即隨其身現身威儀，然菩薩身法爾不動，以不動故現起身業。雖身離相，而亦不壞菩薩身清淨。已發現光明普照地獄，一切有情令得安樂。又復菩薩！普為一切有情不惜身命。若諸有情各各來求菩薩身肉而噉食者，菩薩悉現其前斷肉授之，乃至骨血精髓而悉隨與。寂慧當知，菩薩隨諸有情須身肉等而悉與者，由彼菩薩知身無量，即能隨知法界無量。無量即無盡身、無盡門，即是緣生無盡法門。菩薩隨所現身，但為成熟一切有情。若或有人貪染心者，愛著殊妙端嚴色相，菩薩即於其前，為現端嚴女人之相。隨彼男子染愛之心，悉如其意。時彼女人以染著故，形容枯悴即趣命終，根門敗壞臭穢不淨，時彼男子以無智故厭惡而去。即其女人死滅之身，自然出聲為說法要，令彼男子心生開悟，不退轉於阿耨多羅三藐三菩提心。

[0707a29] 「復次寂慧！菩薩於此三千大千世界現廣大身，或寶蓋中、或現指端，乃至劫火洞然炎熾，能以手指而悉覆之，而菩薩身都無所壞。又復能現身相，普為諸佛世尊作供養事，積妙華蓋如須彌量，復聚寶花高若山峯，悉以供養諸佛如來。又復以此三千大千世界為一大器，滿貯香油等須彌山，布其燈炷然以燈明廣大熾盛，為諸如來作供養事。又復積以殑伽沙等數量廣大燈明，普遍熾盛供養如來。又復菩薩以所著衣覆自肢體，灌注酥油用然燈明，普為如來作供養事。其燈熾盛有大光明，廣大照耀殑伽沙等諸佛剎土，彼彼有情互得觀見菩薩所現神通化事。如是見已，無量無數有情悉發阿耨多羅三藐三菩提心。其中所有憍慢貢高諸有情類，菩薩即現大力那羅延身、或金剛手菩薩可畏之相。彼等有情見已驚怖，即向菩薩折伏其心，歸命頂禮求哀聽法。又復菩薩於大國城及諸棄屍林中，見彼無數百千有情普遍充滿，而是菩薩以廣大身現死滅相，令彼先墮畜生趣中諸有情類畜報盡者，取其菩薩所滅身肉而噉食之，食已命終皆得生天，由是因故乃至最後入於涅槃。是故當知，菩薩摩訶薩宿昔願力得清淨已，能於長夜酬其宿願作利益事，願令有情臨命終時，食我身肉得生天界。由此因緣乃至最後入於涅槃，令諸有情成就所思、成就所求、成就願力。

[0707b27] 「寂慧當知，菩薩摩訶薩有如是等殊勝行願。我念往昔過去世中，此閻浮提周匝四方，有八萬四千廣大國城，復多百千聚落縣邑，百千俱胝那庾多人民居止。彼時國城有大災難疾疫劫起，其中人民生種種病，謂於身分若生若熟疾狀各異，或瘡癤癬癩，或風癀痰等，大小病者散遍充滿；求多千種精妙醫師，用以妙藥，而悉不能治療彼等一切病苦。彼諸人民病無療故，無所救護、無所歸向，震發大聲哀泣而言：『誰能為我息除病苦？或天龍、夜叉、乾闥婆等？或人非人？有能為我息除病者，我當罄捨一切財寶悉以奉之，我即如其教令荷彼深恩。』

[0707c10] 「寂慧當知，世尊釋迦如來當彼時中為帝釋天主，其名妙眼。於其天中以淨天眼過於人眼，悉能觀見彼諸人眾受多病苦；復以清淨天耳遍聞一切人眾哀泣之聲。其見聞已起悲愍心，即自思惟：『我今應為此諸人民無依止、無救護、無歸向者，作其依止、救護、歸向。』作是念已，即時帝釋天主，於此閻浮提中有一大城名曰善作，其去不遠，即自變身為男子相，名曰善寂。處虛空中，普為開發閻浮提中一切人民，說伽陀曰：

「『善作大城此不遠，　　中有男子名善寂，
　　取彼身肉噉食之，　　悉能息除一切病。
　　勿應驚怖懷怯懼，　　隨意歡喜取身肉，
　　此為妙藥救人民，　　是中無害無瞋恚。』

[0707c24] 「時彼國城聚落縣邑染疾苦者一切人眾，聞彼空中伽陀聲已，即時俱詣善作大城善寂人所。到已各各斷取其肉，食之治病。雖彼彼取之，而身肉無盡。

[0707c28] 「是時善寂復為人眾說伽陀曰：

「『我若當得佛菩提，　　此真實法我無盡，
　　由真實故我此身，　　願取其肉亦無盡。』

[0708a02] 「是時普遍四方染疾苦者，一切人眾於彼善寂人所，各各隨意斷取身肉，而善寂身安然如故，亦無增減；續續斷已，旋旋復生。時彼國城一切人眾食是肉者，彼彼所有一切病苦皆得除解，無病快樂悉無憂惱。如是次第閻浮提中一切人眾，咸息諸病悉獲輕安。是時一切人民男子女人、童男童女皆自惟忖：『彼善寂男子！能為我等息除諸病，令我無病身得輕安。我等今時持以何物用為供養？』由是多人共集一處，同詣善寂人所。到已各各合掌恭信，異口同音說伽陀曰：

「『汝善依止善救護，　　汝為醫王復妙藥，
　　隨汝教令我病除，　　我何所作伸供養？』

[0708a15] 「是時善寂男子隱所變相，還復帝釋之身，普為一切人眾說伽陀曰：

「『金銀財寶及飲食，　　我悉不為此等事，
　　但為救護諸有情，　　十善業道令圓滿。
　　菩提願行堅固修，　　為諸有情利樂因，
　　互相起發慈愛心，　　生長一切利益事。
　　聞已應發菩提心，　　復起最上大慈意，
　　普令積集勝妙因，　　十善業道皆清淨。』

[0708a23] 「復次寂慧！爾時帝釋天主說伽陀已，復彼天宮。時閻浮提男子女人、童男童女一切人眾，莫知其數，中無一人墮惡趣者，彼彼命終皆於善趣三十三天眾同分生。生彼天已，帝釋天主即為說法示教利喜，悉令不退轉於阿耨多羅三藐三菩提心，其中有情或復遠塵離垢得法眼淨。

[0708b01] 「復次寂慧！是故當知，菩薩身密所作身業得清淨已，棄一身命，能為成熟無量無數一切有情，畢竟令得阿耨多羅三藐三菩提果。」

[0708b04] 復次，金剛手大祕密主菩薩摩訶薩告寂慧菩薩摩訶薩言：「寂慧當知，菩薩身者是不破壞、堅固真實、不生滅身。若諸有情應以有壞之身可化度者，即現其身而為化度；若諸有情應以無壞之身可化度者，即現其身而為化度。於一切種類悉不破壞，火不能燒、刀不能斷，是身堅固，真實不壞金剛所成。是故寂慧！菩薩所現身相，但為成熟一切有情作利樂事。而是菩薩無所思惟，亦無分別是身是相，知身離相故即得法離相，亦非身離相與一切法離相有二差別。若相即身離相，彼相即法離相，如是離相能隨入故。即自身離相與一切有情身離相，二俱平等。何以故？由自身離相、一切有情身離相故即入一切法界離相，以法界離相故即入法離相，然於是中而實無有少法可得。謂以自身真如即入一切有情身真如，一切有情身真如即入自身真如。又復自身真如即入一切法真如，以入一切法真如故，即入一切佛真如。又以自身真如故即入過去未來現在真如，亦非過去真如與彼未來現在真如有所違背。所有過去未來現在真如即是蘊處界真如，蘊處界真如即是清淨真如。染淨真如即是生死涅槃真如，生死涅槃真如即是無造作真如。無造作真如即是一切造作真如。

[0708b28] 「善男子！所說真如即是實性，實性即是如性。是無異性、無種類性、無生性、無諍論性、無執取性，謂以真如無法可取故，說真如是無取法。由彼真如無所取故，即如是取；於諸取中菩薩示現有所取法，亦非真如有取有作。以無取故即無諍論，無諍論故，於諸色中現有所取，然彼真如亦無所動。是故以其如實之智，伺察如來真實之身，以觀如來身平等故，即當伺察自身真如。取要言之，審觀一切身非身性畢竟不生，知一切身皆是緣生法所成故。如是知已，乃能悟入彼法身門。入是法身門故，即成法身，非蘊、處、界身。即彼法身廣大增勝，如實觀想，從是現身，為諸有情作利樂事，乃至一切見聞覺知悉為有情成利樂故。

[0708c13] 「寂慧當知，譬如世間耆婆醫王，積集一切勝上之藥，精妙和合成女人相，妙色端嚴而可樂見，如其所應安立施作，若來若去行住坐臥分別事相，亦非分別、非離分別。諸有病者，若國王大臣、若長者居士，來詣耆婆醫王妙藥所成女人之所相與和合，其和合已一切病苦皆得息除，無病輕安而獲快樂。寂慧！汝且觀是耆婆醫王，以善巧智能為世間息除諸病，餘諸醫師無是智力。菩薩所有法身增勝亦復如是，若能如理真實觀者，而彼一切男子女人、童男童女，為貪瞋癡燒然其身；若能如實觀法身者，即能息除一切煩惱，心得輕安身離燒然。是故當知，菩薩宿昔願力清淨，菩薩法身廣大增勝，如實而觀即是菩薩身密清淨。

[0708c28] 「寂慧當知，菩薩法身非飲食力而能成故，亦非段食可能資養。菩薩了知如是相已，即為悲愍一切有情現受飲食，雖有所取而無著相，亦非護惜其身故有所取，於所取中而彼法身無增無減。是故當知，菩薩法身不生不滅亦無所起，於中示現生滅起作，但為成熟諸有情故。滅即無滅亦無造作，於一切法應如是知；諸有生者即和合義，於一切法應如是知。又復應知，彼一切法生即無生。如來身者，即是法身、即是法食、即是法力，是法歸趣。如來身者，即虛空身、無等等身、三界一切最勝上身、一切如來通達身、無喻無比清淨無垢無染污身、自性明亮身、自性不生身、自性無起身、離心意識身、幻焰水月自性身、空無相無願所成身、十方最勝如虛空廣大身、一切有情平等身、無邊無際身、無種類無分別身、無毀無異身、於住無住得不動身、無色自性身、無受想行識自性身、非地界所成身、非水火風界所成身、非種非和合種非大種所成身、非種類法一切世間無比身、非眼所生非耳依止非鼻所知非舌了別非身和合非意所成等身，非心所轉、非意識所轉，亦非無轉亦非隨轉。

[0709a21] 「善男子！由如是故，應當如實觀如來身。而是菩薩於如來身住平等性，得清淨已行菩薩行，乃至三千大千世界，或四大洲或閻浮提，一切王城聚落郡邑，菩薩於一切處普為現身；然於是中亦無所現亦無對礙。又復菩薩能於十方現諸魔身，於有現中現無對礙，於無現中現無對礙，由如是故，無見無聞、無覺無知，諸有所現但為成熟一切有情。菩薩於其身念處中亦無增減，菩薩雖復知身無常、知身是苦、知身無我，然為有情示現其身作利樂事。菩薩知身法爾寂靜，為有情故起分別身作諸利樂。菩薩又復了知因緣能成其身，然於彼彼因緣法中如實而觀，亦無作者亦無受者，又復能觀是身無知如草木瓦礫。菩薩身業雖已清淨，然為有情示現其身。

[0709b07] 「寂慧當知，釋迦菩薩始從然燈佛所發菩提心，身語心業皆悉清淨。且身業者具有無量無邊功德，假使過于殑伽沙數等劫，或如來說、或我所說，菩薩所有身密身業廣大清淨，不可窮盡。」

佛說如來不思議祕密大乘經卷第二

【經文資訊】大正藏第 11 冊 No. 0312 佛說如來不思議祕密大乘經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA