大方等大集經卷第四十九

高齊天竺三藏那連提耶舍譯

月藏分第十四令魔得信樂品第六

[0318c21] 爾時，有一帝釋天王名曰火光，與大眾集在於會坐，白憍尸迦帝釋言：「憍尸迦！此魔波旬，為當欲令住於閑林與第一義相應菩薩摩訶薩等得三昧故勤作惱亂？為欲退彼三昧故也？」

[0318c25] 時，憍尸迦答彼火光天帝釋言：「是魔波旬，於四天下一切處中，令諸眾生退失留難善朋黨故，勤作惱亂。又令退失留難檀波羅蜜乃至般若波羅蜜故，勤作惱亂。復令退失天人種故、三種菩提故、增長三惡道故，勤作惱亂；魔諸眷屬亦復如是，為欲增長一切眾生大苦海故，勤作惱亂。」憍尸迦說是語已，于時一切諸來大眾，皆以慈心瞻視魔王。有諸菩薩摩訶薩等，慈愍勸諫魔王波旬。

[0319a04] 是時，火光帝釋復與一萬帝釋天眾，悉共合掌向魔波旬作如是言：「大王！慶喜，慶喜！於三寶中應生信敬。」

[0319a07] 是時，娑婆世界主大梵天王與六十億百千梵眾及四天王，慈心眼視魔王波旬，亦作是言：「慶喜，慶喜！汝魔波旬，若於三寶不得信敬，未來長夜有大損失，無所利益墮諸惡道。」是魔波旬，為彼一切諸來大眾各各皆以慈心眼視，及諸菩薩摩訶薩等，釋天、梵天、護世四王勸諫之時，從座而起，合掌向佛，頭面禮足，而說偈言：

「智者一向棄王位，　　以有煩惱嫉妬慢，
　故令失壞勝善道，　　墜墮諸惡不善趣。
　我以富貴狂因緣，　　於善導師多留難，
　遮障眾生諸善業，　　初不見佛起瞋心。
　世尊一向常忍辱，　　慈悲憐愍諸眾生，
　等心一切已慢除，　　枯竭眾生煩惱海。
　惟佛燒盡煩惱薪，　　能示人天解脫道，
　令億眾生度有海，　　我盲無智入闇冥。
　我今啟請諸大眾，　　願以慈愍助我等，
　謝過如來住堅信，　　更不重起惱亂心。
　我今一向護佛法，　　熾然光顯正法眼，
　自捨所有貪妬慢，　　懺悔無餘諸罪業。
　我今發大菩提心，　　及勸一切眾生等，
　自修精進滿六度，　　置彼眾生於八道。
　我為一一眾生故，　　顯說無量諸法門，
　隨所能令入法城，　　如是勤勸一切眾。
　未曾見有如此會，　　悉能淨信於三寶，
　由我惡心被厭賤，　　故今捨之及眾過。
　從今永住淨信心，　　願後更不被厭賤，
　心與聖德常相應，　　不復造作眾惡業。」

[0319b06] 爾時，魔王說此偈已，即向佛所。到已禮拜，而說偈言：

「我於世尊作留難，　　願以上忍見容恕，
　救孤獨者受我懺，　　大智慈仁不懷瞋。」

[0319b10] 爾時，一切諸來大眾咸同一音，而白佛言：「婆伽婆！唯願容恕魔王波旬，魔今深信誠心懺悔，當持佛法熾然法眼，令世尊法久住於世，復使人天長夜當得利益安樂。」

[0319b13] 爾時，世尊以偈答曰：

「忍為世間最，　　忍是安樂道，
　忍為離孤獨，　　賢聖所欣樂。
　忍能顯眾生，　　忍能作親友，
　忍增美名譽，　　忍為世所愛，
　忍得富自在，　　忍能具端正，
　忍能得威力，　　忍照於世間，
　忍得諸欲樂，　　忍能成工巧，
　忍力降伏怨，　　及以除憂惱。
　忍得好容色，　　忍能具眷屬，
　忍招諸勝報，　　忍能超善道，
　忍得人樂觀，　　忍能得妙好，
　忍能息諸苦，　　忍得壽命長，
　忍得大梵王，　　忍得欲自在，
　忍得天帝釋，　　輪王具神通。
　忍得人中主，　　忍力難降伏，
　忍得龍夜叉，　　修羅中自在。
　忍能息諸怨，　　不害於眾生，
　忍能離偷盜，　　忍能捨婬欲，
　忍能止妄語，　　兩舌綺惡言。
　忍能除貪瞋，　　及離邪見意，
　忍力成施戒，　　精進及禪那，
　般若波羅蜜，　　能滿此六度。
　忍能除諸惑，　　忍得羅漢樂，
　亦得辟支佛，　　及住無生忍。
　忍能具十地，　　速得菩提道，
　忍於諸眾生，　　得為無上勝。
　忍能降眾魔，　　及伏諸外道，
　忍能於世間，　　轉最無上輪。
　忍令多眾生，　　枯竭三惡道，
　忍斷煩惱障，　　及能淨法眼。
　忍授眾生記，　　三乘隨所求，
　忍能伏剛惡，　　夜叉羅剎等。
　忍與種種人，　　授記最勝道，
　忍已降諸怨，　　亦能滅眾惡。
　忍能息一切，　　非時暴風雨，
　忍能作大集，　　此諸所來眾。
　我恕汝波旬，　　於我諸獷戾，
　但自謝己心，　　是我第一恕。
　今於大眾前，　　證知勸誡汝，
　莫壞我所習，　　一切佛正法。」

[0319c26] 爾時，一切諸來大眾、天人、阿修羅、乾闥婆等，同聲歎言：「善哉，善哉！婆伽婆！如來常於一切眾生慈悲憐愍，以諸善法饒益安樂。魔王波旬常於世尊起憎惡心怨心害心，與諸眾生為惡知識，於諸善法常作留難令住不善。」

[0320a01] 時有梵天名曰威德，白不動大梵天王而說偈曰：

「如空無邊亦無等，　　一切眾生所依住，
　佛智如是不思議，　　於一切法到彼岸。
　世尊有歎檀行處，　　憐愍一切眾生故，
　以檀得為功德士，　　速能滿諸波羅蜜。
　或有廣說戒忍進，　　及以禪那般若等，
　世尊於此一一中，　　具足能顯於六度。
　如來唯以禪定法，　　說能趣向菩提道，
　是故常應樂住禪，　　速能證於大菩提。」

[0320a12] 爾時，復有一切梵王、諸帝釋王、諸餘天王、諸龍王、諸夜叉王、諸阿修羅王、諸伽樓羅王、諸緊那羅王、諸乾闥婆王、諸摩睺羅伽王、諸羅剎王、諸鳩槃茶王、諸餓鬼王、諸毘舍遮王等，從座而起向魔波旬，合掌而禮，作如是言：「大王敬信敬信牟尼世尊，以此世尊解脫諸過，到於一切功德彼岸。慈悲憐愍諸眾生等，施一切樂覺了諸法，捨諸流轉住於彼岸。」

[0320a19] 又言：「大王！若有眾生，乃至一念深信如來敬仰尊重歎未曾有，以敬信故得作輪王，統四天下七寶具足，乃至得作帝釋天王，欲自在主魔王波旬，娑婆界主大梵天王，何況常能具信三寶！是故，大王！應捨魔見諸惡濁心具足淨信，於生死流轉富貴自在受諸果報，後成正覺能施眾生一切安樂，得為世間無上福田。」爾時，魔王復與諸臣頂禮佛足，專心敬信牟尼世尊慇懃懺謝。

[0320a29] 爾時，世尊以偈告曰：

「惡心姦慧汝當起，　　我常容忍天人證，
　至心修行菩提道，　　汝當作佛無邊慧。」

[0320b03] 爾時，魔王極生淨信，即持無價摩尼寶鬘，無價咽瓔珞、臂瓔珞、脚瓔珞及以指印，奉獻世尊，合掌而禮，作如是言：「我昔於佛多作留難，為欲破壞正法眼目、斷三寶種、壞滅法炬。何以故？遠離善法迷惑心故。今於三寶深得敬信，本昔所作一切業障今已懺悔，已發阿耨多羅三藐三菩提心蒙得授記。唯願世尊，哀受我等摩尼寶鬘瓔珞指印。」爾時，世尊慈悲憐愍魔波旬故，即便受之。

[0320b11] 爾時，魔王心生大喜，作如是言：「若佛所有聲聞弟子，比丘、比丘尼、優婆塞、優婆夷，若復餘人，宴坐閑林與第一義相應住者，現在、未來若魔、魔子、魔婦、魔女，魔諸左右、男夫婦女，及依魔住所有眾生，若天天子天婦天女，天諸左右、男夫婦女，若龍龍子龍婦龍女，龍諸左右、男夫婦女，乃至迦吒富單那若子若婦若女。若諸左右、男夫婦女，嬈亂衰害取其精氣，氣噓其身散亂其心，若奪衣服飲食湯藥，若教他奪若奪其味，若以鼻嗅若放臭氣滿其住處，若復見彼住於閑林比丘、比丘尼、優婆塞、優婆夷及餘眾生修第一義者，若不勤作供給供養衣服飲食及以湯藥，我當令彼若魔魔子，乃至迦吒富單那左右男女，得頭病眼病耳病腹病，如是等病之所逼惱，退失神通不復能得飛空遠逝，一切方所皆迷闇冥。」

[0320b27] 魔王波旬作是語已，即說呪曰：

[0320b29] 「菴摩差(叉戒反)喝囉摩差　菴摩摩囉差　莫叉鞞闍婆帝　莫叉蘇兜帝　阿婆羯簁　阿婆坻[口*梨]　時那匙(上支反)那摩伽娑婆犀　頞囉棄摩那底[口*梨]　浮闍跋囉　坻泥阿佉[口*樓]差摩佉跛彌　陀羅阿鞞斯囉佉鞞娑　牟達羅佉鞞　畢[口*梨]剃毘　涅寐帝欝特迦　涅寐帝　坻闍涅寐帝婆耶婆涅寐帝　阿迦奢妹羅　涅寐帝分示那囉夜拏　佉婆涅文支　摩醯首婆囉涅文支　阿娑遮婆　涅文支　薩兜婆僧棄耶跋柘　涅文支　鉢囉摩頞他　涅文支　鉢囉伽拏　鉢囉頞他　涅文支　多婆跋囉多　涅目多　鉢囉摩頞他　涅文支邏　蘇婆呵」

[0320c13] 爾時，一切諸來大眾，於中所有惡行惡心，於諸眾生無慈悲者皆悉驚怖。

[0320c14] 魔王波旬復作是言：「若有違我此教令者，當得如上眾病等惱。復次，世尊！我今攝護佛子聲聞伏諸惡行，不令現在及未來世作諸衰惱，能使世尊法眼久住，令三寶種不斷於世。」

[0320c18] 爾時，世尊復讚魔言：「善哉，善哉！如是波旬！汝於長夜具大功德，無復諸惡一切衰惱。」

[0320c21] 爾時，一切諸來大眾，諸天及人、乾闥婆等皆悉讚言：「善哉，善哉！魔王波旬能於三寶深得淨信，如是佛法長夜熾然，天人當得入無畏城，閉塞惡道、常開善趣解脫之門，於四天下所有鬪諍、疫病、飢饉、非時風雨皆得休息。又令四天下常得安隱、豐樂，可樂多眾盈滿。」爾時，魔王禮世尊足，右遶三匝退坐一面。

[0320c27] 爾時，大眾欲重明此義，以偈頌曰：

「魔心決定得歡喜，　　懺謝如來及眷屬，
　真心踊悅作是語，　　慈悲人前捨諸惡。
　猶如虛空無邊際，　　佛智境界亦如是，
　覺了無邊諸法已，　　於世說法最第一。
　或有說檀勝無等，　　以檀能得妙菩提，
　或復有說尸羅忍，　　精進禪定及智慧，
　如是種種方便說，　　示現無等大菩提，
　天人修羅應當知，　　世尊降伏自在魔。
　此經佛說忍為最，　　能得一切安隱樂，
　忍能休息諸煩惱，　　能示勝妙解脫城。
　卑心合掌咸向佛，　　懺悔已作諸惡業，
　當發最勝菩提願，　　我等必當作導師。
　自然如來授記已，　　魔王速成等正覺，
　及餘百千眾生等，　　亦與無上菩提記。
　已滿忍辱波羅蜜，　　速為無等大導師，
　與諸善法作依止，　　護諸聲聞故說呪。
　若魔依魔諸神鬼，　　夜叉修羅富單那，
　如有惱害佛子者，　　當以惡病著其身。
　一切大眾皆踊悅，　　歡喜咸作如是言，
　以此業故法熾盛，　　則得久住於世間。
　魔王安住淨忍心，　　三寶水泉難枯竭，
　當息世間一切濁，　　飢饉暴風及亢旱。
　是故人天得諸樂，　　本所修習忍辱行，
　樂檀尸羅忍方便，　　到進禪智大彼岸。」

[0321a24] 爾時，世尊顯說如是忍功德時，九百八十萬諸天人等曾修忍者，一切悉得無生法忍；十頻婆羅百千人得柔順忍；億那由他百千天人得須陀洹果。過於數量諸眾生等得世正見；十頻婆羅、百千天人、阿修羅、夜叉、羅剎，昔未曾發阿耨多羅三藐三菩提心者，悉得發心及不退轉；百萬眾生得授阿耨多羅三藐三菩提記。

大方等大集經月藏分第十四一切鬼神集會品第七

[0321b05] 爾時，護世四大天王，從座而起合掌向佛，頭面禮拜，作如是言：「婆伽婆！此閻浮提種種國土、城邑、村落、園林、寺舍、山澤等處，所有諸惡天、龍、夜叉、羅剎、阿修羅、鳩槃茶、餓鬼、毘舍遮、富單那、迦吒富單那、依彼住者，瞋惡穬戾無慚無愧，於諸眾生無有慈愍，常害他命及作惱亂。彼諸天、龍乃至迦吒富單那等，於閻浮提非時數數起於亢旱、惡風、雹雨、闇曀、灰塵、嚴寒毒熱，以是災害壞諸苗稼、五穀、花果、蒱萄、甘蔗、劫貝等物，故令眾生多有種種飢饉疫病愛別離苦眾惱逼切，各各迭相怖懼鬪戰心常恐畏。諸王剎利於己眷屬五欲眾具不生憙樂，於己國土觸惱一切沙門、婆羅門、毘舍、首陀、男夫婦女、童男童女，亦復觸惱象馬、牛羊、師子、虎豹、豺狼、狗犬，一切禽獸皆令觸惱。於諸眾生種種因緣而逼惱之，晝夜殺害燒煮割截，五穀財帛所欲供具身心樂事，及諸善行皆悉損減。以是因緣令人天等善趣減少，又令閻浮提善事滅故不可愛樂，我等一切不能遮護。今此世尊大集之處，一切大士菩薩摩訶薩、諸聲聞眾皆悉雲集，一切天王及與眷屬，一切龍王阿修羅王，乃至一切毘舍遮王，悉與眷屬皆來集會。

[0321b27] 「世尊！彼等於此閻浮提一切國土、城邑、村落、山谷、寺舍、園林之處。惟願世尊分張付囑，天、龍、夜叉、羅剎、阿修羅、鳩槃茶、餓鬼、毘舍遮等，各令護持。若彼天、龍乃至毘舍遮，於閻浮提作於一切鬪諍觸惱，非時風雨、疫病、飢饉、寒熱等事，各各隨分而遮護之。若於閻浮提所有鬪諍、觸惱、疫病、飢饉、非時風雨、寒熱等事皆悉休息，令閻浮提所有華果、藥草、劫貝、財帛、五穀、甘蔗、蒱萄，及酪蜜等皆得成熟，所有苗稼不令衰壞。於閻浮提諸處人中及麞鹿、鳥獸，隨其所欲皆無乏少。以無乏故，令彼眾生修諸善行，修正法行修真實行勤修而住，令彼諸善增長不退。以是因緣，此閻浮提安隱豐盛人多盈滿甚可愛樂。世尊正法則得久住，一切人天所願滿足，眾生悉得趣向善道及涅槃道離三惡趣，令三寶種得不斷絕。」

[0321c14] 爾時，四天王欲重明此義，以偈頌曰：

「於此閻浮提，　　所有諸國土，
　惡天龍夜叉，　　羅剎鳩槃茶，
　餓鬼毘舍遮，　　迦吒富單那，
　瞋惡無恩養，　　無慈於眾生。
　彼等無慚愧，　　觸惱諸剎利，
　沙門婆羅門，　　毘舍及首陀，
　師子象虎豹，　　非時惡風雨，
　疫病及飢饉，　　能令眾生苦。
　彼等害眾生，　　毀壞於世間，
　殘害諸苗稼，　　及滅正法燈，
　我等四天王，　　不能遮此惡。
　願佛當分布，　　國土城邑等，
　付囑龍夜叉，　　羅剎鳩槃茶，
　令彼各遮護，　　非時惡風雨，
　息諸怖畏惱，　　令無病飢饉，
　華果藥苗稼，　　充足眾美味，
　眾生不乏少，　　所用諸供具。
　一切善法增，　　令得可樂事，
　佛法得久住，　　眾生趣善道，
　三寶種不絕，　　願佛常哀愍。
　大地具眾美，　　離諸苦辛味，
　華果皆具足，　　種種味充滿，
　泉池陂河等，　　淨水常充滿，
　於諸苗稼等，　　不能奪精氣。
　彼所進飲食，　　心軟無麁穬，
　慈念常相向，　　流轉淨無垢，
　捨家眾事業，　　住於阿蘭若。
　勤修菩提行，　　令多眾生信，
　法朋得增益，　　令魔眾損減，
　四天下豐樂，　　諸處人充滿。」

[0322a17] 爾時，世尊問四天王、釋提桓因、娑婆世界主、大梵等言：「諸天王輩！若見若聞此賢劫初拘留孫佛，及拘那含牟尼佛、迦葉佛等出現世時，云何以此閻浮提中所有天、龍、夜叉、鳩槃茶等分張付囑，為如我今菩提樹下初成正覺，以此一切閻浮提中天、龍、夜叉、鳩槃茶等分張付囑安置不也？」

[0322a23] 如是問已，四大天王、釋提桓因、娑婆世界主、大梵王等白佛言：「大德婆伽婆！我等見聞此賢劫初拘留孫佛菩提樹下初成正覺，以此閻浮提天、龍、夜叉、鳩槃茶等分張付囑，如今世尊菩提樹下初成正覺，以此閻浮提天、龍夜叉鳩槃茶等分張付囑等無有異。彼拘留孫佛出現世時，眾生壽命四萬歲，彼時大地精氣、眾生精氣、法精氣等，力得增上，味增上、威增上、德增上、慈增上、勝增上、智增上，如是等事皆得增上。爾時，依地果味眾華藥等，眾生食者皆得軟心、慈心、悲心、喜心、捨心、施心、戒心、忍心、精進心、禪定心、智慧心、離殺生心，乃至離邪見心。少欲知足少煩惱垢，多福長壽離欲閑居，愛樂正法厭患流轉熾三寶種。以是因緣，得離惡道趣向善道。

[0322b08] 「爾時，諸天乃至迦吒富單那，一切禽獸悉得具足如是等事。次後眾生名壽損減，名壽損減故福德損減，福德損減故地味精氣損減，地味精氣損減故眾生精氣損減，眾生精氣損減故眾生心法作善慚愧損減，眾生心法作善慚愧損減故正法甘露精氣損減。彼諸眾生名壽損減，乃至正法甘露精氣損減故，廣作殺生乃至邪見，乃至禽獸亦復如是。如是眾生遠離善道及涅槃道趣向惡道，彼命終已生惡道中。若彼眾生生於夜叉乃至迦吒富單那中者，瞋惡無慈不視後世可怖畏事，廣作殺生乃至邪見。彼等眾生於閻浮提，未得入於付囑護持分中。

[0322b21] 「如是拘那含牟尼佛、迦葉佛，於菩提樹下初成正覺，以此閻浮提天、龍、夜叉、鳩槃茶等分張付囑，如今世尊於道樹下初成正覺，以此閻浮提天、龍、夜叉、鳩槃茶等分張付囑等無有異。

[0322b25] 「如是白法漸減黑法增長，從是已來，無量那由他百千惡龍、夜叉乃至迦吒富單那生長番息，常瞋穬惡不懷慚愧，於諸眾生無有慈心，不觀後世可怖畏事，殘害他命食其血肉。彼等不入分布分中無定住處，此惡龍等不守護人乃至畜生，常欲奪人精氣斷他命根，滅壞國土、城邑、村落、寺舍等處，能令諸王瞋惱，乃至能令畜生等惱。又復，能令非時風雨嚴寒毒熱，壞滅一切華實苗稼，如是惡龍乃至迦吒富單那等不受我教，我於彼等不得自在，是故於今五濁極惡白法損減。

[0322c07] 「如來出世，一切眾生於慈導師得生敬信尊重愛樂，佛所發言稱機利益，具足功德智慧之聚得成大悲。六波羅蜜相應究竟所願得滿，獲六神通於法自在，覆護攝受一切眾生，能與眾生一切善道及涅槃樂。今者於此本未曾有、昔來未聞如是大集，一切天王及與眷屬皆來集會，一切龍王乃至日王、夜叉王、羅剎王、阿修羅王、乾闥婆王、緊那羅王、伽樓羅王、摩睺羅伽王、鳩槃茶王、餓鬼王、毘舍遮王，悉與眷屬皆來集此。所未來者，今願世尊，以神通力盡皆攝之。若有諸惡鬼神無所繫屬，不受他教瞋惡麁獷無有慈愍，不觀後世可怖畏事，殘害他命飲血食肉。所不來者，惟願世尊當復慈愍，以神通力命彼鬼神及其眷屬皆來至此，使得分布入他分中，不令數數惱亂眾生，以此方便令四天下大地餘味而不速滅，精氣安住不復損減。以地精氣不損減故，眾生精氣住不損減；眾生精氣不損減故，正法甘露精氣住不損減；正法甘露精氣不損減故，眾生心法作善平等增長。以是因緣，令三寶種得不斷絕。如是如是，法眼久住，閉三惡道開於善趣及涅槃門。如是如是，白法增長黑法損減。如是如是，天人增長，無量天人悉得充足涅槃快樂。」四天王等說是語時，世尊觀察默然不言。

[0323a02] 爾時，娑婆世界主大梵天王、憍尸迦及諸釋天、四大天王，皆共合掌告諸大眾：「我等咸白一切菩薩摩訶薩、一切聲聞、一切天、龍、夜叉、羅剎、乾闥婆、阿修羅、緊那羅、伽樓羅、摩睺羅伽、餓鬼、毘舍遮、富單那等一切大眾，願悉勸請如來法尊，當使世尊令諸天眾悉集於此，一切龍眾乃至一切迦吒富單那等亦悉來集。彼等於閻浮提所有國土、城邑、村落、寺舍、園林、山谷、曠野、河井、泉池，如是等處遊止住者分張付囑，令彼一切諸善天、龍乃至一切迦吒富單那分取安置，各自當分平等守護，不令縱捨不令生惱，各各教彼同行其法，常作善念折伏惡心，復令各各護持自分，而不縱捨不惱於他。彼若各各當分平等作護持者，名稱流布得大勇猛獲大福報。」

[0323a17] 爾時，一切菩薩摩訶薩、一切聲聞，一切天、龍、夜叉、羅剎、阿修羅、伽樓羅、緊那羅、乾闥婆、摩睺羅伽、鳩槃茶、餓鬼、毘舍遮、富單那、迦吒富單那，乃至一切諸來大眾，歡喜踊躍從座而起，合掌向佛，一時同聲作如是言：「我等勸請如來、應供、正遍知，愍我等故，利眾生故，得大悲心一切諸天乃至迦吒富單那悉令集此。彼等於此閻浮提中城邑村落乃至依止泉池住者，分張付囑，令彼天、龍乃至迦吒富單那分取安置。若彼諸天乃至迦吒富單那等，各捨己分猶作惱害、不遮惱他，應當治罰而折伏之。願佛發勇作大佛事，一切盡皆分張安置。」

[0323a29] 爾時，世尊說偈答曰：

「於此佛法中，　　無有惱他義，
　度於苦彼岸，　　諸處心平等。
　諸法無有二，　　導師捨憎愛，
　一道如虛空，　　此是佛境界。
　若有有為心，　　思惟去來事，
　彼以法非法，　　能攝鬼神來。」

[0323b07] 爾時，復有一大梵天名曰正辯，住第十地聖無上聖，以諸菩薩功德莊嚴在會而坐。此正辯天白諸天王、一切龍王、一切阿修羅王乃至一切迦吒富單那王，作如是言：「汝等如是，今從如來得聞是義，如佛世尊若行、若住、若坐、若臥不惱眾生。汝等今悉一時同聲發願悕求，應當說言：『所有非人、一切天、龍、鬼神所攝，常食精氣，惱害於他食肉飲血者，彼等一切願護世四王力勢折伏；所有化生、濕生、胎生、卵生，如是隨其所有諸龍、夜叉、羅剎、阿修羅、伽樓羅、乾闥婆、緊那羅、摩睺羅伽、鳩槃茶、餓鬼、毘舍遮、富單那、迦吒富單那一切等類四生所依。彼等悉為四大天王力所攝伏，願四大王攝彼一切所不來者悉至於此。』」

[0323b21] 爾時，一切天王乃至迦吒富單那王，作是願言：「除三十三天已下，所有四天王天及諸龍眾，乃至迦吒富單那四生所依一切無餘，悉願依於四大天王。彼等四王力所攝伏，若有諸天乃至迦吒富單那等，於四天王如有違反一一王力不受教勅，即當為彼熾然鐵輪截其耳鼻。若截耳鼻猶故違者，復令鐵輪截彼手足。若截手足猶故違者，復斬其首。若有乃至違四天王教勅之者，必令如是。」

[0323c01] 爾時，毘沙門天王即以熾然焰赫鐵輪向於北方而遙擲之，即說呪曰：

[0323c03] 「多地夜他　窮窮尼邏窮(其鳳反)　叉婆窮　伽佉伽伽　尼迦佉闍羅廁　蘇婆呵」

[0323c05] 爾時，毘樓博叉天王，亦以熾然焰赫鐵輪，向於西方而遙擲之。復說呪曰：

[0323c07] 「多地夜他　尸梨器　尸羅器　伽伽那　尸梨器　叉尸羅器底　闍梨　蘇婆呵」

[0323c09] 爾時，毘樓勒叉天王亦以熾然焰赫鐵輪向於南方而遙擲之。即說呪曰：

[0323c11] 「多地夜他　闍邏鼻唎師　闍囉鼻唎師　悉多婆　闍囉鼻唎師　達羅尸　闍邏闍囉　鼻唎師　蘇婆呵」

[0323c14] 爾時，提頭賴吒天王亦以熾然焰赫鐵輪向於東方而遙擲之。即說呪曰：

[0323c16] 「多地夜他　阿那易(弋利反)阿那阿那耶　阿那浮毘　阿迦奢浮毘　摩系(下帝反)都易　蘇婆呵」

[0323c18] 爾時，四方諸天，乃至迦吒富單那，及諸大小樹林、藥草神等，遙見鐵輪熾然焰赫，悉大驚懼愁憂不樂恐命不存。觀十方已，各作念言：「誰當有能救於我等，為歸為趣施我等命？」即便觀見大悲世尊如實利益諸眾生者，佉羅帝山牟尼諸仙所依住處，大眾悉集圍繞而坐。「唯彼當能救我等命。」即往佛所，疾如電光到佛前住。如是十方所有諸天，乃至迦吒富單那等皆往佛所，到已而住。

[0323c27] 爾時，世尊欲重明此義而說偈言：

「時我兩足尊，　　問釋梵四王，
　為見為聞彼，　　過去諸導師，
　分布四天下，　　為令天等護，
　可不如我今，　　道樹下分布。
　天王答我言，　　如是昔諸佛，
　坐於道樹下，　　分與夜叉等，
　後因過及時，　　轉生諸雜惡。
　鳩槃龍夜叉，　　羅剎鬼單那，
　穬惡無慈愍，　　常食他肉血，
　彼惱於諸國，　　及惱四姓人，
　非時作風雨，　　及以寒熱等，
　飢饉病鬪諍，　　滅壞大地味，
　無慈於一切，　　惱害多眾生。
　莫能遮護者，　　不伏於我等，
　是以地精氣，　　眾生精氣沒，
　正法妙精氣，　　難得者日損。
　時過因緣故，　　天人等損減，
　增長諸惡世，　　法朋難可得，
　法不久住世，　　滅壞正法燈，
　斷絕三寶種，　　世間當盲冥。
　今佛大勇猛，　　於白法盡時，
　出現閻浮提，　　大悲眾生藥，
　中言具六通，　　究了諸法岸，
　利益眾生故，　　作此大集會。
　一切天龍王，　　護世等來集，
　諸鬼惡無慈，　　恒食他肉血，
　龍鬼富單那，　　彼等不來此，
　無所受教令，　　不依屬他分。
　一切受佛語，　　令彼皆來集，
　願分於彼等，　　各令有所囑，
　不令更惱害，　　奪他精氣等，
　三種精氣住，　　令人修法行。
　白法得增長，　　黑法得消滅，
　以是惡道息，　　天人得增益，
　解脫門得開，　　三寶種熾然，
　福流諸眾生，　　速能得解脫。
　于時我嘿然，　　不隨於彼等，
　梵王諸帝釋，　　四大護世王，
　俱白一切眾，　　所來在會者，
　勸請天人師，　　攝諸鬼來此，
　分張付囑彼，　　城邑諸村落，
　晝夜常護持，　　各令住自分。
　菩薩等大眾，　　從座起合掌，
　勸請大導師，　　攝諸鬼來此，
　一切分作分，　　護持閻浮提，
　勿惱於眾生，　　發勇人中上。
　我不惱亂他，　　遠離去來事，
　了知法無二，　　離諸眾生想。
　正辯大梵王，　　告諸天王言，
　導師不惱他，　　佛法無此事，
　悉共發願言，　　令鬼不為害，
　分布各依止，　　彼四天王等。
　諸王作是言，　　我今依汝語，
　誓勅於彼等，　　悉令得作分。
　若彼不依教，　　速為輪所燒，
　于時四天王，　　使輪向四方，
　乃至一時頃，　　盡皆到佛所，
　頂禮世尊足，　　合掌於彼住。」

大集經卷第四十九

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA