往生西方淨土瑞應傳
[0104a05]  夫以諸佛興慈多諸方便。唯往生一路易契  機緣。詳往古之志誠。並感通於瑞典。則有沙  門文諗釋子少康。於往生論中高僧傳內。標
揚真實。序錄希奇。證丹誠感化之緣。顯佛力  難思之用。致使古今不墜道俗歸心。再續玄  風。重興盛事。使以發心之士堅固無疑。未  起信之人依捉有路。聊申序耳。

慧遠法師第一

[0104a13]  東晉朝僧慧遠法師雁門人也。卜居廬山。三  十餘載。影不出山。跡不入俗。送客以虎溪為  界。雖博群典。偏弘西方。嵒下建淨土堂。晨夕
禮懺。有朝士謝靈運高人劉遺民等。並棄世  榮。同修淨土。信士都有一百二十三人。於無  量壽像前。建齋立誓。遺民著文讚頌。感一仙
人乘雲聽說。或奏清唄聲御長風。法師以義  熙十二年八月六日。聖眾遙迎。臨終付屬。右  脇而化。年八十三矣。

曇鸞法師第二

[0104a23]  齊朝曇鸞法師家近五臺。洞明諸教。因得此  土仙經十卷。欲訪陶隱居學仙術。後逢三藏  菩薩問曰。佛法中有長生不死法勝此土
仙經否。三藏唾地驚曰。此方何處有長生不  死法。縱得延壽。年盡須墮。即將無量壽觀經  授與鸞曰。此大仙方。依而行之。長得解脫。永
離生死。鸞便須火遂焚仙經。忽於半夜見一  梵僧入房。語鸞曰。我是龍樹菩薩。便說偈。已  落葉不可更附枝。未來粟不可倉中求。白駒
過隙不可暫駐。已去者叵反未來未可追。在  今何在白駒難可迴。法師乃知壽終。集弟子  三百餘人。自執香爐面西。教誡門徒勸崇西
方。以日初出時。齊聲念佛。即便壽終。寺西五  里有一尼寺。聞空中音樂西來東去。須臾又  聞東來西去。

道珍禪師第三

[0104b10]  梁朝道珍禪師於廬山念佛。因作水觀。夢見  水。百人乘船欲往西方。乃求附載。船上人不  聽。珍曰。貧道一生修西方業。何故不聽。船
上人曰。師業未圓。未誦彌陀經。并營浴室。於  是船人一時俱發。珍既不得去。啼泣睡覺。乃  誦經浴僧。多時又夢。一人乘白銀樓臺。舉
手言曰。珍禪師。汝業已圓。好用其心。故來相  報。定生西方。臨終夜。山頂如列數千炬火。異  香滿寺。已後於經函中收得存生遺記。未終  前並不說於人。

僧崖第四

[0104b21]  後周朝僧崖住益州多寶寺。性少語言。不雜  嬉戲。每遊山林。以終日。人問何故。答曰。人  是可惡。我思之耳。於城西燒左手五指。道
俗千萬擁之而哭。師曰。但守菩薩心。我無  哭也。人問痛否。答曰。心既無痛。指何痛也。  火燒手掌。骨髓沸湧。人問其故。答曰。緣諸眾
生不能行忍。今觀不忍者忍不燒者燒。又告  眾曰。末劫輕慢嚚薄。見佛像故木頭。聞經如  風過馬耳。燒手滅身。欲令信重佛法。謂弟
子曰。我滅度後。好供養病人及醜陋者并  畜生。凡斯之徒多是諸佛菩薩權化。自非大  心平等。何能一切恭敬。或見天花及僧崖。披  班衲錫杖。與六百僧。乘空西沒。

慧命禪師第五

[0104c06]  後周朝慧命禪師太原人。與南岳思禪師為  道友。行方等懺。松下相看哭曰。即此兩處  便可終焉。不經旬日逼疾。跏趺面西。唱佛
來也。合掌而終。俱年八十三。時人夢見。天人  幢幡。唱言善哉。來迎二師去。

靜靄禪師第六

[0104c12]  後周朝靜靄禪師在俗時。入寺見地獄變相。  謂同輩曰。審業如之。誰免斯苦。遂白母出家。  常居林野。僧眾問曰。師應處世接化。乃喪德
林泉。靄曰。道貴行用。不即在人餘。觀時進  退。且隱居耳。屬周武帝滅佛法。靄恨無力護  法。告弟子曰。吾無益於世。當捨自身。跏趺盤
石。駐納衣。乃自割衣。手足段布於石上。引  膓胃掛於樹枝。仍以刀割心。捧之而卒。遺  書曰。諸有緣者。於佛法中。莫生退轉。必扶善
利。五以三緣捨此身命。一者自見多過。二  者不能護法。三者欲速見佛。乃述偈曰。願諸  眾生。聞我捨身。天耳成就。菩提究竟。此身
不淨底。下屎囊。九孔出。如滿堤塘。捨身  穢形。願生淨土。一念花開。彌陀佛所。

顗禪師第七

[0104c27]  隋朝天台顗禪師頴川人。陳代講淨名經次。  忽見三道寶階從空而下。數十梵僧執爐。入  堂遶顗三迊。顗遂告曰。吾從生已來。坐向西
方。念阿彌陀佛摩訶般若觀音勢至。威神之  力不過此也。吾多請觀音懺悔。從染疾來。西  方之念彌切。吾應隨去。有送藥者。答曰。病不
與身合。年不與心合。藥豈能遣病乎。吾生勞  毒器。死脫休歸。觀音勢至今來迎我。令唱法  花經題。讚曰。法門父母。慧解由生。微妙難
測。絕於今日。又唱無量壽經。讚曰。四十八  願。莊嚴淨土。花池寶樹。易往無人。又命維那  曰。臨終聞鐘。增其正念。且各默然。吾將去
矣。言訖而終。年六十。開皇十七年十一月二  十四日遷化。造寺四十五所。度僧四千人。寫  經十五藏。造金銀旃檀像十萬餘體。即智  者法空大師也。

僧道喻第八

[0105a15]  隋朝僧道喻於開覺寺念阿彌陀佛。造栴檀  像長三寸。後道喻忽死。經七日却穌曰。初見  一賢者往生至寶池邊。賢者遶花三迊。花便
開敷。遂入而坐。喻遶花三迊。花不為開。以  手撥花。花隨萎落。阿彌陀佛告言。汝且還彼  國。懺悔眾罪。香湯沐浴。明星出時。我來迎
汝。汝造我像。因何太小。喻白言。心大即大。  心小即小。言訖像遍於虛空。即依香湯沐浴。  一心懺悔。白眾人曰。為喻念佛。明星出時。化
佛來迎。光明眾皆聞見。即便命終。時開皇  八年矣。

登法師第九

[0105a27]  隋朝登法師於并州興國寺講涅槃經。道俗  來聽。若長若幼。口授阿彌陀佛名。勸共往生。  至開皇十二年。異香迎接。殯送之日。香雲
遍一切聚落。

洪法師第十

[0105b03]  隋朝洪法師并州人。一生精進不執錢寶。常  念西方。期彌陀佛。臨終時。見兜率天童男  童女來迎。法師曰。我期西方。不生天上。令徒
眾念佛。口曰西方佛來迎也。言訖命終。當仁  壽四年矣。

道綽禪師第十一

[0105b09]  唐朝綽禪師并州人。玄忠寺講觀經二百遍。  三昧七歲並解念佛。自穿樓珠。勸人念佛。  語常含笑。不曾面背西語善導曰。道綽恐不
往生。願師入定為佛得否。善導入定。見佛百  餘尺曰。道綽現修念佛三昧。不知捨此報身  得往生否。又問。何年月得生。答曰。伐樹連
下斧。無緣莫共語。還家莫辭苦。又令綽懺悔。  一者安居經像於淺處。自居安穩房中。二者  作功德使出家人。對十方僧懺悔。三者因修
建傷損含生。對眾生懺悔。又問。終時有何  瑞相令人見聞。答曰。亡日我放白毫。遠照東  方。此光現時。來生我國。果至亡日。三道光白
毫照於房內。又見曇鸞法師光。七寶池中語  曰。淨土已成。餘報未盡。紫雲境上三度現。

善導禪師第十二

[0105b24]  唐朝善導禪師姓朱。泗州人也。少出家。時見  西方變相嘆曰。何當託質蓮臺棲神淨土。及  受具戒。妙開律師共看觀經。喜交嘆乃曰。
修餘行業迊僻難成。唯此觀門定超生死。遂  至綽禪師所問曰。念佛實得往生否。師曰。  各辯一蓮花。行道七日。不萎者即得往生。又
東都英法師講華嚴經四十遍。入綽禪師道  場。遊三昧而嘆曰。自恨多年空尋文疏勞身  心耳。何期念佛不可思議。禪師曰。經有誠言。
佛豈妄語。禪師平生常樂乞食。每自責曰。釋  迦尚乃分衛。善導何人端居索供。乃至沙彌  並不受禮。寫彌陀經十萬卷。畫淨土變相二
百鋪。所見塔廟無不修葺。佛法東行。未有禪  師之盛矣。

衒法師第十三

[0105c10]  唐朝衒法師并州人。逢綽禪師講觀經。方始  迴心。五年專念佛。一日一夜禮千拜。念佛七  萬遍。恐壽終倍加精進。夢見釋迦佛文殊讚
法華經。又夢見三道向西去。第一道總是俗  人。第二道上道俗相兼。第三道上唯有僧。口  曰總是往生人。

岸禪師第十四

[0105c17]  唐朝岸禪師并州人。修往生業。每行方等懺。  臨終時。觀音勢至二菩薩於空中現。召內畫  工人。無能畫者。忽感二人曰。西京來。欲往臺
山。便與圖寫訖。一去無蹤。師謂弟子曰。誰  能逐我往西去。最少童子曰。願隨去。便入  道場端坐而終。春秋八十矣。垂拱元年正月  七日遷化。

大行禪師第十五

[0105c25]  大行禪師齊州人也。入太山草衣木食。求法  華三昧。感普賢菩薩現身。教師念阿彌陀佛。  經三七日。夜將半時。忽見瑠璃地。心眼洞
明十方佛。後疾右脇而終。葬後棺槨異香數  日不散。儀貌如生都不異也。

藏禪師第十六

[0106a02]  藏禪師汾州人也。出門遍禮塔廟。不受俗道  拜先起制心止於六賊。一念覺而無失。每為  僧事。代於奴僕。見垢衣潛收洗補。盛夏脫衣
入草餧之蚊蝄。命終之日。諸天次第來請不  去。及至淨土化佛來迎。方始而往。

感法師第十七

[0106a08]  感法師居長安千福寺。博通經典。不信念佛。  問善導和尚曰。念佛之事如何門。答曰。君  能專念佛。當自有證。又問。頗見佛否。師曰。
佛語何可疑哉。遂三七日入道場未有其應。  自恨罪深故絕食畢命。師止而不許。三年  專志。遂得見佛金色玉毫。證得三昧。乃自造
往生決疑論七卷。臨終佛迎。合掌西來或向  西卒。

懷玉禪師第十八

[0106a17]  懷玉禪師姓高。台州湧泉寺居。一食不噉家  種。不衣絲蠶。常自業懺悔萬萬餘反。誦彌  陀觀經三十萬遍。日課佛名五萬口。蚤蝨放
生。長坐不臥。天寶六年六月九日。見西方聖  眾數若恒沙。見一人擎白銀臺當窓而入。禪  師曰。我之功課得金臺。便加功念佛。空中告
言。頂上圓光。光明遍空。語門徒曰。退後莫交  觸光。至臨終時。光色轉盛。乃說偈曰。

清淨皎潔無塵垢　　蓮華化生為父母  
我修行來經十劫　　出示閻浮受眾罪  
一生苦行超十劫　　永離娑婆歸淨土

[0106a28]  說偈已見紫金臺含笑而終。肉身現在台州  湧泉寺。

僧法智第十九

[0106b02]  僧法智住在天台。念佛為業。性多麁率。不拘  律儀。人每謂曰。犯吉羅罪。九百歲入地獄。  即信聞經一稱阿彌陀佛滅八十億劫生死重
罪。便於國清寺兜率臺晝夜念佛。時人不信。  忽遍辭道俗。我欲往生。令親識設一日齋。至  日中夜。無疾而終。金色光明照數百里。野雉  驚鳴。江上船人謂言天曉。

僧道昂第二十

[0106b10]  僧道昂於相州講法華經。忽見眾音樂從空  中來。告此兜率天故下相迎。昂曰。天道生死  根本。由來不願。所念西方耳。言訖見西方伎
樂旋轉來迎。信至不得久駐。言畢香爐隨手。  於高座上端然奄化。

僧雄俊第二十一

[0106b16]  僧雄俊姓周。城都人。善講說無戒行。所得施  利非法而用。又還俗入軍營殺戮。逃難却入  僧中。大曆年中。見閻羅王判入地獄。俊高聲
曰。雄俊若入地獄。三世諸佛即妄語。王曰。佛  不曾妄語。俊曰。觀經下品下生。造五逆罪臨  終十念尚得往生。俊雖造罪。不作五逆。若
論念佛。不知其數。言訖往生西方。乘臺而  去。

尼法藏第二十二

[0106b25]  宋朝尼法藏金陵建福寺住。禪業高遠。謂同  學曇敬。吾立身行道。志在西方。後忽染患。初  見阿彌陀佛與諸聖眾省問法藏疾。光明照
耀一寺。眾咸見。因爾而終也。

尼淨真第二十三

[0106c01]  尼淨真住長安積善寺。納衣乞食一生無瞋。  讀金剛經萬八千遍。專精念佛。顯慶五年  七月染患。語弟子曰。五月內十度見阿彌陀
佛。又兩度見極樂世界寶蓮華童子遊戲。又  有聖僧。五度授記曰。我當作佛。又曰。吾得上  品往生。趺趺而終。經宿却醒語弟子曰。吾
得菩薩位也。遍歷十方供養諸佛。言訖而終。  光照於寺。

尼法勝第二十四

[0106c10]  尼法勝吳縣人。進修禪寂。念佛為業。訓誘道  俗。皆勸往生。得病自知不差。臥見一僧。報  曰。此病不差。須專念佛。又見。二僧偏袒。執
花立在床前。光明照我身。言訖而終。

尼悟性第二十五

[0106c15]  尼悟性洛陽人。於衡州遇照闍梨。發願念佛  萬遍。大曆六年。入臺山。忽染患。聞空中音  樂。尼曰。我聞。得中品上生。見同念佛人。西
方盡有蓮華也。身金色光明。時年二十四矣。

尼大明第二十六

[0106c20]  尼大明  沿  州人也。遇綽禪師講無量壽經。教  念佛業。尼念時。先著淨衣。口含沈香。靜室課
誦。三四年間相續不斷。臨終之時。眾覩光明。  內聞沈水。香氣來迎。於此而終。

沙彌二人第二十七

[0106c25]  沙彌二人并州開化寺居。其少沙彌語大沙  彌曰。兄作淨土業。何如沙彌。忻然而同志。經  十五年。大者先亡。到西方見阿彌陀佛白
言。我有少弟。得生此否。佛言。汝因他發心。  汝尚得生。彼何疑哉。且還閻浮。勤念我名。三  年之後俱來見我。還更却穌。具說上事。後年
二沙彌心開眼淨。同見菩薩來迎。地即震動。  天花散空。一時俱逝。隨願往生。

童子阿曇遠第二十八

[0107a05]  童子宋朝時人也。年十八持菩薩戒。事含禪  師。修淨土業。恒向師主懺悔。夜四更忽自念  誦。師驚問。答曰。見佛黃金色。幡花滿空。自
西而來。俄然而卒。異香不散數日。

童子魏師讚第二十九

[0107a10]  童子魏師讚年十四雍州人也。事靜禪師。發  心念佛日夜相續。永徽三年。遇疾命終。還穌  啟母曰。阿彌陀佛今見在此。兒隨往生。言訖
而終。東西隣人見亡家屋上。五色光明西上  騰雲。

烏場國王第三十

[0107a16]  烏場國王萬機之暇。謂左右曰。朕為國主。不  免無常。聞西方可以棲神。日夜六時念佛行  道。并奏樂。每日請百僧。王與夫人親手行
食。三十餘年精專無替。臨終神色怡和。西  方聖眾來迎。祥瑞不一。

隋朝皇后第三十一

[0107a22]  隋文帝皇后雖居宮室。深厭女身。日誦西  方。至臨終時。異香滿宮。從空而至。文帝問闍  提斯那。是何祥瑞。西方有佛。號阿彌陀。皇
后業高。神生彼國。故有斯瑞。

晉朝劉遺民第三十二

[0107a27]  晉朝劉遺民柴桑二縣令。依遠大師修道。  修念佛三昧。時始涉半年。於三昧中見佛毫  光伸手引接。請佛求僧願。速捨壽而生淨土。
居山一十五年。自知亡日。與眾辭端坐而化。  當義熙十五年。年五十七矣。

唐朝觀察使韋之晉第三十三

[0107b04]  唐朝韋之晉立行慈深。建西方道場。念阿彌  陀佛。懺悔願生西方。行菩薩道。守護佛法。轉  正法輪。度脫含識。至六月內。面西跏趺合掌。
念阿彌陀佛六十聲。忽爾化世。異香滿宅。  內外皆聞。祥瑞不可稱說。

唐朝元子平第三十四

[0107b10]  唐朝元子平大曆九年。於潤州觀音寺發心。  念阿彌陀佛一萬遍。經三月。日忽染患。夜  聞空中異香音樂。病人歡喜動地。空中有人
告曰。麁樂已過。細樂續來。經日念佛而終。的  生淨土。數日異香。

宋朝魏世子第三十五

[0107b16]  宋朝魏世子父子三人修西方。唯妻不信。女  年十四死。七日却迴。啟母曰。兒見西方。父兄  三人已有蓮華。後當化生。唯孃獨無。兒今暫
歸相報。至後孃依兒教日念西方。四人盡得  往生。

張元祥第三十六

[0107b22]  唐朝張元祥上都人。稟性純直。日念西方。開  皇二年六月三日辰時。索飯齋曰。賢聖相待。  食畢焚香對西方。正念而終。送至墓所。異香
光明蓋覆墓所。

隋朝恒州人第三十七

[0107b27]  隋朝恒州人無姓名。念佛以小豆為數。滿三  十六石。齋後慶讚行豆。散與齋人。觀音勢至  二人。形容憔悴自曰。乞食。答曰。弟子願生
西方。更無相礙。師來乞食。深起本心。食後  唯聞異香。乘空一時而去。開皇八年九月耳。

張鐘馗第三十八

[0107c04]  張鍾馗同州人。販雞為業。永徽九年臨終。見  宅南群雞集。忽見一人著緋皂衣。駈雞唱言  啄啄。其雞四度上啄兩眼。出血在床。酉時
值善光寺念佛僧弘道。令鋪聖像。念阿彌陀  佛。忽然異香。奄然而逝。

汾州人第三十九

[0107c10]  汾州人不得姓。殺牛為業。臨重病。見數頭  牛逼其身。告妻子曰。請僧救我。請僧至。病  人曰。師誦佛經。如弟子重罪還救得否。師曰。
觀經中說臨終十念尚得往生。佛豈妄言。忽  爾異香滿室便終。眾人皆見異香瑞色祥雲  遶其宅上矣。

房翥第四十

[0107c17]  代州房翥曾勸一老人念佛。其老人得生西  方。入冥見閻魔王。王乃再放還世。汝當生  淨土。翥有一萬遍金剛經願。兼敬禮五臺。此
心未遂。未欲往生。

溫文靖妻第四十一

[0107c22]  溫文靖妻并州人。患在床。夫告曰。汝念阿  彌陀佛。念佛口不絕。便見佛國。後告夫。為設  齋。要往西方去。齋畢曰。努力念佛。

隋州約山村翁婆二人第四十二

[0107c26]  翁婆等識達苦空。每月二十九日。請山僧二  人行道念佛。設齋婆自營  飰  。翁曰。何不使人。
婆曰。能得幾時自作。若教他作。但是他福。臨  終時光明滿宅。半夜謂如白日。

女弟子梁氏第四十三

[0108a02]  梁氏浩州人。兩目俱盲。因僧勸念阿彌陀佛。  一受教後三年不絕。雙眼俱開。村人盡見。至  捨壽時。見佛并菩薩來迎。命終之後。菩薩共
為起塔廟。來往皆敬。一郡男女悉迴心念佛。

女弟子裴第四十四

[0108a07]  裴氏貞觀年中。因僧教念佛。用小豆為數。念  滿三石。自知生處。遍辭親知。後如法裝飾  念佛終。往生極樂。

女弟子姚婆第四十五

[0108a11]  姚婆上都人。貞觀年中。蒙范婆勸。取念阿  彌陀佛。臨終見佛。菩薩來迎。為曰未與。范婆  別請佛暫駐相待。佛處虛空俟。范婆來至。手
執香爐。奄然而逝。

張文熾妻荀氏第四十六

[0108a16]  荀氏發心念佛。至滿二年。有僧見七寶池中  蓮花。白佛言。折一枝將與女子。莫有罪否。言  訖。所見之境並皆散失。捨壽之日。異香來迎
而往生淨土。

汾陽縣老人第四十七

[0108a21]  老人貞觀五年并州汾陽縣住。常誦西方。遂  取糧。於法忍山借一空房。止宿念佛。臨終時。  大光遍照。面西而終。似登蓮臺遂而去。

邵願保第四十八

[0108a25]  邵願保雍州人。發心念佛聲聲不絕。自業  懺悔。夜夢。寶蓮臺被牛牽來。觸損牛曰殺。  我遂念彌陀經三卷。念佛百聲。牛乃歡喜。後
遇金臺。乘空而去往。

往生西方淨土瑞應傳

[0108b01]  天德二年  (歲次戊午)  四月二十九日  (庚辰木曜觜宿)  延曆寺  度海沙門日延  (大唐吳越州稱日賜紫惠光大師)  勸導傳持寫
之傳焉。

[0108b04]  年來所傳之□保延元年火事燒失了

[0108b05]  康治二年九月九日令改書之

[0108b06]  （朱）

[0108b07]  移點并比校了應安三年三月比參詣北野之  處或人與之畢

[0108b09]  求法比丘任秀之生年三六勸修寺西林房。

[0108b10]  今此刪傳四十八結校合數本來勘韻篇為  證宗立教初造施板印矣。

願以此功德　　平等施一切  
同發菩提心　　往生安樂國

[0108b14]  貞永元年  (歲次壬辰)  三月二十七日立筆四月二  十一日畢功　　　　釋子　日真

* * *

【經文資訊】大正藏第 51 冊 No. 2070 往生西方淨土瑞應傳  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
