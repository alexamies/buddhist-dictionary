大法炬陀羅尼經卷第四
隋天竺三藏法師闍那崛多等譯

  * 相好品之餘 
  * 四念處品第八 

相好品之餘

[0674c08]  復次摩那婆。如來有常光相成就因緣。我今  當說。汝等諦聽無令心亂。摩那婆。若諸菩薩  於如來所。凡有造業終不虛也。假使發心莊
嚴。修行莊嚴。資財莊嚴。作如是等諸莊嚴事。  發心備辦。於如來所種諸善根。即得具足一  切世間無能勝者。諸煩惱垢不能染污。復次
摩那婆。如來世尊如此常光。假使世間所有  一切日月光明不能覆蔽。乃至諸天所有光  明亦不能障蔽。復次摩那婆。假使大梵天王
放大光明。普照三千大千世界。如是梵光悉  能覆蔽世間所有日月光明。除如來光餘無  能比。復次摩那婆。置一梵光。假使東方恒沙
世界。諸梵天王盡放光明。以眾梵光合為一  光。可謂極大。以此大光置於佛前。如來常光  皆能覆蔽無復遺餘。復次摩那婆。置眾梵光。
假使十方恒沙世界諸梵光明。如來常光盡  皆覆沒亦無遺餘。摩那婆。諸佛如來。於一  切時唯有常光。自餘奇光無緣不放。何以故
佛若常放殊異光者。世間則無日月星辰。晝  夜時節晦朔弦望。乃至無有春夏秋冬及以  歲等。是故如來。要待因緣然後放光。彼常光
恒在以住持故。摩那婆。如來光明寬大無量  功德微妙。修行善根得是安樂。

[0675a02]  復次摩那婆。若有菩薩。發心修行捨家出家  歸佛世尊。正值如來始坐道場將成等覺。即  往佛所頂禮尊足。立住一面。瞻仰如來作如
是念。世尊有教我乃敢坐。時彼如來結加趺  坐。菩薩立住經於七日。欲為未來無上道故。  過七日已。時佛世尊。從菩提樹道場處起。告
菩薩言。汝真丈夫。欲學諸佛行耶。汝善丈夫。  欲受佛語隨順佛教。汝今乃能於我座前。立  住七日都無睡眠。汝捨無常不牢固法。欲求
常住同虛空身。能求此者真為丈夫。汝今已  入諸佛法中。若諸菩薩欲決疑網。當如是學  亦如是行。摩那婆。此是如來常光初修善根
因緣。若有菩薩。在菩薩地初見如來。為一切  眾生請佛說法。欲修行清淨諸功德故。修行  清淨戒行故。修行清淨禪定故。修行清淨布
施故。此菩薩修諸功德。勝一切眾生修行善  根。摩那婆。是為如來常光功德善根因緣。我  今說已。摩那婆。譬如幻師手持幻寶。真珠瓔
珞莊嚴化人。凡夫覩見莫不皆言此為實寶。  唯有智者知其非真。如是摩那婆。如來常光  善根因緣。唯諸如來及彼不退菩薩摩訶薩
等。信能成就如是善根。諸餘眾生非其境界。  無能信者。若人於此懈怠嬾惰。不能修行成  就善根。云何能得無上菩提大智相好。如是
眾相尚不能求。寧能證會微妙甚深無相法  耶。若諸菩薩於最後身。畢竟通達甚深法時。  即能令此三千大千世界大地六種震動。一
切魔宮諸天世人。皆大恐怖。四散馳走。如來  昔日坐道場時。以手按地大振出聲。一切魔  軍悉皆破壞。及諸外道邪見毀謗於佛法僧。
乃至一切非法違諍。語言心想盡皆磨滅。摩  那婆。以是因緣菩薩摩訶薩在於道場。振地  破魔滅諸違諍。然後方證生死智明。摩那婆。
是為菩薩摩訶薩以無畏力振地出聲。未成  佛時。已住持法及本願力故。一切所有十方  諸佛。皆亦護持道場菩薩。

[0675b09]  復次摩那婆。如來福德善業因緣故。身毛上  靡其色紺青。如孔雀項。如是功德不可思議。  汝等諦聽。我今當說。摩那婆一切眾生隨心
清濁。若聞如來應供正遍覺成就諸相。及以  隨好種種功德。兼諸願行能至心聽。彼諸眾  生。於念念間增長功德無有損減摩那婆。過
去之世有辟支佛。既證果已在阿蘭拏。獨處  空閑遠離聞見少欲知足。是辟支佛身患瘡  苦。時有在家菩薩詣辟支佛所。頭面禮足退
住一面。合掌白言。唯願大德。受我明朝所設  供養。時辟支佛報菩薩言。我今身瘡周遍。若  是豈能赴汝明朝供養。在家菩薩聞此語已。
復言。大德。唯願去衣我暫觀視。辟支佛聞已。  即便解衣告言。仁者。觀我此身。我以先世餘  業報故。令我今身瘡苦如是。仁者。於意云何。
身瘡若是堪應供不。菩薩復言。大德。是瘡應  須合藥塗治。今所須藥名旃陀羅那。此藥希  有難可合和。而我今當躬往求辦。若得此者
瘡必除愈。皮肉可生身早平復。時辟支佛報  言。仁者。審能如此欲相存濟。願為速求。時彼  菩薩即便還家。以眾藥物和合令成。置寶器
內。持至辟支佛所。頭面禮足白言。大德。是妙  良藥我今奉獻。唯願納受早用塗治。辟支佛  報言。仁者。當知無明為眾苦本。菩薩爾時親
自持藥塗辟支佛身。以殷重故。令辟支佛苦  痛即除。於三日中三遍塗治。眾病斯愈平復  如故。摩那婆。而彼菩薩以是因緣。今受果報
身毛上靡紺色柔軟。摩那婆。是為如來身毛  上靡善根因緣。我今說已。

[0675c09]  復次摩那婆。如來應供正遍覺。有眉間白毫  相大功德聚善根因緣。我為汝說。摩那婆。譬  如夜暗無有月光。於意云何。彼夜巨暗無月
光明得為善不。無畏白言。不也世尊。佛復告  言。摩那婆。如是如來眉間毫相。猶如月輪光  明普照。是故名為大功德聚。功德聚者。饒益
世間令滿足故。摩那婆。是名大擔。云何大擔。  以大慈悲平等荷負。名為大擔。亦名非擔。復  以何義名為非擔。雖能荷負。無荷負相故。何
等名為無荷負相。實相無為。離有為相故。是  故名為無荷負相。何謂荷負。彼有為故。摩那  婆言。有為者。即是天人地獄畜生餓鬼及阿
修羅諸輪轉者。無畏復言。世尊。以何因緣是  等流轉佛言以渴愛故受諸有生。如是渴愛  無明為本。是故我言。貪愛為母無明為父。往
來輪轉生老病死。受種種苦憂悲共會。父母  妻子眷屬宗親死別離時。眾惱纏縛莫能解  脫。以如是等諸苦煎迫。為無明愛之所覆蔽。
長夜輪轉不可覺知以是因緣。諸菩薩等。見  彼眾生常受大苦。更以無明起諸邪見。增長  無窮生死果報。菩薩知已起大悲心。欲度彼
故。遂求如是大智方便。身心勇猛發大精進。  為證阿耨多羅三藐三菩提無取著法。成熟  一切諸眾生故。無畏復問。世尊。何等名為無
取著法。佛言。摩那婆。無著法者。謂大涅槃。  若有取著。則常輪轉往來生死受種種苦。若  離取著能滅苦源。菩薩如是不取著故。具足
成就三十二相。復能為人說無住法。摩那婆。  我今問汝。汝當正答。於意云何。彼月輪光依  何而住。無畏言。世尊。依大地住。佛復問言。
地依何住。曰地依水住。復問。水依何住。曰水  依火住。復問。火依何住。曰火依風住。復問。  風依何住。曰風依空住。復問。彼空依何而住。
曰虛空無相無有依住。佛言。摩那婆。以是義  故。彼月光明亦無所住。無畏答言。誠如聖教。  月輪光明實無依住。佛言如是如是。摩那婆。
一切諸法皆無所住。而諸眾生橫於如是無  住法中。妄生住想。彼如是見色有住想。乃至  受想行識皆有住相。如是諸陰有住相故。乃
至十二入十八界等皆有住相。如陰入界有  住相故。乃至地水火風空識皆有住相。如地  水等有住相故。及與彼身皆有住相。如是取
色與身皆生住想。已於一切有身處。皆有住  想如色身一切諸法皆有住想。摩那婆。若有  菩薩。能學如是離住想者。當知是等增長實
慧。慧光普照猶月盛明。則能成就眉間白毫  莊嚴己身。亦能圓滿一切眾相。摩那婆。我今  為汝說真實義。若能於此離著清淨。即得圓
滿一切眾相。以得法故心無高下。由是業緣。  得是眉間白毫相光不增不減。摩那婆。汝當  正念。今為汝說斷無明智。汝等若知無明智
者。即不造諸行。諸行不起則名色不生。名色  不生則一切諸相皆不可得。摩那婆。如生盲  者被他問言。汝頗曾見轉輪聖王千柱殿乎。
設有是問盲何所答。彼若答言我曾見者。甚  為虛妄。何以故。既曰生盲本無所見云何能  覩千柱色也。彼若答言我不見者。當知彼問
亦為虛妄。何以故。彼若有眼可問其見。彼既  無眼問何用為。摩那婆。於意云何。彼生盲人  是二種語何者為實。無畏答言。世尊。如我所
解。彼生盲人言不見者。是真實說佛言摩那  婆。汝已解知。本不見色名曰生盲。而有目者  方問於盲。汝見殿不。豈非虛妄。假使無智之
人實有是問。然彼盲人欲何所說。摩那婆。前  已告汝。今復引喻。汝等當知如來方便微妙  密語。

[0676b17]  復次摩那婆。諸佛如來二相不現。所謂陰藏  及與舌根。是二相者為功德聚。我今當說二  相功德善根因緣。如是摩那婆。若諸菩薩慜
眾生故。發大誓願欲生如是諸畜生中代彼  眾生受種種苦。或生師子猛虎惡象之中。或  生鴻雁孔雀諸鳥之內。既受雜類禽獸身已。
即得最勝不思議力。得勝力已堪忍眾苦。所  謂繫縛鞭打楚毒殺害。是諸禽獸。或在人間。  或居山野。或遇獵師諸放牧人。或值種種樂
行殺者。而彼彼等行惡眾生。常求作業備造  眾惡。更以種種苦具因緣。方便加害。或以  刀矟弓箭。或以瓦石椎杖。或用網羅羈縶。
或持繩索羂繫。或以籠檻。或以坑穽。或以毒  藥。或以幻術。乃至種種惡風暴雨。若恐若驚。  於如是等諸苦惱中。愍彼眾生悉能堪忍。然
此菩薩荷負如是大重擔已。發起增上精進  熏修。以是因緣陰相不現。亦成舌根。復次摩  那婆。有人發願未必能行。如是菩薩願行相
隨。以本願行皆具足故。雖受種種諸畜生身。  而能堪忍眾苦。不捨精進。為諸同類種種說  法。教化安處令住法行。是故獲得舌相不現。  兼復成就陰藏相故。

[0676c10]  復次摩耶婆。如來頂相肉髻圓滿。一切天人  所不能見。譬如眾蜂遊處諸華。所謂優鉢羅  華。鉢頭摩華。拘物頭華。分陀利華。愛玩耽著
不能捨離。日沒華合諸蜂不現。摩那婆。如來  如是。頂圓滿相祕密精微天人莫覩。善根因  緣我今當說。若諸菩薩。供養父母奉事師長。
深敬諸佛及與法僧。三乘聖眾尊像塔廟。五  體投地至心頂禮。以此因緣。獲得如是不見  頂相具足圓滿。

[0676c19]  復次摩那婆。如來頂上肉髻光明。我今當說  令汝知解。摩那婆。譬如秋天十五夜月。光輪  圓滿無諸雲翳。眾生覩者莫不愛樂。如來如
是。頂上光明晝夜常現蔽日月光。以是義故。  如來頂髮光螺右旋端嚴可愛。摩那婆。頂光  明相功德善根。我今當說。菩薩往昔有三善
業。何等為三。一遠離嫉妬隨喜教示。二為他  作時不求果報。三不壞損他以成己善。菩薩  昔日自行是業。亦常教人如是修行。以是因
緣得如是報。所謂天人不見頂相。及坐道場  證菩提果。摧破魔軍伏諸外道。摩那婆。菩薩  往昔有餘願業。一者護法。二者善說。言護法
者。所謂法欲滅時。菩薩於中方便護持令法  久住。以此因緣復得頂相。言善說者。菩薩為  彼比丘比丘尼優婆塞優婆夷。宣說法時。若
彼四眾。乃至一念為諸煩惱覆障因緣。不得  正聞不能正受。或雖聞受而復忘失。如是菩  薩。於彼四眾。或時隨順重復演說。教令憶持。
或時呵叱發如是言。何故散心忘我所說。菩  薩如是方便引導。要令解知無復時節。凡所  生處悉能如是。濟度眾生荷負重擔。復能勇
猛不捨精進。緣此善根得四念處。得念處已  得歡喜智。得此智已悉能覺察過去現在未  來所修三世善根乃至一切生死因緣。總相
別相。略說具說。略具等說。隨諸因緣各差別  說。種種諸事無量作業。若等若勝。上中下品  皆能演說。生死處所一切天人。地獄餓鬼畜
生。如是一切上中下業。隨業所作斯有果報。  如是業果。如來一念盡能覺知隨而演說。摩  那婆。如來如是知眾生業。於中復有種種無
量最細微業。於一時間發身口意。如十二因  緣所生行業。種種眾生無量心數。依分別心  所轉諸法。亦分別知隨能演說。

[0677a23]  阿難。彼放光佛如是說已。時無畏菩薩復白  佛言。世尊。如來往昔更修何業。而於涅槃焚  身之時。大火熾燃唯骨不燒。色亦不變。能現
種種勝神通事。隨諸眾生心所樂見。神通大  小悉為現之。唯願如來說是牢固善根因緣。  令我得聞。阿難。時放光如來應供正遍覺告
無畏菩薩言。摩那婆。若有菩薩摩訶薩。於如  來所正信不壞。如是菩薩信具足已。為彼無  量貪欲眾生。演說法要令除欲心。彼諸眾生
既聞法已。棄捨欲事修於梵行。精勤護持終  不毀犯。以梵行故恒無病苦。摩那婆。汝等當  知多欲之人。身體羸瘦顏色損減。眾人見之
不生愛念。壽命短促。能令身心無有歡樂。以  貪欲故遠離梵行。乃至不得生天人中。況生  上界禪定妙處。多生地獄畜生餓鬼諸不善
趣。隨流生死往來輪轉常與貪俱。摩那婆。若  有眾生修持梵行。現身歡悅顏貌熙怡。體肉  充實筯骨休強。菩薩如是為眾生說法。令修
梵行斷除貪欲。以是因緣。如來全身大力牢  固。闍毘之日唯骨不燒。本願滿故。遺身餘骨。  猶能普現種種佛事。阿難。時彼無畏菩薩摩  訶薩等。聞佛所說皆大歡喜。

大法炬陀羅尼經四念處品第八

[0677b17]  阿難。爾時放光如來應供正遍覺。說是法已。  從師子座安詳而起。即以佛眼觀察十方。還  復本座結加趺坐。入於師子奮迅三昧。放大
光明遍照十方無量無邊一切世界。爾時十  方無量無邊一切世界大梵天王。及諸梵身  梵輔梵眾天等。皆作是念。希有世尊。今忽入
此師子奮迅三昧。放大光明。我等天眾。咸可  往詣放光如來應供正遍覺所問其因緣。爾  時諸梵天王各與梵眾。上至淨居下及六欲。
并諸魔天將諸魔眾。各從住處往詣闍致大  魔王所。到已問言。闍致大王。今何變異而有  此光。闍致答言。仁等當知。此是放光如來應
供正遍覺。入大師子奮迅三昧之所為也。如  是說時從地居天上至有頂皆悉聞聲。既聞  聲已悉共往詣放光佛所。爾時復有轉輪聖
王。名祭火光。前後導從大眾圍繞。有八萬首  領八萬象乘。騰空而往放光佛所。到已頂禮  退住一面。爾時三千大千世界。諸眾生等聞
彼天聲。咸皆驚歎發厭離心。各作是言。何因  緣故有是音聲。必當如彼諸梵天言。放光如  來入師子奮迅大三昧也。阿難。爾時放光如
來知諸世界天人大眾皆悉集已。念欲說此  陀羅尼經。即告無畏菩薩摩訶薩言。摩那婆。  汝今知是一切世界大眾盡集咸共一心無餘
念不。無畏答言。世尊。我今悉知大眾盡集咸  共一心不念餘事。佛復告言。汝云何知大眾  一心不念餘事耶。無畏白言。我承世尊威神
力故。見是三千大千世界所有眾生。若天若  人若龍若阿修羅乾闥婆等大眾斯集。不念  餘事不作餘業。唯以一心住此眾會。我皆見
彼。彼亦見我。此彼相知心想不亂。世尊先入  師子奮迅大三昧時。佛神力故。令一切眾悉  見過去所作業緣。是諸眾生先世修福。願生
天上或生人間。或造惡業生於地獄畜生餓  鬼。或能修集出世善根。所謂求聲聞果及辟  支佛果。或時願求無上菩提諸佛大果。造作
種種無量善根。或復修行諸波羅蜜。所謂檀  波羅蜜。乃至般若波羅蜜。如是種種無量善  根。此諸大眾佛力故知。如是阿難。時彼闍致
魔王於大眾中。從座而起一心合掌。復白放  光佛言。世尊。如佛前說。此諸魔眾一切多是  不退菩薩。如世尊說過去諸佛說過去事。我
如實知。如世尊說往昔所修功德善根。我如  實知。如世尊說過去所發大誓莊嚴。我亦念  知皆無忘失。世尊。我於過去諸佛世尊一切
智所。恭敬尊重奉事供養。起卑下心莊嚴大  施。如是憶念。如是見知。猶如淨鏡明見面像。  世尊。我今分明見過去事。亦復如是。

[0678a07]  阿難。爾時彼大眾中。有梵天王。名眉間白毫。  住於佛前為聽法故。不復餘念。聞此魔王說  不思議希有之事。問魔王言。闍致。汝今頗知
自身往昔所修行願善根以不。若汝所修善  根戒行必清淨者。云何今日更生魔宮而為  魔業。闍致報言。梵天。汝不知我過去因緣今
生魔界作魔王乎。梵天。然我自知於往昔日。  修福不精。持戒不潔。以我所修不具足故。今  居魔界作魔王耳。如我往昔所有因緣。蒙佛
力故明了皆見。仁者諦聽。我今當說。梵天。乃  往過去無量劫時。有佛出世。號曰名稱如來  應供正遍覺。時彼世尊有四萬億大聲聞眾。
皆阿羅漢。復有無量大眾皆是學人。復有十  四億大菩薩眾。梵天。我於爾時為求法故。遂  恒事一比丘法師。而彼法師實是菩薩。今在
此眾明了見我。我亦見彼。梵天。我於爾時為  彼徒眾隨逐不捨。而彼法師慈悲具足。心常  憐愍剎利婆羅門毘舍首陀一切大眾故。遊
行國邑及諸聚落。普為頒宣種種法要。所在  大眾既聞法音皆大歡喜。至心敬信諸佛法  僧於彼法師復加尊重。以尊重故大興供養。
所謂種種衣服食飲湯藥房舍臥具床蓐帷  帳。乃至一切資生之具。凡是所須悉皆奉上。  然是法師一切不受。唯納食飲及以衣服。量
身趣足亦不過受。爾時大眾。復於我所生敬  愛心。送往迎來禮拜承事盡虔供養。唯不施  我資生之具。我於爾時心懷妬恨。於法師所
發如是心。云何獨蒙種種利養反更不受。而  我悕望都無所獲。又於大眾及四輩所復起  是念。何故偏心以諸所須供養一人不施我
也。我念往昔於法師所唯有此業。更無惡心  毀謗諸佛。以是忿嫉業因緣故。今生魔界作  魔王耳。梵天。我於往昔。若不值遇放光世尊
發大誓願求菩提者。當於地獄畜生餓鬼往  來流轉無有窮已。梵天。是為我說往昔因緣。  佛告阿難。爾時眉間白毫梵天白放光佛言。
世尊。唯願演說此修多羅一句法門本願因  緣。世尊。若得聞此一句法門者。則為已說無  量億數修多羅義。世尊。我等今者皆願樂聞
佛口所宣一句法義。何以故。大眾咸集樂欲  聽法故。亦是如來入彼師子奮迅三昧。威神  力故。阿難。爾時放光如來即告白毫梵天言。
梵天。汝欲聞是一句義耶。梵天且置斯事。汝  應先問此第四門菩薩行法。梵天。汝頗曾聞  三十七助菩提法不。梵天白言。聞也世尊。佛
復問言。汝云何聞。梵天言。我  曾  聞有四念處  法。佛語梵天。且勿復言。我方欲說四念處法。  而汝心中決定知是四念處者。汝云何知。復
云何修。梵天言。世尊。四念處者。非身受心法  耶。佛言。如是梵天。汝復云何觀察身行。梵天  言。世尊。我見是身。從頭至足不淨充滿九孔
常流臭穢可惡甚於糞屎。世尊。我觀是身唯  見此事。佛言。如是。如汝所觀。即身念處。梵  天復言。世尊。而我心中愚暗少知。無有光
明不能遠察。是以今日於如來所。更求諮問。

[0678c04]  阿難。爾時放光如來即舒右臂真金色手。摩  彼眾中一童子頂。此童子者幻家之子。年始  八歲聰悟超常。既蒙摩頂即從座起。詣如來
前合掌恭敬。而白佛言。世尊。今日如來親摩  我頂非無因緣。將必導我深勝大利。是故如  來手摩我頂。如是問已。阿難。時放光佛語童
子言。汝知人乎。童子白言。我知世尊。佛言。  童子。汝若知者為知生耶。為知死乎。曰生死  俱知。童子。若如是者。夫彼男女壽命終已。或
經一日乃至七日。如是死屍香臭云何。曰是  氣極惡不可忍聞。童子。如是臭氣誰所持來。  從何而至。曰是可惡氣無有持來。亦無來處。
如是阿難。爾時放光如來告梵天言。梵天。汝  見童子向所說不。如是問者當以何答如是  答者為實為虛。梵天。汝先亦言是身不淨。唯
有臭惡難可見聞。梵天。我於是中亦有斯念。  如童子言。汝說亦爾。有何差異。梵天。是為  略說第一念處。

[0678c22]  阿難。時彼白毫梵天復白放光佛言。世尊。一  切諸法佛為根本。佛是法母。一切善法佛已  得之。善哉世尊。今是句義我皆樂聞。唯願解
釋。如佛所說我如是持。今此大眾亦皆信受。  佛告梵天有四念處。何等為四。所謂身受心  法。云何名為身念處耶。身念處者。謂觀四大
和合假名為身。何謂四大。夫四大者。即是地  界水界火界風界。是等四大和合共成。梵天。  於意云何。如是地大為香為臭。梵天白言。世
尊。無香無臭。佛言。梵天。自餘諸大為香為臭。  天曰。如彼地大無香無臭。水火風大亦無香  臭。佛言。梵天。汝今云何作如斯說。此身如是
種種不淨。臭惡盈滿非倒說耶。梵天白言。世  尊。比丘云何觀身念處。佛言。梵天。我亦不為  諸比丘等作此說也。梵天復言。世尊。若我所
說四念處法非隨順者。比丘何緣觀身不淨。  佛告梵天。如是比丘見有身相。由取身故彼  非正想。何以故。梵天。若四大聚合成一相者。
即是假想。若有假想即非正想若非正想。是  則名為福伽羅想。梵天。是故我此四念處義  不如是說。今我說者。說苦無邊四大非有若
見四大和合一處共成此身是亦身見。彼必  不得如實想見。梵天。若有比丘。見身念身覺  身是身。以見念故。彼不能得解脫世間及有
頂處。是故若觀身念處者。見身非身也。梵天  如來亦說。汝諸比丘觀察此身。即是隨順涅  槃之道。是名觀身正念處者。梵天。夫念處者。
有二種義。何等為二。一者念義。二住處義。云  何念義。當知是念無有違諍。隨順如法趣向  平等。遠離邪念無有移轉及諸別異。唯是一
心入不動定。若能如是名為念義。言住處者。  心所依法是內證義。隨身業事現前知故。壞  無明網如觀身相。如是得見身念處法。云何
觀身不著身相。如是觀身若不著者。如覺身  證。覺身證者身相可知。如說身念。乃至一切  諸入門中。亦復如是。若能如是。觀於身相不
生身想。則入平等第一念處。如是念處應當  依止。復次受心二念。當知一義。若念此心則  知是受。若念是受亦不離心。云何為念。所言
念者意行於事。如是受念即是心業。是故受  念為心業事。是心作事。有無量種不可稱計。  和合因緣隨順世間。同行於事所攝入者。一
切皆生五種有處。彼五有生入和合已。名為  麁澁。亦名牢強。亦名苦擔。如是種種觸受相  依作有生事。應如是知。梵天。是名隨順世間
心行。次第依止十二因緣。念念相續無有斷  絕。復次梵天。如來所說正念處者。即是出世  勝妙光明。亦是如來分別智義。無量無邊虛
空所生。隨順趣向大涅槃路。為諸菩薩證三  菩提。能生種種順義精進。能滿智慧所作業  行。諸法平等猶如虛空。梵天。當知二念處義。
我今說已。梵天。第四法念處者。開涅槃城。此  是如來甘露法門。亦是諸佛如來法藏。亦名  光明。破除黑暗。法相平等性同虛空。梵天白
佛。云何證知同虛空性。梵天。隨於何法能起  想處。彼中如是無有語言。梵天復白。是義云  何。梵天。我先不說一切諸法同虛空耶。若有
人能如是知者。是則名為觀法念處。梵天。若  人於是內外諸法。如虛空住。當知彼人解脫  諸有。

大法炬陀羅尼經卷第四

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
