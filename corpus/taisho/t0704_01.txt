佛說樓閣正法甘露鼓經


西天中印度惹爛馱囉國密林寺  三藏明教大師賜紫沙門臣天息災  奉　詔譯

[0811b16]  如是我聞：

[0811b16]  一時世尊在舍衛國祇樹給孤獨  園。爾時尊者阿難陀發誠諦心，詣世尊所。到  佛所已，用彼頭頂禮世尊足。修敬畢已，住立
一面。爾時尊者阿難陀白世尊言：「云何種於  清淨善根？云何作曼拏羅？云何歸依受持學  處？云何合十指掌，恭敬如來，成何善業？世尊！
云何輪迴善根不滅？云何業盡獲得涅盤？作  如來像云何功德？」

[0811b23]  世尊告言：「阿難陀！當於五  德而淨修持。又說以何等語發於自心，發於  他心，復令賢聖得心歡喜，善業巍巍，所求皆
得，身謝命終，生善逝天。阿難陀！若有發心為  於佛故，伸乎供養，作四方曼拏羅，我說彼人  當來之世，於北俱盧洲為富貴主，身歿之後
生忉利天。阿難陀！若有發心為於佛故，伸乎  供養，如半月形，作曼拏羅，我說彼人當來之  世，於東勝身洲為富貴主，身歿之後生夜摩
天。阿難陀！若有發心為於佛故，伸乎供養，作  圓曼拏羅，我說彼人當來之世，於西牛貨洲  為富貴主，身歿之後生兜率天。阿難陀！若
有發心為於佛故，伸乎供養，如彼車形，作曼  拏羅，我說彼人當來之世，於南閻浮洲為富  貴主，身歿之後生化樂天。阿難陀！若有歸依
於佛及以法、僧，護持淨戒，我說彼善根福無  量無邊，一切聲聞及與緣覺，盡涅盤際無能  較量。」

[0811c12]  爾時世尊告尊者阿難陀：「隨汝意知，彼紅蓮  花柔軟無垢、無憂樹葉銅色微妙，我舌如彼，  舒覆面門乃至髮際，如汝所見。阿難陀！誰以
妄語、綺語、惡口、兩舌而能有此？如來、應、正等  覺語唯真實，舌乃如是。阿難陀！若有歸命、合  掌頂禮於彼世尊、如來、應、正等覺，作此歸依
者，彼之有情為我救度。何以故？阿難陀！如來  法界而決定故，若有誠心決定，合掌禮拜及  以布施。

[0811c20]  「阿難陀！又復有人如洗其手及滌諸  器，同此少時發利生心，願彼所有一切眾生  悉得安樂。阿難陀！我說此人開於福門，閉
於惡趣，得免三劫。云何三劫？謂刀兵劫、疫病  劫、飢饉劫。阿難陀！又若有人一日持此遠離  殺生之戒，彼人不生刀兵劫中；若以一訶梨
勒布施眾僧，彼人不生疫病之劫；若以一盂  飲食施於眾僧，彼人當得不生飢饉之劫。

[0811c27]  「阿  難陀！有三善根無盡無邊，處輪迴中亦不滅  盡，當趣涅盤。阿難陀！何等為三？謂於如來  而種善根，無盡無邊處輪迴中，亦不滅盡終
趣涅盤。於法於僧而種善根亦無盡無邊。處  輪迴中亦不滅盡，當來必得趣於涅盤。」

[0812a04]  爾時世尊以如來功德謂阿難陀言：「而汝見  彼南閻浮洲？」

[0812a05]  阿難陀白世尊言：「唯然，已見！」

[0812a05]  「阿  難陀！若有族姓男、族姓女，以七寶作南閻浮  洲，如車相形，縱廣正等七千由旬，而用布施
供養四方眾僧，及預流、一來、不還、阿羅漢乃  至緣覺等。若有如來、應、正等覺般涅盤後，用  彼泥團作窣堵波，大如阿摩勒菓——上安相
輪，大小如針；覆以傘蓋，由如棗葉；中安佛  像，同彼麥粒；下葬舍利，如白芥子——我說此福  廣大而勝於彼。

[0812a14]  「阿難陀！南閻浮洲而汝且止。阿難陀！若有  族姓男、族姓女，以七寶作東勝身洲，四面周  匝如半月形，縱廣正等八千由旬，布施供養
四方眾僧，及預流、一來、不還、阿羅漢乃至緣  覺等。若有如來、應、正等覺般涅盤後，用彼  泥團作窣堵波，如阿摩勒菓——上安相輪，大
小如針；覆以傘蓋，由如棗葉；中安佛像，同彼  麥粒；下葬舍利，如白芥子。——我說此福廣大而  勝於彼。

[0812a23]  「阿難陀！彼南閻浮洲、東勝身洲而汝且止。阿  難陀！若有信心族姓男、族姓女，以七寶作西  牛貨洲，如圓滿月，縱廣正等九千由旬，以此
布施供養四方眾僧，及預流、一來、不還、阿羅  漢乃至緣覺。若有如來、應、正等覺般涅盤後，  用彼泥團作窣堵波，如阿摩勒菓——相輪如
針傘，蓋如葉；中安佛像，同彼麥粒；下葬  舍利，如白芥子——我說此福而勝於彼。

[0812b02]  「阿難陀！彼南閻浮洲、東勝身洲、西牛貨洲  而汝且止。阿難陀！若有族姓男、族姓女，以  七寶作北俱盧洲，四面方等各十千由旬，以
此供養四方眾僧，及預流、一來、不還、阿羅漢  乃至緣覺。若有如來、應、正等覺般涅盤後，用  彼泥團作窣堵波，如阿摩勒菓——相輪如針，
傘蓋如葉；中安佛像，同彼麥粒；下葬舍利，  如白芥子——我說此福廣大而勝於彼。

[0812b10]  「阿難陀！彼四大洲而汝且止。若有族姓男、族  姓女，以七寶作帝釋天主善法之堂，布施供  養四方眾僧，及於預流、一來、不還、阿羅漢乃
至緣覺。若有如來、應、正等覺般涅盤後，用  彼泥團作窣堵波，如阿摩勒菓——種種莊嚴  相輪傘蓋，作佛形像及葬舍利，同前無異——我  說此福廣大而勝於彼。

[0812b17]  「阿難陀！彼之四洲及善法堂而汝且止。阿難  陀！若有信心族姓男、族姓女，乃至以彼七寶  作三千大千世界，布施供養四方眾僧，及於
四果乃至緣覺。若有如來、應、正等覺般涅盤  後，用彼泥團作窣堵波，如阿摩勒菓——種種  莊嚴相輪傘蓋，安佛形像及葬舍利，同前無
異——我說此福廣大而勝於彼。何以故？阿難  陀！如來施、戒、忍辱、精進、靜慮及一切智無量  無邊，乃至十力、四智、三不共法及四念處，乃
至大悲亦無量無邊，蓋以如來有如是功德  故！

[0812b28]  「阿難陀！如來、應、正等覺說是法時，三千大千  世界周遍振動。」

[0812b29]  爾時尊者阿難陀白佛言：「世  尊！今此正法當云何名？云何受持？」

[0812c01]  佛告阿難  陀：「此經名『正法甘露鼓』，亦名『未曾有正法』。如  是受持！」

[0812c03]  爾時尊者阿難陀以希有心，承佛聖  旨，信受奉持，頂禮而退。

佛說樓閣正法甘露鼓經

* * *

【經文資訊】大正藏第 16 冊 No. 0704 佛說樓閣正法甘露鼓經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
