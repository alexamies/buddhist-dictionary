佛說解節經一卷


陳天竺三藏真諦譯

不可言無二品第一

[0711b29]  如是我聞：

[0711b29]  一時佛婆伽婆，住王舍城耆闍崛  山，與大比丘眾九萬九千人俱，皆阿羅漢——諸  漏已盡，所作已辦，捨諸重擔，獲得己利，盡諸
有結，心善得解脫，善得自在，善得奢摩他、毘  婆舍那——其名曰：淨命阿若憍陳如等，乃至住  阿羅那三昧定須菩提等。復有大比丘尼眾
三萬六千人俱，摩訶波闍波提，乃至跋陀迦  比羅比丘尼等以為上首。復有無量無數優  婆塞、優婆夷，頻婆娑羅王等而為上首。復有
菩薩摩訶薩無量百千，是賢劫中諸菩薩眾，  或住此土、或他方來，一生補處彌勒菩薩、文  殊師利菩薩、觀世音菩薩等而為上首——皆悉
通達大深法性，調順易化，善行平等，修菩薩  道，一切眾生真善知識，得無礙陀羅尼，轉  不退法輪，已曾供養無量諸佛。如是等眾皆  悉聚集。

[0711c16]  爾時如理正聞菩薩，問能解甚深義節菩薩  言：「佛子！一切法無二。一切法無二，此言云何？」

[0711c18]  能解甚深義節菩薩言：「善男子！是一切法不  過此二，謂所作、非所作。所作者，非所作非非  所作；非所作者，非非所作，亦非所作。」

[0711c20]  如理正  聞菩薩問言：「佛子！云何所作非所作、非非所  作；及非所作非非所作、亦非所作？」

[0711c22]  能解甚深  義節菩薩言：「善男子！所作者，此是大師正教  言句，若是大師正教言句，即是世間所立言
說，從分別起。此世言說若分別起，由種種  分別及所言說一向不成，故非所作。

[0711c26]  「善男子！  非所作者，屬言教攝，若有法離所作及非所  作，是法亦如是亦如是。若如是者，大師說教  可無義不？」

[0711c29]  「非無有義。」

[0711c29]  「若有義者，義相云何？所  謂不可言體，惟是聖人無分別知見之所覺  了，為欲令他了達如是不可言體。是故大師  說此言教，謂是法所作。

[0712a03]  「善男子！非所作者，此  是大師正教言句，若是大師正教言句，即是  世間所立言說，從分別起。此世言說若分別
起，由種種分別及所言說一向不成，故非非  所作。

[0712a07]  「善男子！所作者，屬言教攝，若有法離  非所作及於所作，是法亦如是亦如是。若如  是者，大師說教可無義不？」

[0712a09]  「非無有義。」

[0712a09]  「若有義  者義相云何？所謂不可言體，惟是聖人無分  別知見之所覺了，為欲令他了達如是不可  言體。是故大師說此言教，謂是法非所作。

[0712a12]  「善  男子！如巧幻師及幻弟子，於四衢道，或取草  葉及木石等，聚集一處，現種種幻事：  諸  象兵、
馬兵、車兵、步兵，摩尼、真珠、珊瑚、玉石，及倉庫  等。若有諸人——嬰兒、凡夫、愚癡邪智——不能了別  草等幻本，是人若見、若聞，作是思惟，謂：『實有
此象、馬四兵及以庫藏。』若見、若聞，隨能隨力  執著見聞，作是言說：『此是真實，異此非真。』  是人則應重更思量。若有諸人——非嬰兒、凡夫
及愚癡邪智——識知如是草等幻本，若見、若聞，  作是思惟：『無有如是象、馬等物及以庫藏。』是  人若見、若聞，隨能隨力，不著見聞，作如是言：
『如我所思，此是真實，異此非真。』雖隨世言，為  顯實義，是人不須重更思惟。

[0712a25]  「善男子！如此嬰  兒、凡夫，未得出世真如聖慧，未識諸法不可  言體。是人若見、若聞，諸法所作及非所作，作
是思惟：『實有如是諸法所作及非所作。何以  故？可見、可知故。』是人若見、若聞，隨能隨力，執  著見聞，隨見聞說：『此是真實，異此非真。』是人
應當須重思量。

[0712b02]  「若有諸人——非嬰兒、凡夫——已見  真實，及得出世真如聖慧，已識諸法不可言  體，若見、若聞作是思惟：『如所見知，諸法所作
及非所作，皆非實有，但有假相，從分別起，如  幻化事，欺誑凡心，於此中起所作、非所作名  及餘眾名。』是人如所見聞，不生執著，不作是
言：『此是真實，異此非真。』雖隨世言，為顯實義，  是人不須重更思惟。

[0712b09]  「善男子！如是聖人由聖  知見，已能覺了不可言體，為欲令他見法  實相，故說教句，謂是所作、非所作等。」

[0712b12]  爾時能解甚深義節菩薩，即說偈言：

「佛說絕言法，　　無二非凡境。  
愚夫於中迷，　　緣二著戲論，  
不決邪決故，　　常輪轉諸有。  
智人離見聞，　　簡擇中實義。」

解節經過覺觀境品第二

[0712b18]  爾時，曇無竭菩薩白佛言：「世尊！從此娑訶世  界，向東最遠極東方世界，過七十七恒河沙  數世界，有世界曰善名聞，佛號廣大善聞修
伽陀住處。我於一時，往彼佛所，即於彼中見  一方地，有七十七千諸外道眾，以師為先聚  集而坐，為欲思量諸法實相。時外道眾思惟
稱量，簡擇安立諸法實相，依其所學求覓實  相，無能得者。起種種執，相違鬪諍，乃至言相  違害，由口刀杖，互相傷毀，便各分散。我見此
已作是思惟：『希有，希有！諸佛世尊，出於世間，  由佛出世，過覺觀境，甚深法相，通達覺了，皆  得顯現。』」

[0712b29]  菩薩說已，佛即告言：「如是，法上！如是  實相，過覺觀境。我覺了已，為他解說，安立正  教，開示顯現，令義淺易。何以故？我說真實，但
是聖人自所證見；若是凡夫覺觀境界，自他  可證。法上！以是義故，應知實相過於一切覺  觀境界。

[0712c05]  「復次，法上！我說真實非相行處；一切  覺觀緣相行處。以是義故，應知實相過覺觀  境。

[0712c07]  「復次，法上！我說真實不可言說；一切覺觀  但由言說。故知實相過覺觀境。

[0712c08]  「復次，法上！我  說真實絕於四事，謂見、聞、覺、知；一切覺觀緣  四事起。

[0712c10]  「復次，法上！我說真相離諸鬪諍；一切  覺觀鬪諍境界。以是義故，應知實相過覺觀  境。

[0712c12]  「法上！譬如有人，盡一期壽恒食苦味，復能  覺觀、比度、憶持蜜等甜味，無有是處。

[0712c13]  「復次，譬  如有人，恒樂欲塵，塵欲焦熱之所燒然，復能  覺觀、比度、憶持不緣塵相，依內離樂，無有是  處。

[0712c16]  「復次，譬如有人，恒樂言諍，邪談話戲，復能  覺觀、比度、憶持聖默然定，無有是處。

[0712c17]  「復次，譬  如有人，恒樂恒行見、聞、覺、知，復能覺觀、比度  憶持絕四事處，滅離身見是般涅槃，無有是  處。

[0712c20]  「復次，法上！譬如有人，由恒蓄財，樂行征  伐，復能覺觀、比度、憶持北欝單越，無有我所  無所積蓄，不相鬪諍，是現法樂，無有是處。

[0712c23]  「法上！如是諸人，在於覺觀，復能思量、比度、憶  持非覺觀境，無有是處。」

[0712c24]  佛說經竟，重說偈  言：

「自證無相法，　　離言絕四事，  
無諍法通相，　　過諸覺觀境。」

解節經過一異品第三

[0712c29]  爾時，淨慧菩薩白佛言：「世尊！是言正說，甚深  希有。如世尊說，是真實理，微細甚深，難可通  達，謂過一異相。

[0713a02]  「世尊！我於一時，見一方地大  菩薩眾修菩提行，在願樂地。於此方所聚集  而坐，為欲思量，諸法實相與諸行法為一、為
異？是時眾中，有諸菩薩說如是言：『是真實相  不異諸行。』復有菩薩說：『真實相與行不一。』復  有菩薩起疑惑心，不信一異，說如是言：『此一
異中，何人說實？何人說虛？何者正行？何者邪  行？為當執一？為當執異？』

[0713a09]  「世尊！我見此事，作是  思惟：『諸善男子，嬰兒、愚癡，無覺、無了，非如理  行。何以故？是善男子，未能通達微細甚深真
實之法與諸行等，過一異相。』」

[0713a12]  菩薩說已，佛即  告言：「如是，淨慧！如是諸善男子，嬰兒、愚癡，  無覺、無了，非如理行。如來通達微細甚深真
實之法與諸行等，過一異相。何以故？淨慧！若  執如此，依諸行法修真實觀，能達、能證真如  之理，無有是處。何以故？淨慧！若真如與行
相不異者，一切凡夫應見真如。復次，一切眾  生正在凡位，應得無上如安涅槃。復次，一切  眾生於凡位中，亦應能得無上菩提。若真如
相異於行相，一切聖人已見真如，則應不能  伏滅行相；由不伏滅諸行相故，雖見真諦不  能解脫眾相繫縛；若於眾相不得解脫，亦不
解脫麁重繫縛；若不解脫二種繫縛，則不能  得無上如安無餘涅槃，亦應不得無上菩提。

[0713a26]  「淨慧！由諸凡夫不見真如，在凡夫位不得無  上如安涅槃，亦不能得無上菩提。以是義故，  真如之理與諸行一，是義不然。若有人說：『真
如與行相不異。』者，由此義故，當知是人不  如理行。

[0713b01]  「復次，淨慧！一切聖人由見真如，已能  伏滅諸法行相，非不能故；已能解脫一切相  結及麁重惑，非不解脫。由二解脫，已得無上
如安涅槃，乃至已得無上菩提。是故真如與  行相異，是義不然。若有人說：『真異行相。』以是  義故，當知此人不如理行。

[0713b06]  「復次，淨慧！若真如  與行相不異者，猶如行相墮於惑相，真相  亦爾應墮惑相。復次，淨慧！若真如相異行相
者，真如則非諸行通相。淨慧！以此真如不墮  惑相，復為一切諸行通相。由是義故，真如與  行亦一、亦異，義皆不然。若有人說：『真如與行
亦一、亦異。』以是義故，當知是人不如理行。

[0713b12]  「復  次，淨慧！若真如與行相不異者，如真實相於  諸行中通無差別，行相亦爾，應通無別。是故
修觀行人，於諸行中，不應過此見、聞、覺、知修  勝真觀。復次，若真如相異行相者，以是義故，  一切諸行，但惟無我及以無性，應非真實。復
次，一時淨、不淨品，各各別相。淨慧！由諸行相  但別不通，由觀行人於諸行中，過見、聞、覺、知  修勝真觀，由諸行無我、無性所顯是真，乃至
淨、不淨品，亦非一時各各別相。以是義故，真  如與行亦一亦異，是義不然。若有人說，真如  與行亦一、亦異，當知是人不如理行。

[0713b23]  「淨慧！譬  如傷佉白色，不可安立與螺一、異；赤色與金  不一、不異，亦復如是。譬如毘拏音聲美妙，不
可安立與毘拏一、與毘拏異；復如沈香，香氣  可愛，不可安立與沈一、異；亦如摩梨遮其味  辛辣，不可安立與摩梨遮為一、為異；呵梨勒
澁亦復如是。復如綿纊，其觸柔軟，不可安立  與綿一、異；蘇與醍醐不一、不異，亦復如是。  復如一切有流苦，一切行無常，一切法無我，
如是苦等，不可安立與法一、異；亦如貪欲、瞋  恚、愚癡、慢等，無寂靜相，不可安立與其一、異。  淨慧！如是真如與一切行，不可安立為一、為  異。

[0713c06]  「淨慧！如是真如，微細甚深難可通達，我覺  了已，為他解說，安立正教，開示顯現，令義淺  易。」

[0713c08]  「佛說經已，重說偈言：

「真實與行法，　　無一異俱相。  
若執一異俱，　　說行不如理，  
修行奢摩他，　　及毘鉢舍那，  
是人能解脫，　　相惑麁重結。」

解節經一味品第四

[0713c14]  爾時，佛告須菩提言：「須菩提！汝見、汝知幾多  眾生，在眾生界有增上慢，由此慢心記自所  得？復次，汝見、汝知幾多眾生，在眾生界無增
上慢，不由慢心記自所得？」

[0713c17]  須菩提言：「世尊！我  見、我知少有眾生，在眾生界無增上慢，不由  慢心記自所得。世尊！我見、我知無量、無數、不
可稱說諸眾生等，在眾生界有增上慢，由此  慢心記自所得。

[0713c21]  「世尊！我又一時，住阿練若遠  寂林中，有多比丘大眾聚集，去我不遠住練  若處。我又一時日中後分，見此大眾互相聚
集，隨其所證種種法相，說己修行、記自所  得。有諸比丘，由證見陰，記其所得——或有比丘  證見陰相，或有比丘證見陰生，或有比丘證
陰變異，或有比丘證見陰滅，或有比丘證陰  滅道——如於陰中有六證相；或有比丘證見諸  入，記自所得，乃至入滅及入滅道；或有比丘
證見緣生，記自所得，乃至緣生滅、緣生滅道；  或有比丘證見證食；或有比丘證見四諦；或  有比丘證見諸界，及界差別并種種界，乃至
界滅及界滅道；或有比丘證見念處，及念處  相、念處對治、念對治道、念處修習，未生念處  證見念生，已生念處證見念住及不忘失增
長圓滿，記自所得。如證念處，正懃、如意足、根、  力、覺分、聖道，聖道相、聖道對治、聖道對治道、  聖道修習，未生聖道證聖道生，已生聖道證
聖道住，及不忘失增長圓滿，記自所得。

[0714a10]  「世  尊！我見此已，作是思惟：『如諸長老隨所證見  種種法相，記自所得，此諸長老有增上慢。由
此慢心，記自所得，是事決爾。』何以故？如其所  說自證見法，當知是人未能了別一味真如  遍一切處。

[0714a15]  「世尊！如世尊言：『一味真實遍一切  處，微細甚深，難可通達。』此言希有，是無對說。

[0714a17]  「世尊！若世尊正教中，勤修觀行諸比丘等，一  味真實遍一切處，尚難通達；況諸外道在正  教外，豈能證知一味真實？」

[0714a19]  佛言：「如是，須菩提！  如是微細最微細，甚深最甚深，難見最難見，  遍一切處一味真實，我覺了已，為他解說，安
立正教，開示顯現，令義淺易。何以故？須菩提！  於五陰中清淨境界，是我所說名為真實；須  菩提！於十二入、十二緣生、四食、四諦、諸界念
處，正懃、如意足、根、力、覺分、八聖道中清淨境  界，是我所說名為真實。此清淨境界，一切陰  處平等一味，無差別相。如於陰中乃至聖道
分中，清淨境界平等一味，皆無差別。須菩提！  以是義故，應知一味真如遍一切處。

[0714a29]  「復次，須  菩提！修行比丘，若已通達一陰真如，人、法無  我，不勞更觀一一餘陰所有真如。於十二入、
十二緣生、四食、四諦、諸界念處，正勤、如意足、  根、力、覺分、八聖道分，若已通達一分真如，人、  法無我，不勞更觀餘聖道分所有真如。離無
分別後智，無有別觀能順真如觀所餘法一  味真實遍一切處。但以無分別後智，隨順前  無分別智，觀一切法一味真實，憶持至得。須
菩提！以是義故，汝應當知，真實之理遍一切  處，唯一味相。

[0714b10]  「復次，須菩提！猶如諸陰互有別  相，如十二入、十二緣生、四食、四諦、諸界念  處，正勤、如意足、根、力、覺分、八聖道分，互有別
相，若諸法真如，人、法無我，互有別相，則諸法  如如，人、法無我不成真實應由因生。若由因  生則成有為，若是有為則非真實，若非真實
更應於此求別真實。須菩提！由此真實不從  因生，非是有為，非不真實，於中不勞求別真  實。何以故？此法恒常，若佛出世，若不出世，
法性、法界、法住，皆悉常住。須菩提！以是義故，  汝應當知，一味真實等一切處。

[0714b20]  「須菩提！譬如  眾色，種種差別更互不同。於諸色中，虛空無  相，無有差別，無有變異，於一切處同一味相。
如是諸法，各各別異。汝應當知，於諸法中一  味真如，等無差別，亦復如是。」

[0714b24]  爾時，世尊說是  經已，重說偈言：

「法通相一味，　　諸佛說平等。  
若於中執異，　　是人增上慢。  
逆生死流道，　　微細深難見，  
欲染癡覆故，　　凡人不能得。」

[0714c01]  爾時，觀世音菩薩，右膝著地，合掌恭敬，而白  佛言：「世尊！我今從佛聞得如是解節深法，  得未曾有，頂戴奉持。世尊！當何名此經？云何
受持？」

[0714c04]  佛告觀世音菩薩：「此經名為『了義正說』，  亦名『真實境智正說』，亦名『十地波羅蜜依止  正說』。汝等應當如是受持。」

[0714c06]  佛說是經已，八萬  菩薩皆得大乘威德三昧，無量無邊諸菩薩  眾於無生法得無生法忍，無數眾生從於  諸流心得解脫，無數眾生於大乘法生信樂
心。

佛說解節經

* * *

【經文資訊】大正藏第 16 冊 No. 0677 佛說解節經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
