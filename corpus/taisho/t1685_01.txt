佛說八大靈塔名號經
西天譯經三藏朝散大夫試光祿卿  明教大師臣法賢奉　詔譯

[0773a07]  爾時世尊告諸苾芻。我今稱揚八大靈塔名  號。汝等諦聽。當為汝說。何等為八。所謂第一  迦毘羅城龍彌儞園是佛生處。第二摩伽陀
國泥連河邊菩提樹下佛證道果處。第三迦  尸國波羅柰城轉大法輪處。第四舍衛國祇  陀園現大神通處。第五曲女城從忉利天下
降處。第六王舍城聲聞分別佛為化度處。第  七廣嚴城靈塔思念壽量處。第八拘尸那城  娑羅林內大雙樹間入涅槃處。如是八大靈  塔。重說頌曰。

淨飯王都迦毘城　　龍彌儞園佛生處  
摩伽陀泥連河側　　菩提樹下成正覺  
迦尸國波羅柰城　　轉大法輪十二行  
舍衛大城祇園內　　遍滿三界現神通  
桑迦尸國曲女城　　忉利天宮而降下  
王舍大城僧分別　　如來善化行慈悲  
廣嚴大城靈塔中　　如來思念壽量處  
拘尸那城大力地　　娑羅雙樹入涅槃

[0773a25]  如是八大靈塔。若有婆羅門及善男子善女  人等。發大信心修建塔廟承事供養。是人得  大利益。獲大果報。具大稱讚。名聞普遍甚深
廣大。乃至諸苾芻亦應當學。

[0773a29]  復次諸苾芻。若有淨信善男子善女人。能於  此八大靈塔。向此生中至誠供養。是人命終  速生天界。

[0773b03]  爾時世尊復告諸苾芻。汝等諦聽我今當說。  遊止國城及於住世。而說頌曰。

二十九載處王宮　　六年雪山修苦行  
五歲王舍城化度　　四年在於毘沙林  
二年惹里巖安居　　二十三載止舍衛  
廣嚴城及鹿野苑　　摩拘梨與忉利天  
尸輸那及憍睒彌　　寶塔山頂并大野  
尾努聚落吠蘭帝　　淨飯王都迦毘城  
此等聖境各一年　　釋迦如來而行住  
如是八十年住也　　然後牟尼入涅槃

佛說八大靈塔名號經

* * *

【經文資訊】大正藏第 32 冊 No. 1685 佛說八大靈塔名號經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，CBETA 自行掃瞄辨識  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
