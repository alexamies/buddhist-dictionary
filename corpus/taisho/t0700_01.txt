右繞佛塔功德經


大周于闐國三藏沙門  實叉難陀等奉　制譯

[0801b26]  如是我聞：

[0801b26]  一時佛在舍衛國祇樹給孤獨園，  與大比丘僧及餘無量眾俱，前後圍遶。

[0801b27]  爾時  長老舍利弗即從坐起，偏袒右肩，右膝著地，  合掌向佛，以偈請曰：

「大威德世尊，　　願為我等說，  
右遶於佛塔，　　所得之果報。」

[0801c03]  爾時世尊以偈答曰：

「右繞於佛塔，　　所得諸功德，  
我今說少分，　　汝等咸善聽。  
一切諸天龍，　　夜叉鬼神等，  
皆親近供養，　　斯由右繞塔。  
在在所生處，　　遠離於八難，  
常生無難處，　　斯由右繞塔。  
於一切生處，　　念慧常無失，  
具足妙色相，　　斯由右繞塔。  
往  來天人中，　　福命悉長遠，  
常獲大名稱，　　斯由右繞塔。  
在於閻浮提，　　常生最尊勝，  
清淨種姓中，　　斯由右繞塔。  
儀貌常端正，　　富貴多財寶，  
恒食大封邑，　　斯由右繞塔。  
財寶常盈積，　　而無慳悋心，  
勇猛廣惠施，　　斯由右繞塔。  
色相淨微妙，　　見者皆欣仰，  
所住常安樂，　　斯由右繞塔。  
或為忉利王，　　妻子悉具足，  
威勢力自在，　　斯由右繞塔。  
或作婆羅門，　　持戒善通達，  
呪術圍陀典，　　斯由右繞塔。  
或作大長者，　　豪貴多財產，  
倉廩常豐足，　　斯由右繞塔。  
或作正法王，　　自在王閻浮，  
率土咸歸化，　　斯由右繞塔。  
或為具七寶，　　大勢轉輪王，  
十善御群生，　　斯由右繞塔。  
從此生天上，　　常有大威德，  
淨信於佛法，　　斯由右繞塔。  
淨信速成已，　　於法無迷惑，  
見諸行皆空，　　斯由右繞塔。  
從天上捨命，　　下生於人中，  
入胎不迷亂，　　斯由右繞塔。  
在於母胎中，　　垢穢所不染，  
如淨摩尼珠，　　斯由右繞塔。  
在胎及生時，　　令母常安樂，  
飲乳亦復然，　　斯由右繞塔。  
父母及親戚，　　一切共鞠養，  
乳母常不離，　　斯由右繞塔。  
眷屬皆愛念，　　超過於父母，  
資財自增長，　　斯由右繞塔。  
夜叉諸惡鬼，　　不能暫驚怖，  
所須自然得，　　斯由右繞塔。  
經於百千劫，　　其身轉清淨，  
妙色相成滿，　　斯由右繞塔。  
淨眼修且廣，　　猶如青蓮花，  
兼得淨天眼，　　斯由右繞塔。  
妙色常圓滿，　　諸相自莊嚴，  
成就大勢力，　　斯由右繞塔。  
或生帝釋宮，　　大威勢自在，  
忉利天中尊，　　斯由右繞塔。  
或生須夜摩，　　兜率陀天宮，  
化樂及他化，　　斯由右繞塔。  
或復生梵天，　　梵世最自在，  
諸天常供養，　　斯由右繞塔。  
億那由他劫，　　常為諸智人，  
恭敬而供養，　　斯由右繞塔。  
其身及衣服，　　億劫常無垢，  
具足白淨法，　　斯由右繞塔。  
具大精進力，　　勤修種種行，  
未嘗有疲懈，　　斯由右繞塔。  
勇猛常精進，　　堅固不可壞，  
所作速成就，　　斯由右繞塔。  
深遠微妙音，　　聞者皆歡喜，  
安樂常無病，　　斯由右繞塔。  
如我所演說，　　厭捨三有苦，  
成就出世智，　　斯由右繞塔。  
常在四念處，　　及以四正勤，  
四如意神足，　　斯由右繞塔。  
了達四真諦，　　根力七覺分，  
正道及聖果，　　斯由右繞塔。  
滅一切煩惱，　　具足大威德，  
無漏六神通，　　斯由右繞塔。  
永離貪恚癡，　　及一切障礙，  
證獨覺菩提，　　斯由右繞塔。  
得妙紫金色，　　相好莊嚴身，  
現作天人師，　　斯由右繞塔。  
皆由以身業，　　及語業讚歎，  
右繞於佛塔，　　獲此大利益。  
右繞諸佛塔，　　所得諸功德，  
我今隨所聞，　　略說詎能盡。」

[0802b28]  爾時世尊說此偈已，舍利弗等一切眾會，皆  大歡喜，信受奉行。

右繞佛塔功德經

* * *

【經文資訊】大正藏第 16 冊 No. 0700 右繞佛塔功德經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，閻學新大德輸入／Gamblers 大德校對，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
