五分律卷第十七  (彌沙塞)
宋罽賓三藏佛陀什  共竺道生等譯

第三分初受戒法下

[0114a29]  佛在王舍城。爾時有一裸形外道極大聰明，  摩竭國人謂之知者、見者，來至僧坊言：「沙門  釋子誰敢共我論議者？」時諸比丘遊戲諸禪
不共論議，亦不共語。舍利弗作是念：「彼作此  語，若無人共論議者，必毀辱佛法。我今寧可  與共論議。」復念：「此尼揵為摩竭國人之所宗
敬，若我以一句義問，不能通者，必失名聞，不  歸大法。今當與之七日論議。」念已，語言：「我當  與汝七日論議。」

[0114b08]  時王舍城長者、居士、沙門、婆  羅門，咸共議言：「沙門釋子舍利弗為第二師，  期與尼揵第一師七日論議，當共往聽。」

[0114b10]  至  期，一日至于六日，論說餘事，皆使結舌。至第  七日，舍利弗說欲從思想生，尼揵子說欲從  對起。

[0114b13]  時舍利弗而說偈言：

「世間諸欲本，　　皆從思想生，  
住世間欲本，　　而有染著心。」

[0114b16]  尼揵即以偈難：

「欲若思想生，　　而有染著者，  
比丘惡覺觀，　　便已失梵行。」

[0114b19]  舍利弗復以偈答：

「欲非思想生，　　從對而起者，  
汝師見眾色，　　云何不受欲？」

[0114b22]  尼揵聞此偈已，不能加報，便生善心，欲於佛  法出家學道。時跋難陀在彼眾中色貌姝長，  而舍利弗形容短小。彼作是念：「此短小比丘
才智若斯，而況堂堂者乎！」便往跋難陀所白  言：「與我出家受具足戒。」跋難陀即便度之。

[0114b26]  舍  利弗論議竟，往到佛所，頭面禮足，却坐一面。  佛問言：「汝何故與尼揵七日論議？」具以事答。
佛讚言：「善哉，善哉！舍利弗！汝多所憐愍，多所  利益。」

[0114c01]  彼尼揵比丘問跋難陀經律，悉不能答，  便輕賤佛法，謂諸比丘都無所知，還復外道。  諸長老比丘  聞  ，訶責言：「云何比丘十歲而不
知法，不能為弟子解疑，使還復外道。」以是白  佛。佛問跋難陀：「汝實爾不？」答言：「實爾。世尊！」  佛如上訶責已，告諸比丘：「若自不知法，與人
出家受具足戒，突吉羅。」

[0114c08]  若比丘成就十法得授人具足戒：成就戒，  成就威儀，畏慎小罪；多聞，能持佛所說法；善  誦二部律，分別其義；能教弟子增戒學、增心
學、增慧學；能除弟子疑，亦能使人除其疑；能  治弟子病，亦能使人治其病；若弟子生惡邪  見，能教令捨，亦能使人教其令捨；若弟子國
土覺起，能迴其意，亦能使人迴之；若滿十歲，  若過十歲。

[0114c15]  又成就十法應授人具足戒：知重  罪、知輕罪；知麁罪、知非麁罪；知有餘罪、知無  餘罪；知有羯磨罪、知無羯磨罪；知罪因緣；滿
十歲，若過十歲。

[0114c18]  又成就五法應授人具足戒：  能教弟子增戒學、增心學、增慧學，所行審諦、繫  念在前。

[0114c20]  又成就五法：三法如上，聰明、辯才。

[0114c20]  又  成就五法：戒成就、定成就、慧成就、解脫成就、  解脫知見成就。

[0114c22]  又成就五法：自住戒，教他住  戒；自住定，教他住定；自住慧，教他住慧；自住  解脫，教他住解脫；自住解脫知見，教他住解  脫知見。

[0114c25]  又成就五法：成就無學戒眾、無學定  眾、無學慧眾、無學解脫眾、無學解脫知見眾。

[0114c27]  又成就五法：能教弟子增上戒、增上梵行；知  犯、不犯；知悔過、未悔過；滿十歲，若過十歲，應  授人具足戒。

[0114c29]  度沙彌、為人作依止，亦如是。

[0115a01]  有一出家外道來到僧坊，語諸比丘言：「大德！  與我出家受具足戒。」諸比丘不知云何？以是  白佛，佛言：「應先與作四月日別住白二羯磨
試之，若合諸比丘意，然後與出家受具足戒  羯磨法。」

[0115a05]  應教外道脫革屣，偏袒右肩，一一禮  僧足，胡跪合掌，白言：「大德僧聽！我某甲，先  外道，今求此法律中出家，從僧乞四月日別
住。願僧憐愍故，與我作別住法，若合諸比丘  意，然後與我出家受具足戒！」如是三乞。

[0115a09]  應一  知法比丘白言：「大德僧聽！此某甲，先外道，欲  於此法律中出家受具足戒，今從僧乞四月
日別住法。僧今與四月日別住法，若合僧意，  當與出家受具足戒。若僧時到僧忍聽。白如  是。」

[0115a14]  「大德僧聽！此某甲，先外道，欲於此法律中  出家受具足戒，今從僧乞四月日別住法。僧  今與四月日別住法，若合僧意，當與出家受
具足戒。誰諸長老忍，默然；若不忍者，說。僧已  與某甲外道四月日別住法竟；僧忍，默然故。  是事如是持。」

[0115a19]  不合僧意者：若早入聚落，際暮  乃歸；若數往寡婦、婬女、年長童女家，數與共  語，作求色欲種種方便；若聞毀呰本所事外
道，而懷瞋忿；聞讚歎三寶，不喜不樂；不樂比  丘威儀，不樂誦習佛經，不樂受教誡，是名  不合僧意。若無此名為合，應與出家受具足  戒。

[0115a26]  爾時諸比丘度負債人與受具足戒，受具  足戒已，入王舍城乞食。債主見，語言：「汝負我
債，誰聽汝出家？」有言：「應奪取衣鉢，捉以付官！」  或有言：「已入無畏城，應放使去。何以故？瓶沙  王有令，若國內有毀辱比丘、比丘尼者，當與
重罪。」債主便譏訶言：「此諸沙門無有可度、  不可度者。云何度負債人？無沙門行，破沙門  法！」諸長老比丘聞，種種訶責，以是白佛。佛問
諸比丘：「汝等實爾不？」答言：「實爾。世尊！」佛種種  訶責已，告諸比丘：「不應度負債人與受具  足戒。度及授具足戒時，皆應先問：『汝負債
不？』若言：『不負。』應度、應受；若言：『負。』不應度、不應  受。若度、若受，皆突吉羅。若不問亦如是。度  奴亦如是。」

[0115b11]  爾時有一小兒，父母教就師學書及諸技術，  彼師兼使餘作，又數與杖，便捨師歸。父母即  遣  還師所，便作是念：「師既苦我，父母復不念
惜。我今於何許，得脫此患？唯當出家受具  足戒。」念已，即往僧坊白諸比丘：「與我出家受  具足戒。」諸比丘即便度之。彼師既失，問其父
母，父母言：「我即遣還，何以不至？」於是父母及  師四出追覓，到僧坊問諸比丘，諸比丘皆言  不見，唯師默然而住，不得而歸。此兒後入王
舍城乞食，師見譏訶言：「沙門釋子常說不應  妄語，如何度我作人，而言不見？」諸長老比丘  聞，種種訶責，以是白佛。佛言：「不應度他作
人，亦如上說。從今若度人，應房房禮僧，自稱  名字，令僧盡識。」

[0115b25]  爾時舍衛城十七群童子不滿二十，畢陵伽  婆蹉與受具足戒，不堪忍飢喚呼求食，如  戒緣中說。與受具足戒時，應問：「年滿二十  不？」

[0115b29]  爾時諸比丘度阿練若賊與受具足戒，後入  王舍城乞食，諸居士見言：「此人先殺我如是  如是親里，劫我財物。」有言：「應捉付官！」乃至告
諸比丘，不應度亦如上說。

[0115c03]  復有諸賊厭作惡  業，求出家受具足戒。諸比丘不知云何？以是  白佛，佛言：「聽將至人不識處，與出家受具足  戒。」

[0115c07]  爾時有一人為邑里所患，白王：「願王勅之，勿  復作惡！」王言：「汝等將來，我為汝殺！」彼人聞之，
即便叛走，遍求不得。復以白王，王即與勅  令，若有得者聽即殺之。彼人復聞，作是念：「我  今於何得全性命？唯有沙門釋子道中乃可
濟耳！」便到僧坊求出家，諸比丘即度之。後入  王舍城乞食，諸人見便欲捉殺；或有人言：「既  已出家，便是已死，不須復殺。」或復有言：「此人
已入無畏城。」乃至告諸比丘，不應度亦如上  說。

[0115c17]  爾時跋難陀有二沙彌，一名騫茶、二名  磨竭陀，更互行婬。諸長老比丘聞，以是白  佛。佛問跋難陀：「汝實畜二沙彌不？」答言：「實爾。
世尊！」佛種種訶責已，告諸比丘：「不應畜二沙  彌，畜者突吉羅。」

[0115c22]  爾時有一家為非人所害，唯有父子二人。父  作是念：「我家喪破，恐殃未已，且復飢窮，當於  何處得免斯患？」復作是念：「沙門釋子多諸供
養、疾病醫藥，我今便可將兒出家受具足戒。」  念已，往到僧坊白諸比丘：「與我出家受具足  戒。」諸比丘便與出家受具足戒。入城乞食，一
手抱兒，一手擎鉢。諸白衣見，譏訶言：「此沙門  釋子不修梵行。」或有言：「當是未出家時，有此  兒耳！但諸比丘何不待大，然後度之？乃使此
人抱兒乞食。誰不謂此破於梵行？」諸長老比  丘聞，以是白佛，佛言：「不應度小兒！」

[0116a04]  爾時摩竭國人得七種重病，舉身惡瘡、癰、白  癩、半身枯、鬼著、赤斑、脂出，治此諸病唯有耆  域，餘無能者；而瓶沙王有令，勅耆域言：「汝
當治我宮內及比丘、比丘尼病，不得治餘人！」  由是諸病人皆求出家受具足戒，諸比丘皆  與出家受具足戒，為索藥草，和合煮擣，多事
多務，妨廢行道。諸白衣見，譏訶言：「此諸沙門  如醫、如醫弟子，常合湯藥度重病人。無復可  度、不可度者。無沙門行，破沙門法！」

[0116a12]  復有一長  者，頓得七種重病，往語耆域：「為我治之。」答言：  「汝豈不聞王有令乎？」長者復言：「密為我治，當
雇汝百千金錢。」答之如初。長者復加二百、三  百、四百、五百、千金錢，乃至合家財物，及於妻  子悉為奴婢。答亦如初。彼長者復作是念：「如
此不果，唯當出家受具足戒。」便往僧坊白諸  比丘：「與我出家受具足戒。」諸比丘即與出家  受具足戒。耆域為治七日都差，不復得治王
宮人，宮人病已有死者。彼長者既差，即便還  俗。耆域見，問言：「汝已出家，何以罷道？」答言：「我  本無出家意，以汝不肯為我治病，故權出家。
病既已差，是故還俗。」於是耆域往到佛所，具  以白佛：「王若知此，罪我不少！願佛教諸比丘  不應度重病人！」佛為耆域說種種妙法，遣還
所住。佛問諸比丘：「汝等實度重病人不？」答言：  「實爾。世尊！」佛種種訶責已，告諸比丘：「不應度  重病人！」亦如上說。

[0116b01]  爾時諸比丘度屬官人，後入王舍城乞食，諸  居士見識，譏訶言：「云何沙門釋子度屬官人？  此輩無可度、不可度者。無沙門行，破沙門法！」

[0116b04]  又阿闍世王有一健將，力當千人，時人號曰  千人力士，厭惡世苦，作是念：「諸沙門釋子等  行正法，我當往彼出家以盡苦源。」即到僧
坊求度，諸比丘即便度之。王後欲出軍不見  此人，即問所屬。所屬白王：「不知所在。」王便  令曰：「若軍集不至，當以軍法罪之！」至軍集
日復問：「彼人來未？」答言：「未來！」王言：「步軍無此  人，猶如象軍無第一象。」軍甲既解，方聞沙門  釋子度令出家，王便瞋言：「如是不久，沙門當
度我兵盡！」王即立嚴制：「若復有度官人者，當  折其和尚肋骨，截其阿闍梨舌，與餘僧重  生革沙鞭八下，驅出國界。」諸長老比丘聞種
種訶責，以是白佛。佛問諸比丘：「汝等實爾不？」  答言：「實爾。世尊！」佛種種訶責已，告諸比丘：「不  應度屬官人！」亦如上說。

[0116b19]  爾時諸比丘長住王舍城，諸居士譏呵言：「外  道尚知隨時移止，沙門釋子樂著一處，四時  不動，與世人何異？」諸比丘以是白佛。佛告阿
難：「汝可宣語諸比丘，如來今當遊行南方，若  欲從者任意同去。」阿難受教遍宣此旨。諸比  丘中有一歲至九歲，聰明慚愧欲學戒者，作
是念：「若我和尚、阿闍梨去者當從，不去則止。  何以故？若我此請依止，彼當復請，則多事多  務，妨廢行道。」佛既發行，從者甚少。佛與少比
丘遊行南方，漸漸還王舍城。佛以是事集  比丘僧，問阿難言：「從我南行比丘何以太少？」  阿難具以事答，佛種種讚少欲知足，讚戒、讚
持戒已，告諸比丘：「成就五法得離依止：戒成  就、定成就、慧成就、解脫成就、解脫知見成就。」  皆如得授人戒中說。

[0116c06]  爾時世尊在釋迦國，諸比丘度父母所不聽  人，諸居士譏呵如上。

[0116c07]  於後世尊晨朝著衣持  鉢到淨飯王宮。時羅睺羅母，將羅睺羅在  高樓上，遙見佛來，語言：「汝見彼沙門不？」答
言：「見！」又語言：「彼是汝父，可往索父餘財。」佛既  入宮，於中庭露地坐，羅睺羅馳下趣佛，頭面  禮足，立佛影中，白言：「是影甚樂！願佛與我父
餘財！」佛語言：「汝審欲得不？」答言：「欲得！」佛便將  還所住，告舍利弗：「汝可度之。」舍利弗白佛：  「世尊先制不得畜二沙彌，我已有周那，不復
得度。」佛言：「今聽如汝等能教誡者，畜二沙  彌。」

[0116c17]  應作如是度：先授優婆塞三歸法，教言：「我  某甲，歸依佛、歸依法、歸依比丘僧。」如是三
說。復教言：「我某甲，歸依佛已、歸依法已、歸依  比丘僧已。」亦三說。「我是佛婆伽婆優婆塞。」復  應教言：「我某甲，盡壽不殺生、盡壽不盜、盡壽
不邪婬、盡壽不妄語、盡壽不飲酒。」

[0116c22]  復應教言：  「我某甲，歸依佛、歸依法、歸依比丘僧。」如是三  說。「我今於釋迦牟尼如來、應供、等正覺所，出
家作沙彌，和尚某甲。」即應語言：「盡壽不殺  生，是沙彌戒；盡壽不盜，是沙彌戒；盡壽不  婬，是沙彌戒；盡壽不妄語，是沙彌戒；盡壽
不飲酒，是沙彌戒；盡壽不歌舞作倡伎樂，  不往觀聽，是沙彌戒；盡壽不著華香塗身，是  沙彌戒；盡壽不坐臥高大床上，是沙彌戒；盡
壽不受畜金銀及錢，是沙彌戒；盡壽不過  時食，是沙彌戒。」是為沙彌十戒。

[0117a04]  時淨飯王聞  佛已度羅睺羅，便大懊惱，出詣佛所，白佛言：  「佛昔出家，尚有難陀，不能令我如今懊惱。難
陀已復出家，餘情所寄唯在此子。今復出家，  家國大計永為斷絕，未能忘情，何能自忍？」王  又推己而白佛言：「子孫之愛徹過骨髓。如何
諸比丘誘竊人子，而度為道？願佛從今勅諸  比丘，父母不聽不得為道！」佛為王說種種妙  法，示教利喜已，辭退還宮；即以是事集比丘
僧，問諸比丘：「父母不聽，汝等實度與受具足  戒不？」答言：「實爾。世尊！」佛種種訶責已，告諸  比丘：「從今父母不聽不得度！」亦如上說。

[0117a16]  爾時王舍城有大富長者，信樂佛法，常飯食  比丘、比丘尼、優婆塞、優婆夷；後為非人所害，  唯二小兒在，遂大貧窮，恒拾殘食。二兒先數
見諸比丘故，遙見比丘便走往趣，為捉衣鉢，  坐比丘膝上。諸比丘恐污衣鉢，輒避遠去。諸  居士見，譏訶言：「此家先富，一切沙門無日不
往。今見孤窮，便捨遠避，不知恩養，唯食是  親。無沙門行，破沙門法！」諸長老比丘聞，種種  訶責，以是白佛。佛問諸比丘：「汝等實爾不？」
答言：「實爾。世尊！」佛種種訶責已，問阿難：「彼二  小兒為已幾歲？能於食上驅烏未？」答言：「已能！  大者八歲，小者七歲。」佛告諸比丘：「今聽度小
兒，乃至能驅烏者。」

[0117a28]  諸比丘既度二小兒已，恒  教驅食上烏，而不與正食。諸居士見：「此諸沙  門，常讚歎施平等食；而今度二小兒，但令驅
烏，不與正食。」諸長老比丘聞，以是白佛。佛言：  「如上座所得食分，亦應以此與沙彌；驅烏小  兒，亦應等與。」

[0117b05]  爾時有一摩納害母，思惟罪重，常有悔懼，不  知云何得滅此罪？念言：「沙門釋子等行正法，  淨修梵行，我若於彼出家，罪應微輕。」便到僧
坊白諸比丘：「與我出家受具足戒。」諸比丘問：  「摩納！汝外道不敬信佛法，今何故欲於中出  家？」便以實答。諸比丘不知云何？以是白佛，佛
言：「害父母人於我法中不復生，不應與出家  受具足戒，若已受具足戒應滅擯。」

[0117b13]  爾時有阿練若賊，殺一住阿練若處比丘，從  是已後，心常惱熱，猶如熱灰自炮其身，晝夜  苦痛無有暫寧，作是念：「沙門釋子等行正法，
淨修梵行，我若於彼出家，可得離此熱惱。」念  已，即到僧坊求出家。諸比丘語言：「汝是阿練  若賊，恒欲殺人，奪人財物，無憐愍心。今何故
欲於佛法律中出家？」便以實答。諸比丘不知  云何？以是白佛，佛言：「彼比丘是阿羅漢，此  人於我法中不復生，不應與出家受具足戒，  若已受具足戒應滅擯。」

[0117b23]  爾時調達惡心出佛身血，諸比丘不知云何  待遇？以是白佛，佛言：「惡心出佛身血，於我法  中不復生，不應與出家受具足戒，若已受具
足戒應滅擯。」調達破僧不應與出家亦如是。

[0117b27]  爾時佛遊拘薩羅國，與大比丘僧千二百五  十人俱，漸漸遊行到黑闇河邊，止娑羅林下。  有一比丘從坐起偏袒右肩，右膝著地，合掌，
白佛言：「世尊！此娑羅林是破眾多比丘尼梵  行處。」佛問：「汝云何知？」答言：「我時在此！」又問：「汝  破比丘尼梵行耶？」答言：「如是！」佛告諸比丘：「婬
比丘尼人，於我法中不復生，不應與出家受  具足戒，若已受具足戒應滅擯。」

[0117c06]  爾時有一阿修羅子厭生老病死，作是念：「沙  門釋子等行正法，淨修梵行。我當於彼出家，  盡諸苦源。」念已，化作人形往僧坊求出家，諸
比丘即與受具足戒，食一人分食，乃至七人  分食，猶故不飽；復食僧殘食，亦復不足。時王  舍城有二居士，同日各請五百僧。諸比丘同
往一家，唯化比丘獨至一處，須臾食五百人  分盡。諸居士譏訶言：「云何諸比丘度非人？」彼  比丘覺人知已，忽便還本。諸長老比丘聞，以
是白佛。佛言：「於我法中非人不生，不應與出  家受具足戒，若已受具足戒應滅擯。受具足  戒時，應問：『汝是非人不？』」

[0117c17]  爾時善自在龍王  厭生老病死，念欲出家，化作一摩納，乃至諸  比丘度與受具足戒，亦如上。龍法二時不
能變形，行欲時、睡眠時。於後眠熟，身滿一屋，  喘息聲如雷震，妨諸比丘坐禪，皆出往視。彼  聞人聲便覺，還作比丘形結跏趺坐；喚令開
戶，彼即開戶，諸比丘問：「汝是誰？」答言：「我是沙  門釋子。」又語：「汝莫妄語！」彼化比丘便以實答。  諸比丘不知云何？以是白佛，佛言：「畜生於我
法中不生，不應與出家受具足戒，若已受具  足戒應滅擯。從今受戒，不相識者應七日試  看。」

[0117c29]  爾時諸比丘度黃門與受具足戒，便呼諸沙  彌及守園人共作不淨行，出外見人亦如是。  諸白衣見，譏訶言：「沙門釋子度諸黃門，必當
共作不淨事。此輩無可度、不可度！」乃至「若已  受具足戒應滅擯，亦如上說。受具足戒時應  先問：『汝是丈夫不？』」二根亦如是。

[0118a06]  爾時有一家為非人所害，唯家主一人在，作  是念：「我今窮餓，當作何方救全性命？彼沙門  釋子多得衣食、疾病醫藥，我今當自剃頭著
袈裟住家中，恒往僧坊案次食。」念已，即自剃  頭作比丘，往比丘住處覓食。諸比丘禮皆受，  亦禮諸比丘。諸比丘問：「汝何故禮他，復受他
禮？汝為幾歲？何時受戒？和尚、阿闍梨為是誰？」  答言：「我自剃頭著法服，無有和尚、受戒年月。」  諸比丘不知云何？以是白佛，佛言：「若自剃頭
自稱比丘，於我法中不生，不應與出家受具  足戒，若已受具足戒應滅擯。」

[0118a17]  爾時跋難陀弟子尼揵比丘，昔罷道者，後復  來求出家。諸比丘不知云何？以是白佛，佛言：  「捨內法外道人，於我法中不生，不應與出家
受具足戒，若已受具足戒應滅擯。」

[0118a21]  爾時孫陀羅難陀跋耆子，不捨戒行婬法，彼  後自說所犯。諸比丘不知云何？以是白佛，佛  言：「若自說犯邊罪，於我法中不生，不應與受
具足戒，若已受具足戒應滅擯。受戒時應  問：『汝先出家淨修梵行不？』」

[0118a26]  爾時諸比丘不受依止住，無人教誡，愚闇無  知不能學戒。諸長老比丘，以是白佛。佛言：「應  受依止，若一宿不受依止，乃至不聽飲僧坊
內水；若飲，突吉羅。」

[0118a29]  佛既不聽不受依止，便不  敢復住僧坊內。時有一比丘避住止處，往到  佛所，頭面禮足，却坐一面。佛問：「汝從何方來？」
答言：「從某方來。」又問：「彼住處第一上座，第二、  第三上座為誰？」答言：「不識。」又問：「彼左右住處
上座，復是誰？」答：「亦不識。」又問：「汝何故不識？」答  言：「我避住處，不入彼眾，是故不識。」又問：「汝何
故避住處？」答言：「佛不聽不受依止，若不受依  止，乃至不聽飲僧坊內水，是故避之。」佛種種  訶責彼比丘：「汝所作非法！不應為受依止故，
避住處！」呵已，告諸比丘：「若為受依止避住處，  突吉羅。」

[0118b12]  復有諸比丘在道行見僧坊，便入受依止，值  諸比丘坐禪或遇相瞋，不得受，以此失伴；或  受依止已即去，諸比丘問：「汝何故受依止已
即去？」答言：「世尊不聽為受依止避住處，我今  見僧住止處，不敢不過受依止，復應及伴，是  以便去。」彼失伴者，道中遇賊。諸長老比丘以
是白佛，佛言：「今聽一宿不受依止。」

[0118b18]  雖得一宿，  猶有諸難。復以白佛，佛言：「今聽不受依止，乃  至六宿。」

[0118b20]  復有諸比丘過六宿不受依止，以是  白佛，佛言：「不聽過六宿！過者，突吉羅。」

[0118b22]  時諸比丘趣與人作依止，亦趣依止人。以是  白佛，佛言：「皆不應爾！應依止長老如法比丘，  善能教誡者。若受依止人欲移餘處，應先問
和尚、阿闍梨，知彼有可依止人然後可往。」

[0118b25]  有  諸弟子臨行時辭和尚、阿闍梨。佛言：「不聽臨  行時辭，要先二、三日白師。師應籌量所往處，
有可依止人乃聽去。到彼住處，應先禮塔，次  禮上座，索房舍，然後求依止。」作依止比丘應  問：「汝和尚、阿闍梨是誰？先住何處？誦何經？」答
若如法，應與作依止；若不如法，應語言：「汝不  識我，我不識汝，汝可往識汝處求依止。」若疑，  應語：「小住。」受依止人應小住，乃至六宿觀之，
合意者應與依止，若不合意應語如上。

[0118c05]  復有  病比丘求依止，彼比丘作是念：「佛教比丘應  如是如是視弟子。今此人病，我不能看。」便不
與依止。病比丘不知云何？以是白佛，佛言：「今  聽病時不受依止，病差然後受。」

[0118c09]  復有看病比  丘求依止，彼比丘語言：「佛教比丘應如是如  是視和尚、阿闍梨。汝今看病，不得與汝依止。」
看病比丘不得依止，慚愧便捨病去，求依止。  病人無有看者，或更增劇、或有命過。以是白  佛，佛言：「今聽看病比丘不受依止，須病人  差，然後受。」

[0118c15]  復有諸比丘，於稱意行道得道果  處，求依止，諸比丘不與，便失道果。以是白佛，  佛言：「若是稱意行道得道果處，無人與作依
止者，聽於彼眾中上座、若上座等，心生依止，  敬如師法而住。」

[0118c19]  時諸比丘阿闍梨，或喪、或罷  道、或遠行、或作外道、或出界外，不知失依止  不？以是白佛，佛言：「失依止有八種：若依止師
遠行、若罷道、若死、若作外道；若見先和尚；若  依止師語：『汝更就某甲受依止。』若依止師出  界經宿；若滿五歲，聰明辯才，至明相出時。是
為八，皆失依止。」

[0118c26]  爾時諸比丘與沙彌等分安居施物，沙彌便  不敬僧。以是白佛，佛言：「應以一比丘分，與三
沙彌。」沙彌猶不恭敬，復以白佛，佛言：「應罰之！」

[0118c29]  諸比丘不問沙彌師便罰，師不悅。以是白佛，  佛言：「應語其師。」

[0119a01]  其師作非法助沙彌，以是白  佛，佛言：「師不應非法助沙彌。」

[0119a02]  復有一沙彌，僧  罰斷其食。彼主人後請僧食，諸比丘往次第  坐，主人不下食。諸比丘言：「日時已至，何故不
下食？」答言：「須僧集！」諸比丘言：「僧已集！」主人言：  「我所供養沙彌未至。」諸比丘言：「彼不得來！」問：
「何故？」答：「僧罰不與食。」主人言：「餘罰不少，何  忍斷其食？」以是白佛，佛言：「不應斷食。應罰掃  地、除糞、輦石、治經行處、作階道，作如是等種
種罰之。」

[0119a11]  時有一比丘男根滅女根生，諸比丘不知云  何？以是白佛，佛言：「應即以此受戒，即以此  請師，即以此年歲往比丘尼住處，依比丘尼法
住；若先犯共比丘尼戒，應於比丘尼中悔；若  先犯不共戒，不復悔。比丘尼根變亦如是。」

[0119a15]  有  一式叉摩那根變，不知云何！以是白佛，佛言：  「應即以此出家，若年滿二十，於比丘眾中十
人與受具足戒；若年未滿二十，即是沙彌。沙  彌尼亦如是。」

[0119a19]  有一沙彌根變，不知云何？以是  白佛，佛言：「應即以此出家，若年滿，應與二歲  戒，即於比丘尼眾受二歲戒；若年未滿不應
與二歲戒，即是沙彌尼。」

[0119a23]  爾時有一比丘為欲火所燒，不能堪忍，自截  其形。諸比丘以是白佛，佛訶責言：「汝愚癡人！  不應截而截，應截便不截！」告諸比丘：「若截頭
及半，突吉羅；若都截，偷羅遮；若去一卵，偷羅  遮；若去兩卵，應滅擯。若為惡獸嚙，若怨家所  害，及自爛壞，不復能男，皆應滅擯。」

[0119a29]  時諸比丘度被截手脚人為受具足戒，諸居  士見，譏訶言：「沙門釋子無可度、不可度！無沙  門行！破沙門法！」諸長老比丘聞，以是白佛。佛
言：「不應度此等人！若度，得名受具足戒；師僧，  突吉羅。從今截手、截脚、截手脚、截耳、截鼻、截  耳鼻、截指、截男根頭、挑眼出、得鞭壞好相、遭
官罪、攣躄、失聲、內外癭身、內曲身、外曲身、內外  曲、睞眼、一臂偏長、一臂偏短、左手作、啞、聾、盲、  乾痟病、癲狂、極老、無威儀、極醜，毀辱眾僧者，
如是比皆不得度。」若已度得名受具足戒，如  上說。

[0119b10]  諸比丘度吃人，佛言：「不應度吃人與受  具足戒。」

[0119b12]  復有諸比丘不先與受沙彌戒，便與受具足  戒；復有諸比丘不請和尚，便與受具足戒；復  有諸比丘不乞受具足戒，便與受具足戒；復
有諸比丘與裸形人受具足戒；復有諸比丘  與不具衣鉢人受具足戒。以是白佛，佛言：「皆  不應爾！」

[0119b18]  時有一比丘借他衣鉢受具足戒，受具足戒  已，諸比丘語：「汝著衣持鉢，共行乞食。」答言：「我
無衣鉢。」諸比丘言：「佛不制無衣鉢，不得受具  足戒耶？」答言：「佛制！我借他衣鉢受。」諸比丘不  知云何？以是白佛。佛以是事集比丘僧，告諸
比丘：「聽將欲受戒者著戒壇外，眼見耳不聞  語處，請十眾在戒壇上。和尚應語羯磨師：  『長老！今作羯磨。』復應語教師：『長老！今受羯磨。』
羯磨師應如是白僧：『大德僧聽！某甲，求某甲  受具足戒，某甲作教師。若僧時到僧忍聽。白  如是。』

[0119b28]  「教師應從坐起，至和尚前，問言：『已度此  人未？』若言未度，應語言先度之；若言已度，應
問：『已為作和尚未？』若言未作，應語先為作和  尚；若言已為作和尚，應問弟子：『衣鉢具未？』若  言未具，應語先為具衣鉢；若言已具，應問：『自
有，從人借？』若言從人借，應語可令主捨之；若  言自有，便應往慰勞欲受戒人言：『汝莫怖懼，  須臾持汝著高勝處！』

[0119c06]  「若先不相識，不應雲霧  闇時受其具戒。教師因教著衣時，應密如法  視，無重病不？復應問：『汝三衣，何者是僧伽
梨？何者是優多羅僧？何者是安陀會？』彼若  不知，應語：『此是僧伽梨，此是優多羅僧，此是  安陀會。』應與受三衣鉢。

[0119c11]  「復應語言：『汝某甲聽！  今是實語時，我今問汝，若實言實，不實言不  實。人有如是等病：癩、白癩、癰疽、乾痟、癲狂、
痔漏、熱腫、脂出。汝有不？』若言無，復應問：『汝不  負人債不？非官人不？非奴不？是丈夫不？是人  不？年滿二十不？衣鉢具不？受和尚未？汝字何
等？和尚字何等？汝曾出家不？』若言曾出家，應  問：『汝本出家持戒完具不？父母聽不？欲受  具足戒不？眾中當更如是問汝，汝亦應如實  答。』

[0119c21]  「若一一問答，皆如法，教師應還壇上立，語羯  磨師言：『我已教授某甲如法竟！』

[0119c22]  「羯磨師復應  白僧：『大德僧聽！某甲，求某甲受具足戒，某  甲如法教授竟，應使將來。若僧時到僧忍聽。  白如是。』

[0119c25]  「教師應將來，次第禮僧足。禮僧足已，  在羯磨師前，向羯磨師右膝著地合掌，教乞  受具足戒。教言：『我某甲，求某甲和尚受具足
戒；今從僧乞受具足戒。願僧拔濟我，憐愍  故！』如是三乞。教師教竟，還就本坐。

[0120a01]  「羯磨師應白僧：『大德僧聽！此某甲，求某甲受  具足戒；從僧乞受具足戒。我今當問其難事，  及為作受具足戒羯磨。若僧時到僧忍聽。白
如是。』

[0120a05]  「次應語受戒人言：『今是實語時，我今問汝，實  言實，不實言不實。人有如是等病：癩、白癩，乃  至欲受具足戒不？』亦如上問。

[0120a07]  「皆答如法已，羯  磨師言：『大德僧聽！此某甲，求某甲受具足  戒；某甲自說清淨，無諸難事，三衣鉢具，已受
和尚，父母聽許已，從僧乞受具足戒。僧今與  某甲受具足戒，和尚某甲。若僧時到僧忍聽。  白如是。』

[0120a13]  「『大德僧聽！此某甲，求某甲受具足戒；某甲自  說清淨，無諸難事，三衣鉢具，已受和尚，父母  聽許已，從僧乞受具足戒。僧今與某甲受具
足戒，和尚某甲。誰諸長老忍，默然；若不忍者，  說。』第二、第三亦如是說。

[0120a17]  「『僧已與某甲受具足  戒，和尚某甲竟；僧忍，默然故。是事如是持。』

[0120a18]  「應  語受戒人言：『汝某甲聽，世尊、應供、等正覺說  是四墮法，若比丘犯一一法，非沙門、非釋種
子。汝終不得乃至以欲染心視女人。若比丘，  行婬法乃至畜生，非沙門、非釋種子。汝盡形  壽不應犯！』

[0120a23]  「若能，當言：『能！』

[0120a24]  「『汝終不得乃至草葉，不與而取。若比丘，若聚  落中、若空地，他所守護物，盜五錢、若五錢物，  非沙門、非釋種子。汝盡形壽不應犯！』

[0120a26]  「若能，當  言：『能！』

[0120a28]  「『汝終不得乃至殺蟻子。若比丘，若人、若人類，  自手殺、若教人殺、若求刀與、若教死、若讚死：「咄！
丈夫！用惡活為？死勝生！」非沙門、非釋種子。汝  盡形壽不應犯！』

[0120b02]  「若能，當言：『能！』

[0120b03]  「『汝終不得乃至戲笑妄語。若比丘，實無過人  法，自稱得過人法：諸禪、解脫、三昧、正受及諸
道果，非沙門、非釋種子。汝盡形壽不應犯！』

[0120b05]  「若  能，當言：『能！』

[0120b07]  「『諸佛世尊為示現事，善說譬喻：猶如人死，終  不能以此身更生；如針鼻決，永不復得為針
用；如多羅樹心斷，更不生、不增、不廣；如石破，  不可復合。若比丘犯一一墮法，還得比丘法，  無有是處。』

[0120b12]  「復語言：『汝某甲聽！世尊、應供、等正覺說四依  法。比丘盡形壽依糞掃衣住，出家受具足戒。  汝若能，當言能。』

[0120b14]  「『若後得劫貝衣、欽婆羅衣、  拘舍耶衣、他家衣，皆是長得。』

[0120b16]  「『比丘盡形壽依乞食住，出家受具足戒。汝若  能，當言能。』

[0120b17]  「『若後得僧前食後食、請食，皆是長  得。』

[0120b18]  「『比丘盡形壽依樹下住，出家受具足戒。汝  若能，當言能。』

[0120b19]  「『若後得大小屋重屋，皆是長得。』

[0120b20]  「『比丘盡形壽依殘棄藥住，出家受具足戒。汝  若能，當言能。』

[0120b21]  「『若後得酥、油、蜜、石蜜，皆是長  得。』

[0120b22]  「復應語言：『汝某甲聽！汝已白四羯磨得  如法受具足戒竟。諸天、龍、鬼神皆作是願：「我  何時當得人身，於正法律中出家受具足戒？」
汝今已得，如人受王位，汝受比丘法亦如是。  當忍易共語，恭敬受教誡。餘戒和尚、阿闍梨  當廣為汝說。汝當早得具足學戒，學三戒，滅
三火，離三界，無復諸垢，成阿羅漢。』」

[0120b29]  爾時受具足戒人，不知年歲，不知受戒時。以  是白佛，佛言：「應教令知。語言：『汝今受戒時，某
年、某月、某日、某時，汝應盡壽憶是事。』」

[0120c03]  復有諸犯麁罪別住比丘，厭別住便捨戒罷  道；又行摩那埵、本日治、阿浮訶那，被訶責  羯磨、驅出羯磨、依止羯磨、舉罪羯磨、下意羯
磨，如是諸比丘皆厭罷道。後復欲於正法律  出家受具足戒，諸比丘不知云何？以是白佛，  佛言：「應先問：『汝能還行先事，能隨順僧，求僧
除滅先事不？』若言不能，不應與出家受具足  戒；若言能，應與出家受具足戒。若受具足戒  已，若先別住，使還別住，乃至先作下意羯磨，  還與作下意羯磨。」

[0120c13]  復有諸比丘，和尚、阿闍梨罷道，後來就弟子  求出家受具足戒。諸比丘不知云何？以是白  佛，佛言：「聽與出家受具足戒。先弟子應與衣
鉢，助使得成出家受具足戒。」彼人即求先弟  子作師，諸比丘不知云何？以是白佛，佛言：「聽  先弟子與作師。」復不知誰應恭敬，諸比丘以
是白佛，佛言：「後更受戒者，應如法敬師。」

[0120c20]  爾時優波離白佛：「諸比丘先已作一語受戒，  二語、三語受戒，及善來比丘受戒，眠時受戒，  醉時、狂心、散亂心、病壞心受戒；和尚眠時乃
至病壞心，二人乃至十人皆作和尚受戒，是  等得名受具足戒不？」佛言：「若未制前得名受  具足戒，制後不名受具足戒。」

[0120c26]  爾時舍利弗、摩訶目揵連、大迦葉、摩訶拘絺  羅、摩訶迦旃延、阿那律、富樓那彌多羅尼  子、羅睺羅、阿難、難陀，此等諸大阿羅漢到
世尊所，頭面禮足，却坐一面，同聲如優波離  問佛，佛答亦如上。

[0121a02]  爾時諸比丘無上下坐，不相恭敬，諸居士見，  譏訶言：「此輩沙門不知上中下坐，無有長幼。  無沙門行，破沙門法！」諸長老比丘聞，種種訶
責，以是白佛。佛以是事集比丘僧，問諸比  丘：「汝等實爾不？」答言：「實爾。世尊！」佛種種訶責  已，問諸比丘：「誰應受第一座、第一施、第一恭
敬禮拜？」諸比丘或言：「剎利、婆羅門、長者、居士、  出家者應受。」或言：「誦毘尼、法師、阿練若、行十  二頭陀，乃至得阿羅漢者，應受。」佛言：「不應
爾！」諸比丘白佛：「若不爾，誰應受？」佛言：「過去  世時，海邊有尼拘律樹，覆五百乘車。時有三  獸住彼樹下：一者雉、二者獼猴、三者象。雖為
親友，而不相推敬，後作是議：『我等既為親友，  如何不相推敬？應計年長者為尊，少者為卑。』  議已，問象：『汝憶何久遠事？』象言：『我憶此樹至
我腹時。』復問獼猴，獼猴言：『憶我平立，嚙此樹  頭時。』復問雉，雉言：『我憶昔於某處食此樹子，  來此吐核，遂生此樹。』於是推雉為上，獼猴處
中，象為下焉。若欲行時，獼猴負雉，象負獼猴。  雉教二獸行十善業，皆共受行。世人聞之，皆  受其化，遂名行善為雉梵行。行其法者，命終  生天。

[0121a23]  「諸比丘！畜生猶尚知有尊卑，況我正法  而不相敬。汝等從今先受具足戒者，應受第  一坐、第一施、第一恭敬禮拜，如是奉行。」
(受戒法竟)

五分律卷第十七

* * *

【經文資訊】大正藏第 22 冊 No. 1421 彌沙塞部和醯五分律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
