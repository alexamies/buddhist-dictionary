佛說菩薩修行經(亦名威施長者問觀身行經)

西晉河內沙門白法祖譯

[0063c19] 聞如是：

[0063c19] 一時佛遊舍衛國祇樹給孤獨精舍，與大比丘千二百五十及眾菩薩五千人俱，皆尊菩薩——神通[叡-├+〡]達，權慧變化，遊三千世界，普利一切莫不蒙濟。於時舍衛國大城之中，有豪長者名比羅達(晉言威施)，與其城中諸大長者五百人等，宿意同念，俱從舍衛大城中出，往詣祇樹給孤獨精舍。前至佛所，即皆稽首，繞佛三匝，問訊世尊，却坐一面。

[0063c26] 於時世尊，以無限達，因問威施，及諸長者、族姓子等：「發何志乎？詣如來耶？」

[0063c28] 是時威施并諸長者，即白佛言：「吾等，世尊！集坐靜處，競有念言：『佛世難值，人身由然，得脫離世，同亦甚難。』吾等竊議：『為用何乘而至泥洹？當以聲聞、緣一覺乘取泥洹耶？大乘普智泥洹脫乎？』時吾等舉心便發言曰：『志願無上乘泥曰，身不以聲聞、緣覺脫也。』吾等，世尊！志願發心無上獨尊正意，以斯法故，來奉如來。云何，世尊！菩薩大士，內性常欲應於無上平等正真尊覺，當學何法，而應行住？唯願如來垂慧普慈，以無極哀，散示疑結。」

[0064a10] 爾時世尊，告威施曰：「善哉，善哉！諸大長者乃能改俗，捨世之榮樂，發無上正真道意，覲詣如來。又威施等，勤聽思念，當演說之：菩薩大士行，得無上等最正覺，志作所應及其覺法。」

[0064a14] 長者威施并五百人，即皆叉手受教而聽。

[0064a15] 時，佛告曰：「是諸長者！菩薩大士發行，欲應無上正真等最覺者，心向眾生，當建弘普無極大慈，志習念行勤執無捨，進學無忘，是乃應於無上覺道。又諸長者！若有眾生，分其所受身口意惡，彼行非故，命終墮獄故。諸長者！天地聚合，集以眾苦，向諸網見眾生之類，存心大慈，勤志大悲；守習學行，專精如斯。其身不著衣被飲食，於諸利養意亦不貪，以諸所珍，樂盡施惠。念彼眾生，慎行戒具，忍進定智。如是長者！菩薩大士，欲發無上正真道者，當習觀法乃應身行。」

[0064a25] 爾時，威施及諸長者：「吾等，世尊！當修身三、口四、意三念法。菩薩大士云何應觀身行法耶？」

[0064a27] 爾時世尊，告威施等：「如是長者！菩薩大士有四十二事而以觀身。作是觀已，離想結纏。身心意識，縛著吾我、貪身壽命、濁亂諸非，應便除盡。」

[0064b01] 是時威施及諸長者，受教而聽。

[0064b02] 佛言：「菩薩大士！觀身污穢本為不淨，觀身臭處純積腐爛，觀身危脆要當毀壞，觀身無強當歸碎散，觀身如幻諸大變化，觀身惡露九孔諸漏，觀身盛然婬慾火熾，觀身燋燒興恚毒火，觀身愚冥癡矇毒盛，觀身羅網恩愛結縛，觀身如瘡眾患纏繞，觀身可患四百四病，觀身穢宅受諸蟲種，觀身無常逝歸塵土，觀身頑愚不達體法，觀身危陋毀落不久，觀身無賴常懷多憂，觀身無堅老至苦極，觀身無倚飾偽純詐，觀身難滿受盛無厭，觀身巢窟受眾色愛，觀身貪惑迷著五樂，觀身昧冥意懷喜悅，觀身無住生死種異，觀身識念懷想眾賤，觀身無友極養會離，觀身眾食狐吞狼爭，觀身機關展轉無數，觀身係屬飲食所盛，觀身叵視膿血臭滿，觀身毀滅趣非常法，觀身如讎恒多怨害，觀身熱惱常懷憂結，觀身聚殃五陰所誤，觀身苦器生死劇痛，觀身非我眾緣積聚，觀身無命男女會散，觀身為空根受諸情，觀身無實譬之如幻，觀身虛偽其現若夢，觀身偽惑為如野馬，觀身詐欺其喻響像；是謂長者菩薩大士四十二事觀身行法。其不觀者或貪身，心神意識由之起滅；其有菩薩如是觀已，愛著身命貪愛吾我，疑垢倒謬及諸欲樂、有常之計，皆悉除盡。遵志守一，不惜年壽，如是速具六度無極。斯謂長者菩薩大士，以滿六德權化流布，疾得無上成最正覺。」

[0064b29] 於是世尊，重加弘演說身行法，而歎頌曰：

「得為人甚難值，　　無以身造惡行，
　要會死棄丘塚，　　狐狼食或爛壞。
　偽欺我愚常惑，　　專興念貪色欲，
　是身求無反復，　　晝夜受諸苦痛。
　因眾苦以成惱，　　身癰滿盛不淨，
　常困極於飢渴，　　夫智者豈貪命？
　常受身終無厭，　　強畜養劇親厚，
　為見色犯眾罪，　　彼緣是受獄痛。
　身不能如金剛，　　無以是造惡業，
　雖久存會歸死，　　時興信念佛世。
　假長久養育身，　　甘餚膳及香華，
　會飢渴不恒常，　　雖勉勵當何益。
　更劫數因還值，　　人雄尊佛之世，
　常發信莫犯罪，　　或墮三受苦毒。
　其極壽億千載，　　勤自勉如救火，
　況其壽百歲者，　　憍縱身造獄殃。
　若有念想吾我，　　得人身甚為難，
　常極意恣五樂，　　且自娛焉知後？
　斯之樂不永久，　　諸苦毒至不遠，
　當速離諸慳貪，　　可得應大福祚。
　財非財譬如夢，　　強以此偽眾生，
　時一有或便盡，　　明智者不悋財。
　若如幻化色惑，　　現虛偽花鮮彩，
　是欲財誰欺身，　　愚濁惑墮顛倒。
　以眾苦致福財，　　用身故念與想，
　財非財五家事，　　有何智為財惑？
　謬順隨妻與子，　　王勢強奪聚財，
　覺無常了如此，　　終無意樂利家。
　恩愛聚致苦惱，　　無貪惑著家獄，
　父母財身妻子，　　皆留在行自當。
　有貪惜不自覺，　　唯恐財隨我滅，
　愚頑者力求財，　　有智慮信無貪。
　慳不信不可從，　　極自卑如兒僕，
　外燋貪內熱諂，　　諸聖賢所不詠。
　談書籍或詩頌，　　以惑眾若婬女，
　意麁獷性暴弊，　　諸慳人多妬嫉。
　貪狼性無親友，　　現卑謙強親人，
　唯為財習追苦，　　智慮者莫信之。
　順財故與此事，　　乃造起毒害心，
　是故智當省察，　　棄離慳妬邪事。
　金珠寶諸珍奇，　　因福祚得致之，
　為斯故興諍訟，　　制是意整以法。
　時可值人雄尊，　　慈氏佛上如來，
　乃當有金寶地，　　焉知復在向生？
　欲五樂純虛偽，　　愚迷惑欺詐意，
　欲若如夏盛熱，　　坐野馬因疲勞。
　貪目色欲惑己，　　淫發醉失意志，
　從習欲隨顛倒，　　當何時值佛世？
　從九十一劫中，　　世乃有佛尊覺，
　山須彌燒壞滅，　　後何緣當得值？
　海陂池枯竭乾，　　天地燋永無餘，
　欲熾然亦如是，　　有何智當著欲？
　諸聰達明智士，　　當察知居寂滅，
　有何貪奚可樂？　　解是義不入網。
　觀行習法之最，　　莫戀屍塚囚獄，
　著恩愛貪濁意，　　不能免獄苦殃。
　有妻子貪離別，　　所作行當自受，
　便獨趣隨苦毒，　　彼無有代痛者。
　斯三界惱之甚，　　莫若如妻與子，
　本愛時規與樂，　　反成憂罪惱根。
　緣受三惡道苦，　　毒辛酸慘痛生，
　若當被諸惱根，　　妻及子無伐者。
　勿以父造惡行，　　及與母諸親屬，
　阿鼻痛無免救，　　且莫如身行者。
　閻羅王獄卒地，　　彼不問父母事，
　兄弟妻子親友，　　惟結却身善惡。
　以得致身人身，　　遭遇值不念惡，
　斷滅眾殃罪行，　　除改前不善事。
　已濁污自防覆，　　莫信作無報應，
　彼法王當散說，　　分別了行清淨。
　身種作行自當，　　縱放意隨墮惱，
　身所造即獲殃，　　譬喻之影隨形。
　當其受苦痛時，　　父母親不能免，
　及善厚無代者，　　是故智無戀欲。
　其欲脫獄楚毒，　　及眾縛枷鎖械，
　當勤念捨離欲，　　速行法世雄教。
　家大熾多惱根，　　火之起而常然，
　何慧達而樂是？　　揩大火恐難中。
　在家者憂利時，　　居俗業營妻子，
　有是眾萬端慮，　　何智慧不捨家？
　十力教甚可樂，　　無種栽取若根，
　騃癡子無是志，　　但惑家墮地獄。
　天地間專惑者，　　興念想我妻子，
　愚頑意謂常存，　　不知之幻化身。」

[0065b28] 當佛世尊說是法時，威施之等五百長者，應時逮得柔順法忍。從得忍已，神通備具，達知去來，聖智弘妙，慧無罣礙，明曉眾生意志所趣欲，發起眾一切會者觀心之故。即說偈曰：

「快哉為大利，　　眾利之最上，
　其有發心行，　　求佛菩薩者。
　大乘心可樂，　　但欲安眾生，
　為人修橋梁，　　志樂大乘者。
　眾生愛樂彼，　　顏像眾欣覩，
　其有興發心，　　志求菩薩道。
　諸發菩提心，　　種德於福田，
　深樂菩薩者，　　得為三界明。
　隆聖菩薩心，　　踰越諸眾意，
　一切悉備足，　　能度諸眾生。
　吾等快得利，　　愛樂興斯心，
　值佛能仁世，　　師子最正覺。
　得逮聞是法，　　菩薩觀身法，
　志即樂大乘，　　獲致於柔順。」

[0065c18] 時佛便笑。世尊笑時，五色光出，從口中奮，輝暉晃昱，色色各異，遂至無數光明普遍十方諸土，威景覆蔽一切釋梵日月天魔宮殿之明。

[0065c21] 當其佛笑及覆光時，諸天龍神并世人民七萬二千，見佛神耀暐曄之變，亦皆自覺被如來明安育其體，各於座上忽然悉得無所從生法樂之忍，其餘無數皆發無上正真道意，然其焰還繞身三匝，而其威光忽從頂入。

[0065c26] 爾時賢者阿難白佛：「諸佛如來出現於世，安度眾生道教洋洋，終不妄笑。今者何因興發威顏而欣笑耶？善哉，世尊！如來降德，愍念一切無量諸天及世人民，皆使得安，畜生禽獸蜎飛蠕動，莫不蒙度，願佛開解敷演笑意。」

[0066a02] 爾時世尊告阿難曰：「汝見長者威施之等五百人不？」

[0066a03] 「唯然已見。」

[0066a03] 世尊告曰：「是諸長者，在過去諸佛植眾德本，從發無上正真道意。如是，阿難！長者威施五百人等，却後當更七十六劫不墮三苦，然後成佛當同一劫，劫名勇猛皆同一字，其號名曰華吉藏王如來、無所著平等正覺、道法御、天人師，為佛世尊，各各所度極至無量。」

[0066a09] 是時阿難重白佛言：「唯然世尊！甚深妙哉，未曾有也。如來散說是之弘奧無極要法，是經名何？云何奉持？」

[0066a11] 佛言：「阿難！是經名曰『菩薩修行』，亦名『大士威施所問觀身行經』。又斯，阿難！是觀要法，過去當來今現在諸佛，致道弘化無不由之。吾今成佛，有身相好，化于生死，亦因此法，當善書持、諷誦、讀說、開示一切。」

[0066a16] 佛說經已，賢者阿難，大士威施五百人等，諸天龍神及世人民，聞經歡喜，皆起叉手，為佛作禮。

佛說菩薩修行經

【經文資訊】大正藏第 12 冊 No. 0330 佛說菩薩修行經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，西蓮淨苑提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA