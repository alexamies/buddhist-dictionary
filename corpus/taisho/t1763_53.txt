大般涅槃經集解卷第五十三
[0537c21]  辨信　辨直心  辨戒　辨善友  辨多聞　論闡提有佛性義  釋闡提名  釋九地菩薩見法有性所以不見佛性
明法佛有二種說一者有性二者無性為  眾生故說為法性為諸賢聖說無法性  辨菩薩無所見即一切法  辨大涅槃空　出阿難不見空事  辨信不信相

德王菩薩品之第九

[0538a03]  復次善男子云何菩薩  (至)  四者親近善友五者  多聞。

[0538a04]  案。僧亮曰。第九病行功德也。病行說  五行之始也。信為行首。故先說也。質直者。信  惡則不作。信善則勤行。故次說直心也。身口
之惡須戒。故次說戒也。行善須師。故次說善  友。近善友而聞法。故次多聞也。僧宗曰。既通  廣前三行。隨明戒定。有相似處。即雜廣上義
也。寶亮曰。以此法為體。從信心為始。乃至  多聞。

[0538a12]  云何為信菩薩摩訶薩  (至)  脩大涅槃成就初事。

[0538a13]  案。僧亮曰。信三寶者。知歸處也。然歸必須  行。以施為行始。次說施也。行即是乘。乘有實  假。次說二諦。以一乘是第一。二乘是世諦。下
釋云。速得解脫者。小乘是遲。今說為速。於  小者是速。若不說小。則永處生死。說則離故。  故名速也。聖人性者。不壞信也。寶亮曰。夫信
有三品。從外凡夫。訖聞慧中人。悉通名為信。  信乃萬階。要居不定位故。來為下品。若信  首五根立。至世第一法。名曰中品信。受得真
無生解。去至九地。通為上品信。然此中所明。  信取於中品。何以故。因此信立。資之入空。登  見諦道。自此以前。下品之信。非不遠藉。但未
是堅固。位既未定。所以不錄。若遠途而相承  理故忘言。然入佛法海。要須信為首。此心亦  立。佛法中寶。自然次生。是故今者。先標歸三
寶為初。表信立之始也。雖復信有三寶。若不  信有行六度之因。其行亦不成。是以經文廣  列所信之事。然此中列信境出二種。第一義
諦。無信於二諦者。信生死是忘有。即體無  性。此據大品以來。開空有二門。後更稱信。第  一義諦者。信神明妙體。真如之第一。故知。今
教所明真者。非昔教之性空。若此信一立。便  識生死虛妄。依如來藏。有脩道斷癡。除因滅  果。顯出法性之涅槃也。

[0538b07]  云何直心菩薩摩訶薩  (至)  若生煩惱則墮惡趣。

[0538b08]  案。僧亮曰。先就化物邊辨直心。後更約  事。明但使關理莫聞耶正。皆稱直也。

[0538b10]  如是菩薩若見眾生  (至)  發阿耨多羅三藐三菩  提心。

[0538b11]  案。僧亮曰。終不說之者。說惡增二罪。  讚善長二福也。云何為善。所謂佛性者。善中  之少。唯闡提也。寶亮曰。謂正因性也。唯此為
真善。而非是緣中所生者。若舉用來明者。能  得於善果。亦名曰善。為物說言。身中有佛性。  令心歡喜。發心行道。

[0538b17]  爾時光明遍照  (至)  發阿耨多羅三藐三菩提心。

[0538b18]  案。僧亮曰。難意謂。若闡提聞讚佛性。而發  心速者。上云不治之義。則非也。舉上五行之  始。闡提不可治之文。此第一難也。僧宗曰。第
一有三種病人者。難直心也。言不應歎佛性。  發菩提心也。何以爾耶。上說三種有自然可  差。有畢竟可治者。如其自差。則不假歎性。
知其必死。雖歎何益。雖引三人。意欲取二人  為難。寶亮曰。德王仍設五難。所以建章唱  言。初發五事。悉得成就者。若此五事成。則能
除病。若不成就。便不能治病。今去還明三種  病人。故知廣病行。第一難言。如來上說三種  病人。第三人聞法不聞法。自然得佛。今云何
言讚嘆佛性。令眾生方發心耶。

[0538c02]  世尊若遇善友諸佛  (至)  得阿耨多羅三藐三菩  提故。

[0538c03]  案。僧亮曰。第二難也。僧宗曰。第二難  言。不能發心。復不然也。若言有性。必當成  佛。寶亮曰。第二難言。第一人若聞法不聞法。
皆不能發。是亦不然。此人有佛性。佛性是  善。自能向佛。佛何故言都不能發心耶。

[0538c08]  世尊如佛所說何等名為  (至)  云何佛說斷諸善  根。

[0538c09]  案。僧亮曰。第三難也。僧宗曰。第三難言  不可治。若遇不遇。俱不可治者。夫為惡不過  闡提。此人既有佛性。此不可斷。當知斷善之
言。未為理實也。如佛昔說十二部經善有二  種者。此第三家子句言。既不斷佛性。便是性  在身中。既在身中。便應遮地獄。此就見用為
難也。寶亮曰。第三難不應受闡提名。就此難  中。開為兩關。若闡提有佛性。佛性是善。何  故言斷諸善根。名一闡提耶。後關言。如佛昔
說十二部經善有二種。一常二無常者。難意。  用正因性善作常。緣因善作無常。若如此緣  中所生善。虛而無力。可不能遮地獄。正因性
是常。力用應強。何故不遮一闡提不入地獄  耶。

[0538c23]  如佛往昔說十二部經  (至)  作如是說言一闡提。

[0538c24]  案。僧亮曰。第四難也。

[0538c25]  世尊若因佛性發阿耨多羅  (至)  三菩提無有是  處。

[0538c26]  案。僧亮曰。第四難也。僧宗曰。第四難  言因佛性。自然成佛。不假廣說十二部經。寶  亮曰。第四難從若因佛性。發無上道心。下明
佛性力強。應自然成佛。何須廣說十二部經。  勸人修行。下即引二譬來。助其成難。喻正  因力。應自至於佛也。

[0539a03]  世尊諸佛如來說因果性  (至)  如是之義云何相  應。

[0539a04]  案。僧亮曰。第六難也。僧宗曰。第五執  因中已有佛性。故得成佛也。寶亮曰。第五難  言。說因果性。非有非無。亦復不然。若因中無
果。云何能生佛菩提樹。正以有故。能生也。

[0539a08]  爾時世尊讚言善哉善哉  (至)  能摧波旬所立勝  幢。

[0539a09]  案。僧亮曰。將欲答問。先讚歎也。僧宗  曰。答中先答第二。次答第三。次答第三家子  句。因答子句。義勢似答第一第四。別答第五
也。寶亮曰。將欲答難。先讚歎之。明已問得  時。師徒二人。互相稱譽也。

[0539a14]  善男子如我上說三種病人  (至)  若不遇者則不  可愈。

[0539a15]  案。寶亮曰。釋二乘人。何以故。此人  有九因緣不能去。若無此九事則去。何者為  九。一知食不安。而反食者。二乘人自知已所
得果。不如於他。而強執為是也。二多食者。二  乘人求果心併故。所以不能遠取佛果也。三  宿食未消。而更食者。有漏中四倒。伏而未斷。
而今更起佛上四倒也。四大小便利。不隨時  者。執相心固。斷結不以理也。五病時不隨醫  教者。不行菩薩大乘之化也。六不隨瞻病教
者。不從善知識也。七強耐不吐者。強執二  乘果為是。不捨小而從大也。八夜行者。無明  心多也。九房室過差者。欲速滅此身。無餘之
樂。正有九病。若聞法即迴心而去。如其不迴。  則難可開化。

[0539a29]  善男子如我上說若遇不遇  (至)  若不值遇則不  能發。

[0539b01]  案。寶亮曰。答初難也。僧宗曰。先騰  三種病人。未是答也。寶亮曰。先釋第三人。決  定去者。此人殖因久。自能向佛。不假聞法。

[0539b04]  如我上說若遇善友諸佛菩薩  (至)  何以故以命  盡故。

[0539b05]  案。僧亮曰。答第二第三難也。僧宗曰。  答第二難也。其難言。既遇與不遇。悉不能發。  此人當得菩提。今答言。闡提時斷善根。及
其後生善之時。非復闡提。此人遇與不遇。俱  不離闡提心。是故言不可治。不言斷當性也。  寶亮曰。答第二難。言若闡提有佛性。決定不
去。是亦不善。佛答意云。我言不能去者。此  當闡提心時語耳。不言捨闡提心後。亦不能  去也。其未捨闡提位時。雖有佛性。而非是善
若捨此心後。非復一闡提。云何不能去耶。

[0539b15]  善男子一闡名信提名不具  (至)  諸善法故名一  闡提。

[0539b16]  案。僧亮曰。答第四難也。僧宗曰。此答  第三難。其難言不斷佛法。云何言斷善根。  今答言。一闡名信。提名不具。信不具故。名一
闡提。豈以無師佛性。名闡提耶。寶亮曰。次答  第三難。難言。闡提有佛性。云何名斷善根。佛  今答言。不具。信故。名一闡提。明佛性非信。
善亦不從具生。眾生五陰。是發信心之具。正  因佛性既非善。又不從五陰具生。云何可斷。  若正因佛性。從五陰具生。然則眾生五陰。是
發佛性之具。經亦不應言佛性非信。眾生非  具。以此義推。當知。眾生五陰。依正因性有。  非是正因性。依五陰有。然此中推檢。與勝鬘
經明義一種生死。依如來藏有也。非如來藏。  依生死故。得知文義微證理  [目*交]  然矣。下去諸  句義例亦爾。但佛性非是緣中所生之善。又
非是不善。何以爾。正因之性。既不從方便而  得。云何可斷。然能得善果。復非不善。闡提乃  斷緣中所生者。故得一闡提名也。

[0539c05]  善男子如汝所言  (至)  即墮三趣故名一闡提。

[0539c06]  案。僧亮曰。答第五難也。僧宗曰。答第三子句  也。以當有故言有。既非已有。云何責能遮地  獄耶。譬如王聞箜篌音者。此成向答也。言欲
聞其音。必須方便。不可一往而求。佛性亦爾。  要假方法也。因此仍答第一第四難也。其第  四言。若有佛性理然自成。何須說十二部經。
今答言。雖是有性。要須說。亦如箜篌之音也。  第一難言。若必不差。則不須治。今答言。雖不  可差。既不斷佛性。若聞說十二部經。則為外
緣之益也。寶亮曰。牽第三難後關來。仍答  第四難云。一闡提實無果性。若使有緣因之  善。可遮已不入地獄。即既無緣因善。云何得
遮耶。登即引譬。明凡夫愚癡。無有智慧。聞佛  說眾生身有佛性。謂言此五陰身。即時已有  一切種智。十力無畏。不假脩行。臥地自成。責
佛現有此不當是無道用心。然眾生之身。即  時乃有正因。要應積德修道。滅無明障。闇黑  都盡。佛性方顯。緣具之時。爾乃有用。其事如
箜篌。要須眾緣具。故聲方出耳。今一闡提。正  斷於信心。故墮三惡道也。

[0539c26]  善男子如汝所說若乳無酪  (至)  不訟彼缺名質  直心。

[0539c27]  案。僧亮曰。答第六難也。僧宗曰。答  第五難。今言不得一向已有。以當有故言有  也。如乳臥至一月。則不生酪。若以一渧。
頗求樹汁。至即成酪。以其緣具足也。若乳  中先有酪者。何須待緣耶。難作能作者。言  政以具此直心等五事。所以能為此難忍之
事。乃至不惜軀命。深識空相故爾也。寶亮  曰。答第五難。執因中有果。今明萬法從緣。  無有自性。若緣會則有。未會便無。豈容因
中已有果。若已有果。何須眾緣。以無性故。  故得成佛也。答難既竟。還舉前結句。以是義  故。菩薩常讚人善。故名直心。結句後偏就菩  薩心。約事來明直心也。

[0540a11]  復次善男子云何菩薩質直  (至)  是名菩薩質直  心也。

[0540a12]  案。寶亮曰。向解釋未周。便致問難。  答既已畢。更脩前宗也。寶亮曰。答難已竟。舉  前以結旨也。

[0540a15]  云何菩薩脩治於戒  (至)  脩大涅槃是第三戒。

[0540a16]  案。僧亮曰。尸波羅蜜者。無上四惡。能度苦海  之稱也。寶亮曰。戒從信生。道心既正。所發  之戒。不見戒相。為波羅蜜也。

[0540a19]  云何菩薩親近善友  (至)  具足第四真善知識。

[0540a20]  案。僧亮曰。一主浣衣者。知垢淨故。應教不  淨觀也。一金師子者。知風火之氣。應教數息  也。寶亮曰。真善友者。唯諸佛也。今命篇舉
菩薩者。以具上三心。能近善友。復能為人。作  善友也。未具足故。乃引事為證。

[0540a25]  云何菩薩具足多聞  (至)  成就第五具足多聞。

[0540a26]  案。僧亮曰。多聞本使息苦。不必文廣事多。唯  在理深除惑耳。寶亮曰。第五具足多聞者。若  隨言而取。唯是聞慧。不通思脩。然此中釋意。
恐備合三慧。今辯多聞。便有六階。從淺之  深。靡所不收。第一就小乘十二部。明多聞。第  二重置於十一部。唯取方廣經。亦名具足多
聞。第三除法華以前經。十二部唯受持。今涅  槃經為多聞也。第四就一四句偈。如雪山菩  薩中說。第五直據常住二字。第偏談法性妙
體。如如常不說法。絕於言相。以為多聞。若能  如此冥至理。最為第一多聞。

[0540b08]  善男子若有善男子善女人  (至)  難忍難施亦復  如是。

[0540b09]  案。僧亮曰。難施能施者。作義是總。施  義是別也。何者。外事橫來。能安為忍。捨由內  起。能安為施也。

[0540b12]  善男子譬如父母唯有一子  (至)  何以故脩空三  昧故。

[0540b13]  案。僧亮曰。舉二事。一謂慈悲。二謂解  空。以此二事。不見其難。故能為難事也。寶亮  曰。次從難作能作。下去開為三事來。讚歎上
成就五法人。正以資上所解。便悟萬法虛假。  有所施為。不問自他。無復分別。若微有所存。  便乖於理。何故如此。正集空智力爾。終日為  物。竟無所為也。

[0540b20]  爾時光明遍照高貴德王  (至)  雖復脩空不能令  空。

[0540b21]  案。僧亮曰。欲明脩空之為益。故假難以  顯之也。僧宗曰。一切諸法。性自空者。承前言  為難。前言以善識空。能為難忍。今問識空之
旨。設二難也。若性自空。空則無見。若性不空。  雖脩何益。僧亮曰。時眾於此空理。恒生怖畏  心。未能頓忘。故德王因此。仍設二難。去物執
有之心也。佛上言脩空三昧。無復瞋喜。今將  開兩關。故先定言一切諸法。為當體性自空。  為萬法不空。菩薩脩定之智強。使作空耶。仍
結初難云。若性自空。何須脩空耶。第二難云。  若性自不空。云何脩空。其令空耶。

[0540c03]  善男子一切諸法性本自空  (至)  諸佛菩薩是魔  眷屬。

[0540c04]  案。僧亮曰。非地水火風。不離地水火  風者。五根是假色。是則根一。而大四故。第  一義空不離四。而說俗諦空也。俗諦空故。無
一等四。執為空也。非青非黃。破實色亦爾。非  有非無者。具三中道空也。以相似相續似常  也。凡夫不了。說有說常也。寶亮曰。就佛下答
去。先遣第二難言。一切諸法。性本自空。萬有  若是可得不空。有竟無可有。豈有可得有乎。  既不可得。故知。從本來不異空。但於病者為
有。於覺者常無。故一家所引。如虛空華。於不  病者。未甞有也。雖於病者為有。於不病為  無。而不病之者。亦非不知。病者之妄見。故聖
監之日。二智無虧。是以梵行中言。一切世諦。  於如來盡是第一義諦也。從色性不可得。下  更據法來明。先破假名色。非四大者。明地水
火風。本來性空。無有自體。此明真諦不離地  水火風者。不離四大有用。此是因緣虛搆。  但有名用。明俗諦也。非青黃赤白者。次破實
法色。明青黃色等。本來不有。此是真諦。不離  青黃等者。亦是虛搆因緣妄有。但有名用。此  明俗諦。有竟不有。亦無有可有。無竟不無。亦
無無所無。法相如此。豈不空耶。正以菩薩具  上五事。見萬法空。所以無復瞋喜。

[0540c27]  善男子一切諸法性本自空  (至)  見一切法性皆  空寂。

[0540c28]  案。僧亮曰。次舉初問來答。法雖自  空。若不脩空。則不識有為不有。要須體有。方  得會空也。因此下即借譬來辨。如一切法。性
無常故。滅能滅者。非別有一滅法能滅。即法  體起時。字之曰性。法體滅時。謂之名滅。明  萬法亦然。直體性空。故脩空見空。亦無有一
空法。來空此空也。雖引譬證體相是空。但人  情。於上譬中生疑。今且據向墖喻。為語也。

[0541a07]  光明遍照高貴德王菩薩  (至)  空是無法為何所  見。

[0541a08]  案。僧亮曰。空者。便承聞為難。異物本  無具難醎。物本無醎性。而使作醎者。非空則  為倒也。若唯空復無所見。更成前難也。

[0541a11]  善男子是空三昧見不空法  (至)  夜為夜相云何  顛倒。

[0541a12]  案。僧亮曰。法無常故。滅能滅者。如木  無常。火能焚之。生能生之者。牙有生相。水穀  能生也。善男子見不空者。答其初難。不言性
不可空。就世諦假。用於眾生心之所見不空。  今如假而識即是照空。是以非倒也。如貪等。  但就世諦是有。得惡果報。乃至色性。亦如是
也。若凡夫定執為實。可使是倒。明菩薩不作  此解。非倒也。以夜為晝。則為倒。此明如假而  知。如空而識。豈為倒哉。

[0541a21]  善男子一切菩薩住九地者  (至)  以不見故則見  佛性。

[0541a22]  案。僧亮曰。見法有性者。見空則見常  也。九地不見常。以不見空。是故十地。但少見  也。寶亮曰。經文正自如此。故知。九地以來。
唯見無我空。非真無相理也。既所觀是事。無  非真我空。故言。見法有相。非是執性見有。正  以脩無我多故。未能見佛性也。

[0541a28]  諸佛菩薩有二種說  (至)  以是義故脩空見空。

[0541a29]  案。僧亮曰。雖漸教說有。終期為空者。見法空  故。脩空三昧。令得見空。無法性者。亦脩空  故。以是義故。脩空見空也。寶亮曰。有法性
者。云有世諦用也。無法性者。明本來是空。正  以不見空故。令脩空。以得空。是以脩空三  昧也。亦因脩空故。見諸法空也。

[0541b06]  善男子汝言見空空是無法  (至)  見一切法性無  所有。

[0541b07]  案。僧亮曰。法性無有。菩薩則無所見。  與法理會。假稱為見。實非見也。寶亮曰。次答  後關也。實如汝問。若存有所見。非謂為見。菩
薩所見。故見佛性也。

[0541b11]  善男子菩薩不但因見三昧  (至)  見一切法皆悉  是空。

[0541b12]  案。僧亮曰。不但三昧見空。六度亦空  也。寶亮曰。遍歷六度萬行。明無性相。

[0541b14]  是故我在迦毘羅城  (至)  成就具足第九功德。

[0541b15]  案。僧亮曰。舉事以證釋也。

[0541b16]  善男子云何菩薩脩大涅槃  (至)  入大涅槃常樂  我淨。

[0541b17]  案。僧亮曰。以自涅槃。復能教人。令得  涅槃為體也。此先說自得者也。僧宗曰。第十  功德。以三十七品為體者。此三十七品。即有
戒定慧。可以廣前。隨於三行之中。有明戒定  慧處。悉可以廣也。何等眾生。於此經不生信  者。言於經生信。則能行三十七品。終得成佛。
若不生信。則永淪生死。明十功德既畢。冥誡  未來。可不染生敬信也。

[0541b25]  為諸眾生分別解說  (至)  若不信者輪迴生死。

[0541b26]  案。僧亮曰。教人令得。

[0541b27]  爾時光明遍照高貴德王  (至)  於是經中不生恭  敬。

[0541b28]  案。僧亮曰。上說有信者得。不信者不得。  今問信不信相也。

[0541c01]  善男子我涅槃後有聲聞  (至)  是名甘露貿易毒  藥。

[0541c02]  案。僧亮曰。說破戒者不信。

[0541c03]  以如是等惡比丘故  (至)  不能信順是涅槃經。

[0541c04]  案。僧亮曰。破見者。不信也。

[0541c05]  善男子當爾之時若有眾生  (至)  即見佛性入於  涅槃。

[0541c06]  案。僧亮曰。還結信者。不治自差也。

[0541c07]  爾時光明遍照高貴德王  (至)  具足成就第十功  德。

[0541c08]  案。僧亮曰。領解也。

大般涅槃經集解卷第五十三

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
