大方廣佛華嚴經卷第十二

東晉天竺三藏佛馱跋陀羅譯

功德華聚菩薩十行品第十七之二

[0472b06] ◎爾時，佛神力故，十方世界，六種震動，如來威神，法應如是：雨天華雲雨、天香雲雨、天末香雲雨、天鬘雲雨、天衣雲雨、天寶雲雨、天莊嚴雲雨；又自然出天妓樂音，天妙光明普照一切，演出諸天微妙音聲。如此四天下夜摩天宮說十行法，佛神力故，十方世界亦復如是。

[0472b12] 爾時，十方各過十萬佛剎塵數世界，有十萬佛剎塵數菩薩，充滿十方，來詣此土。到已，語功德林菩薩言：「善哉！佛子！乃能演說諸菩薩行。我等諸來菩薩，皆同一字，名功德林；我等世界皆名功德幢，佛同號普功德；我等佛所亦說十行，名味、句身次第義味，眾會眷屬亦復如是，不增不減。是故，佛子！我等承佛神力，來詣此土，為汝作證，如此四天下夜摩天宮寶莊嚴殿說十行法，我來為證，十方世界亦復如是。」

[0472b21] 爾時，功德林菩薩承佛神力，普觀十方一切法界及諸眷屬，欲令佛種永不斷絕、欲令菩薩種性清淨、欲令菩薩願種不轉、欲令行種不斷、欲令攝取三世佛種、欲分別說眾生善根種、欲觀察一切眾生時根、欲樂垢淨心所行種、欲普照一切諸佛菩薩種，以偈頌曰：

「敬心頂禮十力尊，　　清淨離垢慧無礙，
　境界深遠無等倫，　　其道清淨如虛空。
　人中最勝無障礙，　　功德無量無所畏，
　智慧無二無等等，　　一切所行皆清淨。
　十方現在諸導師，　　解真實義無所畏，
　無等功德離諸惡，　　彼速究竟無上道。
　一切如來人中雄，　　先已具發大慈悲，
　遊心清淨法界中，　　所行饒益諸群生。
　十方三世無與等，　　自然正覺滅癡冥，
　一切佛法悉平等，　　彼之功德不可壞。
　十方一切世界中，　　悉得覩見諸如來，
　於諸如來無虛妄，　　彼人所行不退轉。
　若見清淨真法界，　　甚深微妙第一義，
　一切癡妄莫能惑，　　彼行能成功德藏。
　方便善知眾生類，　　入於真實妙法界，
　自然覺悟不由他，　　彼人所行如虛空。
　無量無邊諸世界，　　觀察究竟悉寂滅，
　一切諸法無障礙，　　彼人所行勝牟尼。
　具足堅固不可轉，　　成就尊重最勝法，
　清淨願滿到彼岸，　　諦聽菩薩諸所行。
　無量無邊一切地，　　智慧明達無障礙，
　甚深微妙為境界，　　是名無畏論師行，
　句句廣分別，　　深入妙智慧，
　真實解諸法，　　彼修大牟尼。
　遠離一切惡，　　常能利眾生，
　彼人功德藏，　　等諸調御師。
　普於諸群生，　　常施以無畏，
　清淨無染著，　　所行無倫比。
　意淨無所著，　　寂靜無口過，
　具足妙功德，　　彼修最勝行。
　究竟度深義，　　功德定無盡，
　彼修不死行，　　諸佛常護念。
　離我瞋恚心，　　妙音滿十方，
　安住正法教，　　所行無可諭。
　布施到彼岸，　　百福自莊嚴，
　彼慧最第一，　　能令眾歡喜。
　善入深智地，　　安住心不動，
　彼行如金剛，　　堅固不可沮。
　悉入諸法界，　　隨順到彼岸，
　究竟得自在，　　法日之所行。
　無等等牟尼，　　修習不二法，
　心常樂寂靜，　　智慧無障礙。
　細微世界中，　　容受大世界，
　境界無不了，　　智慧山王行。
　普於諸世間，　　心淨無所著，
　持戒到彼岸，　　淨行之所行。
　智慧不可量，　　虛空法界等，
　深入具足智，　　是勝金剛行。
　智慧悉充滿，　　三世諸法界，
　心常無懈怠，　　入於最勝境。
　一切所至道，　　分別十力法，
　身行無障礙，　　勝智之所行。
　一切十方界，　　無量眾生類，
　菩薩悉救護，　　離癡之所行。
　修習諸佛法，　　精勤無懈怠，
　普令世間淨，　　大龍之所行。
　悉知眾生根，　　究竟種種欲，
　了達無量性，　　平等之所行。
　普於十方界，　　久受無量苦，
　其心無憂惱，　　歡喜之所行。
　放諸光明網，　　普照諸世間，
　具足智慧明，　　善修慧所行。
　皆悉能震動，　　十方無量界，
　常能利一切，　　不令生恐怖。
　善解語言法，　　分別到彼岸，
　離垢智慧明，　　不動之所行。
　善解俯仰國，　　分別到彼岸，
　成就無盡地，　　最勝慧所行。
　無量諸功德，　　常行求菩提，
　到彼功德岸，　　大稱無盡行。
　無上大論師，　　最勝師子吼，
　令眾悉清淨，　　離垢之所行。
　佛甘露灌頂，　　授以法王記，
　究竟方便法，　　大心之所行。
　分別一切眾，　　其心無染著，
　決定持法藏，　　法王之所行。
　一一語言中，　　能出無量音，
　眾生各各解，　　無礙慧所行。
　究竟語言法，　　分別悉了知，
　遠離諸虛妄，　　真實見所行。
　安住法海印，　　善印一切法，
　了法無實相，　　方便身所行。
　能於一一剎，　　無量無數劫，
　窮盡諸劫行，　　其心無憂厭。
　無數諸如來，　　名號各不同，
　見之一毛孔，　　善修之所行。
　如一毛端處，　　普見無量佛，
　一切諸世界，　　見佛亦如是。
　無量無數劫，　　能作一念頃，
　非長亦非短，　　解脫人所行。
　見者悉不虛，　　所修皆真實，
　業行不可壞，　　最勝之所行。
　無量無數劫，　　觀佛無厭足，
　能令眾歡喜，　　無礙慧所行。
　無量無數劫，　　觀察眾生界，
　眾生非眾生，　　堅固士所行。
　具足智慧藏，　　清涼功德池，
　饒益一切眾，　　第一人所行。
　法界無邊際，　　無量如虛空，
　語言無所著，　　無畏論師行。
　於一三昧中，　　入無量三昧，
　昇彼無上堂，　　淨月論師行。
　究竟忍彼岸，　　堪忍寂滅法，
　遠離瞋恚心，　　無量智所行。
　不離一世界，　　不起一坐處，
　普現十方剎，　　無量身所行。
　無量諸佛剎，　　能入一世界，
　佛剎不增減，　　不思議所行。
　分別處非處，　　審諦入諸力，
　無上力成就，　　第一力所行。
　去來現在世，　　一切諸業報，
　智慧不退轉，　　明智之所行。
　善知時非時，　　調伏一切眾，
　教化不失時，　　善知時所行。
　身行悉皆善，　　口意行亦然，
　一切無所著，　　淨智意所行。
　智慧善分別，　　法辯無窮盡，
　境界等如實，　　如來之所行。
　無礙功德藏，　　喜樂總持門，
　深入諸法界，　　隨入之所行。
　悉與三世佛，　　等心無異想，
　一相無差別，　　無礙境界行。
　深入智慧海，　　除滅諸癡闇，
　能與清淨眼，　　淨眼之所行。
　一切諸導師，　　常行不二法，
　神通力自在，　　具足行所行。
　十方佛剎中，　　普雨妙法雨，
　令眾解實義，　　法雲之所行。
　普於諸佛所，　　逮得堅固信，
　一切智解脫，　　所學悉究竟。
　彼於一念中，　　悉知眾生心，
　究竟解心性，　　無性性所行。
　不思議世界，　　變化無量身，
　無等遍遊行，　　諸行中無比。
　無量世界中，　　現在諸如來，
　菩薩摩訶薩，　　常現彼佛前。
　菩薩入三昧，　　眾生見一身，
　菩薩出三昧，　　眾見無量身。
　所行甚深妙，　　未曾有口過，
　悅樂心無量，　　令眾悉歡喜。
　逮得無著智，　　分別知諸根，
　其心無所染，　　無上調伏行。
　方便分別法，　　於法得自在，
　一切世界中，　　常作諸佛事。
　菩薩微妙行，　　所行如虛空，
　何人得聞此，　　其心不欣悅。
　彼智無與等，　　慧眼見一切，
　方便無倫匹，　　無等智所行。
　無盡妙功德，　　能滅一切惡，
　到彼清淨岸，　　無比之所行。
　成就莊嚴法，　　安住不退轉，
　度脫無量眾，　　而無眾生想。
　所修無諍行，　　一切智微妙，
　正法化眾生，　　淨眼之所行，
　恭敬一切佛，　　具足究竟慧。
　成就無所畏，　　方便智所行，
　普能入一切，　　世界及諸法，
　亦入群生類，　　度脫無量眾，
　遍於十方界，　　擊無上法鼓。
　常施無量法，　　不死之所行，
　一身跏趺坐，　　充滿無量剎。
　眾生不迫迮，　　清淨法身力，
　一味一義中，　　分別無量義。
　演說無窮盡，　　無邊慧所行，
　修習佛解脫，　　智慧無障礙。
　成就無所畏，　　無量方便德，
　了諸世界海，　　一切佛剎海，
　法海智慧海，　　度脫眾生海。
　或有見菩薩，　　入胎及出生，
　或見成正覺，　　無量功德行，
　處處佛剎中，　　示現般涅槃，
　真實無涅槃，　　無畏師常住。
　金剛身無異，　　隨應現眾生，
　真實無差別，　　一身行所行。
　平等法界一，　　具足無量義，
　常樂觀三世，　　一相無相法。
　到彼諸持岸，　　正法安眾生，
　逮得諸佛持，　　最勝之所行。
　無染妙法身，　　慧眼清淨耳，
　是悉無障礙，　　無礙之所行。
　究竟諸神通，　　具足深智慧，
　智慧最殊勝，　　方便智所行。
　心定未曾亂，　　智慧不可量，
　境界無不照，　　一切見所行。
　到彼功德岸，　　度脫無量眾，
　其心無疲厭，　　常修之所行。
　一切知見人，　　在諸佛家生，
　普於三世佛，　　法中而化生。
　語言法成就，　　摧伏諸論師，
　究竟無量行，　　隨入佛菩提。
　能放一光明，　　普照無量剎，
　世間大明曜，　　除滅一切暗。
　隨其所應見，　　為現如來身，
　調伏群生類，　　嚴淨一切剎。
　菩薩行無量，　　一切莫能知，
　示現一切行，　　欲度眾生故。
　無量不可數，　　眾生法界等，
　無數劫讚歎，　　菩薩德無盡。
　菩薩德無量，　　究竟一切德，
　諸佛無量劫，　　歎此德無盡。
　何況世間人，　　聲聞及緣覺，
　無量劫讚歎，　　而能得窮盡。」◎

◎大方廣佛華嚴經菩薩十無盡藏品第十八

[0474c28] 爾時，功德林菩薩摩訶薩復告諸菩薩言：「佛子！菩薩摩訶薩有十種藏，三世諸佛之所演說。何等為十？信藏、戒藏、慚藏、愧藏、聞藏、施藏、慧藏、正念藏、持藏、辯藏。是為十。

[0475a02] 「何等為菩薩信藏？此菩薩信一切法空無真實、信一切法無相、信一切法無願、信一切法無作者、信一切法不實、信一切法無堅固、信一切法無量、信一切法無上、信一切法不可度、信一切法不生。若菩薩成就如是隨順淨信，聞諸佛法不可思議，心不驚怖；聞一切佛不可思議，心不驚怖；聞眾生不可思議，心不驚怖；聞法界不可思議，心不驚怖；聞虛空界不可思議，心不驚怖；聞涅槃界不可思議，心不驚怖；聞過去世不可思議，心不驚怖；聞未來世不可思議，心不驚怖；聞現在世不可思議，心不驚怖；聞入一切劫不可思議，心不驚怖。何以故？菩薩於諸佛所，一向堅信，不可沮壞，佛如是知佛無盡無邊智。十方一切世界，一一世界中，三世無量無數諸佛，出興於世，施行佛事而般涅槃。彼諸佛智慧不增、不減，不生、不滅，不盡、不去，不近、不遠，不智、不亂，菩薩成就如是等無邊無盡信藏，則能乘如來乘。此菩薩成就如是等無量無邊信、不退轉信、不亂信、不壞信、不著信、有根信、隨順聖人信、如來家性信，則能護持一切佛法，長養一切菩薩善根，隨順一切如來善根，從一切佛善方便生，是名菩薩摩訶薩無盡信藏。菩薩住此信藏，悉能聞持諸如來法，廣為一切眾生演說。

[0475a28] 「佛子！何等為菩薩摩訶薩戒藏？此菩薩成就饒益戒、不受戒、無著戒、安住戒、不諍戒、不惱害戒、不雜戒、離邪命戒、離惡戒、清淨戒。何等為饒益戒？此菩薩先當饒益安樂眾生。何等為不受戒？此菩薩不受外道戒，具足奉持三世諸佛平等淨戒。何等為無著戒？此菩薩不著欲界戒，不著色界戒，不著無色界戒；何以故？不迴向彼故。何等為安住戒？此菩薩成就清淨無疑悔戒；何以故？菩薩不作五無間罪，永不故犯一切戒故。何等為不諍戒？此菩薩不非先制，不更造立，心常隨順向涅槃戒；皆具足持無所毀犯，不由此戒惱亂眾生，共相違諍，菩薩持戒，但饒益眾生，令歡喜故。何等為不惱害戒？此菩薩不因持戒，學諸呪術、藥草，惱害眾生；何以故？菩薩欲救護眾生故，持清淨戒。何等為不雜戒？此菩薩離斷常見，不持雜戒，但觀察十二緣起，持清淨戒。何等為離邪命戒？此菩薩不作持淨戒相，欲使他知內無實德，現實德相，但持淨戒，一向求法，究竟薩婆若。何等為不惡戒？此菩薩不自貢高言我持戒，見犯戒人，不輕賤訶罵，令其憂惱，但一其心，持清淨戒。何等為清淨戒？此菩薩捨離殺、盜、邪婬、妄語、惡口、麁言、兩舌、雜語、貪、恚、邪見，具持十善。此菩薩持如是等清淨戒時，作是念：『若有眾生犯淨戒者，斯由顛倒諸煩惱故，一切諸佛悉分別知是一切眾生，因諸顛倒，毀犯淨戒；是故，我當專求佛道，究竟無上菩提，廣為眾生說真實法，令離顛倒，淨持禁戒，悉令究竟無上菩提。』是為菩薩摩訶薩第二無盡戒藏。

[0475c01] 「佛子！何等為菩薩摩訶薩慚藏？此菩薩自憶宿命：無數世來，於六親所行無慚行，或侮慢無禮，或婬亂無節，忍害無親，興師相伐，迷惑顛倒，無惡不造，斯由三毒邪疑，使纏虛偽、諂曲諸不善故；一切眾生亦復如是，皆悉積習諸無慚行，斯由無智乃至諂曲故；尊卑失序，不相敬順，不能謙下，遵奉明哲，常懷毒念，怨結滋甚，更相屠害，曾無恥懼。自惟我身及餘眾生，去、來、現在行無慚法，三世諸佛無不知見，我當云何猶行無慚？甚為不可！是故，我應修習慚法，究竟菩提，廣為眾生說真實法，令其永離諸無慚法，成就菩提。是為菩薩摩訶薩第三無盡慚藏。

[0475c14] 「佛子！何等為菩薩摩訶薩愧藏？此菩薩自愧：昔來貪求色、聲、香、味、觸、法、妻子、眷屬、錢財、寶物、僮僕、車乘，心無厭足，我不應行是諸非法事，因是生長貪、恚、愚癡，乃至諂曲。復作是念：『眾生所行無愧之法，皆以無智乃至諂曲，諸惡法故，不相承順、尊敬、供養，常懷毒心，迭相殘害。我及眾生去、來、現在，愛樂貪求，集行是法，因是法故，受胎生死、無量諸苦，三世諸佛皆悉知見，我猶行是無愧法者，三世諸佛皆不歡喜；我當修習愧法，究竟菩提，廣為眾生說如是法，令離無愧，成就佛道。』是為菩薩摩訶薩第四無盡愧藏。

[0475c26] 「佛子！何等為菩薩摩訶薩多聞藏？此菩薩多聞者，所謂：知是事有故是事有，是事無故是事無；是事起故是事起，是事滅故是事滅；是世間法，是出世間法，是有為法，是無為法，是有記法，是無記法。

[0476a01] 「何等為是事有故是事有？所謂：有無明，故有行。何等為是事無故是事無？所謂：無識，故無名色。何等為是事起故是事起？所謂：愛起，故苦起。何等為是事滅故是事滅？所謂：有滅，故生死滅。何等為世間法？所謂：色、受、想、行、識。何等為出世間法？所謂：戒身、定身、慧身、解脫身、解脫知見身。何等為有為法？所謂：欲界、色界、無色界、眾生界。何等為無為法？所謂：虛空、涅槃、數緣滅、非數緣滅、十二緣起及法界。何等為有記法？所謂：四真諦、四沙門果、四辯、四無所畏、四念處、四正勤、四如意足、五根、五力、七覺支、八聖道分。何等為無記法？所謂：世間有邊，世間無邊，世間有邊無邊，世間非有邊非無邊；世間有常，世間無常，世間有常無常，世間非有常非無常；如來滅後如去不受，如來滅後不如去亦不受，如來滅後如去不如去亦不受，如來滅後非如去非不如去亦不受；有我有眾生，無我無眾生，有我無我，有眾生無眾生，非有我非無我，非有眾生非無眾生；過去有幾如來滅度、幾聲聞緣覺滅度，未來有幾如來、幾聲聞緣覺、幾眾生生，現在有幾佛、幾聲聞緣覺；何等如來最初出世？何等聲聞緣覺最初出世，何等眾生最初生，何等如來最後出世，何等聲聞緣覺最後出世，何等眾生最後生；何等諸法最在初，何等諸法最在後；世間從何處來、去至何所、有幾世界成、有幾世界敗，世界從何所來、去至何所；何等為生死最初際，何等為生死最後際。是名無記法。

[0476b01] 「菩薩摩訶薩作如是念：『眾生長夜流轉生死，童蒙、凡夫不知修道，我當晝夜精勤學問，受持一切諸佛法藏，究竟成就無上菩提，廣為眾生說真實法，普令一切成無上道。』是為菩薩摩訶薩第五無盡多聞藏。

[0476b06] 「佛子！何等為菩薩摩訶薩施藏？此菩薩修行十種施，所謂：施法、最後難施法、內施法、外施法、內外施法、一切施法、過去施法、未來施法、現在施法、究竟施法。

[0476b09] 「何等為菩薩修習施法？此菩薩從本以來，習平等施，珍饌美味不自貪著，惠施一切，其餘諸物亦復如是。所施之餘，然後自食，作是念言：『為我身中八萬戶蟲故，我身安樂，彼亦安樂；我身飢苦，彼亦飢苦。』是故，菩薩有所服食，皆為諸蟲，欲令安樂，不貪其味。菩薩復作是念：『我長夜為身貪求飲食，當勤精進，速離此身。』是為菩薩修習施法。

[0476b17] 「何等為菩薩最後難施法？此菩薩若得種種上味飲食、香華、衣服、資生之具，若自己受用，則快樂長壽，若盡以施人，則窮苦夭命。時，有乞人一切求索。菩薩自念：『吾從本際以來喪身無數，未曾損己利一眾生，令獲大利，希有之慶，當捐棄身命，悉捨一切，饒益眾生，究竟大施，是為菩薩最後難行施法。』

[0476b24] 「何等為菩薩內施法？此菩薩於少壯時，形體端嚴，顏容殊特；澡浴清淨，服上妙衣，嚴飾之具，受灌頂轉輪王位，七寶具足，王四天下。時，有乞人來詣王所，而自陳曰：『大王！當知我今衰老，身嬰重疾，煢獨苦厄，無人贍救，生路既窮，必之死地；若得王身，隨所應用，或須手足，或須血肉，或須頭目，或須髓腦，若大王慈仁，矜哀窮老，捨離貪身以救我者，必蒙天施，得全性命。』菩薩即作是念：『今我此身亦當如彼，會應歸死，無一饒益，宜時捨身，以濟其命。』念已歡喜，施彼眾生，是為菩薩內施法。

[0476c07] 「何等為菩薩外施法？此菩薩於少壯時，形體端嚴，顏容殊特，澡浴清淨，服上妙衣，嚴飾之具，受灌頂轉輪王位，七寶具足，王四天下。時，有乞人來詣王所，作如是言：『大王！當知我今衰老，身又嬰疾，餘命無幾，終此貧苦，而王具足一切快樂。善哉大王！願捨天位，哀施於我，我當統領天下，受王福樂。』菩薩即作是念：『富貴無常，必歸貧賤，若在貧賤，無所饒益，不能滿遂眾生所願；是故，我今宜時捨位，稱悅其意。』念已歡喜，即捨與之，是為菩薩外施法。

[0476c17] 「何等為菩薩內外施法？此菩薩於少壯時，形體端嚴，顏色殊特，澡浴清淨，服上妙衣，嚴身之具，受灌頂轉輪王位，七寶具足，王四天下。時，有乞人來詣王所，作如是言：『大王！當知今我老邁，身又嬰疾，不以衰賤，竊希美號。善哉大王！願以王身、七寶、天下、轉輪王位，以授於我，令我具足，受王慶樂。』菩薩即作是念：『我身財寶，俱非堅固，無常、危脆、磨滅之法。我今盛壯，富有天下，乞者現前，三事具足；是故，於此不堅固法，當求堅固。』作是念已，倍大歡喜，即捨內外而施與之，是為菩薩內外施法。

[0476c28] 「何等為菩薩一切施法？此菩薩於少壯時，形體端嚴，顏容殊特，沐浴香湯，服上妙衣，嚴身之具，受灌頂轉輪王位，七寶具足，王四天下。時，有乞人來詣王所，作如是言：『大王！當知大王名稱普聞十方，我乃在彼國，服承王問，自遠而來，欲有所請。善哉大王！願隨所欲，充滿我意。』爾時，乞者或求國城、妻子、眷屬、肢節、血肉、頭目、髓腦。爾時，菩薩作是思惟：『一切恩愛，會當別離，無所饒益，不能果遂眾生諸願。我今應當離貪貧行，一切速捨，饒益眾生。』作是念已，倍大歡喜，悉捨一切，惠施眾生，是為菩薩一切施法。

[0477a11] 「何等為菩薩修習過去施法？此菩薩聞過去諸佛菩薩所行具足功德；聞已不著，了達非有，不起妄想，不貪、不味；觀察諸法，心無所猗，諸法如夢，無有堅固，於諸善根，不起有想，心無所著，但為化眾生故，示現其身，廣說道教，欲令眾生成就佛法。又復觀察過去諸法，十方推求都不可得。菩薩如是觀已，復作是念：『過去諸法皆悉捨離。』是為菩薩修習過去施法。

[0477a20] 「何等為菩薩修習未來施法？此菩薩聞未來世諸佛菩薩所行善根，具足功德。聞已，而不取相，心無所有，不求往生彼方佛剎，無諸求想，不生行願，攝心不散、不味、不厭，不以善根迴向於彼，不為生彼專修善根，亦不廢捨；但因彼境界教化眾生，欲令眾生具足佛法，觀察真實。此真實法非有處所、非無處所，非內、非外，非遠、非近。復作是念：『若法非有，不可不捨。』是為菩薩修習未來施法。

[0477a29] 「何等為菩薩修習現在施法？此菩薩聞四天王、三十三天、夜摩天、兜率陀天、化樂天、他化自在天、梵天、梵身天、梵輔天、梵眷屬天、大梵天、光天、少光天、無量光天、光音天、淨天、少淨天、無量淨天、遍淨天、密身天、少密身天、無量密身天、密果天、不煩天、不熱天、善現天、善見天、色究竟天，聞聲聞、緣覺具足功德。聞已，心不惑亂，正念不忘，不懈不沒，亦不憂慼，其心寂滅而無所取。菩薩唯作是念：『一切諸行，皆悉如夢，一切所行，皆非真實，眾生不知，故流轉惡道。』菩薩於彼，廣為說法，遠離諸惡，成就佛法，修菩薩道，心無惑亂，是為菩薩修習現在施法。

[0477b13] 「何等為菩薩究竟施法？此菩薩摩訶薩有無量眾生，形類不同，往詣其所，作如是言：『我有所須，幸垂周給，我意既足，仁願亦滿。』菩薩聞是語已，歡喜踊躍，隨其所求，施令滿足。菩薩摩訶薩內自觀察：從初入胎，不淨微形，胞段諸根，生老病死；又具觀此身：無有真實，無所有相，無慚愧物，賢聖所棄，惡露臭處，猶如死屍，骨節相持，血肉泥塗，九竅之門，常流不淨。菩薩見身無量過患，乃至不起一念貪惜是身，復作是念：『此身危脆，我當云何既見此身無量過患而生貪著？應當棄捨，施彼眾生，充滿其願。我當於此不堅法中，求堅固法，令一切眾生，隨其所願，悉得滿足；開悟示導，皆令逮得清淨法身，住無所住，離身心相。』是為菩薩摩訶薩第六無盡施藏。

[0477b28] 「佛子！何等為菩薩摩訶薩無盡慧藏？此菩薩知色苦如實，知色集如實，知色滅如實，知色道如實，知受、想、行、識苦如實，知識集如實，知識滅如實，知識道如實；知無明苦，知無明集，知無明滅，知無明道；知愛苦，知愛集，知愛滅，知愛道；知聲聞，知聲聞法，知聲聞集，知聲聞涅槃；知緣覺，知緣覺法，知緣覺集，知緣覺涅槃；知菩薩，知菩薩法，知菩薩集，知菩薩涅槃。云何知？知從業報因緣所造，諸行非我、非堅固、無真實、空無所有，不取諸法堅固之相，不取諸法所有之相，知一切法悉無所有，廣為眾生說真實法。云何為說？說一切法不可壞。何等不可壞？色不可壞，受、想、行、識不可壞，無明不可壞，聲聞法、緣覺法、菩薩法不可壞。何以故？一切諸法不自作，不他作，言語道斷，離一切處，不生、不起、不施、不受、無有心意。菩薩成就如是等無盡慧藏，以少方便，則能逮得一切諸法善妙方便，自然明達，不由他悟。此智慧藏有十種不可盡。何等為十？多聞善方便不可盡；親近善知識不可盡；演一句法不可盡；入深法界不可盡；入無量智慧莊嚴不可盡；出生、長養諸功德藏，心無憂厭不可盡；入一切陀羅尼門不可盡；分別了知一切眾生語言、音聲不可盡；得普令眾生離諸疑惑不可盡；得一切佛自在示現教化眾生，所行成就不可盡；是為十種不可盡法。是為菩薩摩訶薩第七無盡慧藏。菩薩住此無盡慧藏，疾得無上平等正覺。

[0477c28] 「佛子！何等為菩薩摩訶薩無盡念藏？此菩薩捨離癡冥，憶念過去一生、十生、百生、千生、萬生，乃至阿僧祇不可思議無分齊不可說億那由他生，成劫、壞劫、成壞劫、非一成劫、非一壞劫、非一成壞劫、百劫、千劫、百千億那由他劫，乃至阿僧祇不可思議無分齊不可說億那由他劫；念知一佛名號，乃至不可說不可說諸佛名號；念知授一佛記，乃至授不可說不可說諸佛記；念知一佛出世，乃至念知不可說不可說諸佛出世；念知從一佛所受一修多羅，乃至不可說不可說佛所受不可說不可說修多羅；祇夜、授記、伽陀、因緣、憂陀那、本事、本生、方廣，未曾有譬諭，憂波提舍亦復如是；念知一會眾一時說法，乃至不可說不可說時會說法；念知一根，乃至不可說不可說諸根；念知一煩惱，乃至不可說不可說諸煩惱；念知一三昧，乃至不可說不可說諸三昧。菩薩作如是念：妙念、淨念、不濁念、遍淨念、離塵念、離種種塵念、離垢念、光曜念、樂念、無障礙念；此菩薩住是念時，一切世間不能嬈亂，諸根清淨，不復染著一切世間，眾魔外道所不能壞，念持一切諸佛法藏，決定明了，未曾錯亂。是為菩薩摩訶薩第八無盡念藏。

[0478a23] 「佛子！何等為菩薩摩訶薩無盡聞持藏？此菩薩於諸佛所，聞持一品修多羅，乃至聞持不可說不可說修多羅，未曾忘失一字一句；於一生中而不忘失，乃至不可說不可說生，未曾忘失一字一句；聞持一佛名號，乃至聞持不可說不可說佛名號；聞持一世界名字，乃至聞持不可說不可說世界名字；聞持一劫名字，乃至聞持不可說不可說劫名字；聞持一如來記，乃至聞持不可說不可說如來記；聞持一修多羅，乃至聞持不可說不可說修多羅；聞持一會名字，乃至聞持不可說不可說會名字；聞持一時說法，乃至聞持不可說不可說時說法；聞持一根，乃至聞持不可說不可說諸根；聞持一煩惱，乃至聞持不可說不可說煩惱；聞持一三昧，乃至聞持不可說不可說三昧。是為菩薩摩訶薩第九甚深無盡聞持藏。此聞持藏，唯佛境界，餘無能及。

[0478b11] 「佛子！何等為菩薩摩訶薩無盡辯藏？此菩薩成就甚深智慧，廣為眾生演說諸法，不違一切諸佛經典，說一品法，乃至說不可說不可說品法；說一佛名號，乃至說不可說不可說諸佛名號；說一世界名字、說一佛記、說一修多羅、說一會、說一時、說法、說一根、說一煩惱、說一三昧，乃至說不可說不可說諸三昧；或一日說一句一味法無盡，乃至不可說不可說劫說一句一味法而無窮盡，一切諸劫尚可窮盡，說一句一味不可窮盡。何以故？此菩薩成就十種無盡藏故。成就此藏故，得攝一切法，陀羅尼門現在前，百萬阿僧祇陀羅尼以為眷屬。此菩薩成就百萬阿僧祇陀羅尼眷屬已，以法光明辯才，廣為眾生演說深法；以廣長舌出妙音聲，充滿一切十方世界，隨順諸根，除滅煩惱，皆令歡喜。善入一切音聲，於一切文字得不斷辯入，普照法門，說一切眾生，如來種子不可斷故，不捨菩薩一切諸行，心無憂厭。何以故？此菩薩成就充滿虛空法界，清淨法身故。是為菩薩摩訶薩第十無盡辯藏。此藏無量、無分齊、無間、不可壞、無斷、不可斷、不退轉，甚深無底，以一切法門，入一切佛法。

[0478c05] 「佛子！是為菩薩摩訶薩十種無盡藏，令一切眾生，究竟成就無上菩提。此藏有十種無盡深法。何等為十？饒益一切眾生，善迴向故；不斷本願，一切劫行故；心無量無邊，觀察平等如虛空故；迴向有為，不著無為故；一切法無盡，念念知境界故；大願不可壞，究竟諸力陀羅尼行故；諸佛護念，入一切法如幻化故。是為十種無盡法，能令一切世間得無盡藏。」

◎
大方廣佛華嚴經卷第十二

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA