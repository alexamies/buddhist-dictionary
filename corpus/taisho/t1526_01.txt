寶髻經四法憂波提舍一卷
天親菩薩造

元魏烏萇國三藏毘目智仙譯

[0274a08]  如是我聞：一時婆伽婆住王舍城耆闍崛山  中，與大比丘僧大菩薩眾俱。爾時世尊告寶  髻菩薩言：善男子！菩薩四種發起精進不離
布施。何等為四？一者滿足一切眾生發起精  進；二者滿足一切佛法發起精進；三者究竟  相隨形好發起精進；四者清淨佛之世界發
起精進。如是四種發起精進，乃至盡此修多  羅說。

[0274a16]  如是菩薩四種正法，大乘經攝諸菩薩行證  明說。此今解釋。以何義故，彼不可量無垢精  勤不動最勝堅固精進大力具足？如是世尊
而說此經。偈言：

「世尊牟尼王，　　不可量精進，  
無垢勤不動，　　最勝精進力。  
說此修多羅，　　為何所饒益？」

[0274a23]  又復何義名為世尊？何所饒益在王舍城？以  何義故世尊告彼寶髻菩薩？何故菩薩名為  寶髻？彼善男子菩薩四種發起精進不離布
施，如是菩薩是何種姓？此義須釋。何故發  起四種精進不多不少？何者布施？幾種布  施滿足眾生發起精進？此應解釋。何者眾
生為有為無？眾生若有，一切諸法離眾生說，  云何可避？眾生若無，而言滿足一切眾生則  不相應。菩薩布施為當滿足一切眾生、為不
滿足？若皆滿足，何因緣故一切眾生不覺不  知？如世尊說彼言「龍王！若我四法已取眾生，  彼諸眾生一切皆應知我說法」。若不滿足，自  違所說修多羅言。

[0274b07]  若說滿足，一切佛法發起精進，彼說何者名  為佛法？又復云何菩薩布施如是滿足一切  佛法，何須更說六波羅蜜？若彼布施如是滿
足，是則無有五波羅蜜；若有六者，自違所說  修多羅言。

[0274b12]  若說究竟相隨形好，發起精進相隨形好，此  義須說何者相好？又復此義世尊已說，若世  尊說究竟相好，發起精進尸波羅蜜。佛如是
說，若有菩薩悕望欲得相隨形好而布施者，  當知彼是取著菩薩。以何義故？此中隨說尸  波羅蜜，彼處則遮如是因緣。此義須說。

[0274b18]  若說清淨佛之世界發起精進，諸佛世界幾  種清淨、幾種不淨？此義須說。又此世尊釋迦  牟尼佛之世界，為是清淨、為不清淨？若皆清
淨，違《阿彌陀莊嚴經》說。於彼經中如來說言  「我今出於五濁惡世，阿耨多羅三藐三菩  提覺」。若不清淨，何故此說菩薩四種發起精
進不離布施？此義須說。以要言之，何者滿足  一切眾生發起精進如是，乃至何者清淨佛  之世界發起精進，世尊已說？此皆是難。

[0274b27]  如是第一無垢清淨勝修多羅，如所問難，彼  義今說。此所說法，其義云何？以何義故？彼無  障礙不可稱量，離垢勝慧不可思議，勝身口
意第一，天人阿修羅眾之所供養，寂靜勝行  不可思議，無等等光已說。此經偈言：

「無礙廣無量，　　勝慧三界上，  
身不可思議，　　口意亦如是。  
天人阿修羅，　　眾等所供養，  
何義故說此，　　無上離垢行？  
正教佛已說，　　寂靜第一行，  
有不可思議，　　無等等光明。」

[0274c09]  此義今說，為有疑者斷疑饒益。於大會中有  天有人，有阿修羅、若龍、夜叉、鳩槃茶等，聞佛  世尊為菩薩說，飲食車乘衣服莊嚴、種種珍
寶若馬若象、修道之處園林戲處、城邑聚  落多人住處，或以洲埏妻子頭目手足心皮  肉血骨髓上身等分以用布施。聞此說已生
於疑心：菩薩幾許發起精進，如是種種難行  布施？如來觀知彼生疑心，斷彼疑故為說此  經，言「善男子！菩薩四種發起精進不離布施」。
一切智人已說此法，非謂菩薩懈怠布施，是  故四種發起精進如是饒益。

[0274c20]  又復如來何所饒益而說如是檀波羅蜜施  行清淨？有人憶念：欲聞佛說檀波羅蜜施行  清淨，聞已饒益。何人欲聞？此我今說。所謂
「寶髻諸菩薩等，如是大聖菩薩眾俱，善應世  界而來至此，種種勝妙供養世尊。供養已訖  問言：世尊！未知菩薩幾種淨行？願世尊說，
我今欲聞。世尊說言：善男子！菩薩具有四  種淨行。何等為四？一者波羅蜜淨行；二者菩  提分法淨行；三者通智究竟淨行；四者眾生
淳熟淨行。」何者布施波羅蜜淨行？彼云何說？  彼世尊說菩薩四種發起精進不離布施如  是等，如是饒益。

[0275a03]  又復此義何所利益？此我今說。為自利益、為  他利益。不知自他利益因故，如來示彼自他  利因，是故為說此修多羅。一切智人何以故
示？有人起發菩提心已，四種發起精進布施，  彼人自他利益具足，非唯憶念。

[0275a08]  究竟相好發起精進，滿足佛法發起精進，是  故布施得自利益滿足。眾生發起精進，淨佛  世界發起精進，是故布施得他利益如是饒  益。

[0275a12]  又復更有何所饒益？此義今說。若有菩薩不  學施智，令彼菩薩學施智故，如是饒益。一切  智示若有菩薩不學施智而亦行施，得名為
施，非波羅蜜。如世尊說檀波羅蜜，彼中說言  「若人恒伽河沙等劫修行布施不學施智，如  是菩薩得名為施，非波羅蜜」。

[0275a18]  又復更有何所饒益？此義今說。若有菩薩欲  少行施多得果報，以何方便？彼不學人，一切  智人善方便學，彼不學人饒益彼故為說此
經，一切智人四種示現。以此方便，少行布施  多得果報。如善方便修多羅說，善方便菩薩  少施作廣，廣作無量。如是饒益。

[0275a24]  又復更有何所饒益？此義今說。若有菩薩離  於願智，令彼菩薩願智和合。如是饒益。一切  智示，菩薩無願則不布施。又如是願：我今食
等布施滿足，願未來世以無上法布施，滿足  力無所畏不共法等。如是佛法相隨形好皆  悉證得，我得善淨佛之世界。如是饒益。

[0275b01]  又復更有何所饒益？此義今說。菩薩求於四  種具足不學其因、學因饒益。一切智示，若汝  欲求四種具足，應行四種發起精進行於布
施。何等為四？一者眾僧具足；二者智具足；  三者身具足；四者佛世界具足。一切智示，若  汝欲求四種具足，應行四種發起精進行於
布施。若說滿足一切眾生發起精進，得僧具  足。若說滿足一切佛法發起精進，得智具足。  若說究竟相隨形好發起精進，得身具足。若
說清淨佛之世界發起精進，得佛世界具足。  如是饒益。自他利益，故說此經。

[0275b12]  又復何義名為世尊？何所饒益在王舍城？此  之二難，如菩提心憂波提舍彼說應知。

[0275b14]  何故菩薩名寶髻者，彼義今說。如是無量無  數百千阿僧祇劫，善根究竟得珠寶髻，直十  三千大千世界滿中七寶，是故彼聖名為寶
髻。譬如以手執金剛故名金剛手，如是髻中  有寶珠故名為寶髻。三善具足憂波提舍彼  說應知。

[0275b20]  何故發起四種精進，不多不少？彼義今說。以  思念因此之四種發起精進，思念饒益具足  究竟。彼有何物思念饒益？此我今說。自他利
益，彼不須多亦不得少；又復思念饒益究竟  不得說少。如是四種，世尊已說，譬如丈夫兩  脚得行，更不用多，一不得行。此亦如是。

[0275b26]  何者布施？幾種布施？此二種難，三善具足  憂波提舍彼說應知。何者眾生為有為無？  如菩提心優婆提舍彼說應知。菩薩布施為
當滿足一切眾生、為不滿足？彼義今說。菩薩  滿足，云何滿足？菩薩普於一切眾生心皆平  等，捨一切物普施眾生，滿足一切眾生願故。
菩薩云何捨一切物？所有一切內外之物，願  令一切眾生解脫，清淨心捨。乞求人來，如自  己物自物想，取一切眾生平等心故。若菩薩
施，離彼我過捨衣食等，布施滿足一切眾生；  若不取者，非菩薩過。菩薩心施一切乞者，猶  如龍王。譬如龍王，一切求者皆悉等與；若不
受者，非龍王過。譬如龍王興大密雲覆於虛  空平等降雨，藥草叢林樹木生長，陂池悉滿；  高處不受，非龍王咎。如是菩薩平等普施一
切乞者，若有不受，非菩薩過，滿足一切眾生願  故。菩薩布施作如是願：我為滿足一切眾生  無上樂故，種種物施一切生處，我常滿足一
切眾生。是故菩薩作願布施，一切生處得大  富樂，以彼願力布施力熏，生生處處種種布  施，無量眾生皆悉滿足。離殺生等種種不善
是無畏施，一切眾生皆悉滿足。如世尊說「止  殺生故是則布施，一切眾生不畏不憎」如是  等故。如為示現畢竟涅槃，無量眾生住涅槃
樂，為諸菩薩授佛記已，然後菩薩自取涅槃。  如是因緣捨苦得樂，如是滿足一切眾生。

[0275c23]  何者佛法？彼義今說。法身依止十力、無畏、不  共法等，此是佛法。彼一切法皆是佛知，故名  佛法。如彼聖者文殊師利所說偈言：

「不思議正覺，　　不可量如來，  
緣覺聲聞等，　　所不能測量，  
況一切眾生，　　能知彼如來。  
凡夫戲論行，　　如來無戲論，  
唯佛能知佛，　　佛法行依止，  
自然身心智，　　除佛無能解。」

[0276a03]  又復云何菩薩布施如是滿足一切佛法，何  須說六？彼義今說。實有六種。以何意故唯  說布施？此義今說。此是菩薩善方便意，如善
方便菩薩布施，則能滿足六波羅蜜。如善方  便修多羅說、郁伽羅問修多羅說，在家菩薩  布施滿足六波羅蜜。云何滿足？所謂菩薩，異
異種物，彼彼求者皆悉施與，心不分別，如是  名為檀波羅蜜。依菩提心修行布施，如是名  為尸波羅蜜。於乞求者不瞋不動，如是名為
羼提波羅蜜。若布施他，我何所用，無如是心、  有如是力，如是名為毘梨耶波羅蜜。若有來  乞，若施施已不熱不悔，自心喜樂善意心生，
如是名為禪波羅蜜。若布施已，於一切法心  無所得不望果報，如彼黠慧無有少法貪著  喜樂，如是不著，唯願阿耨多羅三藐三菩提，
如是名為般若波羅蜜。如是滿足六波羅蜜，  以要言之一切具足。又如世尊大乘經說無  量具足，如是一切皆此中攝。又住大地諸菩
薩等，有如是意。彼住大地諸菩薩意，布施滿  足一切佛法。又復對治諸眾生故，世尊說法。  或有眾生以布施門，為說滿足一切佛法。或  有眾生乃至慧門。

[0276a25]  又復為示菩薩願故。菩薩滿足乞求者意，作  如是願：如我滿足彼求者意，以此善根，願令  滿足一切佛法。如是說者，則無有過。

[0276a28]  何者相好？彼義今說。三十二相，所謂手足  皆有輪文善安平住，手網縵指，手足柔軟，七  處平滿，指長身寬，正直大身，項則如貝，身毛
上靡，因尼鹿踹髀平臂平，陰馬王藏，皮妙  金色，一孔一毛，眉間則有白毫顯面，師子上  身肩前後圓，其背平正，味中上味，身體圓滿
如尼拘陀頂上高圓，脩廣長舌妙梵音聲，師  子頤頰，齒則鮮白齊平而密，有四十齒，目  睫  紺青牛王眼。

[0276b08]  八十種好，隆赤膩甲圓指錦文，脈深不見，  手足踝平，骨節堅密，二足趺平足下文長，手  足平正文深膩潤，舌次第語脣色赤好，如頻
婆果不高不下，舌赤軟少白象王舌，雷吼  雲聲善美音聲如文殊響，滿足眾好兩臂平  等，身體淨潔衣裳亦爾，普身柔軟眾分皆等，
次第善密身分分善，分分寬博善坐圓滿，舌  正美言語論次第齊舌皆深，行密仙王普皆  可憙第一善淨，離闇電光普遍光明，師子牛
王龍王鵝步右旋轉行，舌不長短舌則圓美，  腹脇不卓離於惡欲，身無黑黶無有垢惡外  圓而利，又不前却高隆而淨無有垢穢，笑微
而緩，目如青葉居婆羅耶，笑則如法，眉面處  所次第相應，眉正不邪不少不多，皆悉離過  不可毀呰皆不可嫌，諸根善勝額中善滿第
一可喜，面額相類上身平滿，不白不黑有種  種香，不堅不濁次第善緊，勝妙文章有難提  旋跋陀摩那，應量身形髮順不亂。

[0276b26]  佛何以故，此中教示相好究竟尸波羅蜜，彼  中便遮此義？今說初業菩薩憶念相好，悕望  欲得。饒益彼故，方便教示；彼未久行，故愛相
好捨離饒益，悲心布施相應饒益如是故遮。  又復若人貪著妙色究竟相好，悕望憶念，為  彼人遮；若有眾生成熟饒益，彼須教示。此有
眾生見如來身相好莊嚴發菩提心，故如是  說，如轉女身修多羅說。又復未發菩提心者  饒益教示，又復久發菩提心者，空等相應饒
益故遮。又具福德滿足饒益，是故教示智具；  滿足饒益故遮。又求世尊相隨形好滿足究  竟；取著故遮。又復貪著喜樂等過，寂靜饒
益；為彼故遮。如是因緣此經不遮。諸佛世界  幾種清淨幾種不淨？彼義不說。彼不清淨，要  有二種。何者為二？一者眾生相；二者行相。
眾生相者，謂眾生過。言行相者，所謂行過。彼  眾生過，惡行眾生依止種種虛妄諸見。彼行  過者，坑坎堆阜蕀刺等過。如是地多食飲衣
服寶等受用皆不具足，如是相對眾生功德，  行功德故世界清淨。彼復菩薩無量種種願  力自在，應如是知。諸佛世界功德無邊，菩
薩願力自在無邊，發起精進是亦無邊，如是  種種不可盡說。又此諸佛世界清淨，唯說少  分，餘者應知。如世尊說，有十二種諸功德
場和合聚集，彼清淨覺得佛世界。何等十二？  一者劫場和集故得，以功德場皆究竟故。二  者時場和集故得，以法行等不過時故。三者
眾生場和集故得，以法智故。四者世界場和  集故得，以善淨故。五者調御眾生場和集故  得，以無  [革*必]  故。六者乘場和集故得，以一行
故。七者陀羅尼場和集故得，以無餘物故。八  者佛法場和集故得，以無一切外道法故。九  者功德場和集故得，以不諂故。十者直心深
心場和集故得，以本性淨生淨眾生處淨故。  十一者聖場和集故得，以不離福田故。十二  者道場和集故得，以乘前佛所乘來故。又此
世尊釋迦牟尼佛之世界，為是清淨、為不清  淨？今說清淨。何以知之？以世尊心善清淨  故。若得有人心不清淨故，見此佛世界不淨。
依彼意故，世尊說言「我今出於五濁惡世，  阿耨多羅三藐三菩提覺」，如無垢稱修多羅  說「菩薩欲得淨佛世界，當淨其心。隨其心淨，
佛世界淨。爾時慧命舍利弗，承佛威神作是  疑念：若菩薩心淨佛世界淨者，今我世尊釋  迦牟尼，行菩薩時意豈不淨，而佛世界不淨  若此？
爾時世尊以知慧命舍利弗念，而問之言：舍  利弗！於意云何？汝舍利弗勿作是念。日月豈  不淨耶？而盲者不見。慧命舍利弗言：不也。
世尊。是盲者過，非日月咎。佛言：舍利弗！眾  生如是。無智罪故，不見如來世界清淨，非如  來咎。舍利弗！我此世界常自清淨，而汝不  見。爾者  蠡
髻梵王語慧命舍利弗言：大德舍  利弗！仁意莫謂此佛世界為不清淨；今此世  尊釋迦牟尼世界清淨。慧命舍利弗問梵王  言：此佛世界云何清淨？  蠡
髻梵言：大德舍  利弗！譬如他化自在天宮莊嚴殊妙，我見世  尊釋迦牟尼世界清淨功德莊嚴亦復如是。  慧命舍利弗復言梵王：我今唯見此佛世界，
丘陵坑坎蕀刺沙礫、土石諸山穢惡充滿。螺  髻梵言：大德舍利弗！仁者如是心有丘陵坑  坎等穢，信不清淨故，見此佛世界不淨。復次
大德舍利弗！若有能於一切眾生心皆平等  深心清淨，則見此佛世界清淨。爾時世尊足  指按地，即時三千大千世界，無量百千不可
計數功德珍寶具足莊嚴，譬如寶莊嚴佛無  量功德勝妙珍寶莊嚴世界。時此三千大千  世界亦復如是。大眾皆見歎未曾有，而皆自
見坐寶蓮華。爾時世尊告慧命舍利弗言：舍  利弗！汝今為見我佛世界無量功德勝莊嚴  不？慧命舍利弗言？我見。世尊。本所不見、本
所不聞，今見世尊不可思議莊嚴世界清淨  悉現。佛言：舍利弗！我佛世界清淨如是，下  劣眾生見不淨耳。舍利弗！譬如諸天共寶器
食，隨其業力飯則不同。如是舍利弗！眾生共  生一佛世界，若心淨者則見世尊世界清淨」。  我今以此修多羅量故說清淨。

[0277b16]  以要言之，滿足眾生發起精進，一切眾生等  心示現；滿足佛法發起精進，自證示現；究竟  相好發起精進，此則示現；普賢依止清淨世
界發起精進，一切眾生富樂示現。

[0277b20]  又復有義：初如厭病；二如聞藥；三如悕藥；四  如病人所居舍宅。又復示現：初大悲力；二示  智力；三身心力；四者直心深心修力。如是
示現。

[0277b24]  又復有義：初說不捨一切眾生；二者得力、四  無所畏、不共法等一切佛法；三者得身著不  可嫌；四者得佛無上法王相應世界。

[0277b27]  又復有義：滿足眾生發起精進，檀波羅蜜、毘  梨耶波羅蜜為示現故；滿足佛法發起精進，  般若波羅蜜、智波羅蜜故；究竟相好發起精
進，羼提波羅蜜、方便波羅蜜故；淨佛世界發  起精進，尸波羅蜜、禪波羅蜜。如是示現。

寶髻經四法憂波提舍一卷

* * *

【經文資訊】大正藏第 26 冊 No. 1526 寶髻經四法憂波提舍  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
