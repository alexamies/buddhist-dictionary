金剛經纂要刊定記卷第二
長水沙門子璿錄

[0179b11]  將釋下。二、開章正釋

[0179b11]  既蒙加祐心通智明，約  義開章遂申經旨。文二

[0179b12]  初、標列章門

[0179b12]  將猶欲  也。此依崇聖寺塵外疏，唯開四門。若準《大雲  疏》中，即開六門：一明經意，二明宗旨，三明經
體，四辨譯時，五解題目，六釋經文。今雖四門，  含六門義。謂此第二攝彼二三，第四攝彼五  六，其餘單攝但小異耳。

[0179b17]  二、依章正釋二

[0179b17]  初、總  論諸教如多藥共治一病。二、別顯則如一一  藥各有功能也。初中二

[0179b19]  初、通赴機緣

[0179b19]  酬因者，  酬謂酬報，因謂因地。以佛於因地初發心時，  希求無上正等菩提，遂啟四弘誓願：煩惱無
邊誓願斷，法門無邊誓願學，眾生無邊誓願  度，佛道無上誓願成。於此四中，三願皆畢  唯一未圓，誓度眾生眾生宛在。今雖證果不
捨因門，現身說法濟度群品，以報先願，故  曰酬因。故《法華》云：「我本立誓願，欲令一切  眾，如我等無異。如我昔所願，今者以滿足，化
一切眾生，皆令入佛道。」

[0179b28]  酬請者。佛初成道，  梵王帝釋等請轉法輪。故《法華》云：「爾時諸梵  王，及諸天帝釋，護世四天王，及大自在天，并
餘諸天眾，眷屬百千萬，恭敬合掌禮，請我轉  法輪。」如來默然受請。既受其請故，始於鹿苑  終至鶴林，四十九年說諸經教救度眾生。故
《法華》云：「即於波羅奈轉四諦法輪」等也。

[0179c05]  顯理  度生者。此二相從合說，然有通別。通則佛以  一音演說法，眾生隨類各得解。別則說四諦  法顯生空理，度凡夫外道；說六波羅蜜，顯二
空理，度不定性二乘及利根凡夫，令入大乘  道；說一乘法顯法界理，度定性不定性二乘  及地住菩薩并上上利根凡夫，令入一乘究  竟佛道。

[0179c12]  若據下。二、克就佛意

[0179c12]  唯為一大事等  者。《法華經》具云：「諸佛世尊唯為一大事因緣  故出現於世。舍利弗！云何名諸佛世尊唯為
一大事因緣故出現於世？諸佛世尊欲令眾  生開佛知見使得清淨故出現於世，乃至欲  令眾生入佛知見道故出現於世。」準《天長疏》
解云：「佛之知見非三非五故云一，廣博包含  故云大，諸佛儀式說此化生故云事，眾生有  此機能感於佛曰因，佛即應之曰緣。」故者所
以義。由此一大事因緣，所以佛出於世。開示  悟入者。此之四句不出於二：初二句能化，後  兩句所化。能化有二：謂大開而由示，此屬於
佛。所化亦二：謂始悟而終入，此屬眾生。若準  《法華論》釋：「開者雙開菩提、涅槃二無上果。示  者別示法身，顯三乘同體。悟者知義，別指報
身，二乘不知說令知故。入者因義，修因契入  故。」《華嚴》疏主解云：「開者開除惑障。示者示真  實理。悟者悟妄本空，了心體寂，只今悟上真
理。入者冥於心體。」石壁解云：「一切眾生皆有  佛性，大開也。指云心中了了分明，是佛性曲  示也。斬新領解決定印可不疑，始悟也。一切
念想都亡，終入也。」諸家解釋旨趣不同，白璧  黃金各為至寶。

[0180a05]  疏後別顯者。近指一卷《金剛》，  遠關諸部《般若》。以同宗故，意明有何所以說  無相經。於中五段具列如疏。初中三

[0180a07]  初、標

[0180a07]  對治者。如病設藥義見序中。我執者有二：一、  凡夫情計我，即執五蘊總相，以為主宰。二、外  道神我，即蘊離蘊或大或小，幽靈神聖動用
難思，皆計為實，故示我執。計一切法實有體  性，名為法執。然佛說小乘以除我執。今說般  若重為此者，蓋深必該淺也，由是正除法執，  兼明我空也。

[0180a14]  由此下。二、釋二

[0180a14]  初、總標

[0180a14]  由執起  障煩惱，即根隨等，此依我執而起，如前逐妄  中說，所知即根本無明也。故《起信論》云：「無明
義者名為智礙，即所知障也。」此依法執而起。

[0180a18]  由煩下。二、別示二障過患二

[0180a18]  初、煩惱障

[0180a18]  心不  等者。心本清淨自在，功德妙用過於塵沙，良  由此障覆蔽不得顯現，故云心不解脫。解脫  者自在義。不唯令心不解脫，復能造業潤業，
業即善、惡、不動業也。以有業因，必招果報即  受生也。受生之處所謂五道，生而復死往而  又來，故云輪轉。輪轉之相已如序中綸輪義
也。反推其源即是我執，故知我執是過患根  本，故要除之。

[0180a26]  由所知下。二、所知障

[0180a26]  慧不等者，  此即大乘深慧，不論小乘淺慧。此慧若發，照  見五蘊皆空，唯是心性，離自心外無別有法，
今為無明覆蔽不得開發。故《華嚴》云：「若不了  自心，云何知正道，彼由顛倒慧，增長一切惡。」

[0180b02]  不達等者。然諸法性相有別有通。別則如水  以濕為性，以動靜為相等。通則諸法同以無  為為性，有為為相。由無是慧，故不能了之。然
了心即根本智，了性相即後得智。二智不顯  蓋由無明，無明不除不成佛法。故云：「縱出三  界亦滯二乘」等。斯則雖出火宅，猶止化城，不
到寶所。若反推其本由於法執，將知法執是  過患根本也。然此二障非謂抗行，皆由一心所  為，但微著有異。所知則細，煩惱則麁，麁細雖
殊都無別體，猶如一水起動成波微著有異。  於中亦有二義。纔動則不能現像，同彼所知，  猛盛則覆舟溺人，況於煩惱。法喻相對，昭然
可見。又心慧解脫，約人料揀以成四句。謂心  解脫、慧不解脫，二乘也。心不解脫、慧解脫，大  悲菩薩也。俱解脫，佛也。俱不解脫，凡夫也。

[0180b16]  疏  二執下。

[0180b17]  三結以前推窮一切過患根本是其  我法二執，二執若遣二障即除，二障若除則  諸過自滅，由是過患之源即其二執。為除二
執故演斯經，故知此經是大良藥。故《心經》云：  「般若波羅蜜多，是大神呪、是大明呪」等，乃至  云「能除一切苦，真實不虛。」欲知此經除二執
者。如經云：「無我相、人相、眾生相、壽者相」，是除  我執也。無法相亦無非法相，是除法執也。如  此類例遍於經中。

[0180b25]  疏二中二。

[0180b25]  初、標

[0180b25]  可知。

[0180b25]  二、釋

[0180b26]  疑者。於理於事猶豫不決，即心所法中煩惱  一數。然有二種：一種子，二現行。種子謂蘊在  藏識未顯發者，名為未起。現行謂動之於心
或形之於口，名為現起。遮則遮其種子，不令  起於現行。斷則斷於現行，即自除其根本。其  猶築堤防水傾津潑焰，其義可見。

[0180c02]  即經下，指  經也。然準經即答三問已，展轉而斷，起復連  環，故云節節至二十七。然遮斷之言總有兩
意：一則經中有須菩提陳疑處，是現行，即第  二第十一第十九，餘無問辭，皆種子也。二即  當時盡是現行，望於後代總名種子。斯則斷
現行時，即是遮種子也。然二意中後意稍切，  故二十七疑，皆言斷而不言遮也。

[0180c09]  疏三中二

[0180c09]  初、標

[0180c10]  二、釋

[0180c10]  然汎論業有三種，謂：善、惡、不動。受  有三時，謂：現、生、後。若今世造善惡，今世受苦  樂者，名順現報業。若今世造善惡，次生方受，
名順生報業。若今世造善惡，從第三生已去  乃至百千生方受，名順後報業。今世有人造  善惡業，目下無報，便疑無因果者，良由不達
此三時報也。故《佛名經》云：「行善之者觸事轗  軻，行惡之者是事諧偶，致使世間愚人謂之  善惡不分。我經中說，有三種報。」如上所敘。

[0180c18]  今  言轉滅者，三中唯轉惡業，以違理故；時則通  三。然此惡業受報，準小乘宗說，有定不定。如  初篇四重名為定業，僧殘已下名不定業。以
此對時應成四句，謂：時定報不定，報定時不  定，俱定，俱不定。若此經說者則不然，以未入  我法名決定業，若入我法名不決定業。所言
不定者，或輕或重、或受或不受也。

[0180c25]  問：「若然者，  何以《大般若》中云：『唯除決定業應受報』耶？」

[0180c26]  答：  「但轉重成輕，非令不受，故無違也。如此經云：  『若有人受持讀誦此經，為人輕賤者，是人先
世罪業應墮惡道，以今世人輕賤故，先世罪  業則為消滅，當得阿耨菩提。』言先世者有二  意：一、前生之前名為先世。二、未持經前名為
先世。雖通此二，後義為正也。今以三塗之業，  用輕賤代之，令報不定，生報現償，令時不定，  此皆轉重令輕也。其滅輕不受，經則無文；經
雖無文，義乃合有。然有兩意：一者以重況輕，  意云：重業既轉之令輕，輕業故宜不受。二則  曾墮三塗之者，出在人中猶有餘業，即貧窮
諸衰等苦，今既不墮三塗則餘業必免，亦是  時報俱不定也。」

[0181a10]  疏四中三

[0181a10]  初、標

[0181a10]  二、釋二

[0181a10]  初、未  說

[0181a11]  夫為凡小，佛成正覺者，即菩提樹下三十  四心斷結，五分法身初圓，示成正覺也。

[0181a12]  未說  等者，即成道之後十二年已前，但說人天因  果及四諦緣生，未說三空般若。

[0181a14]  無妙慧者，妙  慧謂無相甚深般若也。此是法空之慧，以未  說般若、未顯法空，故無此慧也。

[0181a16]  施等住相者，  等於戒忍等四，住於我人眾生等相，及住法  非法相也。既住我法等相，則成世間因果，故
皆有漏也。此說凡夫，依人天教者，或滯二乘  者，設有斷惑證真，不無厭苦欣樂，縱出三界，  亦墮聲、聞緣覺之地，此依小乘教者。若準凡
夫兼無麁慧，就勝通說，故言無妙慧也。

[0181a22]  疏故  談下。二、已說得為佛因二

[0181a23]  初、順釋

[0181a23]  即十二年  後，說諸部般若之教詮顯妙慧。妙慧即第六  般若波羅蜜。以法身是真如妙理本不生滅，
但以煩惱覆之，名如來藏。若妙慧照破煩惱，  真理顯現成大法身，故說妙慧為法身因也。

[0181a28]  五度等者。五度即施、戒、忍、進、定。應身即三十  二相、八十種好，紫磨金色之體也。此由積習  五波羅蜜之所感得，故言五度為應身因。

[0181b01]  疏  若無下。二、反顯

[0181b02]  非波羅蜜等者，雖行施等由  無慧導皆成住相，由住相故便成有漏，但成  世間善因樂果，故非佛因也。故《菩提資糧論》
云：施、戒、忍、進、定，及此五之餘，皆由智度故，波  羅蜜所攝。

[0181b06]  疏故須下。三、結。

[0181b06]  福慧屬因，即五度  六度是能嚴也。兩足是果，即真身、應身為所  嚴也。然諸佛果德雖無量無邊，以要言之不
過此二。故《法華》云：「如其所得法，定慧力莊嚴，  以此度眾生，自證無上道。」大意謂由無般若，  致使施等非波羅蜜，不成佛因。故須福慧二
嚴，乃成兩足妙體。然前五與第六互相資助，  以真應二果必須具故。其猶膠青彩色，彩非  膠而不著，膠非彩而無色，六非五而無相，五
非六而無因。如經云：「應無所住」，即修慧也；行  於布施，即修福也。又以無我、無人、無眾生、無  壽者，即修慧也；修一切善，即修福也。此例甚  多。

[0181b18]  疏五中三。初、標

[0181b18]  真應二果者。然諸經論皆  說三身，此中唯明二者，已合攝故。言三身者，  即法、報、化。如權宗所說：法身是理，無漏無為，
報身是智，轉識所成，有為無漏雖證於理，智  且非理，如日舍空。由是理智分為二也。化身  是影固宜不同，由此說佛有三身也。今言二
者，法報合故，以智即是理，如光即珠，是故合  說為真身也。如《淨名經》云：「佛身無為不墮諸  數」，豈言報體是有為耶！又《涅槃經》云：「若人言
如來同有為者，死入地獄。」是故此中不說於  三，但言二也。故《智論》云：「佛有二身：一真身，二  應身。」亦云生身應身，皆化身也。

[0181b29]  問：「法報化等  皆是佛身，法報既其不分，化體何故別說耶？」

[0181c02]  答：「法報皆實所以合論，化體唯虛故宜別也。」

[0181c03]  疏未聞下。二、釋。謂十二年前小乘之人，唯取  三十二相金色之身，以為真佛，不知更有真  佛，故云但言色相。不知下。以未達法空故，不
知此相但是真身之中所現影像也。故《唯識》  云：「大圓鏡智能現能生身土智影」，既言是影  則知非真。故彌勒頌云：「應化非真佛，亦非說  法者。」

[0181c09]  不如等者，若知真身是實、應身是虛，又  了相即無相名為真身，無相即相名為應身，  如是見者名如實見。故《華嚴》云：「於實見真實，
不實見不實。如是解法相，是則名為佛。」若不  如是，名為不如實見。

[0181c13]  疏故此下。三、結

[0181c13]  發明二  果者。如經云：「如來說三十二相即是非相」者，  發明真身也。「是名三十二相」者，發明應身也。
又云：「則非具足色身」，發明真身也。是名具足  色身，發明應身也。餘例此知。

[0181c17]  二因等者。真身  由前慧因證得，應身由前福因證得也。前段  中云：故須福慧二嚴等，即是約果說因。今云：
故此發明等，即是望因說果。如是說者。意令  眾生修二種因、證二種果也。然前五門展轉  相躡，謂說《般若經》本除二執，故有第一，二執
雖遣兩疑猶存，故有第二，縱使無疑爭奈先  業，故有第三，惡業既滅無漏因成，故有第四，  因既昭然果證何遠，故有第五，由是一經大  意極此五重矣。

[0181c26]  疏明經宗體者。宗即所詮、體  即能詮。今初宗者，尊也，重也，心言之所尚  也。然言由於心故。故肇公云：「情尚於空者，觸
言而賓無。」《毛詩序》云：「情動於中而形於言。」餘  皆例此。文二。初、統明諸教

[0182a01]  然此方古今教有  三種，淺深既異所宗亦殊。一儒教，主即文宣  王，謂孔丘也。宗於五常仁義禮智信，意以修
身慎行、理國理家，揚名後代也。二道教，主即  玄元皇帝，謂老聃也。宗於自然，自然即融蕩  是非，齊平生死終歸虛無也。三釋教，主即釋
迦也。宗於因緣，意令識迷破惑，證真起用也。  是故疏云：「因緣為宗。」然一代佛教通宗因緣，  雖小乘生滅、大乘無性淺深有異，大約統論
皆因緣也。然有二種：一世間。二出世間。世間  有二：一內，二外。外復有二：一謂種子為因，水  土人時等為緣，而芽得生。又泥團為因，輪繩
陶師等為緣，而器得成。二內，謂無明為因，行  支為緣，而生識等五支及生老死二支。前二  器世間，後一即有情世間。故知成此三界世
間，只由因緣二字。二者，出世間有三種：一則  本覺內熏為因，師教外熏為緣，而始覺得生。  二始覺為因，施等五度為緣，而佛果得成。三
則大悲為因，眾生為緣，而應化得興。故知出  世間一切淨妙等事，不出因緣二字。故《法華》  云：「佛種從緣起，是故說一乘。」《中論》云：「未曾有
一法，不從因緣生。」又云：「我說是因緣，能滅諸  戲論。」然統收世出世間一切諸法，有義、空義、  假義、中義，雖淺深不同，皆墮因緣也。

[0182a24]  言有者。  有生有滅也。謂諸法緣會而生，緣離則滅。如  馬勝比丘為舍利弗說偈曰：「諸法從緣生，緣
離法即滅，如是滅與生，沙門如是說。」空者既  屬因緣，則知無體，無體即空義也。故《中論》云：  「因緣所生法，我說即是空。」假者如鏡像水月，
雖則不實，緣會不得不現。故《淨名》云：「是身如  影，從業緣現。」

[0182b02]  中者。以假故非空，空故非假，非  空非假、即空即假，名為中義。故《淨名》云：「說法  不有亦不無，以因緣故諸法生。」又如《中論》都
明有等四義，云：「因緣所生法，我說即是空，亦  名為假名，亦名中道義。」即三乘教中所說，空  有中假等義，並不出因緣。故云佛教統宗因  緣也。

[0182b08]  疏別顯等者。所謂通中之別，隨何經中  所宗各異。如：《華嚴》法界，《法華》一乘，《淨名》不思  議、真如、佛性等也。文三

[0182b10]  初、約法正立

[0182b10]  然般若  種類諸說不同。準《智度論》說，有三種：一文字，  即能詮教。二觀照，即能觀智。三實相，即所觀
境。羅什後來開為五種，謂：於觀照中開出眷  屬，即隨行五蘊及燸等善根。於實相中開出  境界，即俗諦境。此五中唯觀照，持業釋，餘皆
依主。大雲解之，五皆持業。謂：文字性空即般  若故，眷屬境界同文字故，實相即是法身。《起  信論》云：「依此法身說名本覺故。」然雖三雖五，
三者為正。何則？般若所照皆實相故，不唯真  如。故《智論》云：「照色等空即名實性」，性空實理  離於顛倒非虛偽故，於空見空亦名顛倒，於
空無著乃是實法。色等虛為誑人眼根。故知  但約不顛倒離虛偽便為實相。則雙實真俗  二諦，為一實相也。燸等眷屬是慧性故，相應
隨行俱觀照故，故知觀照攝眷屬也。由是雖  則說三，已攝於五，既符《智論》，必契深經。故三  為正。然諸家立宗，或為觀照、或唯實相，此并
未當。且此經所詮，一一離相，豈唯觀照。又教  化眾生斷疑破執，豈唯實相。由是今疏雙取  為宗。

[0182c01]  不一不二者。欲言其一，體用有殊。欲言  其二，寂照常俱。故非一二。

[0182c02]  疏以即下。二、約喻  釋成則顯雙取為正

[0182c03]  且本舉能堅能利一金  剛，以喻觀照、實相二種般若。若單取觀照則  闕堅義，若單取實相則闕利義。又皆言即者。
釋成不二之相。以照而常寂故理非智外，寂  而常照故智非理外。既離理無智、離智無理，  故如金剛即堅即利。

[0182c08]  疏萬行下。三、約行結顯  謂菩薩行中必須具此

[0182c09]  若昧實相則難亡分  別，便成住相即墮有漏。若昧觀照則闕智用，  便滯偏空同於二乘。故須二事兼行方契中
道。此則如前行玄之義也。由是《起信論》中止  觀合說，《法華經》內定慧莊嚴，《華嚴》明定慧二  事菩薩依賴，《涅槃》顯定慧不等不見佛性。諸
教中說，無明邪見自此而生。故《華嚴疏》云：「萬  行忘照而齊修，頓漸無礙而雙入」，皆此義也。

[0182c17]  二、體分三

[0182c17]  初、標立可知

[0182c17]  文字下。二、正釋

[0182c17]  或曰：  「諸家所出教體，皆取聲、名、句、文，或通取所詮  之法，今何單取文字耶？」由是疏云：「文字即含
聲、名、句、文」，此明具四法也。聲即言音。名、句、文  三，即聲上屈曲表示，名詮諸法自性，句詮諸  法差別，文即是字，為二所依也。

[0182c22]  問：「四法之中，  文字最居其末，云何攝聲等法耶？」

[0182c23]  答：「所以能  攝者，有二意。一能顯文字有其三處。謂：心上  顯即意識境，聲上顯即耳識境，色上顯即眼
識境。今取初者故能攝之。二有聲未必有名、  句、文，有文則必有聲、名、句，前前未必有後後，  後後必有於前前，如苗必有根，根未必有苗
也。以是義故，故攝聲等。文字性空下。明攝所  詮理也。謂依於般若顯乎文字，文字本空即  是般若，無別文字體也。然有二意：一體屬緣
生無自體故。二非別有一法為文字體故。此皆  意顯般若是文字體也。其猶鎔金成像，像即  是金也。」

[0183a05]  疏故皆下。三、總結

[0183a05]  含攝之義，如上所  明。能所總該故，言理無不盡。此乃文字則該  能詮盡，般若則該所詮盡，詮旨既備故云統  為教體。

[0183a08]  疏分別處會文二，初中二

[0183a08]  初、總示大  部

[0183a09]  此經下。二、別顯此經。總可知。

[0183a09]  疏別明中文  三

[0183a10]  初、正明東土翻譯前後二

[0183a10]  初、通辨諸譯

[0183a10]  流  支者。天平二年於洛陽譯成十四紙，名《金剛  般若》。真諦，太康元年於金陵郡譯成十四紙，
名《金剛斷割》。笈多，開皇十年於洛陽譯成十  六紙，名《金剛斷割》。玄裝，貞觀二十二年於玉  華宮譯成十八紙，名《能斷金剛》。義淨，證聖二
年於佛授記寺譯成十二紙，名《能斷金剛》。

[0183a16]  疏  今所下。二、克示所傳

[0183a17]  疏天竺下。二、因辨西方  解釋異同

[0183a18]  轉授天親者。有說云：以天親久習  小乘、近從大教，要滌情執故轉授之，斷疑執，  顯行位，正宗文中可見。

[0183a20]  疏今科下。三、示今科  判依據差別二

[0183a21]  初、正明科釋所依

[0183a21]  兼無著者。  以顯此疏正依天親、傍用無著，餘論諸疏義  見開題處。

[0183a23]  疏題云下。二、結成立題

[0183a23]  所以不同  《淨名集疏》備書四聖之名義，即如何晏《集解  論語》於孔安國、馬融等注中，當者用之，不當者
翦之。今疏亦爾，或雙取以各有理，或共成一  義，故兩存焉。

[0183a27]  疏釋通文義二

[0183a27]  初、題目二

[0183a27]  初、釋  所詮三

[0183a28]  初、釋金剛二

[0183a28]  初、翻名示相

[0183a28]  梵云下。新  云縛左羅。力士所執者如經所說。執金剛神，  梵云諾建那，此云露形神，即此力士也。金中
最剛者，金語通五，此最精堅故安剛字。仍非  人間之物，故云帝釋有之，乃是天上至寶，故  云薄福者難見。《正理論》云：「帝釋有寶名曰金
剛，不為薄福眾生所見。」

[0183b05]  疏極堅下。二、約法辨  義二

[0183b06]  初、引經論總彰二義三

[0183b06]  初、總標略辨

[0183b06]  為  有勝能，故云極堅極利，喻般若焉。無物下。釋  極堅等相，則知若有一物能壞則非極堅，若  有一物不碎則非極利也。如銀鐵雖堅遇火
則融，刀劍雖利斫石則缺，非極堅利也。揀餘  堅利，故加極字。

[0183b11]  疏涅槃下。二、引教委釋

[0183b11]  《涅槃》  下引經。無著下引論。難壞即堅義。能斷即利  義。細牢者。細謂揀麁顯是微妙，牢揀可壞堅
固義成。智因即是慧，慧是智之因，智是慧之  果。此約觀照般若說。以微細故能入於惑，令  彼滅也。

[0183b16]  不可壞者。《智論》云：「一切語言名相等  事皆可破壞，唯無相智不可破壞。」此約實相  般若說。

[0183b18]  問：「實相般若分因果耶？」

[0183b18]  答：「用有勝劣  故分因果，體無增減因果一如。故《普賢觀》云：  『大乘因者諸法實相，大乘果者亦諸法實相。』
《華嚴經疏》云：『理開體用名大方廣，智分因果  號佛華嚴。』」

[0183b22]  疏皆以下。三、結顯喻旨

[0183b22]  此結所引  經論之意，然先上諸德皆用此義。資聖云：「金  剛者堅而復利。堅喻本覺真性，雖流轉諸趣
而覺性無壞，利喻般若淨照，三賢十地貫通  萬行，無明惑暗無不壞也。」肇云：「金剛者堅利  之譬也。堅故物不能沮，利故物無不摧。以況
斯慧，邪魔不能毀堅之極也，萬物皆能破利  之義也。」又諸經論說金剛喻定，《勝鬘經》說金  剛喻智，《梵網經》以十迴向為十金剛，《仁王》謂
十堅心，《淨名》以金剛慧決了此相，無縛無脫  得無生法忍。又諸經論說金剛座、金剛山、金  剛輪，如是等說皆取堅利義也。又晉武帝起
居注云：「武帝十三年，燉煌有人獻金剛寶，生  於金中，色如紫石英，狀如蕎麥，百鍊不銷，可  以切玉如泥，是知堅利之極也。」

[0183c07]  疏真諦下。二、  引真諦別示六種二

[0183c08]  初、正明六種

[0183c08]  一一以法  合之，分明在疏，皆般若之功也。

[0183c09]  災厄等者。有  厄則災禍必來，有業則苦果定至，厄除則災  禍不起，業喪則苦果不生。隨人所須。有二意：
一則如餘物不能隨所須，金不可為銀用，羅不  可為錦用等；金剛則不然，要者皆得。法中亦  爾，有漏功德人不可為天，富不可為貧；無漏
不爾，隨心所成。二則餘物用之則盡，金剛出  之不窮。法上亦爾，有漏受之則窮，無漏受之  不盡。

[0183c17]  對日等者。慧即始覺，合本覺時，見法無  生名無生智。如《起信》云：「得見心性，心即常住，  常住即無生義也。」火出燒盡世間，使六合空
廓，智起斷除煩惱，令大道通同。

[0183c20]  能清等者。水  清則萬像齊鑒，疑除即佛法現前。

[0183c21]  空中等者。  昇太虛則不履於地，住真空則不墮世間。

[0183c22]  鎖  諸毒者。中毒則令人命終，起惑則永沈生死。  毒除則延年益壽，惑遣則不滅不生。

[0183c24]  疏傍兼  下。二、結示傍正

[0183c25]  佛所立名本約堅利，如上六  義乃是兼明，諸家至此多不料簡，殊濫正義。  若將此六配前五因，即一當第三，二三當四
五，四當第二，五六當第一。

[0183c28]  疏般若下。二、釋般  若二

[0183c29]  初、翻名略指

[0183c29]  般若正翻慧者，以古來諸  德義翻為妙慧、淨慧、無相慧，此皆挾到彼岸  義，是別相也。或云智慧，今云正翻慧者，即通  相也。

[0184a03]  即照下。約功用以出體也。照蘊空即是  功用，本覺之慧即是出體。《大品》云：「色如聚沫，
受如泡幻，想如陽焰，行如芭蕉，識如幻化」，如是  觀者名照蘊空。

[0184a06]  相應等者。本覺即如來藏自  性清淨心，非新生故言本，不頑暗故言覺。慧  即始覺也，依體起用故云之慧，始即同本故
曰相應。然本覺與慧不一不二，以不二故故言  相應，以不一故故言之慧。故資聖云：「妄心見  俗曰無明，悟心照真為般若。」俗境萬有見心
必異，真空理一悟自無差，第一義空離照無  理，清淨本覺即理是照。又《涅槃》云：「佛性者名  第一義空，第一義空名為智慧。」此等皆證體
用非一非二義也。然本即實相，始即觀照。

[0184a15]  疏  若約下。二、引教廣釋二

[0184a16]  初、引論別相釋二

[0184a16]  初、  明總躡三慧

[0184a17]  學者即修大乘行人也。初須聞  法生解名聞慧。次則測度所聞評量教理，分  明忍可以印自心曰思慧。然後如聞思處，依
而行之無所乖越名修慧。前二有漏、後一無漏，  前淺後深，深淺雖殊通名為慧，是故總收名  為般若。如人攻文赴舉及第，雖前劣後勝皆  一人也。云云。

[0184a23]  疏故無著下。二、引論文釋成二

[0184a23]  初、正釋成

[0184a24]  波羅蜜中等者。此明頓悟中漸修  也。慧纔發時照萬法空便到彼岸，名為頓悟。  由有多生習性，未得念念相應，故須聽聞正
法、思惟其義、如說修行，方得究竟證入，名為  漸修。開題中略明也。若《唯識》中說，則具根後  二智。謂十度中，六通本後，四唯後得，六中則
二智皆具，為分十度，故第六偏取二空本也。  今依無著更加加行智，則通前三矣。

[0184b02]  金剛斷  處等者，如金剛斷物之處而斷煩惱，非謂金  剛亦通所斷。

[0184b04]  疏又云下。二、配因果二

[0184b04]  初、雙引  論

[0184b05]  上者字論牒所標。下者字疏牒論文。智因  即慧、慧果即智也。前雖引用，今方解釋。此引  無著也，次引《智論》可知。

[0184b07]  疏則聞下。二、雙解釋。  此明法空深慧，意揀我空慧為麁淺，不為佛因，  但是二乘因故。般若下。出所以。以慧是揀擇
義，揀擇惑障顯無為故。以因位有惑故須擇  之，乃名為慧。智但決斷為義，以果位無惑但  唯決定朗然獨照，故名為智。只是一法受此
兩名，如人破賊為將功成為相也。有說以無  漏智性為智因，大雲破之，三塗有性何不斷  惑？闕細義也。此約妙慧別相以破。若就通相
取亦可矣。以凡是有心皆成佛故，此得是因  也。

[0184b17]  疏若依下。二、引經通相釋

[0184b17]  此明字緣字界。  若字是字界，般那都為緣。若以般為緣助於  若界，則名為慧。若以那為緣助於若界，則名
為智。如僧人俗人等云云。名殊謂曰智曰慧，  義殊謂決斷揀擇，此中義殊故使名殊也。

[0184b21]  體  性無別者，皆別境中一也。前三種智皆名慧  故，故智與慧皆如金剛。故《薩遮尼乾經》云：「帝
釋金剛寶能滅阿修羅，智碎煩惱山，能壞亦  如是。」《無常經》云：「金剛智杵碎邪山，永斷無始  相纏縛。」

[0184b26]  疏波羅下。三、釋波羅蜜文三

[0184b26]  初、約語  對翻

[0184b27]  應云下。迴梵文，以西域風俗例皆如此  云云。青龍云：「蜜多者離義到義。」元康云：「天竺  風俗，所作究竟，皆云到彼岸。」到離之義次文
明之。

[0184c01]  疏謂離下。二、約義順釋二

[0184c01]  初、釋義

[0184c01]  前三  句中，每句皆上法下喻。意明煩惱如大河，難  可度故。生死如此岸，有情居故。涅槃如彼岸，
諸佛住故。則慧是能離能度能到，生死等是  所離所度所到。若欲離此到彼，必須渡於中  流。此約四諦說之，理則明矣！知苦是離此岸，
斷集、修道是渡中流，證滅是到彼岸也。此順  小乘義說。下經令入大乘無餘涅槃，即須離  二種生死此岸，乘六度船筏，度三障中流，到  二涅槃彼岸。

[0184c10]  涅槃等者。以翻波羅蜜為彼岸，  即是涅槃，是故約轉依果，明彼岸義。然生死  即分段、變易，煩惱即總該二障。圓寂者。義翻
也。謂：德備塵沙曰圓，妙絕相累曰寂。滅度者。  肇云：「涅槃者，秦言無為亦云滅度。」或但云滅，  然滅與小乘不同，小乘以滅生死為滅，大乘
以寂滅為滅。故《涅槃》云：「生滅滅已，寂滅為樂。」  然滅唯據果，滅度乃兼因。今則約果標因故  云滅度。所以經中上言涅槃、下云滅度，亦是
唐梵雙彰也。涅槃種類下文具明。

[0184c19]  疏一切下。  二、通難

[0184c20]  此即《淨名》經文。彼云：「若彌勒得授記  者，一切眾生亦應授記。何以故，一切眾生即  寂滅相，不復更滅」等。今用此文以為難辭。難
意云：「眾生既即寂滅，何有離此到彼？今言到  彼者，莫違經耶？」但以下。釋通。但約翻迷成悟，  便是離此到彼，若悟此已漸除漸證，名為究
竟。然成波羅蜜要與七最勝相應，如《唯識》說。

[0184c27]  疏若兼下。三、順義通結。則是波羅蜜中之聞  思修慧也。

[0184c28]  疏經者下。二、釋能詮二

[0184c28]  初、翻名

[0184c28]  修  多羅或云修妬路，或云素怛覽，此但梵音楚  夏之異耳。義翻者。以修多羅正翻云線。由西  天以修多羅一名召於四實。謂聖教席經井
索線，彼多以華獻佛置之案上，恐風吹散以  線貫之。又見此方聖教，能持佛語得無所遺，  如線貫華故，以線稱目之。就彼處呼曰修多
羅，據此正翻即合云線。此方不貴線稱故翻  為經。斯則暗符彼方席經，兼順此土儒道之  經。然雖符順彼此，而未免相濫。由是更加契
字以揀異之。然更合於修多羅上加欲底二  字翻為契經。則唐梵皆足也。

[0185a10]  契者下。二、釋義

[0185a10]  詮表下。釋契字。詮表義理，釋契理也。謂說事  如事、說理如理。云云。契合人心，釋契機也。謂  令人有所悟解歡喜信受。云云。斯則契理契
機之經，依主釋也。文雖是倒，意以經是能契  也。

[0185a15]  經者下。次釋經字。初、標

[0185a15]  以佛下。釋。如開題  處明已。今唯言經而不言契者，以為有般若  揀濫，明非《道德》等經，故不言也。

[0185a17]  後釋下。二、釋  經文。疏二

[0185a18]  初、科分

[0185a18]  斯則道安法師所判，但是  佛經，無問大小皆科為三。意云：序分彰說法  之由致，正宗暢本意之玄門，流通繼遐芳於
萬古。冥符西域，今古通遵。此經從如是至敷  座而坐，是序分。時長老下，至應作如是觀，是  正宗分。佛說是經下，至信受奉行，是流通分。

[0185a24]  證信者。即六成就也。顯說聽時處一一分明  以證非謬，令物生信故。發起者。則以事相表  示發起正宗法義也。然此二序更有異名，謂：
通序、別序。通謂諸經同故。云云。別謂諸經別  故。云云。亦謂經後序、經前序。經後序者，佛說  之時未有，結集之時方安立故。經前序者，佛  先發起方說經故。

[0185b01]  疏中三段。今初。云云。

[0185b01]  疏建  立因者。意明如是等言，因何而立？佛臨下。佛  將入滅阿難愁惱，阿泥樓豆告阿難言：「汝是
持佛法人，且須裁抑。汝當往彼咨問後事。」阿  難曰：「云何後事？」阿泥樓豆曰：「世尊在日，以佛  為師，世尊滅後，以誰為師？世尊在日，依世尊
住，世尊滅後，依何而住？惡性比丘，佛在之日  佛自調伏，佛滅度後，如何調伏？遐益後來理  宜結集，一切經首置何等言？」阿難承教一一
咨問。今疏影略不載問辭，但書答語也。

[0185b10]  四念  處者。四即身、受、心、法，念謂念慧，處謂身等，即  是念慧所安住處。則念是能住，身等四處為
所住。於此四處安住念慧，名四念處住，帶數  釋也。

[0185b14]  一、觀身不淨，即有漏色蘊具有五種不  淨。一、種子不淨。乘過去業識種子，攬現在父  母精血，合成身故。故《淨名》云：「是身如幻從顛
倒起，是身如影從業緣現。」《智論》云：「是身種不  淨，非餘妙寶物，不從華間生，唯從穢道出。」二、  住處不淨。於母胎中居生藏之下、熟藏之上，
常受熏穢。故《智論》云：「是身如臭物，不因華間  生，不從薝蔔有，亦不出寶山。」三、自體不淨。合  三十六物以成身故。謂外有髮、毛、爪、齒、眵、淚、
涕、唾、垢、汗、便利等十二，次有皮、膚、血、肉、筋、脈、  骨、髓、肪、膏、腦、膜等十二，中有脾、腎、心、肺、肝、膽、
腸、胃、赤痰、白痰、生藏、熟藏等十二。《智論》云：「地  水火風質，能盛受不淨，傾海洗此身，不能令  香潔。」四、自相不淨。九孔常流不淨物。故《智論》
云：「種種不淨物，充滿於身中，常流出不止，如  漏囊盛物。」五、究竟不淨。一旦命終，胮脹爛壞  臭惡狼藉不堪見。故《淨名》云：「是身假以澡
浴衣食，必歸磨滅。」《智論》云：「審諦觀是身，終歸  於死處，難御無反復，背恩如小兒。」《金光明》亦  云：「雖常供給懷怨害，終歸棄我不知恩。」

[0185c04]  二、觀  受是苦者。受即是心所遍行五中一也，仍有  三種。謂：苦、樂、捨。苦謂苦苦，樂謂壞苦，捨謂行  苦。

[0185c07]  問：「樂受未壞，應非苦耶？」

[0185c07]  答：「以樂是苦因故，  凡夫妄計為樂，元來是苦。」

[0185c08]  問：「捨非苦樂，云何  苦耶？」

[0185c09]  答：「行蘊遷流逼迫常苦，但以苦樂麁相  所覆，常情不知此微細苦。故此三法俱名苦  也。」

[0185c11]  三、觀心無常者。心即緣慮生滅之心。謂心  心念念前滅後生相續不絕，如水流注。故經  中說一念中有九十剎那，一剎那中九百生  滅。

[0185c14]  四、觀法無我者。法即五蘊，謂五蘊法中一  一推求，即蘊離蘊皆無我也。

[0185c15]  如上觀之，即能  對治凡夫四種顛倒。謂凡夫顛倒則造業受  生，及此用心自然無咎。

[0185c17]  以戒為師者。從其軌  範，但依戒律作止分明。故《菩薩戒序》云：「波羅  提木叉者是汝大師，如來在日無異此也。」

[0185c19]  默  擯等者。佛法慈悲為無刑罰，比丘惡性唯默  擯之。意令省己知慚，自然調伏耳。

[0185c21]  經初等語，  釋在次文。然此四中意在第四，文中承便兼  帶前三。

[0185c23]  疏建立意者。建立如是等言，意在於  何？此有三意，如疏三段。

[0185c24]  斷疑等者。《智度論》說：  「佛滅度後，諸天王等請迦葉言」，乃至云：「法城  欲頹、法幢欲倒，當以大悲建立佛法。」迦葉受
請，往須彌頂擊大揵槌，諸聖弟子得神通者  皆來集會。迦葉告言：「佛法欲滅，眾生可慜，待  結集竟，隨汝入滅。」諸來聖眾受教而住畢鉢
羅窟。迦葉入定以天眼觀，今是眾中誰有煩  惱應逐出者，唯有阿難煩惱未盡。爾時迦葉  從定而起，於大眾中牽出阿難告言：「清淨眾
中結集法藏，汝結未盡不應住此。」是時阿難  慚恥悲泣告迦葉言：「我能有力久可得道，但  為侍佛，以阿羅漢者不得給侍故，留殘結不
盡斷爾。」迦葉告言：「汝更有過。佛意不聽女人  出家，為汝慇勤致請，令佛正法五百歲衰微。  是汝突吉羅罪。佛臨涅槃近俱尸竭城，背痛
疊欝多羅僧敷臥，語汝須水，汝不共給。是汝  突吉羅罪。佛昔問汝：『若有人好修四神足，應  住壽一劫，若無減一劫。』為汝不對，令佛早入涅
槃。是汝突吉羅罪。汝於一時以欝多羅僧，襯  身而臥。是汝突吉羅罪。汝昔與佛疊僧伽梨  衣，以足踏上。是汝突吉羅罪。佛陰藏相，入涅
槃後以示女人，實為羞耻。是汝突吉羅罪。」迦  葉言：「汝有如是六種突吉羅罪，應於僧中悔  過。」是時阿難脫革屣袒右肩，長跪合掌，依六
種突吉羅罪懺悔。懺悔已。迦葉牽阿難出語  言：「汝漏盡可來。」言訖自閉窟門。是時阿難涕  淚悲泣，求斷結惑靡不精誠，至於後夜疲極
偃息，頭未至枕朗然得悟，三明六通作大羅  漢，却至窟門擊門而喚。迦葉言：「汝復何來？」曰：  「我漏已盡。」迦葉言：「汝若漏盡，可縱神通於戶
鑰孔中入。」阿難騰身入來禮拜僧足。迦葉手  摩阿難頂言：「我欲為汝令汝得道，汝勿嫌恨。」  此如蘇秦張儀，云云。然階聖果切在修心，不
如說行事佛何益？狐假虎威宜其止絕，斯意  甚妙詳而警之。時大眾請阿難昇座結集法  藏，既昇座已未發言間，感得自身相好如佛。
是時大眾遂起三疑。故說下。既言我從佛聞，  則知非佛重起、非他方佛來、亦非阿難成佛。  故云三疑頓斷。廣如彼論，恐煩略敘也。

[0186b04]  疏息  諍等者。同為羅漢德業頗齊，若云自言固宜  喧諍。

[0186b06]  疏異邪等者。阿者言無，憂者曰有。外道  意云：萬法雖異不出有無，置之經初以之為  吉。以初吉故，今中後亦吉。今則不爾，故云異  邪。

[0186b09]  疏正釋下二。初、標列述意

[0186b09]  言成就者，謂六  為能成就。教為所成就也。

[0186b10]  疏一信下。二、依科  解釋六

[0186b11]  初中二。初、合釋

[0186b11]  謂兼次段合而釋之。  此則別義不計六數，單釋謂正釋信成就義。  所引論文有標有釋。

[0186b13]  佛法下。是釋。或曰：「因何  最初便明其信？」故此釋也。

[0186b14]  信為能入者。然佛  法無量信為初基，若無信心寧肯修習。由是  五位之內信位居初，十信之中信稱第一，十一
善法信亦為先。故知信心之前更無善法。依  此信本方興解行乃至證入。故《華嚴》云：「信是  道源功德母，長養一切諸善根。斷除疑網出
愛河，開示涅槃無上道。」今置經首，以表信相  為入法之初也。

[0186b21]  智為能度者。菩薩萬行非智  不成，若無智慧即滯有著空，以智為主不著  二邊，成無漏因獲菩提果。故《菩提資糧論》云：
「施戒忍進定，及此五之餘，皆由智度故，波羅蜜  所攝。」

[0186b25]  信者下。正顯。如是二字是信之辭。上皆  《智論》所釋。

[0186b26]  又聖下。是劉  虯  注《無量義經》中釋。  此下皆約法說也。

[0186b27]  顯如者。眾生如隱故沈三  界，欲沈三界只要顯如。故云但為除如之外  餘皆虛妄。故云唯如為是。論云：「除諸法實相，
餘皆魔事。」有云：始從得道乃至涅槃，其中所  說無不為如。

[0186c02]  又有下。即梁武帝解意，明有即  無故不有，無即有故不無。相即同時故名不  二，不二即如也。此約雙融顯如也。

[0186c04]  如非下。恐  聞有無不二為如，便謂如體是有是無，故有  遮云如非有無，意明有無即不是，是即非有
無也。此上二解，如字是顯體，是字即無非也。

[0186c08]  疏二聞下二。初、正釋我聞之義

[0186c08]  然我有四種。  一、凡夫遍計我，二、外道神我，三、三乘假我，四、  法身真我。今揀餘者故云五蘊假者，則第三
隨世流布，要簡賓主乃稱於我。阿難已達我  空，實不計執故云假者聞者，然大小乘諸論  辨聞不同，有云耳根，或云耳識，或云根識和
合故聞。今云耳根發識，則後義也。以根識單  闕皆不能聞云云。然根識聞聲而不聞教，若  準名句唯是意聞。故《瑜伽》云：「聞謂比量。」然由
耳識緣於聲境，與意同時得聞也。然此二識  聞聲名句，實非先後異時，以率爾耳識同時  意識故得聞也。五識皆然。

[0186c19]  廢別下。或曰：「既云  耳根發識故聞，合云耳聞。云何經內唯言我  聞？」故此釋也。以耳是六根之別，我是一身之
總。今廢別耳從其總我，故言我聞。

[0186c22]  阿難下。二、  啇較所聞之法。前二句牒難辭。謂阿難是佛  成道夜生，年至二十方為侍者。二十年前佛
所說法並具不聞，何得結集諸經皆稱我聞？

[0186c26]  有云下。通釋。此有三意。有云重說者，一也。佛  初命阿難為侍者，阿難從佛乞三願。一、不著
佛退衣，二、不隨佛受別請，三、請說未聞之法。  佛隨其願故得聞也。得深三昧等者，二也。《金  剛華仙經》說：「阿難得法性覺自在三昧力，故
前所說經皆能憶持，與聞無異。」故《法華》經云：  「世尊甚希有，令我念過去，無量諸佛法，如今  日所聞。」若推下。三也。《不思議境界經》云：「復有
百千萬億菩薩，現聲聞形亦來在座，其名曰  舍利弗乃至阿難等。」是則三中前二權說、後  一實論。故言推本也。

[0187a07]  疏三時下二。一、  揀  顯釋

[0187a08]  師資合會者。謂說者教人以道德曰師，資者  取也。從師之教取而行之也。佛及大眾說聽  具足故云合會。說畢聽畢故云究竟。意取說
無異席貫通首末，故曰一時。《佛地論》云：「此就  剎那相續不斷說聽究竟，總名一時。」一時之  語佛自言。故《涅槃》云：「昔佛一時在尸首林。」又
云：「我於一時在迦尸國。」此則顯說聽能所一  切圓畢也。

[0187a15]  諸方下。揀時也。不同有二。謂橫則  參差不同，豎則延促不同。延促不同如人間  五十年，四天王天一晝夜，上上倍增。故參差
不同者。如《俱舍》云：「夜半日沒中，日出四洲等」，  既然，云何定言寅卯辰已日月等耶？

[0187a19]  又說下。  二、會法釋。此是慤公《楞嚴疏》意。說領即師資  也。下有四對。

[0187a21]  心竟泯者。以聞法之時妄心不  起，心既不起境即不生，心境兩亡故云泯也。  此即不得以生滅心行聽實相法，此通依計，故
皆泯也。斯則染心俗境一對。

[0187a24]  理智融者。以聽  法之際能所不分，以動念即乖法體，二皆真  實故，言融而不言泯也。斯則淨心真境一對。

[0187a27]  凡聖如者。由心分別則見聖見凡，心既不生  誰凡誰聖？相本目盡故言如也。斯則因果一  對。

[0187a29]  本始會者。妄念起時隔於本始，念既不起  本始自同，攝用歸體故言會也。斯則體用一  對。

[0187b02]  問：「此與第二何別？」

[0187b02]  答：「前智是始覺，中根本  智。前理是本覺，中真諦境。若此始、本本通真  俗，始舍本後則前狹後寬也。前為形染且言
真境淨智，此為都明，故言本覺始覺也。又前  約分證故云理智融，此約極證故言本始會  也。」

[0187b07]  諸二者。謂心、境，理、智，凡、聖，本、始，也。

[0187b07]  皆一者，  一義不同。謂：心境則泯之故一，理智則融之  故一，凡聖則如之故一，本始則會之故一。義  雖不同俱名為一，故云一時。

[0187b10]  疏四主下。二。初、  翻名

[0187b11]  經唯標佛者。以秦人好略故。仍存梵音  者。恐濫菩提故。以菩提云覺則屬於法，今指  於人故言其佛。無相濫失故不翻也。若釋其
義須得唐言，故先翻對也。然覺謂覺察、覺悟，  覺悟既照真本有，覺察則了妄本空。了妄本  空則不逐於妄，照真本有則不迷於真。真妄
既明則能破和合識、滅相續心，顯現法身，智  純淨也。當爾之時，始本無二唯一覺耳。菩薩  雖亦照真了妄，未得究竟，猶帶薩埵之名。唯
佛如來所作究竟，故獨稱覺者。

[0187b20]  《起信》下。二、釋  義二

[0187b21]  一、約體離念釋

[0187b21]  然此論明本覺心體性  離諸念。今此引釋果佛者，以果佛之體即是  本覺、元自離念，因果雖分離念無別，故以本
覺離念即是佛體。故經云：「大乘因者諸法實  相」等。是故在纏名本覺，出纏名究竟覺，始終  體一更無別法。故論云：「即是如來平等法身，  依此法身說名本覺。」

[0187b27]  則以下。疏結。本覺離念  是佛體也。

[0187b28]  然覺下。二、約位三義釋

[0187b28]  無生滅者。  謂智照真如，如理見故。然有二意：一則心中  無生滅之法。如《起信》云：「如實空者，從本已來
一切染法不相應故。以念生則染，今既無念，  故不相應。二則無者不也，只明此心本不生  滅。」即同《起信》云：「以遠離微細念故得見心性，
心即常住，常住即無生滅也。」

[0187c05]  覺他者，此亦始  覺了事即真，以望自心故名覺他。即同《起信》  云：「一切諸法從本已來，離名字相、離心緣相，
畢竟平等無有變異，不可破壞唯是一心，故  名真如。」

[0187c09]  覺滿者。以前二覺有解有證，先後勝  劣，存自他之相，未得稱滿。今此圓備不立自  他，故稱之滿。若準《涅槃經》說：「自覺者，覺自身
有佛性。覺他者，覺一切眾生悉有佛性。覺滿  者，若自若他無二佛性故。」然常途所說，自覺  揀凡夫，覺他揀二乘，覺滿揀菩薩。此中說者，
自覺便揀二乘、權教菩薩，豈唯凡夫。故《華嚴》  云：「一切諸法性，無生亦無滅，奇哉大導師，自  覺能覺他。」

[0187c17]  故知下。二、引論反釋三

[0187c17]  初、反顯

[0187c17]  意  云無念故名覺，當知有念則不名覺也。

[0187c18]  《起信》  下。二、引證

[0187c19]  前云心體離念雖通因果，今明眾  生不名為覺，獨顯果人方名覺也。

[0187c20]  又云下。三、  順結

[0187c21]  正結無念是佛義。以無念是佛，故能觀  無念者，即是向佛智也。

[0187c22]  疏五處下二。一、釋舍  衛

[0187c23]  舍衛亦云舍婆提，新云室羅伐悉底，此但  梵音楚夏耳。此城在中印土憍薩羅國，緣南  天亦有憍薩羅國，恐濫彼國故，以城為國名。
聞物者，謂名聞勝德、珍奇寶物多出此國。

[0187c26]  謂  具下。釋。欲塵即佳麗女色，財寶即珍奇寶物。  多聞謂博通內外典籍，解脫即五通仙人等。
遠，離欲也。此即國豐四德，亦翻為豐德也。遠  聞等者。如上四事皆為外國之所聞知。

[0188a01]  義淨  下。但證遠聞之義，以有名稱故得遠聞。

[0188a02]  祇樹  下。二、釋祇園二

[0188a03]  初、總指

[0188a03]  舍衛國主波斯匿王，  有一大臣，名須達多，為兒聘婦躬至王舍城，  寄止長者珊檀那舍宅。時長者中夜而起，莊
嚴舍宅營辦餚饍。須達聞已問言：「大士欲請  國王為婚姻之會耶？」答言：「請佛無上法王。」須  達聞已身毛皆豎，復問：「何等名佛？」長者廣為
說佛功德。須達多言：「善哉！大士所言。佛者功  德無上，今在何處？」長者答言：「在王舍城迦闌  陀竹林精舍。」時須達多一心念佛，忽然天明，
其光熾盛猶如白日，即尋光處至城門下。佛  神力故，門自開闢尋路而往。爾時如來出外  經行，須達見已歡喜踴躍，不知禮法直問世
尊。時首陀天，為其長者化作四人至世尊所，  接足禮拜，胡跪問訊右繞三匝，却住一面。須  達見已依而為之。世尊即為如應說法，長者
聞已得須陀洹果。後復請佛：「惟願臨顧至舍  衛城受我微供。」佛即問言：「卿舍衛國頗有精  舍容受我否？」須達多言：「必見垂顧，便當營辦。」
世尊爾時默然受請。時須達多迴舍衛國，佛  令鶖子同往指授造寺儀式。即須達布金，買  祇陀太子園，祇陀太子施園中樹林，二人共
搆精舍。既訖即執香爐向王舍城，遙作是言：  「所設已  辦  ，惟願如來受此住處。」佛時懸知長  者之心，即共大眾發王舍城，猶如壯士屈伸
臂傾至祇陀園。是時長者以其所設奉施於  佛，佛即受已即住其中。廣如《涅槃經》、《賢愚經》、  《四分律》、《西域記》說，須者往檢。今佛於此說《金
剛般若經》，故云在舍衛國祇樹給孤獨園也。

[0188b02]  然須達是主、祇陀助成，今樹先園後者，以太  子是儲君，須達是臣佐，禮別尊卑故爾。真諦  記說住處有二：一境界處。即舍衛也，為化俗
故。二依止處。即祇園也，為統出家人故。又《善  見婆沙》云：「舉舍衛令遠人知，舉祇園令近人  知，故雙舉也。」

[0188b07]  祇陀下。二、別釋三

[0188b07]  初、釋祇陀

[0188b07]  戰  勝者亦云勝林，餘如疏。

[0188b08]  梵語下。二、釋給孤

[0188b08]  謂  少而無父曰孤，老而無子曰獨，拯給孤獨名  為善施。又亦等者，就中孤獨偏所矜哀，其實  餘人亦非不施故也。

[0188b11]  西國下。三、釋園字

[0188b11]  梵音  具云僧伽藍摩，此云眾園。則僧伽是能住之  眾，藍摩是所住之園，斯則約能要所耳。寺者  司也官舍也。以佛法初來，安鴻臚寺，後置僧
舍，便以為名也。

[0188b15]  疏眾者下。文二。初、釋標類

[0188b15]  名  高謂遐邇稱譽，德著謂行業恢隆。

[0188b16]  怖魔者。謂  初出家日，飛行夜叉唱乃至魔宮聞故怖也。  以一人出家展轉化度，損減眷屬故。然出家
人從因至果三度怖魔。謂：出家時，發菩提心  時，成正覺時。前二但怖，後乃興戈為佛所摧，  莫不降伏。

[0188b21]  乞士者，謂上從善友乞法以練心，  下從檀越乞食以資身。故《智度論》云：「何名比  丘？比丘名乞士，清淨活命故名乞士。」如經中
說：「舍利弗乞食向壁而餐。時有梵志女名淨  目，來見舍利弗云：『沙門！汝食淨耶？』答言：『食淨。』  淨目言：『沙門下口食耶？』答曰：『不也。』乃至問：仰、
維、方等？皆答言：『不也。』淨目女言：『食有四種，我  問於汝，汝皆言不。我今不解汝說。』舍利弗言：  『有出家人合藥種穀植樹等，不淨活命，名下
口食。有觀星宿、日月風雨雷電等不淨活命，  名仰口食。有曲媚豪勢通致四方、巧言多求  不淨活命，名方口食。有以種種呪術卜算吉
凶不淨活命，名維口食。姊！我不墮是四種不  淨食中，我用清淨乞食活命。』淨目因聞是說  清淨法食，歡喜信解得須陀洹道。」如是清淨  乞食活命，故名乞士。

[0188c07]  淨戒者。謂比丘二百五  十戒，比丘尼五百戒，有表受，無表持，清淨持  戒名為淨戒。有說五義，謂加淨命破惡。今以
乞士即淨命、淨戒即破惡，故唯三也。

[0188c10]  理和下。  梵語僧伽，此云眾和合。謂：理和無違、事和無  諍也。

[0188c12]  千二下。二、釋舉數

[0188c12]  佛初成道者。即菩提  樹下，示成正覺也。

[0188c13]  憍陳如等者。餘阿濕鞞、摩  訶男、婆提、婆敷、富那婆蹉。準《本行經》說：「佛初  成道，梵天王等請轉法輪，世尊受請，作是思
惟：『諸世間中誰先得度？有五仙人昔日與我  有大利益，堪能受我初轉法輪。』復作是念：『彼  等五仙今在何處？』以淨天眼觀彼五仙在鹿野
苑中。爾時世尊即向彼園廣為說法，外道身  心悉皆伏滅，所著之服即成三衣，手執鉢器，  鬚髮自落，經於七日威儀具足，如百夏比丘。
乃至為轉四諦法輪，得阿羅漢果。」

[0188c22]  迦葉三兄  弟等者。《智度論》說：「爾時第一優樓頻螺迦葉，  在火龍窟為首，教化五百弟子。二那提迦葉，
領三百弟子，在象頭山修行。三伽耶迦葉，領  二百弟子，在希連河曲。共計千人。皆為世尊  之所降伏，求索出家，師徒皆得阿羅漢果。」

[0188c27]  舍  利弗等者。《智度論》說：「摩伽陀聚落有婆羅門，  名檀耶那，而有八子。中有一子，名優婆低沙，
即舍利弗也。復有一婆羅門產子名離多，即  目連也。是二童子共為親友，於刪闍耶外道  所出家。二人同心立其誓願：『若復更得勝是
師者，為我等說甘露勝道必相契悟。』爾時世  尊有一弟子名曰馬勝，威儀庠序入城乞食，  進止有方。舍利弗見已，隨到所止，白言：『仁者！
汝是正師？為是弟子？』馬勝言：『別有大師，我是  弟子。』又復問言：『汝之大師說何法耶？』答言：『諸  法從緣生，諸法從緣滅，如是滅與生，我師如
是說。』時舍利弗聞是語已，即於是處遠塵離  垢得法眼淨。歸到所止為目連說，亦復如是。  二人共相領諸弟子，俱詣佛所求索出家。佛
呼善來鬚髮自落，袈裟著體，執持應器，成比  丘相，於聲聞眾中，智慧神通各得第一。是二  百眷屬，悉得出家即受具戒，乃至得成阿羅  漢果。」

[0189a16]  耶舍等者。未檢。

[0189a16]  此常隨等者。以此諸人  先並事外，艱苦累劫一無所證，纔遇見佛便得  上果，感佛恩深故常隨也。然具四眾及龍天  等，今但顯一隱餘。

[0189a19]  流通分中，自俱者下。前則  標指，約主望眾故言與。此則都結，主眾通論，  首末相望，事不異也。

金剛經纂要刊定記卷第二

* * *

【經文資訊】大正藏第 33 冊 No. 1702 金剛經纂要刊定記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
