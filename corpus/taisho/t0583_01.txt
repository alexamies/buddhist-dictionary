佛說黑氏梵志經

吳月支國居士支謙譯

[0967a08]  聞如是：

[0967a08]  一時佛遊尼連江水邊，在彼一月，  造十八變，化於迦葉兄弟三人及千弟子，轉  遊行羅閱祇城，止頓一年，教授國民，為其
講法。初成佛道竟二年已，乃到舍衛，興隆  道化，開度天人、世間人民。

[0967a12]  時香山有梵志，名  曰迦羅，得備四禪，具足五通，徹視、洞聽、身  能飛行、自察心念、知人來生。講說經義，感
動釋梵及四天王、諸鬼神、龍，并閻羅王，悉往  聽之；言語雅妙，聲和猶梵，日日諮受不以  為懈；音徹于遠，普來歸聽。

[0967a17]  時閻羅王坐  聞經法，淚下如雨，舉目觀視，益用悲歎。

[0967a18]  于時  梵志問閻羅王：「何為悲泣，淚下如雨？」

[0967a19]  閻羅答  曰：「事當歸實，不可虛言。仁今說經，便辭利  口，義理甚妙，猶如蓮華，若明月珠。而命欲
盡，餘有七日，恐忽然過，就於後世。是以悲泣，  不能自勝。又仁命過，墮地獄中，在我部界。今  自相歸，一心受法，及當取卿拷掠五毒。熟
思惟此，遂用增懷，不可為喻。」

[0967a25]  梵志愕然，心  中沈吟，報閻羅王曰：「吾獲四禪，成五神通，  獨步四域，超昇梵天，不以為礙。既無罪釁，  何因當墮地獄閻界？」

[0967a28]  閻王曰：「仁臨壽終時，  當值惡對，起瞋恚恨，意欲有所害，失本行義，  故趣閻界。」

[0967b01]  梵志聞之，忽然悒懅，不知何計，  設何方便得濟斯難？愁慼惘惘，心懷湯火，  坐起不安，為長歎息。

[0967b03]  釋梵四王諸神問曰：「何  為不安，長太息乎？」

[0967b04]  梵志答曰：「吾命欲盡，餘有  七日，且有惡對，來亂吾善心，緣是之故，恐歸  惡趣。是以反側，不能自勝。」

[0967b06]  時彼香山有諸善  神，數詣佛所，諮受經典，謂於梵志：「佛興于世，  仁不知乎？」

[0967b08]  梵志答曰：「身沈俗人，安能知之！」

[0967b08]  其  神復謂：「佛為一切三界之救，度諸未度，脫未  脫，安未安，皆濟危厄，令至永寂、無為之道。何
不詣佛？可脫憂患，長得恬怕，道德合同。」

[0967b11]  梵  志聞之，欣然踊躍，如冥覩明。兩手各取梧桐、  合歡好色華樹，飛到佛所。未到之頃，佛告
摩夷：「世尊大慈，修無極哀，未曾忘捨應當度  者。」

[0967b15]  佛時頌曰：

「潮水徑順崖，　　未曾越故際，  
儻有水神亂，　　起犯於故流。  
佛觀於本無，　　察應當度者，  
普使得免濟，　　終無越失耶。」

[0967b20]  於是梵志飛到佛所，住虛空中，正向歸佛。

[0967b20]  佛  告梵志謂黑氏曰：「放捨！放捨！」

[0967b21]  梵志應諾：「如  世尊教。」

[0967b22]  即捨右手梧桐之樹，種佛右面。

[0967b22]  復謂  梵志：「放捨！放捨！」

[0967b23]  梵志即捨左手所執合歡之  樹，種佛左面。

[0967b24]  佛復重告：「放捨！放捨！」

[0967b24]  梵志白  曰：「適有兩樹，捨佛左右，空手而立，當復何  捨？」

[0967b26]  佛告梵志：「佛不謂卿捨手中物。佛曰所  捨，令捨其前，亦當捨後，復捨中間，使無處  所，乃度生死眾患之難。」

[0967b28]  佛於是頌曰：

「仁當捨其本，　　亦當捨其末，  
中間無處所，　　乃度生死原。  
內無有六入，　　外衰不得前，  
放置於六情，　　乃成無為疾。」

[0967c04]  黑氏梵志聞佛所說，心自念言：「不見吾我，  則了心無。心者本無，應病與藥，鄙心開解。如  盲得目，聾者得聽，真為普見，審一切智。今已
值佛，德不可訾。」

[0967c07]  尋即來下，稽首佛足，退住  一面。佛應心本而分別說，顯示道場，演三脫  門。

[0967c09]  於時輒住不退轉地，無一憂患，歎佛功  德，而  說  頌曰：

「光明踰日月，　　智慧猶大海，  
大慈無極哀，　　十方悉欣戴。  
眾生流三界，　　無數億萬載，  
應病授法藥，　　宣暢大辯才。  
雖現入生死，　　周旋無往來，  
勸化令精進，　　罪福無能代。  
努力勤精進，　　勿為欲所災，  
降衰四魔除，　　道成無罣礙。」

[0967c19]  梵志白佛：「我迷已來，其日久矣！願見垂愍，  得為沙門！」

[0967c20]  佛即聽之。頭髮自墮，袈裟著身，  威儀齊整，成為寂志。往詣閻王，而謂之曰：  「卿本謂我餘命七日，當墮地獄。今為沙門，
神通已具，諸漏已盡，度於四瀆，眾病永  除，猶大圍屋。一時增壽七七日。諸苦已消，  超外異術。自在住世，更無數劫。」

[0967c25]  閻王答曰：  「仁賴餘福得遇佛。時應病授法，滅婬、怒、癡，  神通悉備，內外無疑。設不爾者，如鼠遭狸，
如稻得災，為罪所牽；如魚鉤餌，墮地獄中，  無有出期。今已永脫，相代歡喜。」說是語時，  無央數人皆發道意。

[0968a01]  佛說如是，比丘、菩薩、  黑氏寂志、天、龍、鬼神、阿須倫、世間人，莫不  悅豫，作禮而去。

佛說黑氏梵志經

* * *

【經文資訊】大正藏第 14 冊 No. 0583 佛說黑氏梵志經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
