菩薩戒本一卷  (出〈地持戒品〉中)
慈氏菩薩說

北涼天竺三藏曇無讖於姑臧譯

歸命盧舍那，　　十方金剛佛；  
亦禮前論主，　　當覺慈氏尊。  
今說三聚戒，　　菩薩咸共聽；  
戒如大明燈，　　能消長夜闇；  
戒如真寶鏡，　　照法盡無遺；  
戒如摩尼珠，　　雨物濟貧窮。  
離世速成佛，　　唯此法為最！  
是故諸菩薩，　　應當勤護持。

[1107a15]  「諸大士！此四波羅夷法，是菩薩摩得勒伽，和  合說。

[1107a17]  「若菩薩，為貪利故，自歎己德，毀呰他人，是名  第一波羅夷處法。

[1107a19]  「若菩薩，自有財物，性慳惜故，貧苦眾生，無所  依怙，來求索者，不起悲心，給施所求；有欲聞  法，悋惜不說，是名第二波羅夷處法。

[1107a22]  「若菩薩，瞋恚，出麁惡言，意猶不息，復以手打，  或加杖、石，殘害恐怖，瞋恨增上；犯者求悔，不
受其懺，結恨不捨，是名第三波羅夷處法。

[1107a25]  「若菩薩，謗菩薩藏，說相似法，熾然建立於相  似法，若心自解，或從他受，是名第四波羅夷  處法。

[1107a28]  「諸大士！已說四波羅夷法。若菩薩，起增上煩  惱，犯一一犯，失菩薩戒，應當更受。

[1107a29]  「今問諸  大士：是中清淨不？  (三說)  。

[1107b02]  「諸大士！是中清淨，默然故。是事如是持！

[1107b03]  「諸大士！此菩薩眾多突吉羅法，是菩薩摩得  勒伽，和合說。

[1107b05]  「若菩薩，住律儀戒，於一日一夜中，若佛在世，  若佛塔廟，若法，若經卷，若菩薩修多羅藏，若  菩薩摩得勒伽藏，若比丘僧，若十方世界
大菩薩眾；若不少多供養，乃至一禮，乃至不  以一偈，讚歎三寶功德，乃至不能一念淨心  者，是名為犯眾多犯；若不恭敬，若  懶  墮，若懈
怠犯，是犯染污起；若忘誤，犯非染污起。不  犯者：入淨心地菩薩，如得不壞淨比丘，常法  供養佛法僧寶。

[1107b14]  「若菩薩，多欲不知足，貪著財物，是名為犯眾  多犯，是犯染污起。不犯者：為斷彼故，起欲方  便，攝受對治；性利煩惱，更數數起。

[1107b17]  「若菩薩，見上座有德，應敬同法者。憍慢、瞋恨，  不起恭敬，不讓其座；問訊、請法，悉不酬答，是  名為犯眾多犯，是犯染污起。若  懶
墮懈怠，若  無記心，若忘誤，犯非染污起。不犯者：若重  病，若亂心，若眠作覺想，問訊請法，悉不答  者，是名不犯。若上座說法，及決定論時；若自
說法，若聽法，若自決定論時；若說法眾中，若  決定論眾中，不禮不犯。若護說者心；若以方  便令彼調伏，捨離不善，修習善法；若護僧制；  若護多人意。

[1107b27]  「若菩薩，檀越來請，若至自舍，若至寺內，若至  餘家，若施衣、食、種種眾具，菩薩以瞋慢心，不
受、不往，是名為犯眾多犯，是犯染污起。不犯  者：若病，若無力，若狂；若遠處，若道路恐怖難；  若知不受，令彼調伏，捨惡住善；若先受請；若
修善法不欲暫廢，為欲得聞未曾有法，饒益  之義，及決定論；若知請者，為欺惱故；若護多  人，嫌恨心故；若護僧制。

[1107c06]  「若菩薩，有壇越以金、銀、真珠、摩尼、琉璃，種種  寶物，奉施菩薩；菩薩以瞋、慢心，違逆不受，是
名為犯眾多犯，是犯染污起。捨眾生故。若  懶  墮懈怠，犯非染污起。不犯者：若狂；若知受已，  必生貪著；若知受已，施主生悔；若知受已，施
主生惑；若知受已，施主貧惱；若知是物，是三  寶許；若知是物，是劫盜得；若知受已，多得苦  惱，所謂殺、縛、讁、罰、奪財、呵責。

[1107c14]  「若菩薩，眾生往至其所，欲得聞法；若菩薩，瞋  恨性嫉，不為說者，是名為犯眾多犯，是犯  染污起。若  懶
墮懈怠，犯非染污起。不犯者：若  外道求短；若重病，若狂；若知不說，令彼調伏；  若所修法，未善通利；若知前人，不能敬順；威
儀不整；若彼鈍根，聞深妙法，生怖畏心；若知  聞已，增長邪見；若知聞已，毀呰退沒；若彼聞  已，向惡人說。

[1107c22]  「若菩薩，於凶惡犯戒眾生，以瞋恨心，若自捨，  若遮他令捨，不教化者，是名為犯眾多犯，是  犯染污起。若  懶  墮懈怠，若忘遮  他
，犯非染污  起。何以故？菩薩於惡人所起慈悲心，深於善  人。不犯者：若狂；若知不說，令彼調伏，如前說；  若護他心；若護僧制。

[1107c28]  「若菩薩，於如來波羅提木叉中，毘尼建立遮  罪，護眾生故，令不信者信，信者增廣，同聲聞  學。何以故？聲聞者，乃至自度，乃至不離護他，
令不信者信；信者增廣、學戒，何況菩薩第一  義度？又復遮罪，住少利少作少方便，世尊為  聲聞建立者，菩薩不同學此戒。何以故？聲聞
自度捨他，應住少利少作少方便，非菩薩自  度度他，應住少利少作少方便。菩薩為眾生  故，從非親里婆羅門、居士所，求百千衣，及自
恣與，當觀施主堪與不堪，隨施應受。如衣，鉢  亦如是。如衣、鉢，如是自乞縷，令非親里織師  織；為眾生故，應蓄積憍奢耶臥具、坐具，乃至
百千。乃至金銀百千，亦應受之。如是等，住少  利少作少方便，聲聞遮罪，菩薩不共學住。菩  薩律儀戒，為諸眾生，若嫌恨心，住少利少作
少方便者，是名為犯眾多犯，是犯染污起。若  懶  墮懈怠，住少利少作少方便，犯非染污起。

[1108a16]  「若菩薩，身口諂曲，若現相，若毀呰，若因利求  利，住邪命法，無慚愧心，不能捨離，是名為犯
眾多犯，是犯染污起。不犯者：若斷彼故，起欲  方便，煩惱增上，更數數起。

[1108a20]  「若菩薩，掉動，心不樂靜，高聲嬉戲，令他喜樂，  作是因緣，是名為犯眾多犯，是犯染污起。若  忘誤，犯非染污起。不犯者：為斷彼故，起欲
方便，如前說。又，不犯者：他起慊恨，欲令止故；  若他愁憂，欲令息故；若他性好戲，為攝彼故，  欲斷彼故，為將護故；若他疑菩薩，慊恨違背，
和顏戲笑，現心淨故。

[1108a27]  「若菩薩，作如是見，如是說言：『菩薩不應樂涅  槃，應背涅槃；不應怖畏煩惱，不應一向厭離。  何以故？菩薩應於三阿僧祇劫，久受生死，求
大菩提。』作如是說者，是名為犯眾多犯，是犯  染污起。何以故？聲聞深樂涅槃，畏厭煩惱，百  千萬倍，不及菩薩深樂涅槃，畏厭煩惱。謂諸
聲聞但為自利，菩薩不爾，普為眾生。彼習不  染污心，勝阿羅漢；成就有漏，離諸煩惱。

[1108b06]  「若菩薩，不護不信之言，不護譏毀，亦不除滅。  若實有過惡不除滅者，是名為犯眾多犯，是  犯染污起。實無過惡而不除滅，非染污起。不
犯者：若外道誹謗，及餘惡人；若出家乞食，修  善因緣，生他譏毀；若前人若瞋、若狂，而生譏  毀。

[1108b11]  「若菩薩，觀眾生應以苦切之言，方便利益；  恐其憂惱而不為者，是名為犯眾多犯，是犯  非染污起。不犯者：觀彼現在少所利益，多起
憂惱。

[1108b15]  「若菩薩，罵者報罵，瞋者報瞋，打者報打，毀者  報毀，是名為犯眾多犯，是犯染污起。

[1108b17]  「若菩薩，侵犯他人，或雖不犯，令他疑者，即應  懺謝，嫌恨輕慢，不如法懺謝，是名為犯眾多  犯，是犯染污起，  若  懶
墮懈怠，犯非染污起。不  犯者：若以方便令彼調伏；若彼欲令作不淨  業然後受者，不謝無罪。若知彼人性好鬪訟，  若悔謝者，增其瞋怒；若知彼和忍，無嫌恨心，
恐彼慚恥，不謝無罪。

[1108b24]  「若菩薩，他人來犯，如法悔謝，以嫌恨心，欲惱  彼故，不受其懺，是名為犯眾多犯，是犯染污  起。若不嫌恨，性不受懺，是犯非染污起。不犯
者：若以方便令彼調伏，如前說。若彼不如法  悔，其心不平，不受其懺，無罪。

[1108b29]  「若菩薩，於他起嫌恨心，執持不捨，是名為犯  眾多犯，是犯染污起。不犯者：為斷彼故，起欲  方便，如前說。

[1108c03]  「若菩薩，為貪奉事，畜養眷屬者，是名為犯眾  多犯，是犯染污起。不犯者：無貪心畜。

[1108c04]  「若菩薩，  懶  墮懈怠，耽樂睡眠，若非時，不知量，是名為  犯眾多犯，是犯染污起。不犯者：若病，若無力，
若遠行疲極；若為斷彼故，起欲方便，如前說。

[1108c08]  「若菩薩，以染污心，論說世事經時者，是名為  犯眾多犯，是犯染污起。若忘誤經時，犯非染  污起。不犯者：見他聚話，護彼意故，須臾暫聽；
若暫答他問未曾聞事。

[1108c12]  「若菩薩，欲求定心，嫌恨憍慢，不受師教，是名  為犯眾多犯，是犯染污起。若  懶  墮懈怠，犯非
染污起。不犯者：若病，若無力；若知彼人作顛  倒說；若自多聞有力；若先已受法。

[1108c16]  「若菩薩，起五蓋心，不開覺者，是名為犯眾多  犯，是  犯  染污起。不犯者：為斷彼故，起欲方便，  如前說。

[1108c19]  「若菩薩，見味禪以為功德，是名為犯眾多  犯，是犯染污起。不犯者：為斷彼故，起欲方便，  如前說。

[1108c22]  「若菩薩，如是見，如是說言：『菩薩不應聽聲聞  經法，不應受，不應學。菩薩何用聲聞法為？』是
名為犯眾多犯，是犯染污起。何以故？菩薩尚  聽外道異論，況復佛語？不犯者：專學菩薩藏，  未能周及。

[1108c27]  「若菩薩，於菩薩藏不作方便，棄捨不學，一向  修習聲聞經法，是名為犯眾多犯，是犯非染  污起。

[1109a01]  「若菩薩，於佛所說，棄捨不學，反習外道邪論、  世俗經典，是名為犯眾多犯，是犯染污起。不  犯者：若上聰明，能速受學；若久學不忘；若思
惟知義；若於佛法具足觀察，得不動智；若於  日日常以二分受學佛經，一分外典；是名不  犯。如是菩薩善於世典、外道邪論，愛樂不
捨，不作毒想，是名為犯眾多犯，是犯染污起。

[1109a08]  「若菩薩，聞菩薩法藏甚深義，真實義，諸佛菩  薩無量神力，誹謗不受，言：『非利益，非如來說，
是亦不能安樂眾生。』是名為犯眾多犯，是犯  染污起。或自心不正思惟故謗，或隨順他故  謗。是菩薩聞第一甚深義，不生解心。是菩薩，
應起信心，不諂曲心，作是學：『我大不是、盲無  慧目；如來慧眼，如是隨順說；如來有餘說，云  何起謗？』是菩薩，自處無知處。如是如來現知
見法，正觀，正向，不犯，非不解謗。

[1109a17]  「若菩薩，以貪、恚心，自歎己德，毀呰他人，是名  為犯眾多犯，是犯染污起。不犯者：若輕毀外
道，稱揚佛法；若以方便令彼調伏，如前說。又  不犯者：令不信者信，信者增廣。

[1109a21]  「若菩薩，聞說法處，若決定論處，以憍慢心、瞋  恨心，不往聽者，是名為犯眾多犯，是犯染污  起。若  懶
墮懈怠，犯非染污起。不犯者：若不解，  若病，若無力，若彼顛倒說法，若護說者心；若  數數聞，已受持，已知義；若多聞，若聞持，若如
說行；若修禪定不欲暫廢；若鈍根，難悟、難受、  難持；不往者，皆不犯。

[1109a28]  「若菩薩，輕說法者，不生恭敬，嗤笑、毀呰，但著  文字，不依實義，是名為犯眾多犯，是犯染污  起。

[1109b01]  「若菩薩，住律儀戒，見眾生所作，以瞋恨心，  不與同事，所謂：思量諸事，若行路，若如法興
利，若田業，若牧牛，若和諍，若吉會，若福業。不  與同者，是名為犯眾多犯，是犯染污起。若  懶  墮懈怠，犯非染污起。不犯者：若病，若無力；若
彼自能辦，若彼自有多伴，若彼所作事非法，  非義；若以方便令彼調伏，如前說；若先許他，  若彼有怨；若自修善業不欲暫廢，若性闇鈍，
若護多人意，若護僧制；不與同者，皆不犯。

[1109b10]  「若菩薩，見羸病人，以瞋恨心，不往瞻視，是名  為犯眾多犯，是犯染污起。若  懶  墮懈怠，犯非
染污起。不犯者：若自病，若無力，若教有力隨  順病者；若知彼人自有眷屬，若彼有力，自能  經理；若病數發，若長病；若修勝業不欲暫廢；
若闇鈍，難悟、難受、難持，難緣中住；若先看他  病。如病，窮苦亦爾。

[1109b17]  「若菩薩，見眾生造今世後世惡業，以嫌恨心，  不為正說，是名為犯眾多犯，是犯染污起。  不犯者：若自無智，若無力，若使有力者說；若
彼自有力，若彼自有善知識；若以方便令彼  調伏，如前說；若為正說，於我憎恨；若出惡言，  若顛倒受，若無愛敬，若復彼人性弊  [怡-台+龍]  戾。

[1109b23]  「若菩薩，受他恩惠，以嫌恨心，不以答謝，若等、  若增酬報彼者，是名為犯眾多犯，是犯染污  起。若  懶
墮懈怠，犯非染污起。不犯者：若作方  便而無力，若以方便令彼調伏，如前說；若欲  報恩而彼不受。

[1109b28]  「若菩薩，見諸眾生，有親屬難、財物難，以嫌恨  心，不為開解，除其憂惱，是名為犯眾多犯，是  犯染污起。若  懶
墮懈怠，犯非染污起。不犯者：  如前不同事中說。

[1109c03]  「若菩薩，有求飲食、衣服，以瞋恨心，不能給施，  是名為犯眾多犯，是犯染污起。若  懶  墮懈怠，
犯非染污起。不犯者：若自無，若求非法物，若  不益彼物；若以方便令彼調伏，如前說；若彼  犯王法，護王意故；若護僧制。

[1109c08]  「若菩薩，攝受徒眾，以瞋恨心，不如法教授，不  能隨時從婆羅門、居士所，求衣、食、臥具、醫藥、
房舍，隨時供給，是名為犯眾多犯，是犯染污  起。若  懶  墮懈怠放逸，犯非染污起。不犯者：若  以方便令彼調伏，如前說；若護僧制，若病，若
無力，若使有力者說；若彼有力，多知識大德，  自求眾具；若曾受教，自已知法；若外道竊法，  不能調伏。

[1109c16]  「若菩薩，以嫌恨心，不隨他者，是名為犯眾多  犯，是犯染污起。若  懶  墮懈怠，犯非染污起。不
犯者：若彼欲為不如法事；若病、若無力，若護  僧制；若彼雖如法，能令多人起非法事；若伏  外道故，若以方便令彼調伏。

[1109c21]  「若菩薩，知他眾生有實功德，以嫌恨心，不向  人說，亦不讚歎；有讚歎者，不唱善哉；是名為  犯眾多犯，是犯染污起。若  懶
墮懈怠放逸，犯  非染污起。不犯者：知彼少欲，護彼意故；若病，  若無力；若以方便令彼調伏；若護僧制；若令  彼人起煩惱，起溢喜，起慢，起非義，除此諸患
故；若實功德，似非功德；若實善說，似非實  說；若為摧伏外道邪見；若待說竟。

[1109c29]  「若菩薩，見有眾生應呵責者，應折伏者，應罰  黜者，以染污心，不呵責；若呵責，不折伏；若折
伏，不罰黜；是名為犯眾多犯，是犯染污起。若  懶  墮懈怠放逸，犯非染污起。不犯者：彼不可  治，不可與語，難可教誨，多起慊恨；若觀時；若
恐因彼起鬪諍相違，若相言訟；若僧諍，若壞  僧；若彼不諂曲，有慚愧心，漸自改悔。

[1110a07]  「若菩薩，成就種種神力，應恐怖者，而恐怖之；  應引接者，而引接之；欲令眾生消信施故。不  以神力恐怖，引接者，是名為犯眾多犯，是犯
非染污起。不犯者：若彼眾生更起染著，外道  謗聖，成就邪見，一切不犯。若彼發狂，若增苦  受。

[1110a12]  「諸大士！已說眾多突吉羅法，若菩薩，犯一  一法，應作突吉羅懺。若不懺者，障菩薩戒。

[1110a13]  「今  問諸大士：是中清淨不？  (三說)  。

[1110a15]  「諸大士！是中清淨，默然故，是事如是持。

[1110a16]  「諸大士！我已說菩薩四波羅夷法，眾多突吉  羅法，此是彌勒世尊摩得勒伽和合說，律儀  戒，攝善法戒，攝眾生戒。此諸戒法，能起菩薩
行，能成菩薩道。

[1110a19]  「諸大士！欲發心求阿耨多羅  三藐三菩提者，當善護持。若護持者，不起像  法法滅盡想，能令像法實義熾然，能令正法
永不滅盡；心得正住，自成佛法；教化眾生，常  無勞倦；善業畢竟，速成佛道！」

菩薩戒本

* * *

【經文資訊】大正藏第 24 冊 No. 1500 菩薩戒本  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
