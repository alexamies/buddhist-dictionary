佛說因緣僧護經


失譯人名今附東晉錄

[0565c06]  如是我聞：

[0565c06]  一時，佛住舍衛國祇樹給孤獨園。

[0565c07]  爾時，有一大海龍王初發信心，變為人形，來  至園中，依諸比丘，求欲出家。時諸比丘不知  是龍，即度出家。

[0565c09]  有一年少比丘，共同房住，經  一宿已，於其晨朝，執持威儀，詣城乞食。時龍  比丘福德果報，乞食先得；或詣本宮，食已早
還。比丘之法，食後入房，攝心坐禪。時龍比  丘忘不掩戶，龍性多睡，天時暑熱——龍有五  法，不能隱身：一者、生時；二者、死時；三者、婬
時；四者、瞋時；五者、睡時，是為五事——時龍比  丘不能隱身，即便睡眠，身滿房中。同房比  丘，後來入房，唯見龍身遍滿房中，即大驚怖，
馳走失聲，喚諸比丘：「大德長老！此有龍王！此  有龍王！」

[0565c19]  龍聞大聲，即便覺寤，還為比丘，加  趺坐禪。因聲高大，大眾運集，問此年少比  丘：「何故揚聲？」比丘答曰：「房中有龍。」

[0565c21]  時諸大  眾尋即共集，入房覓龍不得，但見比丘加  趺坐禪，便大驚愕，不知所以。即往問佛，具說  上事，請決所疑。

[0566a03]  爾時，世尊告諸比丘：「此非人  也！乃是龍王，汝可往喚。」比丘受教，喚彼龍  王。時龍比丘即詣佛所，頭面作禮，却坐一
面。佛為說法，示教利喜，佛即默然。

[0566a06]  爾時，龍  王心自思惟，便生歡喜。佛慰勞曰：「汝可還  宮。」龍王聞已，哀泣墮淚，頂禮佛足，遶佛三  匝，即便還去。

[0566a09]  於其中路，而自思惟：「我今雖復  不得出家，於佛法中作大檀越，造立僧房，四  事供養。」作是念已，即於曠路，化作僧房，流
泉池澤，遊觀園林，甚盛寂靜，無有人眾  憒閙之處，晝夜逍遙，復無虫蟻、蚊虻之屬。不  寒不暑，溫和調適，無諸惱患。請諸眾僧，衣服
飲食、臥具、湯藥所須之物，皆悉備足。

[0566a15]  持律比  丘，數數訶責。時龍比丘不解經戒，每自懷  惱，心自念言：「我今供養，眾事悉備，而諸比
丘，故見訶責。」便滅化寺，更往空處復造化  寺，宮殿林泉，與前無異，復請眾僧，四事供  養。

[0566a20]  時諸眾僧語龍比丘：「眾僧厨庫，頭數甚  多，寺主之法，應以計算頭數來示眾僧。」

[0566a21]  時龍  答曰：「本非僧物，今索抄記，云為造作，盡是我  有？今諸比丘難可供給。若如是者，小可耐  意。」於其中夜，滅寺還宮。

[0566a25]  爾時，舍衛國中有五百商人，共立誓言，欲  入大海。商人共議，求覓法師，將入大海，時  時問法，因聞法利，可得往還。商人眾中，有一
長者告諸商人：「我有門師，名曰僧護，可請為  師，辯才多智，甚能說法。」

[0566a29]  時諸商人相隨往  請，到僧護所，頭面作禮，白僧護曰：「我等諸人  欲入大海，今請大德作說法師，我等聞法，可  得往還。」

[0566b03]  僧護答曰：「可白和上，和上若聽，  當受汝請。」僧護比丘將諸商人詣舍利弗所，  頭面禮足。時諸商人白舍利弗言：「我等諸
人欲入大海，今請僧護作說法師，唯願尊  者賜見聽許。」

[0566b07]  舍利弗言：「可共問佛。」時舍利  弗及僧護比丘，將諸商人，往詣佛所，頭面作  禮，長跪合掌，而白佛言：「世尊！我等諸人欲
入大海，請僧護尊者作說法師，時時問法，因  聞法力，可得往還。」

[0566b12]  爾時，世尊知僧護比丘應廣度眾生，即便聽  許。

[0566b13]  時諸商人踊躍歡喜，與僧護法師，俱入大  海，未至寶所，龍王捉住。時諸商人，甚大驚  怖，胡跪合掌，而仰問曰：「是何神祇，而捉船
住？若欲所得，應現身形。」爾時，龍王忽然現  身。時諸商人即便問曰：「欲何所索？」龍王答  曰：「以此僧護比丘與我。」商人答曰：「此僧護
比丘，從佛世尊及舍利弗所而請將來，云  何得與？」龍王答曰：「若不與我，盡沒殺汝。」

[0566b20]  時諸  商人即大驚怖，尋自思惟，曾於佛所，聞如是  偈：

「為護一家，　　寧捨一人；　　為護一村，  
寧捨一家；　　為護一國，　　寧捨一村；  
為護身命，　　寧捨國財。」

[0566b26]  時諸商人俛仰不已，以僧護比丘，捨與龍王。  龍王歡喜，將詣宮中。

[0566b27]  爾時，龍王即以四龍聰  明智慧，作僧護弟子。龍王白言：「尊者！為我教  此四龍，各有一阿含：第一龍者，教增一阿
含；第二龍者，教中阿含；第三龍者，教雜阿  含；第四龍者，教長阿含。」

[0566c02]  僧護答曰：「可爾當  教。」僧護比丘即便教之。第一龍者，默然聽受；  第二龍者，眠目口誦；第三龍者，迴顧聽受；
第四龍者，遠住聽受。此四龍子聰明智慧，於  六月中，誦四阿含，領在心懷，盡無遺餘。

[0566c06]  時大  龍王詣僧護所，拜跪問訊：「不愁悶也？」僧護  答曰：「甚大愁悶。」龍王問曰：「何故愁悶？」僧護
答曰：「受持法者，要須軌則。此諸龍等，在畜生  道，無軌則心，不知佛法，受持誦習。」龍王白  言：「大德！不應訶諸龍等。所以者何？護師命
故。龍有四毒，不得如法受持讀誦。何以故默  然受者？以聲毒故，不得如法；若出聲者，必害  師命，是故默然而受。眠目受者，以見毒故，
不得如法；若見師者，必害師命，是故閉目。  迴顧受者，以氣毒故，不得如法；若氣噓師必  當害命，是以迴顧。遠住受者，以觸毒故，不得
如法；若身觸師，必害師命，是以遠住。」

[0566c18]  時諸  商人採寶還迴，至失師處。時諸商人，共相  謂言：「我等本時於此失師，今若還到佛世尊  所，舍利弗、目連諸尊者等，若問於我僧護法
師，當以何答？」

[0566c22]  爾時，龍王知商人還，即將僧  護，付歸商人，告商人曰：「此是汝師僧護比丘。」  時諸商人，踊躍歡喜，平安得出。

[0566c25]  爾時，僧護問諸商人：「水陸二道，從何道去？」商  人白言：「水道甚遠，經過六月，糧食將盡，不可
得達。」即共詳宜，從陸道去。於中路宿，時僧護  比丘告商人曰：「吾離眾宿，汝等夜發，高聲  喚我。」商人敬諾。僧護比丘即出眾宿，初夜坐
禪，中夜眠息。時諸商人中夜發引，迭互相  謂喚僧護師，竟無喚者，即便捨去。夜勢將  盡，大風雨起，僧護比丘即便覺寤，揚聲大
喚，竟無應者，心口念言：「此便大罪，伴棄我  去。」

[0567a06]  爾時，僧護比丘失伴獨去，涉路未遠，聞犍  稚聲，尋聲向寺。路值一人，即便問曰：「何因
緣故，打犍稚聲？」其人答曰：「入溫室浴。」僧護念  言：「我從遠來，可就僧浴。」即入僧坊，見諸人  等，狀似眾僧，共入溫室。見諸浴具、浴衣、瓦瓶、  坩
器，浴室盡皆火然。爾時，僧護比丘見諸  比丘，共入溫室，入已火然筋肉消盡，骨如焦  炷。僧護驚怖，問諸比丘：「汝是何人？」比丘答
曰：「閻浮提人，為性難信。汝到佛所，便可問  佛。」即便驚怖，捨寺逃走。

[0567a15]  進路未遠，復值一  寺，其寺嚴博，殊能精好，亦聞稚聲，復見比  丘，即便問言：「何因緣故，打犍稚聲？」比丘答
曰：「眾僧食飯。」尋自思惟：「我今遠來，甚成飢  乏，亦復須食。」入僧坊已，見僧和集，食器敷  具，皆悉火然，人及房舍，盡皆火然，如前不
異。僧護問言：「汝是何人？」其人答言：「更不異  前。」僧護驚怖，更疾捨去。

[0567a22]  進路未遠，復更值  寺，其寺嚴儀，更不異前。前入僧坊，復見諸  比丘坐於火床，互相抓捶，肉盡肋出，五藏
骨髓，亦如焦炷。僧護問曰：「汝是何人？」比丘答  言：「閻浮提人，為性難信。汝到佛所，便可問  佛。」僧護驚怖，復疾捨去。

[0567a27]  進路未遠，復值一  寺，如前入寺，見諸眾僧，共坐而食。諸比丘  言：「汝今出去。」僧護踟蹰未及出去，見諸比
丘鉢中唯是人糞，熱沸涌出，時諸比丘皆悉  食噉。食已火然咽喉五藏，皆成烟炭，流下直  過。見已驚怖，復疾而去。

[0567b03]  其去未遠，復見一  寺，其寺嚴儀，如前不異。即入僧坊，見諸比  丘手把鐵鎚，互相棒打，摧碎如塵。見已驚  怖，復更進路。

[0567b06]  其去未遠，復見一寺，其寺嚴  好，亦不異前。即入僧坊，聞犍稚聲。僧護問  曰：「何故打稚？」諸比丘答言：「欲飲甜漿。」僧護
比丘即自念言：「我今渴乏，須飲甜漿。」即入眾  中。見諸食器、床臥、敷具。諸比丘等，互相罵  辱，諸食器中盛滿融銅。諸比丘等，皆共飲
噉，食已火然咽喉五藏，皆成炭火，流下直  過。見已驚怖，進路而去。

[0567b13]  其去未遠，見大肉  地，其火焰熾，叫聲號痛，苦楚難忍。見已驚  怖，進路而去。

[0567b15]  其去未遠，復見大地，如前不  異。

[0567b16]  復更前進，見大肉甕，盡皆火然，熱疼難  忍，如前無異。

[0567b17]  復更前進，亦見肉甕，盡皆火  然，如前不異。

[0567b18]  復更前進，見一肉瓶，其火焰  熾，叫聲呼苦，毒痛難忍。

[0567b19]  復更前進，見一肉  瓶，其火焰熾，如前不異。

[0567b20]  復更前進，見大皮  泉，其火焰熾，爛皮浩沸，苦聲楚毒，亦不異  前，見已驚怖。

[0567b22]  復更前進，進路未遠，更見一  大肉甕，其火焰熾，苦事如前。

[0567b23]  復更前進，見一  比丘手捉利刀，而自劓鼻，劓已復生，生已  復劓，終而復始，無有休息。

[0567b25]  復更前進，見一  比丘手捉  �  釿，自斫己舌，終而復始，如前  不異。

[0567b27]  復更前進，見一比丘水中獨立，口自唱  言：「水水不息。」而受苦毒。

[0567b28]  復更前進，見一比  丘在鐵刺園中，立鐵刺上，苦聲號叫，亦不  異前。

[0567c01]  復更前進，見一肉廳，其火焰熾，苦聲  號叫，與前不異。

[0567c02]  復更前進，見一肉橛，形如  象牙，其火焰熾，受苦如前。

[0567c03]  復更前進，見一駱  駝，火燒身體，苦聲號叫，亦不異前。

[0567c04]  復更前  進，見馬一匹，火燒身體，苦痛號叫，亦不異  前。

[0567c06]  復更前進，見一白象，熾火燒身，苦不異  前。

[0567c07]  復更前進，見一驢身，猛火燒身，苦不異  前。

[0567c08]  復更前進，見一羝羊，猛火燒身，苦不異  前。

[0567c09]  復更前進，見一肉臺，大火焰熾，苦不異  前。

[0567c10]  復更前進，見一肉臺，如前不異。

[0567c10]  復更前  進，見一肉房，猛火燒身，苦聲號叫，亦不異  前。

[0567c12]  復更前進，見一肉林，苦聲號叫，苦不異  前。

[0567c13]  復更前進，見一肉床，焰火燒身，亦不異  前。

[0567c14]  復更前進，見一肉秤，火燒申縮，苦不異  前。

[0567c15]  復更前進，見一肉拘執，火燒申縮，苦不  異前。

[0567c16]  復更前進，見一肉繩床，火燒受苦，亦不  異前。

[0567c17]  復更前進，見一肉壁，火燒搖動，苦不異  前。

[0567c18]  復更前進，見一肉索，火燒申縮，苦不異  前。

[0567c19]  復更前進，見一廁井，屎尿涌沸，苦不異  前。

[0567c20]  復更前進，見一高座，上有比丘，攝心端  坐，猛火焚燒，苦聲如前。

[0567c21]  復更前進，更見高  座，受苦比丘，亦不異前。

[0567c22]  復更前進，見肉犍  稚，火燒苦聲，亦不異前。

[0567c23]  復更前進，見肉胡  岐支，胡名拘修羅，猛火燒身，受苦如前。

[0567c24]  復  更前進，見一肉拘修羅，受苦如前。

[0567c25]  復更前進，  見大肉山，猛火燒爛，振動號吼，苦不異前。

[0567c27]  復更前進，見須曼那華樹，火燒受苦，亦不異  前。

[0567c28]  復更前進，更見須曼那華樹，火燒出聲，  亦不異前。

[0567c29]  復更前進，見肉華樹，火燒出聲，苦  不異前。

[0568a01]  復更前進，見肉果樹，火燒苦聲，亦不  異前。

[0568a02]  復更前進，更見一樹，火燒受苦，亦不異  前。

[0568a03]  復更前進，見一肉柱，火燒受苦，亦不異  前。

[0568a04]  復更前進，更見一肉柱，獄卒斧斫，受苦  如前。

[0568a05]  復更前進，見一肉柱，火燒受苦，亦不異  前。

[0568a06]  復更前進，見十四肉樹，火燒受苦，亦不異  前。

[0568a07]  復更前進，見二比丘以棒相打，頭破腦  裂，膿血流出，消已還生，終而復始，苦不休  息。

[0568a09]  僧護比丘小更前進，見二沙彌，眠臥相  抱，猛火燒身，苦不休息。僧護比丘見已驚  怖，問沙彌言：「汝是何人，受如是苦？」沙彌答
言：「閻浮提人，受性難信。汝到世尊所，便可  問佛。」見已驚怖。

[0568a13]  復更進路，遙見林樹，榮茂可  樂，往趣入林，見五百仙人，遊止林間。仙人  見僧護比丘，馳散避去，共相謂言：「釋迦弟  子污我等園。」

[0568a16]  僧護比丘從仙人借樹，寄止一  宿，明當早去。仙人眾中，第一上座有大慈  悲，勅諸小仙：「借沙門樹。」僧護比丘即得一
樹，於其樹下，敷尼師檀，加趺而坐。於初夜  中，伏滅五蓋；中夜眠息；後夜端坐，高聲作  唄。時諸仙人聞作唄聲，悟解性空，證不還
果，見法歡喜，詣沙門所，頭面作禮，請祈沙  門，受三歸依，於佛法中求欲出家。爾時，僧護  比丘即度仙人，如法出家，教修禪法，不久得
定，證羅漢果，如栴檀栴檀圍繞，得道比丘  賢聖為眾。

[0568a26]  爾時，僧護比丘與諸弟子俱，共詣  舍衛國中祇桓精舍，到於佛所，頭面禮足却  坐一面。爾時，世尊慰勞諸比丘：「汝等行路，不
疲苦耶？乞食易得不？」

[0568a29]  爾時，僧護比丘白佛言：  「世尊！我等行路不大疲苦，乞食易得，不生勞  勤，得見世尊。」

[0568b02]  爾時，世尊為諸大眾而說法  要。

[0568b03]  爾時，僧護比丘於世尊前，在大眾中高聲  唱說  己  先所見地獄因緣：「唯願世尊，為我說  本因緣。」

[0568b05]  佛告僧護：「汝先所見比丘、浴室，此非  比丘，亦非浴室，是地獄人。此諸罪人，迦葉  佛時，是出家比丘，不依戒律，順己愚情，以僧
浴具及諸器物，隨意而用；持律比丘常教軌  則，不順其教。從迦葉佛涅槃以來，受地獄  苦，至今不息。」

[0568b10]  佛告僧護：「汝初見寺者，非是  僧寺，亦非比丘，是地獄人。迦葉佛時，是出家  人，五德不成，四方僧物，不打犍稚，眾默共
用，以是因緣，受火床苦。從迦葉佛涅槃以  來，受地獄苦，至今不息。

[0568b14]  「汝見第二寺者，亦非  僧寺，復非比丘，是地獄人。迦葉佛時，是出家  人，五德不具，諸檀越等，造作寺廟，四事豐
足。檀越初心，造寺之時，要打犍稚，作曠濟  意。是諸比丘，不打犍稚，默然受用，客比丘  來，不得飲食，還空鉢出。以是因緣，受火床
苦，迭相抓捶，筋肉消盡，骨如焦炷。從迦葉  佛涅槃以來，受如是苦，至今不息。

[0568b21]  「汝見第  三寺者，非是僧寺，亦非比丘，是地獄人。迦葉  佛時，是出家人，懈怠比丘，多人共住，共相謂
言：『我等今者，可共請一持律比丘，共作法事，  可得如法。』即時推覓，得一淨行比丘，共住  食宿。此淨行比丘，復更推覓同行比丘。時淨
行人，轉轉增多，即便追逐，令出寺外。時破戒  人，於夜分中，以火燒寺，滅諸比丘。以是因  緣，手捉鐵鎚，互相摧滅。從迦葉佛涅槃以  來，受大苦惱，至今不息。

[0568c01]  「汝見第四寺者，非是  僧寺，亦非比丘，是地獄人。迦葉佛時，是出家  人，常住寺中，有諸檀越，施脂肉來，應現前
分。時有客僧來，舊住比丘以慳心故，待客出  去，後方欲分。未及得分，虫出臭爛，捐棄  於外。以是因緣，入地獄中，噉糞屎食。從迦葉  佛涅槃以來，受苦不息。

[0568c07]  「汝見第五寺者，非  是僧寺，亦非比丘，是地獄人。迦葉佛時，是出  家人，臨中食上，不如法食，惡口相罵。以是因
緣，受鐵床苦，諸食器中，沸火漫流，筋肉消  盡骨如焦炷。從迦葉佛涅槃以來，至今不  息。

[0568c12]  「汝見第六寺者，非是僧寺，亦非比丘，是地  獄人。迦葉佛時，是出家人，不打犍稚，默然  共飲眾僧甜漿，恐外僧來。慳因緣故，墮地獄
中，飲噉融銅。從迦葉佛涅槃以來受苦，至  今不息。」

[0568c17]  爾時，佛復告僧護比丘：「汝見第一地者，非是  大地，是地獄人。迦葉佛時，是出家人，眾僧田  中，為己私種，不酬僧直。持律比丘，依戒呵
責：『汝今云何不酬僧直？』是人爾時依恃王勢，  不受教誨，答諸比丘：『我是汝奴？汝若有力，何  不自種？』以是因緣，受大地獄苦。從迦葉佛
涅槃以來，至今不息。

[0568c23]  「汝見第二地者，非是  大地，乃是罪人。迦葉佛時，是白衣人，在僧田  種，不酬僧直。以是因緣，墮地獄中，作大肉
地，受諸苦惱，至今不息。

[0568c26]  「汝見第一肉  [土*瓦]  者，  非是肉  [土*瓦]  乃是罪人。迦葉佛時，是眾僧上
座，不能禪誦，不解戒律，飽食熟睡，但能論說  無益之語，精饍供養，在先飲食。以是因緣，  入地獄中，作大肉  [土*瓦]  火燒受苦，至今不息。

[0569a01]  「汝  見第二  [土*瓦]  者，非是  [土*瓦]  也，是地獄人。迦葉佛  時，是出家人，五德不具，為僧當厨，軟美供
養，在先食噉，麁澁惡者，僧中而行。以是因  緣，入地獄中，作大肉  [土*瓦]  ，火燒受苦，至今不  息。

[0569a06]  「汝見第三  [土*瓦]  者，非是  [土*瓦]  也，是地獄人。迦葉  佛時，是僧淨人，作飲食時，美妙好者，先自
甞噉，或與婦兒，麁澁惡者，持僧中行。以是  因緣，在地獄中，作大肉  [土*瓦]  ，火燒受苦，至今不  息。」

[0569a11]  爾時，世尊復告僧護比丘：「汝見第一瓶者，非  是瓶也，是地獄人。迦葉佛時，是出家人，為僧  當廚，應朝食者，留至後日，後日食者，至第三
日。以是因緣，入地獄中，作大肉瓶，火燒受  苦，至今不息。

[0569a15]  「汝見第二瓶者，非是瓶也，是  地獄人。迦葉佛時，是出家人，在寺常住，有諸  檀越，奉送酥瓶供養現前眾僧，人人應分。此
當事人，見有客僧，隱留在後，客僧去已，然後  乃分。以是因緣，入地獄中，作大肉瓶，火燒受  苦，至今不息。

[0569a20]  「汝見水中立人，非是比丘，是  地獄人。迦葉佛時，是出家人，為僧當水，見僧  用水，小復過多，逐可意處，即足其水，餘者
不給。以是因緣，入地獄中，水中獨立，唱言水  水，受其大苦，至今不息。

[0569a24]  「汝見大甕者，非是大  甕，是地獄人。迦葉佛時，是出家人，為僧典  知，果菜香美好者先自食噉，酢果澁菜，或
逐隨意，選好者與，不平等故。以是因緣，入  地獄中，作大肉甕，火燒受苦，至今不息。

[0569a28]  「汝見  比丘刀劓鼻者，非是比丘，是地獄人。迦葉  佛時，是出家人，在佛僧淨地，  [口*弟]  唾污地。以
是因緣，入地獄中，刀劓其鼻，火燒受苦，至  今不息。

[0569b03]  「汝見比丘手捉  �  斤自斫己舌，非是  比丘，是地獄人。迦葉佛時，出家沙彌，而為眾  僧，當分石蜜，斫作數段，於斧刃上少著石
蜜，沙彌噉舐。以是因緣，受斫舌苦，至今不  息。」

[0569b07]  爾時，世尊復告僧護比丘：「汝見泉者，非是  水泉，是地獄人。迦葉佛時，是出家沙彌，為僧  當蜜，先自甞噉，後殘與眾僧，減少不遍。以
是因緣，入地獄中，作大肉泉，火燒沸爛，受大  苦惱，今猶未息。

[0569b11]  「汝見比丘刺上立者，非是比  丘，是地獄人。迦葉佛時，是出家人，惡口毀  呰罵諸比丘。以是因緣，入地獄中，立鐵刺上，
火燒受苦，至今不息。

[0569b14]  「汝見肉軒，非是軒也，  是地獄人。迦葉佛時，是出家人，寺中常住，  五德不具，為僧當厨，精美好者先自食噉，或
時將與白衣使食，高下心中，行付眾僧。以是  因緣，受地獄苦，至今不息。

[0569b18]  「汝見橛者，實非  是橛，是地獄人。迦葉佛時，是出家人，寺中常  住，僧墻壁上浪竪諸橛，非為僧事，懸己衣
鉢。以是因緣，入地獄中，作大肉橛，火燒受  苦，至今不息。」

[0569b23]  爾時，世尊復告僧護：「汝見駱駝者，實非是駱  駝，是地獄人。迦葉佛時，是出家人，寺中上  座，長受食分，或得一人、二人食分。持律比丘
如法教授：『上座之法，不應如是。』時老比丘答  律師言：『汝無所知，聲如駱駝，我於眾中，身為  上座，呪願說法，或時作唄，計勞應得，汝等何
故，恒瞋責我？』以是因緣，入於地獄，受駱駝  身，火燒號叫受苦，至今不息。

[0569c01]  「汝見馬者，實  非是馬，是地獄人。迦葉佛時，作僧淨人，用僧  供養，過分食噉，或與眷屬、知識、白衣。諸比丘
等呵責語言：『汝不應爾。』其人惡口呵諸比丘：  『汝等如馬，常食不飽，我為僧作甚大勞苦，  功勳應得。』以是因緣，入地獄中，受於馬身，
火燒身體，受大苦惱，至今不息。

[0569c07]  「汝見象者，非  是白象，是地獄人。迦葉佛時，是出家人，為僧  當厨，諸檀越等，將諸供養，向寺施僧。或食後
來，檀越白言：『大德！日猶故未可打犍稚，集  僧施食。』比丘惡口答白衣言：『諸比丘等，猶如  白象，食不飽耶！向食已竟，停留後日。』以是
因緣，入於地獄，受白象身，火燒受苦，至今不  息。

[0569c14]  「汝見驢者，實非是驢，是地獄人。迦葉佛  時，是出家人，為僧當厨，五德不具，分僧飲  食，恒自長受二三人分，持律比丘，如法呵責。
此人答言：『我當僧厨及園果菜，常營僧事，甚  大勞苦。汝諸比丘，不知我恩，狀似如驢，但養  一身，何不默然！』以是因緣，入地獄中，驢身受  苦，至今不息。

[0569c20]  「汝見羝羊者，實非是羊，是地  獄人。迦葉佛時，是出家人，為僧寺主，當典  內外事事撿挍，不勅弟子，諸小比丘不如法
打稚。諸律師等白言：『寺主！何不時節鳴稚集  僧？』比丘答言：『我當營僧事，甚成勞苦，汝諸比  丘猶如羝羊，噉食而住，何不自打？』以是因
緣，入地獄中，受羝羊形，火燒痛毒受苦，至  今不息。」

[0569c28]  爾時，世尊復告僧護比丘：「汝見肉臺，實非是  臺，是地獄人。迦葉佛時，是出家人，當僧房敷  具，閉僧房門，將僧戶排，四方遊行，眾僧於後
不得敷具及諸房舍。以是因緣，入地獄中，作  大肉臺，火燒受苦，至今不息。

[0570a03]  「汝見第二大肉  臺，實非是臺，是地獄人。迦葉佛時，是出家  人，為僧寺主，選好房舍，而自受用，及與知
識，不依戒律，隨次分房，不平等故。以是因  緣，入於地獄，作大肉臺，受苦萬端，至今不  息。

[0570a08]  「汝見肉房者，非是肉房，是地獄人。迦葉佛  時，是出家人，住僧房中，以為己有，終身不  移，不依戒律，以次分房。以是因緣，作大肉
房，火燒受苦，至今不息。」

[0570a12]  爾時，世尊復告僧護：「汝見肉繩床，實非是床，  是地獄人。迦葉佛時，是出家人，捉僧繩床，不
依戒律，如自己有，以次分床。以是因緣，入於  地獄，作肉繩床，火燒受苦，至今不息。

[0570a15]  「汝見第  二繩床，實非是床，是地獄人。迦葉佛時，是出  家人，破僧繩床，自用然火。以是因緣，入地獄
中，作肉繩床，火燒受苦，至今不息。

[0570a18]  「汝見肉敷  具者，實非敷具，是地獄人。迦葉佛時，是出家  人，用僧敷具，如自己有，以脚蹈上，不依戒
律。以是因緣，入地獄中，作肉敷具，火燒申  縮，受苦萬端，至今不息。

[0570a22]  「汝見肉拘執者，實非  拘執，是地獄人。迦葉佛時，是出家人，以僧拘  執，如自己有，不依戒律，或用破壞。以是因
緣，入地獄中，作肉拘執，火燒受苦，至今不  息。

[0570a26]  「汝見肉繩床者，實非是床，是地獄人。迦葉  佛時，是出家人，恃王勢力，似如聖德，四輩弟  子，聖心讚歎。時彼比丘默然受歎，施好繩床
及諸好飲食，作聖心受。以是因緣，入地獄中，  作肉繩床，火燒受苦，至今不息。

[0570b01]  「汝見肉壁者，  實非是壁，是地獄人。迦葉佛時，是出家人，眾  僧壁上，竪橛破壁，懸己衣鉢。以是因緣，入
地獄中，作大肉壁，火燒受苦，至今不息。

[0570b04]  「汝  見肉索，實非是索，是地獄人。迦葉佛時，是出  家人，捉眾僧索，私自己用。以是因緣，墮地獄  中，作大肉索，火燒受苦，至今不息。

[0570b07]  「汝見廁  井，實非廁井，是地獄人。迦葉佛時，是出家  人，住寺比丘，佛僧淨地，大小便利，不擇處
所。持律比丘，如法訶責，不受教誨，糞氣臭  穢，熏諸眾僧。以是因緣，入地獄中，作肉廁  井，火燒受苦，至今不息。

[0570b12]  「汝見高座法師，實  非法師，是地獄人。迦葉佛時，是出家人，不明  律藏，重作輕說，說輕為重；有根之人，說作
無根；無根之人，說道有根；應懺悔者，說言不  懺；不應懺者，強說道懺。以是因緣，入地獄  中，坐高座上，火燒受苦，至今不息。

[0570b17]  「汝見第二  高座，實非法師，是地獄人。迦葉佛時，是大法  師，邪命說法，得利養處，如理而說；無利養
時，法說非法，非法說法。以是因緣，入於地  獄，處鐵高座，火燒受苦，至今不息。

[0570b21]  「汝見肉  揵稚號叫聲者，實非犍稚，是地獄人。迦葉  佛時，是出家人，以三寶物，非法打稚，詐作羯
磨，捉三寶物，為己受用。以是因緣，入地獄  中，作肉犍稚，火燒受苦，至今不息。

[0570b25]  「汝見拘修  羅，實非岐支，是地獄人。迦葉佛時，是出家  人，為僧寺主，以僧厨食，衒賣得物，用作衣
裳，斷僧供養。以是因緣，入地獄中，作肉岐  支，火燒受苦，至今不息。

[0570b29]  「汝見第二拘修羅，  實非岐支，是地獄人。迦葉佛時，是出家人  作僧寺中分物維那，以春分物，轉至夏分；夏
分中衣物，向冬中分。以是因緣，入地獄中，作  肉拘修羅，火燒受苦，至今不息。

[0570c04]  「汝見肉山，非  是肉山，是地獄人。迦葉佛時，是出家人，為僧  典坐，五德不具，少有威勢，偷取僧物，斷僧衣
裳。以是因緣，墮地獄中，作大肉山火燒受苦，  至今不息。」

[0570c09]  爾時，世尊復告僧護：「汝始初見須曼那柱，實  非是柱，是地獄人。迦葉佛時，是出家人，當  佛剎人，四輩檀越，須曼那華，散供養佛，華
既乾已，比丘掃取賣為己用。以是因緣，入地  獄中，作須曼那柱，火燒受苦，至今不息。

[0570c13]  「汝見  第二須曼華柱，實非是柱，是地獄人。迦葉佛  時是出家人，當供養剎，四輩檀越，以須曼
華油，用供養佛，比丘減取，為己自用。以是因  緣，墮地獄中，作須曼柱，火燒受苦，至今不息。

[0570c18]  「汝見華樹，實非是樹，是地獄人。迦葉佛時，是  出家人，當僧果菜園，有好華果，為己私用，或
與白衣。以是因緣，入地獄中，作大華樹，火燒  受苦，至今不息。

[0570c21]  「汝見果樹，實非果樹，是地  獄人。迦葉佛時，是出家人，當僧菜果，香美好  者私自食噉，或與白衣。以是因緣，入地獄
中，作肉果樹，火燒受苦，至今不息。

[0570c24]  「汝見一  肉樹，實非是樹，是地獄人。迦葉佛時，是出家  人，為僧當薪，以眾僧薪，房中自然，或與知
識。以是因緣，入地獄中，作大肉樹，火燒受  苦，至今不息。」

[0570c29]  爾時，世尊復告僧護比丘：「汝見第一肉柱者，  實非是柱，是地獄人。迦葉佛時，是出家人，寺  中常住，破佛剎柱，為己私用。以是因緣，入地
獄中，作大肉柱，火燒受苦，至今不息。

[0571a03]  「汝見第  二肉柱者，實非是柱，是地獄人。迦葉佛時，是  白衣人，以刀刮取像上金薄。以是因緣，墮地
獄中，作大肉柱，獄卒捉斧，斫身受苦，猛火燒  身，至今不息。

[0571a07]  「汝見第三柱者，實非是柱，是  地獄人。迦葉佛時，是出家人，為僧當事，用僧  梁柱，浪與白衣。以是因緣，入地獄中，作大肉
柱，火燒受苦，至今不息。

[0571a10]  「汝見四樹，實非是  樹，是四罪人，是地獄人。迦葉佛時，是出家  人，五德不具，作大眾主，為僧斷事，隨愛怖
瞋癡，斷事不平。以是因緣，入地獄中，作四肉  樹，火燒受苦，至今不息。

[0571a14]  「汝見十四樹者，實非  是樹，是地獄人。迦葉佛時，是出家人，在寺常  住，不依戒律，分諸敷具，好者自取，或隨瞋
愛，好惡差別——於佛法中，塵沙比丘，應隨次受——  不平等故。以是因緣，此十四人，墮地獄中，作  大肉樹，火燒受苦，至今不息。

[0571a19]  「汝見二比丘者，  實非比丘，是地獄人。迦葉佛時，是出家人，於  大眾中鬪諍相打。以是因緣，入地獄中，猛
火焚身，受相打苦，至今不息。

[0571a22]  「汝見二沙彌者，  實非沙彌，是地獄人。迦葉佛時，是出家沙  彌，一被褥中，相抱眠臥。以是因緣，入地獄
中，火燒被褥中，相抱受苦，至今不息。」

[0571a25]  爾時，世  尊重告僧護：「以是因緣，我今語汝，在地獄  中，出家者眾，白衣尠少。所以者何？出家之
眾，多喜犯戒，不順比丘，互相欺陵，私用  僧物，或分飲食不能平等。是故，我今更重告  汝，當勤持戒，頂戴奉行。」

[0571b02]  爾時，世尊復告僧護：「我今語汝，是諸罪人，於  過去世時，出家破戒，雖不精進，四輩檀越，  見諸比丘，威儀似僧，恭敬僧寶，四事供養，
猶故能令得大果報，無量無邊，不可思議。

[0571b05]  「我  復語汝，如前罪人，先世出家，犯僧物故，墮大  地獄，後於未來世中，有諸白衣取眾僧物者，  罪過於前說出家人百千萬倍，不可窮盡。

[0571b08]  「我  復語汝，若一比丘，順於毘尼，在僧伽藍，如法  行道，依時鳴稚。若施此人，得福無量，說不  可盡，何況供養四方僧眾！」

[0571b12]  爾時，世尊復告僧護：「若出家人營僧事業，難  持淨戒。是諸比丘初出家時，樂持淨戒，求涅  槃心，四輩檀越，送供養時，是諸比丘應受是
供，堅持淨戒，後不生惱。」

[0571b15]  爾時，世尊欲重宣此  義，而說偈言：

「持戒最為樂，　　身不受諸惱，  
睡眠得安樂，　　悟則心歡喜。」

[0571b19]  爾時，世尊復告僧護：「有九種人，常處阿鼻大  地獄中。何等為九？一者、食眾僧物；二者、佛
物；三者、殺父；四者、殺母；五者、殺阿羅漢；六者、  破和合僧；七者、破比丘淨戒；八者、犯淨行尼；  九者、作一闡提；是九種人恒在地獄。

[0571b23]  「有五種  人，二處受報：一者、地獄。二者、餓鬼。其地獄  者，如汝所見，是諸地獄。其餓鬼者，身形長
大。何者為五？一者、斷施眾僧物；二者、斷施僧  食；三者、劫僧嚫物；四者、應得施能令不得；五  者、法說非法，非法說法。此五種人，受是二報，
餘業不盡，五道中受。」

[0571b29]  爾時，世尊欲重宣此義，  而說偈言：

「行惡感地獄，　　造善受天樂，  
若能修空定，　　漏盡證涅槃。」

[0571c04]  爾時，世尊復告僧護：「汝於海中所見龍王，受  此龍身，牙甲鱗角，其狀可畏，臭穢難近，以  畜生道障出家法，亦障修禪，無八解脫。雖
得長壽，不能得免金翅鳥王之所食噉；命終  之後，生兜率天，天中命盡，得受人身。彌勒出  世，作大長者，財富巨億，為大檀越，供養供給
彌勒世尊及諸比丘，四事具足。是諸長者，有  五百人，同時出家，得羅漢果，功高名遠，眾所  知識。是諸龍王，猶尚能得如是功德，況我弟
子，如法出家，坐禪誦經，三業具足，必證涅  槃！」

[0571c15]  爾時，世尊無問自說：

「歸依佛者，　　得大吉利，　　晝夜心中，  
不離念佛。　　歸依法者，　　得大吉利，  
晝夜心中，　　不離念法。　　歸依僧者，  
得大吉利，　　晝夜心中，　　不離念僧。」

[0571c20]  爾時，僧護弟子五百商人，於大眾中聞佛說  法，忽然驚怖，悟解無常，共相謂言：「我等從昔  無量劫來，處處經歷，受生死苦，皆是無明、貪
心所造。」即從座起，長跪合掌，而白佛言：「我等  今日，歸依三寶，受持五戒，盡形不犯。」

[0571c25]  爾時，世尊告僧護曰：「眾僧供養，有應得者，不  應得者。何者應得？持戒滿足，出入常念，輕重  等持，恐怖不犯，如是之人，應受供養。」

[0571c27]  爾時，世  尊即說偈言：

「歡喜受他施，　　三衣常知足，  
定慧修三業，　　安樂在山谷。」

[0572a02]  爾時，世尊告僧護曰：「何者不應得？持戒不  滿足，出入不念，輕重不畏，如是之人，不應  受供養。」

[0572a04]  爾時，世尊即說偈言：

「寧食大鐵丸，　　焦熱如火焰，  
破戒不應受，　　得信檀越食。」

[0572a07]  佛告諸善男子、善女人：「聞此偈者，若得信心，  樂出家者，清淨持戒，頂戴奉行。」

[0572a09]  爾時，諸比丘白佛言：「世尊！如是等輩五百仙  人，在過去世，於何法中，種諸善根？於何時  中，修行道業？以何業緣，今得出家，煩惱漏
盡，證阿羅漢果？如來遍知明達三世，知諸仙  人所修善業，於大眾中，即說本緣。」

[0572a13]  佛告諸  比丘：「此賢劫中，過去之世，迦葉佛時，人壽  二萬歲，有大長者，名曰恭意，財富巨億。於
孝行中，小違父母，慚愧懺悔，即詣佛所，出家  修道，習學未久，作大法師。恭意比丘，說法  化度五百弟子，入山林中阿練若處，修禪定
業，心生歡喜，亦教弟子俱修禪定，造作禪珍  覺杖法杖，法用成就。初中後夜，精勤不息，  未得觀慧，師徒相率，詳發善願，作如是言：
『我等今日，師徒相順，於迦葉如來正法之中  出家修道，持戒定慧業。以此善根，願未來世，  得值釋迦，十號具足，天人中尊真實不虛，
還遇和尚度我出家，漏盡得道。』」

[0572a25]  爾時復告諸  大比丘：「爾時，恭意長者豈異人乎？即僧護  比丘是；五百弟子，豈異人乎？今五百仙人是。
因過去世迦葉佛時，所種諸善根，因發願  故，今得正信，還值和上，正信出家，漏盡得  道。」

[0572b01]  爾時，世尊於大眾中，說因緣已，時四部  眾，歡喜奉行。

浴室及六寺，　　二地總三  [土*瓦]  ，  
兩瓶涌肉泉，　　一甕刀劓鼻，  
斫舌水中立，　　立刺肉廳橛，  
駝馬白象驢，　　羝羊雙肉臺，  
肉房二繩床，　　肉稱及拘執，  
床壁肉繩索，　　廁井兩臺座，  
稚二句修山，　　兩肉須曼柱，  
花果一肉樹，　　一樹三肉柱，  
兩雙十四樹，　　兩僧兩沙彌，  
合有五十六。　　說法本因緣，  
佛因僧護說。

佛說因緣僧護經  (僧護所見與世尊答事有不同，本同難改)

* * *

【經文資訊】大正藏第 17 冊 No. 0749 佛說因緣僧護經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
