明佛法根本碑
大興善寺大曼拏攞  阿闍梨三藏智慧論述

[0988b28]  佛根本者。薄伽梵大毘盧遮那。為諸佛所依。  法根本者。真言陀羅尼。為諸法所依。十方法  界塵剎海會一切如來果滿聖賢。皆依毘盧
遮那淨妙法身。現自他受用及變化身。所詮  教理皆真言陀羅尼門。流演三藏教法。既隨  根性。有大小乘三藏。各證戒定慧及蘊處界
緣聖諦食等法。所謂素怛覽比擿迦。唐言  契經藏。微奈耶比擿迦。唐言調伏藏。阿毘達  磨比擿迦。唐言對法藏。即是契經律論藏。故
稱三藏。真言陀羅尼門一字具攝一切三藏  教理行果。若解一尊陀羅尼教。即三藏陀羅  尼者。唐言總持者。持一切惡法不生。持一切
善法不滅。摧却一切雜染之法。證得清淨法  界等流教法。言總藏持者。於一字義中。悟無  量百千甚深妙義。修行宣說逆順自在。言三
摩地總持者。由此陀羅尼故。三摩地現前。悟  無量百千三摩地門。是故菩薩常於六趣示  現受生。不被煩惱隨煩惱壞。證大神通。成
就利樂無邊有情。言文字總持者。由此陀羅  尼。成就於一字中所聞所誦無量蘇多羅。永  不忘失。當知陀羅尼者。遍持三身大功德法
佛之法性法住法界。總持諸法也。三世如來  皆依此門而成正覺。若樂修行者。應從瑜珈  阿闍梨。發無上大菩提心。受三摩耶戒。入大
曼拏攞得灌頂者。然許授受修行也。受大毘  盧遮那一切如來五智灌頂。紹阿闍梨位。方  可傳教也。灌頂者冊命受位之義。受佛智體
金剛名號。從此已後。受得廣大甚深不思議  法。超越二乘十地。名大金剛薩埵。阿闍梨者。  紹佛傳法。行如來事。修佛身密之戒律。持佛
語密之真言。依佛心密之正智。為有情三密  之度門。成無上三身之果位。示教示歸。稽首  世尊大慈悲者。開演法門無教。斯乃普應
群心。大略八萬四千。總攝在其三藏。未入正  法者。令入正法。故說修多羅藏也。入正法者。  令受持學處。故說微奈耶藏。已受持學處者。
令通達諸法真實性相。故說阿毘達磨藏。既  隨根性。遂有大小乘三藏。各詮戒定慧學。依  教信解。修行相應。證成其果。小即四果三覺。
大即地前十地。皆是佛說。咸指佛心。又有最  上乘三藏。亦名佛乘。圓開灌頂超昇等妙之  尊。三密四印相應。頓證三身佛果。指歸曰。

一乘三藏　　佛法根源　　大覺開示  
灌頂相傳　　覺入悟入　　三業清堅  
受佛等戒　　上如來禪　　真言慧解  
知見無邊　　分明了了　　月滿珠圓  
普周無盡　　利樂隨緣

[0989a17]  此教有十萬誐他。灌頂傳受。乃至一切如來  三密內證同體加持。一一修行。從師指授。發  一心是諸佛心。修一行是諸佛行。悟一法總
持諸法了。諸法共依一演。一字生無量字入  一字。

[0989a22]  字體本空。實性無窮。執持情剎。法佛真宮。無  邊聖會。互即重重。或收或教。殊圓月貫。  心鏡照明。菩提果滿。成濟無住。真常不斷。

根本佛法碑

* * *

【經文資訊】大正藏第 46 冊 No. 1954 明佛法根本碑  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
