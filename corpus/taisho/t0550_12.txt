金色童子因緣經卷第十二

西天譯經三藏朝散大夫  試鴻臚卿傳梵大師賜紫  沙門臣法護等奉　詔譯

[0891b07]  「時，優婆塞復說伽陀曰：

「『色相謙柔眾德具，　　圓成妙好普莊嚴，  
自捨如來大覺尊，　　餘無等比最上士。  
佛聖言說無與等，　　佛聰利智亦無等，  
佛聖解了復無同，　　佛大牟尼無比類。  
佛大法器無與等，　　佛勝妙樂亦無等，  
佛善調柔復無同，　　佛極尊勝無比類。  
佛為大師無與等，　　佛為世父亦無等，  
佛  為  善友復無同，　　佛為親愛無比類。  
無我無怖無不伏，　　無染遠離於憒閙，  
已超三有險難中，　　無怨無患常清淨。  
清淨善調殊妙相，　　念力具足大自在，  
普開眾生利益門，　　佛最勝上無等比。  
總略真實眾德聚，　　所說最勝如法儀，  
佛為三界無上尊，　　汝應信受此功德。』

[0891b22]  「時，守田人聞彼優婆塞說是如來勝功德已，  發生淨信身毛喜豎，即作是言：『彼妙耳商主  以一豆餅奉上毘婆尸如來，種植最上清淨
施田，於剎那間商主，即得離諸貧苦，仗佛  神力，以極少物淨心行施願力所資，以是勝  因獲如意寶。今毘婆尸如來、應供、正等正覺，
經俱胝那庾多百千劫中，不得值遇極難得  見，而佛世尊於百千劫中，修成無上廣大最  勝利益眾生無量福行，隨起悲心，廣以方便
救度眾生，生死煩惱毒蛇所蠚墜墮極苦，慈  心愛念猶如親友。而我今者家無財物，雖久  力營曾無小畜，然以淨心將自守田所得之
食，雖極微小持用奉上。又當發願，普願一  切眾生皆得最上意願圓滿。』彼守田人發是  言時，毘婆尸如來、應供、正等正覺，即以神  力現住其前。

[0891c08]  「時守田人見佛世尊，威德殊特  昔未曾覩，身相端嚴猶若金山，其光晃耀映  蔽日月。見已，即時發生最上廣大信樂，以清
淨心持所有食，奉上世尊毘婆尸如來、應供、  正等正覺清淨鉢中。施已，加復極生淨信，頂  禮佛足發大誓願，說伽陀曰：

「『以此施佛所獲福，　　願我過於此生後，  
當起最上悲愍心，　　普觀眾生作利益。  
如佛所證無上道，　　如佛相好眾圓成，  
我當成佛亦復然，　　普獲一切無等法。  
如佛宣說於正法，　　如佛成就一切智，  
我當得果亦復然，　　具一切智善說法。  
如佛降伏魔軍已，　　善轉清淨大法輪，  
我當得果事還同，　　降伏魔軍宣正法。  
佛於生死大海中，　　自度度他皆出離，  
我當亦度諸眾生，　　出離同歸無上道。』

[0891c24]  「爾時，毘婆尸如來、應供、正等正覺，即發甚深  廣大雲吼音聲，為守田人而授記言：『善男子！  汝於來世當得作佛，號一切義成，為三界師
具大威德，以勝上力降伏魔軍，如佛所行施  作佛事。』時，毘婆尸如來為守田人授阿耨多  羅三藐三菩提記已，還復本處。

[0892a01]  「彼滿度摩城一切人眾，普聞其事，乃至國王  聞是事已，念守田人善根力故，王乃嚴整車  駕來詣守田人所，發信重心，嚴以寶象上安
其座，勅令彼人而乘于象，同復王宮授王半  位。時守田人即白王言：『如王之命非臣所欲，  如臣志樂願求出家淨修梵行。』其王即時勅  從志願，王乃復宮。

[0892a07]  「時守田人即於毘婆尸佛  法中求佛出家，乃至盡壽修持梵行，其後命  終生化樂天。乃至最後彼妙相童子，以具勝
德故眾共冊立，如王法儀統臨王位，經六萬  歲正法治化，謝世之後生兜率天。」

[0892a11]  爾時，尊者  阿難告阿闍世王言：「大王！於汝意云何？彼  毘婆尸佛法中妙相王者，豈異人乎？即此金
色苾芻是。其王昔見毘婆尸如來，以貧窮故，  脫身所被一小衣片而用施佛，施已即發廣  大誓願，由斯善業於天人中受勝妙樂，處處
所生身皆金色，有金色衣自然覆體，生時天  雨眾妙天花，乃至于今具大福德，身有妙衣  旋脫旋生，具諸勝相。彼時妙耳商主者，即
今日照商主是；彼時妙耳商主之妻，即今日  照商主妻是；彼時女使者，即今迦尸孫那利  童女是；彼時家童者，即今勇戾大臣是。」

[0892a23]  爾時，阿闍世王復白尊者阿難言：「此金色苾  芻復造何業？昔無過咎，為人虛妄構以染緣，  置鐵叉上將殞其命。又復何因，旋即出家證
阿羅漢果？」

[0892a26]  尊者答言：「大王！過去世中有佛  出世，名為妙月如來、應供、正遍知、明行足、善  逝、世間解、無上士、調御丈夫、天人師、佛、世尊。
是時有一國，城外有僧寺眾所棲止，中一苾  芻善說法要。是時，城中諸婆羅門及長者等  皆來聽法，利養供給咸共臻集。

[0892b02]  「乃至其後復  有苾芻，名曰無勝，來止此寺，加復明利而  善說法，辯才無礙，言詞流澤音聲清美。時諸
人眾咸悉來詣無勝苾芻之所，聽受說法，其  所演說初中後善文義深遠，純一清白梵行  之相。是時，四遠人眾聞已信慕，飲食衣服座
臥之具，病緣醫藥皆悉供給，而彼先來說法  苾芻，所獲利養由斯間絕。

[0892b09]  「是時，說法苾芻即  自思惟：『今無勝苾芻同止于此，於我利養必  當間絕。又復由此利養絕故，彼多聞智者及
諸信士，豈非於我不尊敬邪？』乃生怖畏。念  已，即時虛構方計用遮其事。故往召一婆羅  門童女，使其來還妄起染緣，謗訕於彼無勝
苾芻。是時童女如命而行。其後一日彼說法  苾芻與諸苾芻共會，僧房門首如常語論，童  女忽來而謂眾曰：『汝出家人中豈有非梵行  邪？所以然者？  彼
無勝苾芻向者於我逼以  染緣，梵行人中此非道理。』

[0892b19]  「時諸苾芻聞已掩  耳，謂童女言：『莫作是說！勿使他人聞此惡  言。』唯說法苾芻出不善語謗彼無勝苾芻，謂
言：『如實不善所作。』乃至其後展轉聞于無勝  苾芻。彼人聞已，即作是言：『彼說法苾芻何故  於我發是語邪？』言已，即詣彼苾芻所。到已，謂
言：『我於尊者無所觸嬈，何出惡言固相譏毀？』  時說法苾芻轉起恚心，復出惡言增加呵毀，  謂言：『汝有此罪，後當應受鐵叉之苦。』

[0892b27]  「時無勝  苾芻聞已自念：『如斯行業壞修行法。』知是事  已，即自收舉衣鉢受用出離其寺，詣一樹下
隨意棲止。是時，四眾見已，即同奔逐勸誘欲  令迴復，竟不從命。時說法苾芻後自惟忖：『我  今所作誠為不善，以利養因起惡趣業，如是
審思心極追悔，我應詣彼求其懺罪。』念已，即  時速出其寺，訪尋尊者無勝苾芻，深自毀責  滿目淚流，猶如稚童啼哀莫止。

[0892c06]  「是時，無數百  千諸婆羅門、長者等眾咸覩是事，到已即時  前詣無勝苾芻，頂禮雙足，作是白言：『尊者！我
今懺罪願尊忍可，我如稚童，我如愚夫，我  不明了，貪利養故造不善業，以虛妄緣出不  善語，謗訕尊者深為罪咎！深為罪咎！尊者悲  心願垂忍可。』

[0892c12]  「無勝苾芻答言：『大德！我已忍  可，我今但為心厭憒閙，棲止樹下跏趺宴坐，  端身正念修寂靜行。』說是語已，時無勝苾芻
發生最上厭離之心，靜念世間誠堪驚懼，遷  流謝滅諸行不停，五眾循環生死流轉，乃至  帝釋諸天供養稱讚皆非究竟。念已，即時兩
翼騰驤狀如鵝王，高舉空中清淨潔白，一切  大眾咸悉瞻覩，發生最上淨信之心，即於空  中現諸神變。

[0892c20]  「時說法苾芻見是事已，即作是  言：『苦哉！我今云何於此大仙聖者而興譏毀？』  言已，悶絕僵仆于地。

[0892c23]  「是時，妙月如來、應供、正等正覺，知是事已，起  悲愍心念此苾芻，無令嘔血而致命終，即運  神力來現其前。而佛世尊乃舒清淨綱鞔百
福相手，為彼苾芻摩觸頭頂善安慰之；而彼  苾芻佛手觸時，還得本心即獲輕安，苾芻旋  起乃於佛前諦誠懺悔。

[0892c29]  「爾時，妙月如來普為大眾說伽陀曰：

「『士夫處世間，　　口出惡言詞，  
其猶利刀斧，　　斷割於自身。  
應讚而起謗，　　應謗而起讚，  
惡語由口生，　　所出自不覺。  
起惡心初小，　　如博  弈  輸財，  
此中大惡興，　　謂謗阿羅漢。  
心起毀謗因，　　眾生墮惡趣，  
心起清淨因，　　眾生往善趣。』

[0893a09]  「爾時，妙月如來廣為四眾宣說妙法，示教利  喜已，還復本處。」

[0893a11]  復次，尊者阿難告阿闍世王言：「大王！於汝意  云何？彼時說法苾芻者豈異人乎？即此金色  苾芻是。昔於無勝苾芻之所起虛妄緣，惡言
謗訕得果聖人，由是業報五百生中墮大地  獄，一一獄中受苦報盡，復五百生墮餓鬼趣，  復五百生墮畜生趣，彼彼報盡後五百生得
生人間，一一生中本每愆罪。為人虛妄構以  染緣，登鐵叉上受大苦惱，乃至  于  今惡業報  盡，最後為彼勇戾大臣，枉執罪染置鐵叉上，  我以神力救令得脫。

[0893a20]  「大王！是人由斯罪業，故  招苦果，昔以善根於妙月如來法中淨信出家  修持梵行，由斯善業於今釋迦如來法中清
淨出家，斷諸煩惱證阿羅漢果。

[0893a23]  「是故，大王！世  間眾生寧自受苦，不應於他起謗訕心，自怖  惡名不應令他亦招惡譽，若自受樂即當分  與他人樂事。」

[0893a26]  尊者阿難說是法時，有無數百  千眾生獲大勝利，或有證得須陀洹果者，或  得斯陀含果者，或得阿那含果者，或得阿羅
漢果者，或發阿耨多羅三藐三菩提心者，或  發聲聞菩提心者，或發歸向心受近事戒者；  又復會中有但知佛可信、知法可歸、知僧可奉  者。

[0893b04]  爾時，日照商主即於會中右膝著地，肅恭合  掌前白尊者阿難言：「尊者！我昔曾發願言，欲  於自舍延請世尊及苾芻眾，備以飲食微伸
供養，一一苾芻各以價直百千上妙之衣而  用奉施。苦哉尠福！今佛世尊已入涅槃，我今  至誠請尊者等諸苾芻眾，舍中供養。」

[0893b09]  尊者告  言：「善哉！商主！隨汝所願，我當同彼盡閻浮  提，所有一切釋迦如來聲聞弟子，咸悉來集赴  汝所請。」

[0893b12]  是時，日照商主滿其所願心大歡喜，  即時嚴絜國城內外，除去一切土石沙礫，豎  立幢幡，觸處遍灑旃檀香水，垂諸花纓眾寶
嚴飾，燒眾名香散諸妙花，如是殊特廣嚴布  已。備設種種清淨最上香美飲食，至明旦時  施設妙好茵褥床座，間布清淨妙香水瓶，食
時將至，遣人奉白尊者阿難：「飯食已辦，願尊  降赴。」

[0893b19]  是時，尊者阿難即以神力踊身空中，放  金色光普徧照耀此贍部洲，空中自然鳴擊  乾稚，振發大聲出如是言：「所有世尊一切聲
聞大眾其得通者，各各以自神力來赴所請。  諸凡夫眾假以尊者阿難神力，亦悉來赴。」

[0893b23]  是  時，一切聲聞眾等聞乾稚中所出言已，各從  彼彼所住方處，謂忉利天，及大雪山、大野山、
摩羅山、佉禰囉山、香醉山、妙高山、持雙山、持軸  山、儞民陀囉山，并諸園林樹下州城河池，及  彼大海仙人住處，乃至路傍空舍棄屍林等，
如是等處大苾芻眾從三摩地起，於剎那間  各踊空中，如阿輸迦花，青黃赤白彩雲遍覆，  自空徐來入王舍大城，於剎那間內外充滿
三俱胝數，其類有三：一者、漏盡眾；二者、有  學眾；三者、凡夫善眾。

[0893c04]  是時，尊者阿難及諸大  眾既至會已，上中下位依次而坐。時日照商  主普遍觀察眾坐已定，即以最上清淨飲食
自手持奉，尊者阿難及諸大眾飯食已訖，各  滌應器，商主即時復以價值百千上妙三衣，  而欲奉施尊者等眾，發清淨心瞻仰之際。

[0893c09]  時  金色苾芻知其父意，即作是言：「我今為父助  行施法。」言已，於剎那間即脫自身所被金色  三衣，次第奉施彼尊者等三俱胝眾，旋脫旋
生衣無竭盡。是時，空中百千天眾俱發聲言：  「奇哉！奇哉！甚為希有。」空中復奏種種天樂，雨  眾天花。

[0893c15]  爾時，諸方來會一切大眾，國主阿闍  世王等，宮嬪眷屬臣佐吏民，舉熙怡目見是  事已，咸悉歎言：「善哉！善哉！甚為希有。」又復
三讚是言：「奇哉！植福果報殊勝。奇哉！諸福有  大力能。奇哉！布施深固福田。是故應知，若  植施種勝報不虛，諸有智者審觀，如是福果
報事，其誰不植清淨施田。」如是言已，無數  百千人眾合掌頂禮，俱發聲言：「南無佛陀邪！」

[0893c23]  爾時，尊者阿難普為大眾廣說布施清淨之  法，日照商主即從座起，右膝著地向尊者阿  難，合掌頂禮三白是言：「尊者！我今獲覩如
是勝相，非父、非母、非王、非天、非親屬朋友、非  沙門婆羅門所能施作。唯尊者悲心善救拔  我，如我昔日以恩愛心泣淚如海，尊者神力
枯涸愛源。」作是言已，說伽陀曰：

「尊者已離生老死，　　天上人中皆供養，  
千生難得見聖尊，　　今見無虛勝果利。」

[0894a03]  時尊者阿難廣為一切諸來會眾，如應說法  示教利喜。作佛事已，會中無數百千天人，及  王舍城一切大眾，咸發淨心歸命頂禮，作如
是言：「我等今者各獲善利。」言已，即時從座而  起，出離會中。

金色童子因緣經卷第十二

* * *

【經文資訊】大正藏第 14 冊 No. 0550 金色童子因緣經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
