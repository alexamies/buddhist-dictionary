首楞嚴義疏注經卷第三  (之一)
長水沙門子  璿  集

[0860a27]  第二破六入。梵語鉢羅吠奢。此云入。亦云處。  境入之處也。亦是識生處故。然根境二法俱  識生處。今分六根別破故。獨以根為入也。文
二。一總徵。

[0860b02]  復次阿難。云何六入本如來藏妙真如性  如五蘊初解　二別破六。一眼入三。一標其  無體二。一舉喻顯妄。

[0860b05]  阿難。即彼目睛瞪發勞者。兼目與勞同是菩  提。瞪發勞相　借前色陰中見華瞪目。以為  喻也。目睛喻覺性。瞪發勞喻妄念忽生。兼目
與勞等。即此眼根能結所結。起不離真。故云  同是菩提。經文語略。若細論之。即淨目喻覺  性。因瞪發勞。喻無明不了故成念動。由發勞
故見空中華。喻由念動故現妄境界及根身  等。兼目與勞下約喻指法也。目即無明動。心  勞即所現根境及能見心。此之心境及與動
念。俱是菩薩性中無明勞相。無體可得。虛  妄發生。猶如瞪目見空中華俱為勞也　二  約塵辨無。

[0860b17]  因于明暗二種妄塵。發見居中吸此塵像。  名為見性。此見離彼明暗二塵。畢竟無體  既因動心現妄境界。於此妄境派成根塵。互
為對待相形而立。本無自性。體不可得。下文  云。由塵發知。因根有相。相見無性猶如交  蘆。故云因于明暗發見居中。塵既發根。根
還取境。根境既備方成見性。故云吸此名見  性等。既因取境而得名見。故知此見從影像  生。像喻塵也。起信云。猶如明鏡現於色像。
現識亦爾。隨其五塵對至即現。明暗尚如影  象無體可得。況所發見而有體耶。故云離彼  無體　二破成無相二。一標無生。

[0860b29]  如是阿難。當知是見非明暗來。非於根出。不  於空生　前文雖云因于明暗。為顯根性本  無假他而有。就妄分別而似有因。今以四處
推窮。體無生處。故此標也　二破生處。

[0860c04]  何以故。若從明來。暗即隨滅。應非見暗。若從  暗來。明即隨滅。應無見明。若從根生。必無明  暗。如是見精本無自性。若於空出。前矚塵
像。歸當見根。又空自觀。何關汝入　初破  境生。境中自有明暗相背。因明即不見暗。以  暗時無明見隨明滅故。因暗反此。次破根生。
根生即不假明暗。明暗不來。根無自性。此中  言根生者。以自望自。非謂破識。亦可勝義望  世俗根故云根生。次破空生。若言虛空能生
勝義在浮塵內。進既觀像。退應觀根。又  空中自能有見。何關汝之眼入　三結成虛  妄。

[0860c16]  是故當知。眼入虛妄。本非因緣非自然性  如前解　二耳入三。一標其無體二。一舉喻  顯妄。

[0860c19]  阿難。譬如有人以兩手指急塞其耳。耳根勞  故頭中作聲。兼耳與勞同是菩提。瞪發勞相  耳喻真性。手喻無明。真妄和合名塞。動念
初起名勞。由念動故境現。如頭作聲。兼耳與  勞下。此之動念與妄境界。能結之心所現之  境。皆是菩提性中無明勞相此中塞耳同彼  直視。故亦言瞪　二約塵辨無。

[0860c26]  因于動靜二種妄塵。發聞居中吸此塵像。  名聽聞性。此聞離彼動靜二塵。畢竟無體  塵既發根。根還取境。根境相待聞始得成。故
此耳根離塵無體。二破成無相二。一標無生  如是阿難。當知是聞非動靜來。非於根出。不  於空生　二破生處。

[0861a03]  何以故。若從靜來。動即隨滅。應非聞動。若從  動來。靜即隨滅。應無覺靜。若從根生。必無動  靜。如是聞體本無自性。若於空出。有聞成性。
即非虛空。又空自聞。何關汝入　先破境生。  境有動靜。聞一則不聞一。以隨能生有生滅  故。次破根生。不假動靜聞亦無故。後破空生。
空若有聞自成於根。又空自聞。豈干于耳  三結成虛妄。

[0861a11]  是故當知。耳入虛妄。本非因緣非自然性  三鼻入三。一標其無體二。一舉喻顯妄。

[0861a13]  阿難。譬如有人急畜其鼻。畜久成勞。則於鼻  中聞有冷觸。因觸分別通塞虛實如是乃至  諸香臭氣。兼鼻與勞同是菩提。瞪發勞相
鼻喻真性。外風喻無明。畜謂縮氣。喻真妄和  合。勞喻心動。冷觸香臭喻妄境。餘文如前  二終塵辨無。

[0861a19]  因于通塞二種妄塵。發聞居中吸此塵像。  名嗅聞性。此聞離彼通塞二塵。畢竟無體  釋如前文　二破成無相二。一標無生。

[0861a22]  當知是聞非通塞來。非於根出。不於空生  通塞根空俱無生處　二破生處。

[0861a24]  何以故。若從通來。塞則聞滅。云何知塞。如因  塞有。通則無聞。云何發明香臭等觸。若從根  生。必無通塞。如是聞機本無自性。若從空出。
是聞自當迴嗅汝鼻。空自有聞。何關汝入  先破境生。通塞互破可知。發明顯了也。次破  根生。根生則無境。無境則無根。由塵發知故。
機亦根也。次破空生。前則聞境。歸則嗅根。空  自聞香。汝鼻何用　三結成虛妄。

[0861b03]  是故當知。鼻入虛妄。本非因緣非自然性  四舌入三。一標其無體二。一舉喻顯妄。

[0861b05]  阿難。譬如有人以舌舐吻。熟舐令勞。其人若  病則有苦味。無病之人微有甜觸。由甜與苦。  顯此舌根不動之時淡性常在。兼舌與勞同是
菩提。瞪發勞相　舌根不動喻真。吻喻無明。  舐喻真與妄合。勞即念動。念動故境生。如甜  苦淡。問甜苦由勞故生。可喻妄境。淡是舌根
不動。合喻於真。為何喻境。答元來不動可以  喻真。今以由動故顯不動。既是形待。故成妄  矣。如下云。言妄顯諸真。妄真同二妄。餘如文  二約塵顯無。

[0861b15]  因甜苦淡二種妄塵。發知居中吸此塵像。名  知味性。此知味性。離彼甜苦及淡二塵。畢竟  無體　二破成無相二。一標無生。

[0861b18]  如是阿難。當知如是甞苦淡知。非甜苦來。非  因淡有。又非根出。不於空生　二破生處。

[0861b20]  何以故。若甜苦來。淡則知滅。云何知淡。若從  淡出。甜即知亡。復云何知甜苦二相。若從舌  生。必無甜淡及與苦塵。斯知味根本無自性。
若於空出。虛空自味。非汝口知。又空自知。何  關汝入　從境從根從空亦如前釋。虛空自  味者。味猶嘗也　三結成虛妄。

[0861b26]  是故當知。舌入虛妄。本非因緣非自然性  五身入三。一標其無體二。一舉喻顯妄。

[0861b28]  阿難。譬如有人以一冷手觸於熱手。若冷勢  多。熱者從冷。若熱功勝。冷者成熱。如是以此  合覺之觸。顯於離知。涉勢若成。因于勞觸。
兼身與勞同是菩提。瞪發勞相　二手喻真  妄。合喻真妄和合。真有不守自性隨緣成根  境等。如隨冷熱緣成冷熱手。問二手之中何
手喻真。答以勢劣者喻真。思之。餘如文　二  約塵辨無。

[0861c07]  因于離合二種妄塵。發覺居中吸此塵像。  名知覺性。此知覺體。離彼離合違順二塵。畢  竟無體　二破成無相二。一標無生。

[0861c10]  如是阿難。當知是覺非離合來。非違順有。不  於根出。又非空生　二破生處。

[0861c12]  何以故。若合時來。離當已滅。云何覺離。違順  二相亦復如是。若從根出。必無離合。違順四  相則汝身知。元無自性。必於空出。空自知覺。
何關汝入　破境生。更約違順二相。廣其道  理。例前離合。次根生空生皆如文　三結成  虛妄。

[0861c18]  是故當知。身入虛妄。本非因緣非自然性  六意入三。一標其無體二。一舉喻顯妄。

[0861c20]  阿難。譬如有人勞倦則眠。睡熟便寤。覽塵斯  憶。失憶為忘　人喻真性。本自覺故。勞倦則  眠喻無。明迷真。性不了故。睡熟喻動念現境。
謂睡故成夢。夢具心境。心喻業轉。境喻現相。  寤喻事識。事識取所現境。分別染淨。不了自  心所現。見從外來。如憶夢中之事不得明了。
故云覽塵斯憶失憶為忘也。

[0861c27]  是其顛倒生住異滅。吸習中歸不相踰越。稱  意知根。兼意與勞同是菩提。瞪發勞相　已  上總指生滅。結成意根。夢中現境因睡故有。
脫禮是假。既睡寤已。不了假有。覽而憶想。謂  是其實。名為顛倒生住異滅。寤寐憶忘皆生  滅也。法中亦爾。動心現境已是虛妄。事識不
了見境實有。名為顛倒。境與分別。前後訛替  念念移易。名生住異滅。覽此生滅全歸意根。  熏習不斷。念念分別。名意根耳。能分別意。所
分別境。皆是覺性之中無明勞相　二約塵  辨無。

[0862a09]  因于生滅二種妄塵。集知居中。吸撮內塵  集聚也。中猶內也。吸撮皆取也。由生滅境。引  發集聚內覺知性。此之覺知。常取生滅。於內
分別。非同前五照外境界。故名內塵。以意根  內緣不緣外故。即前文中聚緣內搖也。

[0862a14]  見聞逆流流不及地。名覺知性。此覺知性。離  彼寤寐生滅二塵。畢竟無體　揀異前五也。  逆流猶返緣也。地處也。前五但順取外境。不
能返緣內塵。名此內塵為緣不及處。此不及  處。唯意根合。即此合處。為意知根　二破成  無相二。一標無生。

[0862a20]  如是阿難。當知如是覺知之根非寤寐來。非  生滅有。不於根出。亦非空生　二破生處。

[0862a22]  何以故。若從寤來。寐即隨滅。將何為寐。必生  時有。滅即同無。令誰受滅。若從滅有。生即滅  無。誰知生者。若從根出。寤寐二相隨身開合。
離斯二體。此覺知者同於空花。畢竟無性。若  從空生。自是空知。何關汝入　先約寤寐次  約生。滅法喻雖二俱破境生。皆互有互亡也。
次破根生。意根無相。約寤寐顯寤能思察。寐  則成夢。知是意根。今破寤寐自是身之開合  非于意根。列子云。其寤也形開。其寐也形交。
交即合也。莊子亦云其寐也畜交其覺也形  開意云。寤寐無體。自隨於身。非是意根。應知  意根畢竟叵得。若從空生。故為不可　三結  成虛妄。

[0862b06]  是故當知。意入處妄。本非因緣非自然性  三破十二處。此則正破境也。文二。一總徵。

[0862b08]  復次阿難。云何十二處本如來藏妙真如性  前已總標。今別徵起以顯藏性　二別破  六。一眼色處三。一舉事以徵。

[0862b11]  阿難。汝且觀此祇陀樹林及諸泉池。於意云  何。此等為是色生眼見。眼生色相　處以生  門為義。六根六境是識生處。根已前破。今正
破境。然亦以根相對而破。故雙問色生眼生  等也　二隨計牒破。

[0862b16]  阿難。若復眼根生色相者。見空非色。色性應  銷。銷則顯發一切都無。色相既無。誰明空質。  空亦如是　破根生境也。初二句牒。見空非
色下破境有色空。今以色空相對而破。此破  色也。若見空時則無有色。根既生色。名為色  性。應合銷亡。能生既亡。所生何有。故云顯發
一切都無。此則空現色銷也。色相下有二義。  一空不自顯。由色所顯。今既無色。從誰顯空。  又能生根同是色法。色相既亡。根亦隨滅。根
既已滅復欲將何以了空質。此則空無色顯  也。空亦如是者。例破生空也。行相如色。

[0862b27]  若復色塵生眼見者。觀空非色。見即銷亡亡  則都無。誰明空色　破境生根也。初二句牒。  觀空下破。此亦色空相對而破。此破色也。色
既生根。觀空之時色已銷滅。從誰生根而了  於空。又色能顯空。見空之時色已銷滅。從誰  顯空。下色之一字。義含空能生見。例色應知。  單破雙結。妙盡譯旨
三結示虛妄。

[0862c05]  是故當知。見與見空俱無處所。即色與見二  處虛妄。本非因緣非自然性　無處所者無  生處也。餘文可見　二耳聲處三。一舉事以  徵。

[0862c09]  阿難。汝更聽此祇陀園中食辦擊鼓眾集撞  鐘鐘鼓音聲前後相續。於意云何。此等為是  聲來耳邊。耳往聲處　此約耳聽鐘鼓二音。
以破根境往來之相也。若知二俱虛妄。何往  何來　二隨計牒破。

[0862c14]  阿難。若復此聲來於耳邊。如我乞食室羅筏  城。在祇陀林則無有我。此聲必來阿難耳處。  目連迦葉應不俱聞。何況其中一千二百五
十沙門。一聞鐘聲同來食處　破聲來耳處  也。初二句牒。如我下破。初舉喻。佛音聲也。  城耳根也。林鐘鼓也。此聲下例破。聲既來汝
耳邊。此聲已離鐘鼓。只合汝自獨聞。不合他  人亦聽。今且不爾。一切皆聞。應知聲無來往。

[0862c22]  若復汝耳往彼聲邊。如我歸住祇陀林中。在  室羅城則無有我。汝聞鼓聲。其耳已往擊鼓  之處。鐘聲齊出。應不俱聞。何況其中象馬牛
羊種種音響　破耳往聲處也。初二句牒。如  我下破。初舉喻。佛喻耳根。祇園喻鼓。城喻阿  難。汝聞下例破。耳根既往鼓處。阿難應闕耳
根。鐘聲與鼓齊鳴。不合更聞鐘響。況餘聲  耶。

[0863a01]  若無來往。亦復無聞　雙結不成聞義也  三結示虛妄。

[0863a03]  是故當知。聽與音聲俱無處所。即聽與聲二  處虛妄。本非因緣非自然性　三鼻香處三。  一舉事以徵。

[0863a06]  阿難。汝又嗅此爐中旃檀。此香若復然於一  銖。室羅筏城四十里內。同時聞氣。於意云何。  此香為復生旃檀木。生於汝鼻。為生於空
此中但問境之生處。不同前文根境對破  二隨計牒破。

[0863a11]  阿難。若復此香生於汝鼻。稱鼻所生當從鼻  出。鼻非栴檀。云何鼻中有旃檀氣。稱汝聞香  當於鼻入。鼻中出香。說聞非義　破根生也。
初牒。稱鼻下正破。稱汝下縱破。設許汝鼻能  生於香。生義雖成聞義不立。以但能出香。不  從外入與鼻合故。

[0863a17]  若生於空。空性常恒香應常在。何藉爐中爇  此枯木　破空生也。空性常住應常有香。若  常有香。何須燒木方聞香氣。

[0863a20]  若生於木。則此香質因爇成煙。若鼻得聞。合  蒙煙氣。其煙騰空未及遙遠。四十里內云何  已聞　破木生也。此約所見煙相麁顯而破。
不論其氣。若以煙表。實謂未通。故云其煙騰  空未及遙遠也。煙猶在近。聞已遠通。故知其  香不從木發　三結示虛妄。

[0863a26]  是故當知。香鼻與聞俱無處所。即嗅與香二  處虛妄。本非因緣非自然性　四舌味處三。  一舉事以徵。

[0863a29]  阿難。汝常二時眾中持鉢。其間或遇酥酪醍  醐名為上味。於意云何。此味為復生於空中。  生於舌中。為生食中　二隨計牒破。

[0863b03]  阿難。若復此味生於汝舌。在汝口中秖有一  舌。其舌爾時已成酥味。遇黑石蜜應不推移。  若不變移不名知味。若變移者舌非多體。云
何多味一舌之知　破根生也。初標。在汝下五  破。一舌不知多味也。若以味從舌。味應無別  也。若不下縱破。設若汝許味不別者。味既不
分。何成知味。若變下破味變舌應多體也。初  二句反破。後二句結破。此則以舌從味。舌便  成多。今汝不然。故云云何多味一舌之知。

[0863b12]  若生於食。食非有識。云何自知又食自知即  同他食。何預於汝名味之知　破境生也。初  三句正破。味若生食應不假根。無根別食焉
能成味。若成味者食須有識。若無識者云何  自知。又食下縱破。設許食自能知。即同他人  嘗味。何關汝舌之知。

[0863b18]  若生於空。汝噉虛空當作何味。必其虛空若  作醎味。既醎汝舌。亦醎汝面。則此界人同於  海魚。既常受醎。了不知淡。若不識淡亦不覺
醎。必無所知云何名味　破空生也。初三句  牒計審味。必其下正破。初四句身面俱醎。後  二句醎同海旋。若俱醎者海魚無異。既常下
縱破。初四句互奪兩亡。縱汝常受於醎。畢竟  不能如淡。若無淡味。何顯於醎。淡之與醎俱  不安立。必無下二句結非知味。醎淡既不能  分。不可說名知味
三結示虛妄。

[0863b28]  是故當知。味舌與嘗俱無處所。即嘗與味二  俱虛妄。本非因緣非自然性　五身觸處三。  一舉事以徵。

[0863c02]  阿難。汝常晨朝以手摩頭。於意云何。此摩所  知誰為能觸。能為在手。為復在頭　按摩之  法常式皆然。故摩頭也。此徵能觸在頭在手。
二俱有過。如下破之　二隨計牒破。

[0863c06]  若在於手。頭則無知。云何成觸。若在於頭。手  則無用。云何名觸　互有互亡破也。根境相  顯觸乃得成。一有一無。故不名觸。

[0863c09]  若各各有。則汝阿難應有二身　各存兩質  破也。頭手各有。則有二知。二知便成二阿難  體。何體為汝。

[0863c12]  若頭與手一觸所生。則手與頭當為一體。若  一體者觸則無成　共成一體破也。初四句  正破。若頭與手共生一觸。遂令二種合為一
體。設許一體。觸自不成。此結破也。

[0863c16]  若二體者觸誰為在。在能非所。在所非能。不  應虛空與汝成觸　破轉救也。初二句牒救  總徵。若汝救云。所生雖一。能生自二。云何令
我頭手不異者。此則一體之觸為在何處。故  云觸誰為在。在能下二句推同前破。前云若  在於手頭則無用等。不應下破空生也。有形  之法尚不能生。豈況空無而能成觸
三結  示虛妄。

[0863c24]  是故當知。覺觸與身俱無處所。即身與觸二  俱虛妄。本非因緣非自然性　六意法處三。  一舉事以徵。

[0863c27]  阿難。汝常意中所緣善惡無記三性。生成法  則。此法為復即心所生。為當離心別有方所  意中所緣。三性之法。攝一切盡。自然而然
故云生成。此所緣法。即心離心二俱有過。下  文即破　二隨計牒破。

[0864a03]  阿難。若即心者法則非塵。非心所緣。云何成  處　破即心也。初一句牒。次一句定。非心下  破。既即是心。定非是塵。若非是塵。則不是心
家所緣之境。何名法處。下破離心。

[0864a07]  若離於心別有方所。則法自性。為知非知  牒計雙徵也。初二句牒。則法下徵。此法既離  於心。更以知不知徵而破之。

[0864a10]  知則名心。異汝非塵同他心量。即汝即心。云  何汝心更二於汝　破有知也。初句奪成心  量。離心之法若有知者。應名為心。異汝下更
分即異以破。初二句破異。有知之法若異汝  心。即同他人。異於汝心又有知故。即汝下三  句破即心。初句半牒半定。後二句破。有知之
法既即汝心。即應汝心之外更有汝心也。故  云更二於汝。

[0864a18]  若非知者。此塵既非色聲香味離合冷煖及  虛空相。當於何在。今於色空都無表示。不  應人間更有空外。心非所緣。處從誰立　破
無知也。初五句定非色空。次一句審問何  在。色空二事攝諸法盡。既非色空。今何所在。  今於下二句。推無所表也。若此法塵亦色空
攝。以何表示知是法塵。不應下二句破空外  無成也。色空之內既無表示。不成此塵處有  空外。以空無外故。心非下二句結無處義。如
上推檢。法塵不有。則心無所緣之境。從何以  立處耶　三結示虛妄。

[0864a29]  是故當知。法則與心俱無處所。則意與法二  俱虛妄。本非因緣非自然性　四破十八界  二。一總徵。

[0864b03]  復次阿難。云何十八界本如來藏妙真如性  梵云馱都。此云界。界是因義。根境識三互為  因故。又種族義。根境識三各一種族。又眼
等六種族別故　二別破六。一眼識界三。一  牒計雙徵。

[0864b08]  阿難。如汝所明。眼色為緣生於眼識。此識  為復因眼所生以眼為界。因色所生以色為  界　佛於小乘方便教。說諸因緣法。今明第
一義諦。因緣自然皆為戲論。故此牒而徵之  二隨計牒破。

[0864b13]  阿難。若因眼生。既無色空。無可分別。縱有汝  識。欲將何用。汝見又非青黃赤白。無所表示。  從何立界　破根生也。初句牒。既無下四句。
無境有識何用破也。既從根生即不須境。若  無其境何所分別。所緣既無。能緣何用。汝見  下四句。即能生識根無體破也。若謂根生。根
非青等。是不可見。復無表示。根尚不立。識從  何有。下破境生。

[0864b21]  若因色生。空無色時汝識應滅。云何識知是  虛空性。若色變時。汝亦識其色相遷變。汝識  不遷。界從何立　此色空相傾無識破也。初
一句牒。空無下四句立理正破。既從色生。空  現色亡。識應隨滅。誰了虛空。若色下五句據  理質破也。色若遷變。汝能了變。識元不遷。既  無色相。從何界立。

[0864b28]  從變則變。界相自無。不變則恒。既從色生。應  不識知虛空所在　此隨變不變非界破。初  二句隨變無識破。色若變時識亦隨變。名誰
為識。不變下四句不變無知破。若不隨變識  則常在。元從色生。不合知空。

[0864c04]  若兼二種眼色共生。合則中離。離則兩合。體  性雜亂。云何成界　破共生也。若根境合生  中界者。此識中界知不知別。故云中離。若成
別者。此識中界一半合根一半合境。故云兩  合。兩合若成。有雜亂過。知與不知同一界故。  界義應非。或離者開義。或猶無也　三結示  虛妄。

[0864c11]  是故當知。眼色為緣生眼識界。三處都無。則  眼與色及色界三。本非因緣非自然性　二  耳聲界三。一牒計雙徵。

[0864c14]  阿難。又汝所明耳聲為緣生於耳識。此識為  復因耳所生以耳為界。因聲所生以聲為界  二隨計牒破。

[0864c17]  阿難。若因耳生。動靜二相既不現前。根不成  知。必無所知。知尚無成。識何形貌　先破根  生。此勝義也。初一句牒。動靜下三句正破能
生。若無前境。根自不成。由塵發知故。必無下  況破所生。若實無知。根尚不立。更何有識。

[0864c22]  若取耳聞。無動靜故聞無所成。云何耳形雜  色觸塵名為識界。則耳識界。復從誰立　破  浮塵也。初三句縱破。設取浮塵之耳容有聞
者。若無動靜亦不成聞。云何下三句正責破  也。如何將此可見浮塵雜色觸法為識之界。  則耳下二句雙質二根。從何為界生耳識耶。

[0864c28]  若生於聲。識因聲有。則不關聞。無聞則亡聲  相所在　已下破境生。初句牒。識因下根境俱  亡破。聲能生識。何假於聞。此亡根也。若無於
根。聲亦不有。此亡境也。根境俱亡。識從誰生。

[0865a03]  識從聲生。許聲因聞而有聲相。聞應聞識  聞聲同識破。初三句雙牒。汝謂識因聲生。  又許因根有相。今聞聲時即是聞識。

[0865a06]  不聞非界。聞則同聲　初句不聞無界破。若  不聞識亦不聞聲。能聞所聞俱無界義。後一  句聞識同聲破。可知。

[0865a09]  識已被聞。誰知聞識　成所無能破也。能了  之識已作句聞之境。誰為能知知此聞識。

[0865a11]  若無知者。終如草木　無知草木破也。了別  既無。草木何異。

[0865a13]  不應聲聞雜成中界。界無中位。則內外相復  從何成　破共生也。初二句正破中界。根境  各生尚非。共生豈有此理。後三句顯無根塵。
對邊立中。中既不成。邊亦不立也　三結示  虛妄。

[0865a18]  是故當知。耳聲為緣生耳識界。三處都無。則  耳與聲及聲界三。本非因緣非自然性　三  鼻識界三。一牒計雙徵。

[0865a21]  阿難。又汝所明鼻香為緣生於鼻識。此識為  復因鼻所生以鼻為界。因香所生以香為界  隨計牒破。

[0865a24]  阿難。若因鼻生。則汝心中以何為鼻。為取肉  形雙爪之相。為取嗅知動搖之性　先破根  生。此以浮塵勝義二根雙問。二俱有過。

[0865a27]  若取肉形。肉質乃身。身知即觸。名身非鼻。名  觸。即塵鼻尚無名。云何立界　破浮塵也。初  句牒。次二句破。若取雙爪。此乃身攝非屬鼻
根。設有所知。但名知觸不名知香。名身下二  句結非香鼻。鼻尚下指無界義。此下破勝義  根。

[0865b04]  若取嗅知。又汝心中以何為知。以肉為知。則  肉之知元觸非鼻　初三句牒計總問。以肉  下破。浮塵是知。身自知觸。非是鼻根也。

[0865b07]  以空為知。空則身知肉應非覺。如是則應虛  空是汝。汝身非知。今日阿難應無所在　破  空是知。初三句根無知覺破。如是下二句空
即是身破。汝身下三句結無本體。

[0865b11]  以香為知。知自屬香。何預於汝　破香是知。  此正破也。香自有知。何關汝鼻。

[0865b13]  若香臭氣必生汝鼻。則彼香臭二種流氣。不  生伊蘭及栴檀木　破轉計也。初二句牒計。  設汝若言非不相干由有我鼻香臭方立猶如
鼻根由香故有。則彼下破。今四句質不生  香破也。

[0865b18]  二物不來。汝自嗅鼻為香為臭　嗅根何氣  破。

[0865b20]  臭則非香。香應非臭　香臭相傾破也。非無  也。無不聞也。

[0865b22]  若香臭二俱能聞者。則汝一人應有兩鼻。對  我問道有二阿難。誰為汝體　俱聞二體破  也。鼻若生香。必不聞臭。必若生臭應不聞香。
今既俱聞鼻須有二。二鼻若立兩體還成。正  為何體。

[0865b27]  若鼻是一。香臭無二。臭既為香。香復成臭。二  性不有。界從誰立　互即雙亡破也。若汝不  許鼻有二者。則香臭混然都無有別。以從一
鼻之所流故。若無香臭。說何為知名生識界。

[0865c02]  若因香生。識因香有。如眼有見不能觀眼。因  香有故應不知香　此下破境生也。初句牒。  識因下五句舉例奪破。眼能有見。見不觀眼。
香能生識。識不知香。

[0865c06]  知即非生。不知非識。香非知有。香界不成。識  不知香。因界則非從香建立　反覆縱破也。  縱許汝識能知香者。此則不合言從香生。故
云知則非生。設若不能知此香臭。又何名識  稱了別耶。故云不知非識。香不因根。無有香  界。故云香非知有香界不成。識不了香。非可  說言因香有識。

[0865c13]  既無中間。不成內外。彼諸聞性畢竟虛妄  總結破也。識既無生。根境不立。設有聞性皆  虛妄耳　三結示虛妄。

[0865c16]  是故當知。鼻香為緣生鼻識界。三處都無。則  鼻與香及香界三。本非因緣非自然性　四  舌識界三。一牒計雙徵。

[0865c19]  阿難。又汝所明舌味為緣生於舌識。此識為  復因舌所生以舌為界。因味所生以味為界  二隨計牒破。

[0865c22]  阿難。若因舌生。則諸世間甘蔗烏梅黃連石  鹽細辛薑桂都無有味。汝自甞舌。為甜為苦  破根生也。初句牒。則諸下舉無五味以問
舌根。即無味自甞問也。

[0865c26]  若舌性苦。誰來甞舌。舌不自甞。孰為知覺。舌  性非苦。味自不生。云何立界　有無隨計破  也。舌若有味。根已成境。孰知根者。無味之時
味必境生。獨有汝根焉能生識。下破境生。

[0866a01]  若因味生。識自為味。同於舌根應不自嘗。云  何識知是味非味　引例無知破也。從味所  生豈合名識。故云識自為味。設許名識。亦不
自甞。引例可見。

[0866a05]  又一切味非一物生。味既多生。識應多體  如前五味各生一物。識必境生亦應多體。即  識從於味。識即成多也。

[0866a08]  識體若一體必味生。醎淡甘辛和合俱生諸  變異相。同為一味應無分別。分別既無則不  名識。云何復名舌味識界　若一體識必從
境生。能生之境亦應一體。何分五別。分別下  縱破。五味不分。何名了別說為識耶。此則味  從於識。味應無別。云何下一一句總責識體
從二得名。根生境生二俱失故。

[0866a15]  不應虛空生汝心識　破空生也。

[0866a16]  舌味和合。即於是中元無自性。云何界生  破共生也。既從合生。自性屬誰而名界耶  三結示虛妄。

[0866a19]  是故當知。舌味為緣生舌識界。三處都無。則  舌與味及舌界三。本非因緣非自然性　五  身觸界三。一牒計雙徵。

[0866a22]  阿難。又汝所明身觸為緣生於身識。此識為  復因身所生以身為界。因觸所生以觸為界  二隨計牒破。

[0866a25]  阿難。若因身生。必無合離二覺觀緣。身何所  識　破根生也。觀對待也。無二所覺為相待  緣。獨此身根無生識理。下破境生。

[0866a28]  若因觸生。必無汝身。誰有非身知合離者  無身非覺破也。有身無觸尚不成知。有觸無  身故非能覺。非身無身也。下根境互亡破也。

[0866b02]  阿難。物不觸知。身知有觸　此指現道理也。  物無覺觸之知。身則能覺於觸。斯理昭然。明  白可見。

[0866b05]  知身即觸。知觸即身　此下依理推破。此二  句根境相即也。今汝若許觸能生識。觸則有  知與身何異。應可身亦名觸觸亦名身。俱有
知故。應立量云。汝之身根定觸所攝。以有知  故。如所執觸。汝所執觸定身根攝。以有知故。  如汝身根。斯則觸既生識。遂令相即也。

[0866b11]  即觸非身。即身非觸。身觸二相元無處所  身觸俱非也。以相即故遂令俱非。則觸不成  觸。身不成身也。應立量云。汝之身根定非身
根。以有知故。如所執觸。汝所執觸定非是觸。  以有知故。如汝身根。將汝一因成我四量。令  汝相即。亦令俱亡。身觸下二句結無二位。下  破離合。

[0866b18]  合身即為身自體性。離身即是虛空等相  初二句合即唯身破。觸既合身。合應無二。唯  一身根更無觸位。後二句離應無觸破。觸若
離身復何成觸。如虛空相亦無觸位。

[0866b22]  內外不成。中云何立　例破識體也。觸立則  根立。內無則外無。根境不存。識何為相耶。

[0866b24]  中不復立。內外性空。則汝識生從誰立界  雙牒反質也。三位俱空。識從何立　三結示  虛妄。

[0866b27]  是故當知。身觸為緣生身識界。三處都無。則  身與觸及身界三。本非因緣非自然性　六  意識界三。一牒計雙徵。

[0866c01]  阿難。又汝所明意法為緣生於意識。此識為  復因意所生以意為界。因法所生以法為界  二隨計牒破。

[0866c04]  阿難。若因意生。於汝意中必有所思。發明汝  意。若無前法。意無所生。離緣無形。識將何用  先破根生。此離塵無體破也。初一句牒。於
汝下五句正破能生。由法生故種種心生。若  無法塵意根不起。離緣下二句例破所生。離  前法緣。尚無根之形貌。況所生識。將何起  用。

[0866c11]  又汝識心。與諸思量兼了別性。為同為異  此下同異俱非破也。此總問同異。識心第八  也。思量第七也。了別第六也。七八二識俱第
六根。亦同名意。故此雙問二俱有過。

[0866c15]  同意即意。云何所生　破同也。若識與意其  體同者。識即是意。云何更分能生所生。此下  破異。

[0866c18]  異意不同。應無所識。若無所識云何意生  無識非生破。初句半牒半定。應無下破。既  識與意異。應一有所識一無了知。苟無了知
何言意生。以意有知故。

[0866c22]  若有所識。云何識意　設使此識有了別者  如何辨異識之與意。此有識無異破也。

[0866c24]  唯同與異二性無成。界云何立　雙結不成  也。同義無憑。異又非理。二性不立。云何識生  從汝根出。下破境生。

[0866c27]  若因法生。世間諸法不離五塵。汝觀色法及  諸聲法香法味法及與觸法。相狀分明以對五  根。非意所攝　此明五塵不即意攝也。以各
有所對故。

[0867a02]  汝識決定。依於法生。今汝諦觀。法法何狀  總問法塵也。法塵之法故云法法。以別揀通  也。

[0867a05]  若離色空動靜通塞合離生滅。越此諸相。終  無所得。生則色空諸法等生。滅則色空諸法  等滅　前五句。正顯無體。法塵即前五之
影。故離五無體。生則下四句牒破轉救也。設  汝救言。色及餘法雖非意境。生滅二種正是  法塵者。若爾生滅無體。全是色等。若起若止。  無別生滅在色等外。

[0867a12]  所因既無。因生有識。作何形相。相狀不有界  云何生　正破識界無體也。所因即法塵。法  塵尚不可得。豈生汝識。能所俱無立何為界
三結示虛妄。

[0867a16]  是故當知。意法為緣生意識界。三處都無。則  意與法及意界三。本非因緣非自然性。

首楞嚴義疏注經卷第三  (之一)

首楞嚴義疏注經卷第三  (之二)

長水沙門子  璿  集

[0867a23]  二重約七大會相。然大之為名。本乎世諦。小  乘法相。說諸色法四大和合之所成就。復分  內外。說此名為諸法自相。寂而不圓。猶為諸
法共相所揀。麁而且淺。是佛如來隨他意語。  世間安立。有名無實。雖名為大大義不成。勝  義諦中所說不爾。謂周遍含攝。體無不在。物
無不是。非因待小。當體受稱。故名為大。今此  經中所說七義俱名大者。七義之中攝一切  法。謂空有根塵色心性相。塵塵法法無不周
遍。無不含容。破彼權見令知實義。如下文云。  均名七大。性真圓融皆如來藏。世間無知。惑  為因緣及自然性。皆是識心分別計度。但有
言說都無實義。斯則會相即性。性遍相遍。方  稱勝義至極之大。豈同權教說名自相。文三。  一伸難。

[0867b09]  阿難白佛言。世尊。如來常說。和合因緣。一切  世間種種變化。皆因四大和合發明　敘昔  聞也。

[0867b12]  云何如來。因緣自然二俱排擯。我今不知斯  義所屬　難今說也。排推擯棄也。

[0867b14]  唯垂哀慜。開示眾生中道了義無戲論法  求開示也。方便安立。說有四大因緣和合成  諸變化。第一義中。諸法不生。今則無滅。生滅
去來本如來藏。今以世諦疑第一義。故有斯  難　二許宣三。一指意標示。

[0867b19]  爾時世尊告阿難言。汝先厭離聲聞緣覺諸  小乘法。發心勤求無上菩提。故我今時為汝  開示第一義諦　因緣和合四大發明。皆小
乘法。諸法不生唯如來藏。即第一義　二牒  疑舉阿。

[0867b24]  如何復將世間戲論妄想因緣而自纏繞。汝  雖多聞。如說藥人真藥現前不能分別。如來  說為真可憐慜　纏繞疑惑也。諸佛祕密靡
不皆知。故云說藥。今聞諸法皆如來藏。名真  藥現前。舉昔方便疑今真實。名不能分別  三勅許竚聽。

[0867c01]  汝今諦聽。吾當為汝分別開示。亦令當來修  大乘者通達實相。阿難默然承佛聖旨　勅  聽許宣。現未俱益二正說二。一立理總非。

[0867c04]  阿難。如汝所言。四大和合發明世間種種變  化。阿難若彼大性體非和合。則不能與諸大  雜和。猶如虛空不和諸色。若和合者同於變
化。始終相成。生滅相續。生死死生。生生死死  如旋火輪。未有休息。阿難。如水成氷氷還成  水　初四句牒所計。次六句略破非和。若四
大性自體非和。則不和諸大。如空與色礙無  礙異。若和下破和合。若大性體自是和合。即  成生滅。始終即生滅也。生死下釋相。初句釋
相成。次句釋相續。謂生能成死等。死能續  生等。謂現在生續過去生也。如旋下二喻。初  喻相續。次喻相成。如文　二舉性別破七。一  地性四。一舉事以標。

[0867c17]  汝觀地性。麁為大地。細為微塵。至隣虛塵。析  彼極微色邊際相。七分所成。更析隣虛即實  空性　隣虛無方分微也。即是極微。色邊際
相。微塵有方分微也。今經指有方分微。名色  邊際相。隨經所出。不須和會　二立理廣破。

[0867c22]  阿難。若此隣虛析成虛空。當知虛空出生色  相　依標立理也。既能析色成空。亦可合空  成色。方曰相成相續耳。

[0867c25]  汝今問言。由和合故出生世間諸變化相  牒起所疑也。欲破先牒。

[0867c27]  汝且觀此一隣虛塵。用幾虛空和合而有。不  應隣虛合成隣虛　此下依理廣破。此合空  成色非理也。汝許析色為空。應許合空成色。
隣虛極小成用幾空。若合隣虛。自成方分。不  成隣虛。

[0868a03]  又隣虛塵析入空者。用幾色相合成虛空  合色為空義乖也。虛空至大。隣虛至小。析小  成大。為用幾塵。

[0868a06]  若色合時。合色非空。若空合時。合空非色  雙非色空互成也。色合成色。空合成空。以類  自合非互相作也。

[0868a09]  色猶可析。空云何合　重責合空義失也。析  色明空教觀俱有。合空成色內外無憑。前文  云。猶如虛空不知諸色。若言和合相成相
續。皆為虛妄　三會通實理。

[0868a13]  汝元不知。如來藏中性色真空性空真色。清  淨本然周遍法界。隨眾生心應所知量循業  發現　此明真色。初一句指本迷。如來下三
句顯法體。如來藏即一法界心中道第一義  諦也。性色真空即俗之真。性空真色即真之  俗。皆言性者。顯即中之真俗也。斯則舉一即
具三。言三體即一。非縱橫竝別名祕密藏。此  真地大也。清淨下二句敘德量。無妄相應具  無漏法故名清淨。非是有為故云本然。無所
不在故云周遍。此則種性體德體量悉具足  耳。若識此法。成三妙觀。方知一塵具一切佛  法一切心法一切眾生法。靡不皆在一微塵
中即見盧舍那。即見自己。即見一切法。如一  微塵。一切法亦爾。下皆准此。隨眾生下顯隨  緣也。眾生十界漏無漏異。業亦不同。所感色  法淨穢殊等也
四結責迷情。

[0868a29]  世間無知。惑為因緣及自然性。皆是識心分  別計度。但有言說。都無實義　凡外小乘稟  權教者。皆名無知。不了實義故名為感。執
成名相故稱曰為。皆是下總斥虛妄。識心虛  妄。顛倒從生。因迷積迷。何實之有　二火性  四。一總標無性。

[0868b06]  阿難。火性無我。寄於諸緣　緣生之火本無  主宰。無主即無性也。因緣和合虛妄有耳  二舉事廣破二。一舉事標徵。

[0868b09]  汝觀城中未食之家欲炊爨時。手執陽燧。日  前求火　舉事也。陽燧出火鏡也。

[0868b11]  阿難。名和合者。如我與汝一千二百五十比  丘今為一眾。眾雖為一。詰其根本各各有身。  皆有所生民族名字。如舍利弗婆羅門種。優
盧頻螺迦葉波種。乃至阿難瞿曇種姓　引  例也。舉眾以明和合也。因別成總。總必有別。  故引三人。顯其異也。瞿曇此云地最勝。亦云  日種。優樓頻螺此云木苽林。

[0868b18]  阿難。若此火性因和合有。彼手執鏡於日求  火。此火為從鏡中而出。為從艾出。為於日來  牒徵可知　二依理推破。

[0868b21]  阿難。若日來者。自能燒汝手中之艾。來處林  木皆應受焚　破日生也。從日至手。四萬由  旬。凡所照處何不遭熱。而獨燒汝手中艾耶。

[0868b24]  若鏡中出。自能於鏡出然于艾。鏡何不鎔。  紆汝手執。尚無熱相。云何融泮　破鏡生也。  前四句正破。後三句縱破。火能克金。遇必融
泮。外能燒艾。內合鎔鏡。今汝不然。應非鏡  出。

[0868b29]  若生於艾。何藉日鏡光明相接然後火生  破艾生也。艾若出火。日鏡不合何無火出。若  必待合然後火生。顯非艾出。

[0868c03]  汝又諦觀。鏡因手執。日從天來。艾本地生。火  從何方遊歷於此　總結無從也。三處不出。  火從何生。應知必無。

[0868c06]  日鏡相遠。非和非合。不應火光無從自有  破和合無因也。日鏡非近。無和合義。緣中既  無。非緣有火必無此理　三會通實理。

[0868c09]  汝猶不知。如來藏中性火真空性空真火。清  淨本然周遍法界　明真火也。初句指本迷。  如來下三句顯法體。清淨下二句明德量。竝  如前解。

[0868c13]  隨眾生心應所知量。阿難當知。世人一處執  鏡。一處火生。遍法界執。滿世間起。起遍世  間。寧有方所。循業發現　顯隨緣亦如前解
四結責迷情。

[0868c17]  世間無知。惑為因緣及自然性。皆是識心分  別計度。但有言說。都無實義　如文可知  三水性四。一總標無性。

[0868c20]  阿難。水性不定。流息無恒　緣水無常故云  不定。隨物流止即不定相　二舉事廣破二。  一舉事標徵。

[0868c23]  如室羅城迦毘羅仙斫迦羅仙及鉢頭摩訶薩  多等諸大幻師。求太陰精。用和幻藥。是諸師  等。於白月晝。手執方諸。承月中水。此水為復
從珠中出。空中自有。為從月來　迦毘羅云  黃赤色。斫迦羅云輪。鉢頭摩云赤蓮華。訶薩  多未詳。此皆外道也。太陰精月也。方諸出水
珠也。太陰當中。以珠向之而求水也。月珠虛  空三處。徵訖二依理推破。

[0869a02]  阿難。若從月來。尚能遠方令珠出水。所經林  木皆應吐流。流則何待方諸所出。不流明水  非從月降　破月生也。前五句正牒破。月去
人間如日之量。故云遠方。月光照處皆合成  流。何獨珠出。流則下四句雙結非也。照處皆  流。何用珠出。設無流者。顯此水性不從月來。

[0869a08]  若從珠出。則此珠中常應流水。何待中宵承  白月晝　破珠生也。珠若生水。合常有流。不  待照月何無水生。

[0869a11]  若從空生。空性無邊。水當無際。從人洎天皆  同滔溺。云何復有水陸空行　破空生也。空  若生水。有空皆水。誰不受溺。以空遍故水亦
周遍。人天水陸應不各存。滔水沒也。

[0869a15]  汝更諦觀。月從天陟。珠因手持。承珠水盤本  人敷設。水從何方流注於此　總結無從也。  月從天升。珠持手內。盤由人置。水自何來。

[0869a18]  月珠相遠。非和非合。不應月精無從自有  破和合無因也。言水精者。是太陰精之所流  故。緣中尚無。非緣豈有　三會通實理。

[0869a21]  汝尚不知如來藏中性水真空性空真水。清  淨本然周遍法界。隨眾生心應所知量。一處  執珠一處水出。遍法界執滿法界生。生滿世
間寧有方所。循業發現　節釋如前　四結  責迷情。

[0869a26]  世間無知。惑為因緣及自然性。皆是識心分  別計度。但有言說。都無實義　四風性四。一  總標無生。

[0869a29]  阿難。風性無體。動靜不常　風性無狀。動靜  以表　二舉事廣破二。一舉事標徵。

[0869b02]  汝常整衣。入於大眾。僧伽梨角動及傍人。則  有微風拂彼人面。此風為復出袈裟角。發於  虛空。生彼人面　僧伽梨大衣也。袈裟云壞
色。衣動於此。風拂於彼。二處及空三皆不生。  應知虛妄　二依理推破。

[0869b07]  阿難。此風若復出袈裟角。汝乃披風。其衣飛  搖應離汝體。我今說法會中垂衣。汝看我衣。  風何所在。不應衣中有藏風地　破衣生也。
前五句披衣離體破。風性不靜。若生衣中應  見飛動。今何不然。我今下六句舉例無風破。  佛今垂衣不見飛搖。獨汝袈裟云何風出。衣  中未必有潛風處令衣不動。

[0869b14]  若生虛空。汝衣不動。何因無拂　此下破空  生也。此正牒破。空若生風。何須假汝動衣方  有。

[0869b17]  空性常住風應常生　此下展轉難也。今二  句隨空常在難。空性無滅。風合常有。不動衣  時何無風出。

[0869b20]  若無風時。虛空當滅　無風空滅難也。若  空生風。風不起時應是無空。

[0869b22]  滅風可見。滅空何狀　滅空無辦難。物不動  時應知風滅。空若滅時以何表辦。

[0869b24]  若有生滅。不名虛空　生滅非空難。虛空無  為。為無生滅。今有生滅。不名無為。

[0869b26]  名為虛空。云何風出　反結空不生風也。風  性搖動。虛空寂然。豈有寂然而生搖動。

[0869b28]  若風自生被拂之面。從彼面生當應拂汝自  汝。整衣。云何倒拂　破面生也。初二句牒。從  彼下四句破。被拂之人面若生風。應合順吹
汝當受拂。汝自整衣。不干風出。云何其風反  吹彼面。

[0869c04]  汝審諦觀。整衣在汝。面屬彼人。虛空寂然不  參流動。風自誰方鼓動來此　重審也。衣面  空異。動寂體殊。風從何來吹拂其面。

[0869c07]  風空性隔。非和非合。不應風心無從自有  破和合無因也。動寂不同故云性隔。心即是  性。文變故爾　三會通實理。

[0869c10]  汝宛不知。如來藏中性風真空性空真風。清  淨本然周遍法界。隨眾生心應所知量。阿難  如汝一人微動服衣。有微風出。遍法界拂。滿
國土生。周遍世間。寧有方所。循業發現　四  結責迷情。

[0869c15]  世間無知。惑為因緣及自然性。皆是識心分  別計度。但有言說。都無實義　五空性四。一  總標無性。

[0869c18]  阿難。空性無形。因色顯發　空無有質。離色  之處即顯是空。以對待故。故無性也　二舉  事廣破二。一舉事標徵。

[0869c21]  如室羅城去河遙處。諸剎利種及婆羅門毘  舍首陀兼頗羅墮旋陀羅等。新立安居。鑿井  求水　舉事也。剎帝利云田王。婆羅門云淨
志。毘舍云坐估。首陀云農者。頗羅墮云利根。  亦捷疾。旃陀羅云殺者。

[0869c26]  出土一尺。於中則有一尺虛空。如是乃至出  土一丈。中間還得一丈虛空。虛空淺深隨出  多少。此空為當因土所出。因鑿所有。無因自  生
標徵也。隨出土之多少。則見空之淺深  也。虛空與色二俱是假。互相因有。體不離色。  今此推徵令知虛妄　二依理推破。

[0870a03]  阿難。若復此空無因自生。未鑿土前何不無  礙。唯見大地。逈無通達　破無因生也。空  若無因。鑿前何無。鑿後何有。無因不成。

[0870a06]  若因土出。則土出時應見空入。若土先出無  空入者。云何虛空因土而出　破土生。此正  破也。前三句牒破。土若生空。土出井時。應見
虛空出土入井。若土下四句結非。若見土出  不見空入。云何言空從土而有。

[0870a11]  若無出入。則應空土元無異因。無異則同。則  土出時空何不出　此轉破也。若不見空出  土入井。則土因空果二無有異。土即是空。空
即是土。土出井時。何不見空從井而出。

[0870a15]  若因鑿出。則鑿出空應非出土。不因鑿出。鑿  自出土云何見空　破鑿生也。前三句正破鑿  出。若鑿出空。鑿自出空。云何見土從井而出。
不因下三句反破不因。土因鑿出。空因何有。

[0870a19]  汝更審諦諦審諦觀。鑿從人手。隨方運轉。土  因地移。如是虛空因何所出　再審二處也。  土從地中運鑿移出。故云地移。

[0870a22]  鑿空虛實不相為用。非和非合。不應虛空無  從自出　此破和合。重結無因也。鑿空二體  也。虛實二義也。豈相符順而稱和合。餘文可  知
三會通實義三。一類通前義。

[0870a26]  若此虛空性圓周遍本不動搖。當知現前地  水火風。均名五大。性真圓融。皆如來藏本無  生滅　前三句。顯虛空之大義也。虛空若從
因緣所生。體非周遍。復是動搖。豈名為大。夫  言大者常遍為義。常故無生滅動搖。遍故時  處悉有。若因緣生。此有彼無。現有未無。緣會
則生。緣離則滅。今此不爾。本如來藏。本自周  遍。本不動搖。故名為大。當知下六句。類前四  性同受大名。咸稱大者。皆周遍故。無動搖故。
是藏性中真功德故。無方大用遍一切處作  利益故。豈同方便有名無實而稱大耶　二  斥勸研詳。

[0870b09]  阿難。汝心昏迷。不悟四大元如來藏。當觀虛  生為出為入為非出入　無圓實智故名昏。  不了常遍故稱迷。若虛空性有出入等。則體
非常。亦無遍義。豈名為大。故勸詳審也　三  正會今理。

[0870b14]  汝全不知。如來藏中性覺真空性空真覺。清  淨本然周遍法界。隨眾生心應所知量。阿難。  如一井空。空生一井。十方虛空亦復如是。圓
滿十方。寧有方所。循業發現　例前可解  四結責迷情。

[0870b19]  世間無知。惑為因緣及自然性。皆是識心分  別計度。但有言說。都無實義　六根性。然小  乘多出四大。大教始有空名。根之與識同名
大者未見經出。諸圓實教。圓觀諸法根境識  三周遍不動。雖有其義。不立大名。今此特出。  真為最後究竟垂範也。文四。一總標無性。

[0870b25]  阿難。見覺無知。因色空有　二舉事廣破二。  一舉事標徵。

[0870b27]  如汝今者在祇陀林。朝明夕昏。設居中宵。白  月則光黑月便暗。則明暗等因見分析。此見  為復與明暗相并太虛空。為同一體。為非一
體。或同非同。或異非異　此約四句以徵。謂  一也。異也。亦一亦異也。非一非異也　二依  理推破。

[0870c04]  阿難。此見若復與明與暗及與虛空元一體  者。則明與暗二體相亡。暗時無明。明時無暗。  若與暗一。明則見亡。必一於明。暗時當滅。滅
則云何見明見暗。若明暗殊。見無生滅。一云  何成　此破一也。前四句牒計。則明下四句  立理。若與下六句推破。見與境一。境滅見亡。
如何分辦明之與暗。若明下三句結非。明暗  自殊。見不隨滅。應知此見不與境一。

[0870c12]  若此見精與暗與明非一體者。汝離明暗及  與虛空。分析見元。作何形相。離明離暗及離  虛空。是見元同龜毛兔角。明暗虛空三事俱
異。從何立見　破異也。初三句牒計。汝離下  四句正難離境何相。離明下四句結成畢竟  無體。上皆正破。明暗下三句結破。竝可知。

[0870c18]  明暗相背。云何或同。離三元無。云何或異  破兩亦也。同即一也。明暗互滅故云相背。若  與一同見即隨滅。如前所破。明暗虛空離此
無見。亦異不可。

[0870c22]  分空分見本無邊畔。云何非同。見暗見明性  非遷改。云何非異　破雙非也。空見無辨。  故非不一。明暗自遷見無生滅。故非不異。

[0870c25]  汝更細審微細審詳審諦審觀。明從太陽。暗  隨黑月。通屬虛空。壅歸大地。如是見精因何  所出　重審也。勸細審詳。四境之中從何有  見。

[0870c29]  見覺空頑。非和非合。不應見精無從自出  破和合無因也　三會通實義三。一類通前  義。

[0871a03]  若見聞知性圓周遍本不動搖。當知無邊不  動虛空并其動搖地水火風。均名六大。性真  圓融。皆如來藏本無生滅　見聞覺知同名
大者。蓋常遍故。如前文釋　二斥勸研詳。

[0871a07]  阿難。汝性沈淪。不悟汝之見聞覺知本如來  藏。汝當觀此見聞覺知。為生為滅。為同為異。  為非生滅。為非同異　生滅同也。非生滅異
也。為同為異兩亦也。見聞既真。四句叵得。  不動周遍。其大者歟　三正會今理。

[0871a12]  汝曾不知。如來藏中性見覺明覺精明見。清  淨本然周遍法界。隨眾生心應所知量。如一  見根見周法界。聽嗅嘗觸見觸覺知。妙德瑩
然。遍周法界。圓滿十虛。寧有方所。循業發現  曾則也。聽嗅嘗觸者。鼻舌二根境合始覺。  故名嘗觸。覺觸身也。覺知意也　四結責迷  情。

[0871a19]  世間無知。惑為因緣及自然性。皆是識心分  別計度。但有言說。都無實義　七識性四。一  總標無性。

[0871a22]  阿難。識性無源。因於六種根塵妄出　二舉  事廣破二。一舉事標徵。

[0871a24]  汝今遍觀此會聖眾。用目循歷。其目周視。但  如鏡中無別分析。汝識於中。次第標指。此  是文殊。此富樓那。此目犍連。此須菩提。此舍
利弗。此識了知。為生於見。為生於相。為生  虛空。為無所因突然而出　根能照境如鏡  照物。識能了境分別自他。此識分別為從何  生　二依理推破。

[0871b02]  阿難。若汝識性生於見中。如無明暗及與色  空。四種必無。元無汝見。見性尚無。從何發識  破根生也。有相有見。相無見無。根尚無形。
識從何發。

[0871b06]  若汝識性生於相中不從見生。既不見明。亦  不見暗。明暗不矚即無色空。彼相尚無。識從  何發　破境界也。相見相待。無見無相。相猶
不立。從何有識。

[0871b10]  若生於空。非相非見。非見無辨。自不能知  明暗色空。非相滅緣。見聞覺知無處安立  此下破空生。初二句審定不由根境也。非見
下正破。前三句非見不辨四境破。非相下三  句。非相不立五根破。相即是緣。四境既無即  所緣境滅。所緣既無五根何有。上皆牒破不  假根境也。

[0871b17]  處此二非。空則同無。有非同物。縱發汝識。  欲何分別　正破識從空生也。非相非見。故  云二非。即正指空也。同無者如龜毛兔角畢
竟無故。若言其空是有體者。豈同物像可形  可狀。又此虛空昏純無辨。無辨之空若有  所生亦應無辨。故云欲何分別。

[0871b23]  若無所因突然而出。何不日中別識明月  破無因也。日中無月。既無見月之識。應知非  是無因而有。

[0871b26]  汝更細詳微細詳審。見託汝睛。相推前境。可  狀成有。不相成無。如是識緣因何所出。識動  見澄。非和非合　重審生處也。晴即浮塵。
境即明暗。成有成無即虛空也。識動下二句  結非和合。動謂能了別也。澄謂但照境也。

[0871c02]  聞聽覺知亦復如是。不應識緣無從自出  前二句例破餘識。聞聽即耳鼻。覺知即舌身  意識。不應下二句結無生處。識起緣由。故云  識緣
三會通實義三。一類通前義。

[0871c06]  若此識心本無所從。當知了別見聞覺知圓  滿湛然性非從所。兼彼虛空地水火風。均名  七大。性真圓融。皆如來藏本無生滅　初二
句能類。當知下所類。了別謂識。見聞謂根也。  是生識之根。故云了別見聞等　二斥勸研詳。

[0871c11]  阿難。汝心麁浮。不悟見聞發明了知本如來  藏。汝應觀此六處識心。為同為異。為空為有。  為非同異。為非空有　同異如根中破。空謂
空生。有謂根境。非空有謂無因也　三正會  今理。

[0871c16]  汝元不知如來藏中性識明知覺明真識妙覺  湛然遍周法界含吐十虛。寧有方所。循業發  現　四結責迷情。

[0871c19]  世間無知。惑為因緣及自然性。皆是識心分  別計度。但有言說。都無實義　三承前開示  獲悟二。一具敘大眾領悟二。一略敘除疑。

[0871c22]  爾時阿難及諸大眾。蒙佛如來微妙開示。身  心蕩然得無罣礙　三科七大即相即性。本  自不生。今則無滅。生滅去來皆如來藏圓遍
不動清淨本然。此是如來宣勝義中真勝義  性。故云微妙開示。身心圓明。故云蕩然。更無  諸法可為所疑。故無罣礙　二廣述得益四。  一悟心廣大益。

[0871c29]  是諸大眾。各各自知心遍十方。見十方空。如  觀手中所持葉物　向執心在身中。謂言是  我真性。今知空在心內。如片物持於掌間。下
文亦云。空生大覺中。如海一漚發　二了物  咸真益。

[0872a05]  一切世間諸所有物。皆即菩提妙明元心。心  精遍圓。含裹十方　向執心外有法。今悟法  法唯心。離實相外無法可得。故世間物皆菩
提也。菩提云覺。覺即是佛。若執無情無佛性  者。請看此文。縱信無情有性。仍說不具諸  法。遂令佛性派成其二。一具法佛性。謂有情
性。二不具法佛性。謂無情性。若此派分。何異  他說無情草木無佛性耶。今立量示云。一切  草木是有法。定具諸法故為宗。因云有佛性
故。同喻如有情。正教量云。地水火風均名七  大性真圓融皆如來藏。妙覺湛然周遍法界  含吐十方寧有方所。稟彼說者。宜悉詳之  三反顧遺身益。

[0872a18]  反觀父母所生之身。猶彼十方虛空之中吹  一微塵。若存若亡。如湛巨海流一浮漚。起滅  無從　太虛處我心中。尚如片物在掌。更觀
所生微質。於心大小若何。故舉空中一塵。存  亡豈辨。喻至小也。如湛下再舉漚喻了身無  生也。前喻猶存小相。今喻相本無生。故此二  喻各顯一意　四妙獲元心益。

[0872a25]  了然自知。獲妙本心常住不滅　了謂顯了。  猶分明也。然語辭也。明解在心故云自知。獲  得也。迷妄名失。了悟名得。既言常住不滅。故
非新得。但顯現耳　二阿難說偈讚述二。一  標舉。

[0872b01]  禮佛合掌。得未曾有。於如來前說偈讚佛  得益在懷。蓋承開示。故展禮伸讚述益發心  也　二正說四。一嘆佛法希有二。一正歎
妙湛總持不動尊。首楞嚴王世希有　初句  讚佛。佛有三身。謂法報應。今皆具歎。妙湛法  身也。法身無相湛然常寂。無作無為遍一切
處不生滅故。總持報身也。謂無量劫修行諸  度之所顯發。總攝一切無漏功德。盡未來際  任持不失。無有壞滅。詶彼因故。不動尊者應
身也。謂隨機感厭求勝劣。眾生心中之所顯  現真如用相。名之為應。佛體不動。無有作意。  如月不降百水不升。慈善根力法爾如此。亦
如鏡像隨形所現鏡且不動。故以不動為應  身也。又妙及尊字通上通下。謂三身一體不  三而三。體相用法具一切義。故名為妙。是最
究竟。極證所顯。故名為尊。下句嘆法。即行法  也。一經所顯。唯此三昧。最尊最勝於法自在。  故稱為王。上句理果。下句是行。理果行三是
所詮義。必因能詮所詮方顯。是故四法皆具  嘆也　二述益。

[0872b21]  銷我億劫顛倒想。不歷僧祇獲法身　初句  斷障。即前身心蕩然得無罣礙也。下經云。從  無始來顛倒淪替。今言億者。舉大數耳。妄認
四大六塵緣影為身心相。迷己為物。觀大觀  小。皆為顛倒虛妄亂想。今聞開示。不執不認  故名為銷。下句悟道。即獲妙本心常住不滅
也。阿僧祇云無數。劫波云時分。方便教說一  切諸佛皆於無數劫中修波羅蜜然後成佛。  今於此會言下頓悟。獲妙本心常住不滅。何
歷僧祇之有乎。故下文云。歇即菩提。不從人  得。何藉劬勞肯綮修證。又云。彈指超無學。又  圓覺云。知幻即離不作方便。離幻即覺亦無
漸次。皆此義也。然據今文。且敘解悟。如文云  各各自知心遍十方。知即解也。敘雖論解。不  無證悟。以隨人入位淺深不同。且如兩教二
乘稟權菩薩圓教根性未發信者悟此境界。  即是解悟。若曾已入信解行位聞法開悟。即  是證悟。更有已入地住。即增道損生。乃至妙
覺。破惑證理。發真妙用。皆隨位淺深而論廣  狹。此則一會之眾皆得妙益耳　二願得果  度生二。一正陳所願二。一陳願。

[0872c13]  願今得果成寶王。還度如是恒沙眾　初句  敘智。即佛道無上誓願成也。即於此身期獲  證故。故云願今。次句敘悲。即眾生無邊誓願
度也。下云除惑。即煩惱無盡誓願斷。悲智二  法即菩提心。正是道體。復以要誓總而持之。  即三法周備四願具足。發菩提心畢於此矣。
依圓覺疏。頓教因地總有三重。初了悟覺性。  即前獲妙本心得法身也。二發菩提心。即今  悲智二願也。後修菩薩行。即向下問修行方
便也。謂若不了自心。云何知正道。故多劫修  行非真菩薩。次不發大心無由起行。故善財  先陳已發方問修行。圓頓修證莫過此矣  二述意。

[0872c26]  將此深心奉塵剎。是則名為報佛恩　上句  同佛化。上求下化悲智二心。一一先悟妙覺  明性。從深理生。故名深心。以此二心。承順塵
剎諸佛化行。無二無別。故名為奉。下句結報  恩。大論云。假使頂戴經塵劫。身為床座遍三  千。若不傳法度眾生。畢竟無能報恩者　二  重請證明。

[0873a04]  伏請世尊為證明。五濁惡世誓先入。如一眾  生未成佛。終不於此取泥洹　我願成道本  為度生。度生之心非暫時爾。盡未來際眾生
界盡我方入滅。斯願至重。故請證明　二乞  除惑速成。

[0873a09]  大雄大力大慈悲。希更審除微細惑。令我早  登無上覺。於十方界坐道場　初句嘆德。威  德猛盛如獅子王。故名雄。十義具足不可屈
伏。故云力。慈悲謂拔苦與樂。無緣普救。皆  言大者。顯無上也。次句乞除惑。自乘修惑大  乘所知。俱名微細。下二句乞速成。前文已願
得果。今再言者。以度生心切願早得也。上句  真身。下句垂應。登成也。道場現八相也。前  云未成不滅。約時竪論。今云於十方界。約處  橫說。即釋成上求下化也
四喻道心無動。

[0873a19]  舜若多性可銷亡。爍迦羅心無動轉　舜若  多云空也。虛空之性不可銷滅。今尚可滅。上  求下化菩提之心終無移動。故不動轉。爍迦
羅云竪固不壞也。又翻為輪。輪有摧碾。謂  悲智之心自利利他。皆能摧碾惑業苦故。

首楞嚴義疏注經卷第三  (之二)

* * *

【經文資訊】大正藏第 39 冊 No. 1799 首楞嚴義疏注經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
