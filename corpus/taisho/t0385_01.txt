中陰經卷上

後秦涼州沙門竺佛念譯

如來五弘誓入中陰教化品第一

[1058c07] 如是我聞：

[1058c07] 一時佛在迦毘羅婆兜雙樹北四十九步耶維處。

[1058c08] 八日夜半明星出時，爾時，如來忽然離碎身舍利，如諸佛五弘誓法：

[1058c09] 當生之時，天地六反震動，十方諸佛皆來扶助，是謂一弘誓法。云何為六反震動？東踊西沒、西踊東沒、北踊南沒、南踊北沒、四面都踊則中央沒、中央踊則四面沒。

[1058c13] 當其如來初舉一足行七步，天下大動，十方諸佛皆來扶助，是謂二弘誓法。

[1058c15] 如來往詣菩提樹下結跏趺坐：「吾不成佛不起于坐。」爾時天地大動，十方諸佛皆來扶助，是謂三弘誓法。

[1058c17] 如來之名波旬雖聞心不怯弱，誓願力故，天地大動，十方諸佛皆來扶助，是謂四弘誓法。

[1058c19] 如來捨身壽命，現取滅度，入於中陰教化眾生，爾時天地大動，十方諸佛皆來勸讚，是謂五弘誓法。

[1058c21] 爾時，世尊入火炎三昧，離碎身舍利，去地七仞坐寶蓮華，使無量無限那由他眾生——天、龍、鬼神、阿修羅、甄陀羅、乾闥婆、迦留羅、鳩槃荼、富單那、人非人——皆見如來坐寶蓮華。

[1058c25] 爾時，世尊向舍利而說頌曰：

「於無數劫中，　　養汝地種界，
　吾今離汝去，　　如蛇脫皮樂。
　五道生死中，　　無處不有汝，
　權時得相離、　　寂滅無所著，
　威神接地種，　　非汝不得度。
　咄嗟！別離苦，　　生死牽連著，
　諸佛威神接，　　所度阿僧祇。」

[1059a05] 爾時，世尊說此頌已，從脚心上至肉髻放八十四千億光，普照三千大千世界，上至虛空界，其中眾生皆見光明，或有尋光來者、或有諸佛遣諸菩薩來至忍界者。

[1059a08] 爾時，世尊內自思惟：「此中陰形極為微細，唯佛、世尊獨能覩見，然此眾生——有學、無學，一住、二住乃至九住——非彼境界所能覩見。吾今以佛威神入照明三昧，令四部眾，比丘、比丘尼、優婆塞、優婆夷，覩此微形。」

[1059a13] 爾時，世尊次入無礙定，觀此空界眾生，生者、滅者，如諸如來所行禁戒，虛無寂寞，觀不淨想、百七十行苦本因緣乃至生死十二縛著。

[1059a16] 爾時，世尊復說頌曰：

「今當入微妙，　　極細中陰形，
　化彼眾生類，　　倍於閻浮提。
　常相無所著、　　樂相空無定，
　建立道德根，　　捨壽無所染。
　本從阿僧祇，　　濟彼難度人，
　況此微妙形？　　無過此最難。
　吾今弘誓心，　　無雜、無所染，
　菩提道德根，　　梵行究竟法。」

[1059a25] 爾時，世尊說此頌已，復放眉間白毫相光，普照東方無量無限那由他世界；南方、西方、北方亦爾。爾時，世尊還攝光明，繞佛七匝從頂上入。

[1059a28] 爾時，彌勒菩薩即從坐起，偏露右臂，右膝著地，合掌叉手，前白佛言：「快哉，世尊！昔所未聞、昔所未見。中陰眾生形質極細，壽命長短、飲食、好醜為何等類？願樂欲聞。」

[1059b02] 世尊告曰：「諦聽諦聽，善思念之，吾當與汝一一分別。云何，彌勒！閻浮提兒生墮地乃至三歲，母之懷抱為飲幾乳？」

[1059b05] 彌勒答曰：「飲乳一百八十斛，除母腹中所食血分。」

[1059b06] 「東弗于逮兒生墮地乃至三歲，飲乳一千八百斛；西拘耶尼兒生墮地乃至三歲，飲乳八百八十斛；北欝單曰兒生墮地坐著陌頭，行人授指，[口*束]指七日成人，彼土無乳；中陰眾生飲吸於風。

[1059b10] 「閻浮提眾生壽命百歲、東弗于逮壽命五百歲、西拘耶尼壽命二百五十歲、北欝單曰壽命千歲、中陰眾生壽命七日。

[1059b13] 「閻浮提人面上廣下狹、弗于逮人面正圓、拘耶尼人面上狹下廣、欝單曰人面正方、中陰眾生面狀如化自在天。」

[1059b15] 自此以還，釋迦牟尼名號已滅，妙覺如來出現於世。如來、應供、正遍知、明行足、善逝、世間解、無上士、調御丈夫、天人師、佛、世尊在虛空中坐寶蓮花，放舌相光明，照東方八十七億恒河沙數。

[1059b20] 彼國名化，佛名堅固，十號具足，一乘教化。見此光明，告諸菩薩、諸族姓子：「汝等見此光明不乎？」對曰：「唯然已見。世尊！不審此光，何佛光明照此世界？」彼佛告曰：「西方去此八十七億恒河沙數，世界名娑呵，佛號釋迦牟尼，今取滅度，捨身舍利，欲入中陰教化，是妙覺如來光明。汝等欲往，今正是時。」爾時，彼土菩薩百三十億，受佛教誡來至忍界。佛告之曰：「汝到彼土禮事供養，勿懷懈慢，持吾名號問訊妙覺如來：『興居輕利、遊步強耶？』」菩薩受教，禮彼佛足，右繞七匝，忽然不現，來至娑呵世界。

[1059c01] 南方去此八十七億恒河沙數，世界名解脫，佛號真淨如來，十號具足，告諸菩薩：「汝等見此光明不乎？」對曰：「唯然見之，不審此光是何佛光照此世界？」彼佛告曰：「北方去此八十七億恒河沙數，世界名娑呵，佛號釋迦牟尼，今取滅度，捨身舍利，欲入中陰教化，是妙覺如來光明。汝等欲往，今正是時。」爾時，彼土菩薩百三十億受佛教誡來至忍界。佛告之曰：「汝到彼土親事供養，勿懷懈慢，持吾名號問訊妙覺如來：『興居輕利、遊步強耶？』」菩薩受教，禮彼佛足，右繞七匝，忽然不現，來至娑呵世界。

[1059c12] 北方去此八十七億恒河沙數，世界名琉璃，佛號雷音如來，十號具足，告諸菩薩：「汝等見此光明不乎？」對曰：「唯然已見，不審此光是何佛光明照此世界？」彼佛告曰：「南方去此八十七億恒河沙數，世界名娑呵，佛號釋迦牟尼，今取滅度，捨身舍利，欲入中陰教化，是妙覺如來光明。汝等欲往，今正是時。」爾時，彼土菩薩百三十億，受佛教誡來至忍界。佛告之曰：「汝到彼土禮事供養，勿懷懈慢，持吾名號問訊妙覺如來：『興居輕利、遊步強耶？』」菩薩受教，禮彼佛足，右繞七匝，忽然不現，來至娑呵世界。

[1059c24] 東北方去此八十七億恒河沙數，世界名空淨，佛號虛空藏，十號具足，菩薩百三十億；東南方去此八十七億恒河沙數，世界名熾然，佛號廣顯如來，十號具足，菩薩百三十億；西南方去此八十七億恒河沙數，世界名星宿，佛號月光如來，十號具足，菩薩百三十億；西北方去此八十七億恒河沙數，世界名壞魔，佛號勇猛伏如來，十號具足，菩薩百三十億；上方去此八十七億恒河沙數，世界名海跡，佛號上妙如來，十號具足，菩薩百三十億。

[1060a04] 下方去此八十七億恒河沙數，世界名通達，佛號無畏如來、應供、正遍知、明行足、善逝、世間解、無上士、調御丈夫、天人師、佛、世尊，告諸菩薩：「汝等見此光明不乎？」對曰：「唯然已見，不審此光明是何佛光明照此世界？」彼佛告曰：「上方八十七億恒河沙數，世界名娑呵，佛號釋迦牟尼，今取滅度，捨身舍利，欲入中陰教化，是妙覺如來光明。卿等欲往，今正是時。」彼佛土菩薩百三十億，受佛教誡來至忍界。佛告之曰：「汝到彼土禮事供養，勿懷懈慢，持吾名號問訊妙覺如來：『興居輕利、遊步強耶？』」菩薩受教，禮彼佛足，右繞七匝，忽然不現，來至娑呵世界禮事供養妙覺如來，頭面禮足，各一面坐。

[1060a18] 爾時，妙覺如來出廣長舌，左右過耳，如優鉢赤蓮花色：「吾從無數阿僧祇劫行至清淨，無有虛妄。吾所度眾生因緣已畢，如棄屍骸在曠野中，今復造緣，更始立行。今此菩薩有立根得力、有初發意者，復有四眾未踐跡者，當以佛力威神接引，令彼大眾知過去、當來、今現在佛不可思議難有之法。」

[1060a24] 爾時，世尊即說頌曰：

「世多愚惑人，　　不入無漏撿，
　還在五道中，　　染污不淨行。
　我雖於忍界，　　拔濟五欲苦，
　善哉！昔所願，　　今日已成辦。
　如人唾於地，　　智者誰能飲？
　吾從無數劫，　　修佛清淨行，
　捨身復受身，　　非一劫、二劫。
　若有明智者，　　把土畫舍利，
　況復覩我形，　　有不解脫者？
　生死晝夜長，　　愚在五道長，
　斷滅無道長，　　求佛泥洹長。
　本號釋迦文，　　留身舍利化，
　今當入空界，　　中陰度萌類。」

[1060b10] 爾時，世尊說是頌時，八萬四千那由他眾生厭患生死，皆發無上正真道意；復有七十億眾生諸塵垢盡，得法眼淨；魔界菩薩七千萬眾即從坐起，收攝衣服，摩訶而去。

中陰經妙覺如來將諸菩薩入中陰教化品第二

[1060b16] 爾時，妙覺如來、至真、等正覺察眾坐定，純一無雜，應入中陰受禁戒法，多所饒益、所度無量，建立弘誓，施行佛事。

[1060b18] 爾時，妙覺如來入無見頂三昧，使諸大眾、無數億千那由他恒河沙數諸菩薩眾皆同一色，如妙覺如來無有差別。

[1060b21] 爾時，閻浮提大迦葉、諸比丘、比丘尼、優婆塞、優婆夷、天、龍、鬼神、迦留羅、甄陀羅、摩睺羅、乾闥婆、鳩槃荼、富單那、人非人、八國王、八億百千眾生，以神足力將入中陰。

[1060b24] 爾時，世尊於其中間而說頌曰：

「中陰迷惑等，　　迷荒無三尊，
　轉身向五道，　　隨行所牽往，
　或墮二善道、　　或入三惡趣。
　善哉！可愍傷，　　今日如來至，
　此類既得度，　　我願亦成辦。
　無形受形教，　　斷想、斷滅本，
　三世諸佛等，　　無不行此法。
　色法自熾然，　　滅以定意道，
　如來真實相，　　無生、無起滅，
　觀身內外空，　　解知非常法。
　行由癡、愛本，　　如灰覆火上，
　愚者謂為滅，　　火本猶常存。
　心為人毒本，　　善、惡隨其形，
　行善即趣善、　　行惡即趣惡。
　如人作惡行，　　自謂後無報，
　臨其報至時，　　非親所能代。
　犯戒無法行、　　自稱世無雙、
　裸形食果蓏、　　奉事日、月、神，
　自墜三惡趣，　　不慮劫數期，
　此等非佛子，　　雖近離我遠。」

[1060c17] 爾時，妙覺如來說此頌已，即以神力入中陰中，化作七寶講堂、七寶高座、懸繒幡蓋，金銀梯梐，琉璃為地，後園浴池皆七寶成，鳧、鴈、鴛鴦、異類奇鳥悲鳴相和。

[1060c20] 爾時，世尊復以神力使彼眾生應七日終者、六日、五日、四日、三日、二日、一日終者，盡令住壽。

[1060c22] 爾時，世尊觀彼眾生心所趣向欲得分別各住在一面，四向、四得各在一面；初發意、九住各在一面；向辟支佛、得辟支佛各住一面。

[1060c25] 爾時，世尊化作七百億那由他七寶高座，一一高座盡有化佛，一一化佛盡說四非常偈：

「一切行無常，　　識為外塵法，
　起者必有盡，　　彼滅最為樂。
　不生、老、病、死，　　亦不處三有，
　永處虛空界，　　諸佛之堂室。
　無畏、無點污，　　不為欲愛染，
　香熏及五欲，　　永盡無有餘。
　若斷百八愛，　　集法亦復然，
　前滅後不生，　　及生道果證。
　佛法總要之，　　三十七道品，
　無願、無相、空，　　諸佛之徑路。
　利根眾生等，　　一聞不再受，
　斷以智慧劍，　　如火焚山野。
　難覺眾生類，　　億佛在前立，
　罪根深堅固，　　雖愍而難濟。
　中陰受身等，　　將導隨言教，
　雖非本發心，　　聞法則得度。」

[1061a15] 爾時，化佛說此頌時，七十八億百千那由他中陰眾生起無上正真道意，發菩提心。

[1061a16] 爾時，妙覺如來最在中央昇無畏座，十方諸神通菩薩在左面坐；閻浮提摩訶迦葉并四部眾——比丘、比丘尼、優婆塞、優婆夷——在右面坐；諸天、龍、鬼神及大國王在佛後坐；從四天王、忉利天王、炎天、兜術天、廅天、波利陀天、廅波魔那天、阿會豆修天、首呵天、波利陀首呵天、須滯天、須滯祇耨天乃至阿迦膩叱天，在虛空中散華供養、作天伎樂；中陰眾生在如來前聽受法教。

[1061a25] 爾時，世尊以佛威神令眾生等心自念言：「唯佛為我說法，不為餘者。」

[1061a26] 爾時，世尊而說頌曰：

「如來無量覺，　　神變不可量，
　出入山石壁，　　如鳥遊虛空。
　本我阿僧祇，　　積行累功德，
　度彼不自為，　　使發菩提心。
　泥洹無去來，　　亦不見受者，
　本我雙樹間，　　轉身來適此。
　我初發道心，　　誓度眾生類，
　一人不度者，　　吾要終不捨。
　觀此中陰人，　　各有上、中、下，
　但以三句義，　　四諦真如法。
　婬、怒、癡雖薄，　　要須禪定除，
　八百瘡痏病、　　八萬四千垢。
　施惠、持戒、忍、　　精進、禪、智慧，
　善權巧方便，　　拔斷三毒根。
　色本非我有，　　誰造此色本？
　了知色無形，　　可謂梵志行。
　吾本未成佛，　　為色之所惑，
　墮四顛倒法，　　沒陷生死海。
　今方究色本，　　觀色非真實，
　受、想、行、識法，　　穢污非真道。
　陰、入、十八界，　　二十二根法，
　一一悉分別，　　寂然無所著。
　欲界中陰人，　　塵垢悉微薄，
　猶如新成衣，　　塵土所污染，
　有目智慧人，　　抖擻塵悉去；
　中陰眾生類，　　譬之亦如是，
　婬、怒、癡微薄，　　聞法即得悟。
　一向心不移，　　即得須陀洹；
　三轉十二法，　　復得斯陀含；
　坐上下分滅，　　即得不還道；
　苦盡癡愛滅，　　得成阿羅漢。
　道跡八十億；　　頻來得道人，
　八萬四千億；　　不還得道人，
　百萬二千億；　　羅漢二恒沙；
　六通身清徹，　　趣向各佛者，
　八萬四千億；　　趣向菩薩心，
　其數如微塵。　　吾本閻浮提，
　苦行不可數，　　國財、妻子施、
　頭、目、血、髓、骨，　　意堅如金剛，
　不為魔所動。　　快哉！大福報，
　何願而不成？」

[1061c11] 爾時，坐上眾生作是念言：「佛獨為我說法，不為餘者。」趣聲聞道者、得聲聞道者，趣辟支佛道者、得辟支佛道者，趣菩提道者、得菩提道者。

中陰經妙覺如來入中陰分身品第三

[1061c16] 爾時，座上有菩薩名定化王，即從坐起，偏露右臂，右膝著地，長跪叉手，前白佛言：「善哉，世尊！快說斯義曉了眾生，音響所趣，聞法易度。復有難度者——觀見眾生有婬怒癡薄者、無婬怒癡薄者，或在有對法者、或在無對法者，或在可見法者、或在不可見法者，或在有漏法者、或在無漏法者，或在有為法者、或在無為法者，或在可記法者、或在不可記法者，或在欲界法者、或在不可解法者，或在色界法者、或在無色界法者，或在中陰微形法者、或在中陰非微形法者，或在五色識法者、或在五色非識法者，或在非想非不想識法者、或不在非想非不想識法者，或在一住至九住者、有在一住非一住者、有在九住非九住者——唯願世尊一一敷演，令諸菩薩永無猶豫，眾生之類聞法解脫。」

[1062a02] 爾時，世尊以梵淨柔濡之音讚定化王菩薩曰：「善哉，善哉！族姓子！乃能於如來前作師子吼。今當與汝一一分別，諦聽諦聽，善思念之。汝所問者：可見法、不可見法者，為眼見色？為色入眼？」

[1062a06] 定化王菩薩言：「亦不眼見色，亦不離眼；亦不色入眼，亦不離色。」

[1062a08] 佛告定化王菩薩：「族姓子！眼非色、色非眼，何者是觀？」

[1062a09] 定化王菩薩白佛言：「識法實住，觀法乃起。」

[1062a10] 佛告定化王菩薩：「云何，族姓子！識為有法？識為無法？」

[1062a11] 定化王菩薩白佛言：「識非有為，不離有為；識非無為，不離無為。」

[1062a12] 佛告定化王菩薩：「何謂有為？何謂無為？」

[1062a13] 定化王菩薩白佛言：「起者有為、住者無為，於第一義法不見有起、不見在住。法性清淨，無色、無識，於泥洹法無所染著。眼非色、色非眼，無可見法、無不可見法。過去眼、過去色、過去識，未來眼、未來色、未來識，現在眼、現在色、現在識，非有眼色識、非無眼色識，是謂泥洹清淨法。」

[1062a19] 爾時，定化王菩薩：「今欲聞如來說有對、無對法。」

[1062a20] 佛告定化王菩薩曰：「族姓子！聲為有對耶？無對耶？」

[1062a21] 定化王菩薩白佛言：「聲亦有對、亦無對。」

[1062a22] 佛告定化王菩薩：「聲亦不有對、亦不無對。云何，族姓子！此聲彼應為有？為無？為虛？為實？云何，族姓子！虛空可畫得成字不？」

[1062a25] 對曰：「唯然，世尊！不可得也。何以故？如來習行於阿僧祇劫，亦不見有、亦不見無，亦不見有三世、亦不見無三世，乃至非想、非不想亦復如是。」

[1062a28] 爾時，定化王菩薩白佛言：「上諸法觀一一悉知，唯願如來、至真、應供、正遍知、明行足、善逝、世間解、無上士、調御丈夫、天人師、佛、世尊說三微妙法何者最妙？中陰形耶？五色識形耶？非想非不想識耶？」

[1062b05] 爾時，世尊知眾會心皆有疑，即於座上而說頌曰：

「吾受三界苦，　　愚惑癡愛心，
　經歷阿僧祇，　　在有亦在無。
　破壞生死劫，　　今乃得成佛，
　以本弘誓願，　　度於不度者。
　佛力無等倫，　　三界無比尊，
　一向無二心，　　自誓得成佛。
　吾從政炷佛，　　初發無等心，
　欲縛所纏裹，　　堅固難可拔，
　空定、無相、願，　　分別三三昧。
　先念出入息，　　分別善惡道，
　執心擎油鉢，　　行步不失儀。
　猶人見劫燒，　　焚燒重罪者、
　福昇光音天、　　輕者於他方。
　三品眾生類，　　中陰受形者，
　受化不思議，　　非我誰能說？
　五色識眾生，　　不同於三界，
　如來最勝尊，　　入彼識教化。
　一一分別說，　　不遭百八愛：
　應成須陀洹，　　為說須陀洹；
　應成斯陀含，　　為說斯陀含；
　應成阿那含，　　為說阿那含；
　應成阿羅漢，　　為說阿羅漢；
　應成辟支佛，　　為說辟支佛；
　應菩薩道者，　　為說菩薩法。
　得須陀洹者，　　三十二億人；
　得斯陀含者，　　四十二億人；
　得阿那含者，　　五十二億人；
　得阿羅漢者，　　六十二億人；
　得辟支佛者，　　七十二億人；
　得菩薩道者，　　八十二億人。」

[1062c09] 爾時，世尊重說頌曰：

「本我無心法，　　現以教化眾，
　見煙知有火、　　見雲知有雨、
　行步知君子、　　見星知有月，
　吾我心盡斷，　　不有我、無我。
　經歷劫數期，　　非月、非日數，
　佛以思惟得，　　非凡夫所及。
　善哉！大聖尊，　　普服諸十方，
　去離欲界法，　　處中陰教化，
　此諸佛教法，　　處陰不見陰。
　此等眾生類，　　發願各各異，
　吾我自縛著，　　我本彼亦爾。
　佛以思惟本，　　思惟本末觀，
　一意一念頃，　　斷垢不為難。
　垢本勝於我，　　墜我於三趣；
　今我勝於垢，　　滅汝入涅槃。
　善哉，大聖尊！　　獨步無二跡，
　見我一跡者，　　閻浮人得度。
　身行有三事、　　口行有四事、
　意行有三事，　　塵垢生死海。
　九眾生居處，　　識之所經歷，
　分別我、無我，　　無我亦無彼。
　諸佛、世尊等，　　心普無有邊，
　一意念眾生，　　所受不可限。
　身淨不行惡、　　口言常清淨、
　心淨如佛心，　　是諸佛之法。
　身為苦器法，　　此非三世有，
　非我誰能知？　　誰知免此苦？
　如來之功德、　　諸相、傭髀等，
　師子胸臆相；　　一一毛孔光，
　掌相千輻理，　　示以善惡道；
　舌、齒聲光清，　　濟度阿僧祇；
　眼、耳、鼻及髮，　　肉髻頂無見。
　虛空猶可窮，　　佛相不可量。」

[1063a14] 爾時，世尊說此頌已，八十億中陰眾生於無餘泥洹界發金剛心，一一成佛，與妙覺如來皆同一號。

[1063a16] 佛告定化王菩薩：「所問有漏、無漏，有對、無對，可見、不可見，當來、過去、現在法，當與汝說。」

[1063a18] 定化王菩薩白言：「世尊！願樂欲聞。」

[1063a19] 佛告定化王菩薩：「諦聽諦聽，善思念之，吾當與汝一一分別。云何，定化王！何者是緣盡？何者非緣盡？六入塵垢重，染我、癡、愛法，觀內外出入息法，八萬四千度無極，生生不可滅，念念成其形，有漏八萬四千、無漏三十七。有為、無為法，此非泥洹道。身淨不犯惡、口言無有失、心淨與定合，四等遍一切，是謂菩薩行。」

中陰經賢護菩薩問事品第四

[1063a27] 爾時，賢護菩薩即從坐起，偏袒右臂，右膝著地，長跪叉手，前白佛言：「善哉，世尊！欲、色、無色三分眾生，其識難量。何者有漏量？何者無漏量？何者有為量？何者無為量？何者有色無色量？何者有欲無欲量？何者有記無記量？」

[1063b02] 爾時，世尊聞賢護菩薩所問事，即說頌曰：

「處在胞胎中，　　受形多種類，
　前滅後已生，　　其如恒沙數。
　三分識眾生，　　塵垢非一等，
　或聞聲而度、　　或見形得道。
　今我妙覺佛，　　降神入中陰，
　一一分別了，　　有漏、無漏法。
　得道成果證，　　五色識易度，
　斯等一部界，　　不在有、無漏。
　眾生在中陰，　　如我身無異；
　苦痛五陰形，　　如轉輪無盡。
　吾我本無字，　　聲響亦無名，
　觀身三十六，　　欲界有量法，
　三分留二分。　　此中陰眾生、
　五色識眾生，　　不染三界苦、
　無明、癡、愛惑，　　隱相非不相。
　有漏苦諦本，　　斷結不及色；
　集諦二十八，　　寂然塵垢除；
　三十七道品，　　道諦為實果。
　賢護！汝今知，　　有漏、無漏法，
　記法、無記法，　　今當與汝說。
　有記善惡行、　　無記癡盲法，
　墜墮於生死，　　非我無能濟。」

[1063b26] 當佛、世尊說此語時，九十一億眾生皆發無上道意，四十七億那由他眾生盡得阿羅漢果。

中陰經道樹品第五

[1063c01] 爾時，座上有菩薩名曰樹王，即從坐起，偏露右臂，右膝著地，長跪叉手，前白佛言：「善哉，世尊！如來所說甚奇甚特。未知如來欲說有漏耶？無漏耶？唯願，世尊！句句說之。何者有漏？何者無漏？」

[1063c05] 佛告之曰：「有生、有滅是謂有漏，無生、無滅是謂無漏；有我、有身是謂有漏，無我、無身是謂無漏；眼是色對是謂有漏，無眼、無色是謂無漏；有識、有想、有形是謂有漏，無識、無想無形是謂無漏；三識處所住有身者是謂有漏，一識一處有一形者是謂無漏。

[1063c10] 「有形非想非非想是量法有用；不用處三禪地，厭患生死故名不用。

[1063c12] 「有願、不願，始發初禪。快哉！斯樂心不傾動，念淨喜安，自守五行，成就有想有滅。

[1063c14] 「斯出入法喜行，百八愛一念，一億行中間，想想不可盡，況彼現在身？

[1063c15] 「無彼、無我想，吾從無數劫捨此就此，三識所經處，非有亦無我。

[1063c17] 「甚哉！三界苦，受身生死難。譬如工幻法，以拳誑小兒。識神無形法，起、滅無常定，我則無我身，況有識形法？想亦無想法，亦不見有識，四陰竟何在？由識而分別。

[1063c20] 「苦陰有五行，非我、非汝有。吾從無數劫，經歷三識處，除天、鬼、神、龍，何處無妙覺？我行眾善法，誓度阿僧祇，隨形而教化，受化不可量。

[1063c23] 「如來清淨行，廣普無邊崖，神通內外照，觀察於三世，有形、無形類，思惟十想結，無復塵垢患。

[1063c25] 「虛空無邊際，不見有往來，心無中間念，忍辱功德成，積一成佛道，寂滅泥洹樂。起亦不見起、生亦不見生，況有起、滅者？諸天、世人民，能斷至彼岸。縛著染三界，經歷生死海，貪欲自纏裹，為色之所惑，永處三有中。

[1064a01] 「佛力無所畏，威神接得度，為彼不自為，功德不可量。恒以四意止、五根、五力、七覺意寶華、三十七助道法、空無相願三昧，善權化生死，六度至彼岸。

[1064a04] 「不以劫數期，周旋虛空界，度脫未脫者，得道如微塵。無我、無彼想，一音演微法，受化無邊崖，道心觀察法。

[1064a07] 「不見起滅者、分別內外身，繫於安般息——息長亦知長、息短亦知短，亂想亦知亂、定想亦知定——一向無亂想，清淨行正法。」

[1064a09] 爾時，世尊即說頌曰：

「佛力之所行，　　普潤天、世人、
　學、無學眾生，　　下及凡夫人，
　心念斷眾相，　　皆到無畏處。
　分別空、無相，　　清淨修道場，
　莊嚴佛道樹，　　皆令同一色。
　轉無上法輪，　　闡揚法鼓音，
　非魔部界分，　　之所能轉者。
　甘露法藏開，　　普潤一切眾，
　濟度阿僧祇，　　無量無等類。
　最勝所接度，　　無能量度者，
　善哉！不思議，　　所度不可量。
　我本所造行，　　唯佛能稱量，
　不見吾我法，　　法利利益人。
　功勳過三界，　　得入泥洹界，
　清淨無塵穢，　　如月星中明。」

[1064a26] 爾時，世尊說此頌時，八十四億那由他百千億中陰眾生諸塵垢盡，得法眼淨；復有十千億五色識眾生發心向菩提不退轉道。

中陰經卷上

【經文資訊】大正藏第 12 冊 No. 0385 中陰經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，毛佩君、廖予安、廖予慈大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA