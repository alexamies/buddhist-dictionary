佛說十地經卷第九

大唐于闐三藏沙門尸羅達摩於北庭龍興寺譯

菩薩法雲地之餘

[0570c15] 爾時，會中一類菩薩、天、龍、藥叉、健達縛、阿素洛、揭路茶、緊捺洛、牟呼洛伽、釋、梵、護世、摩醯首羅、淨居天眾，各起是念：「若時菩薩神通行相智力境界如是無量，佛復云何？」

[0570c18] 爾時，解脫月菩薩，知諸眾會心所念已，白金剛藏菩薩言：「佛子！今此大眾，聞其菩薩神通智力墮在疑網。善哉！仁者！為斷彼疑，當少示現菩薩神變莊嚴之事。」

[0570c22] 爾時，金剛藏菩薩即入示現一切佛剎體性菩薩三摩地。時金剛藏菩提薩埵，入此示現一切佛剎體性菩薩三摩地已，時彼一切天、龍、藥叉、健達縛、阿素洛、釋、梵、護世、摩醯首羅、淨居天眾，皆見自身在金剛藏菩薩身內；於中復見成佛剎土，於其剎中所有種種行相莊嚴，彼經滿足俱胝大劫說不能盡。又即於中見菩提樹，其身周圍量等百萬三千世界，枝條棽儷高廣無量，垂蔭圓滿俱胝三千大千世界；稱樹形量有師子座，其上見佛號一切神通慧王如來，坐在樹下菩提道場。如是於中所現種種妙莊嚴事，設使圓滿俱胝大劫說不能盡。

[0571a05] 時金剛藏菩提薩埵示現如是大神變已，還令一切菩薩眾會，一切天、龍、藥叉、健達縛、阿素洛、揭路茶、緊捺洛、牟呼洛伽，釋、梵、護世、摩醯首羅、淨居天眾，各在本處。時諸大眾生未曾有希奇之想，默然而住，向金剛藏菩提薩埵一心瞻仰。

[0571a11] 爾時，解脫月菩薩白金剛藏菩薩言：「佛子！甚奇希有！此三摩地具足爾所威力莊嚴。佛子！此三摩地名為何等？」

[0571a13] 金剛藏菩薩言：「此三摩地名為示現一切佛剎體性。」

[0571a14] 解脫月菩薩問言：「佛子！此三摩地所行境界莊嚴云何？」

[0571a15] 金剛藏菩薩答言：「佛子！菩薩修此三摩地故，能示身中如上所見殑伽沙數世界微塵等諸佛剎土，復過此數示現身中如上所見無量剎土。佛子！菩薩住此法雲地中，獲如是等無量百千諸三摩地，由是義故，餘諸菩薩乃至已得法太子位安住菩薩善慧地者，不能測知此地菩薩身或身業、語或語業、意或意業，神通自在觀察三世，諸三摩地所行隨入智慧境界，遊戲一切諸解脫門；不能測知諸變化業、或加持業、或威力業，略要言之，乃至已得法太子位已住菩薩善慧地中諸菩薩眾，不能測知此地菩薩乃至舉足下足之業。佛子！此菩薩法雲地如是無量，但以略說，若廣說者，假使百千阿僧企耶劫中演說亦不能盡。」

[0571b01] 解脫月菩薩言：「佛子！若於此中菩薩正行境界加持如是無量，如來所行境界證入，其復云何？」

[0571b03] 金剛藏菩薩言：「佛子！譬如有人於四洲界，取一砂礫，或二、或三，大如棗核，而作是言：『為於無邊諸世界中地界土多，為此多耶？』我觀汝問亦復如是，如來、應供、正遍等覺無量智者無比法性，云何汝今以與諸菩薩法性比量？然，善男子！如從四洲世界地分所取砂礫，此謂極少，餘誠無量。佛子！即此菩薩法雲智地亦復如是，設於無量劫中演說，但能說其一分之義，況如來地！佛子！我今告汝令汝解了，如來世尊坐在我前為我作證。佛子！假使十方於一一方，各有無邊世界微塵諸佛剎土，一一剎土得如是地菩薩，充滿如甘蔗、竹、稻麻、叢林，彼諸菩薩無量劫中，所引菩薩正行智慧，此比如來境界，百分不及一，千分、百千分、俱胝之分、百俱胝分、千俱胝分、百千俱胝分、百千俱胝那庾多分，不及其一，算數計喻乃至鄔波尼殺曇分亦不能及。佛子！菩薩隨順如是智行，不異如來身、語、意業，不捨菩薩三摩地力，而見諸佛承事供養。一一劫中，以一切種上妙供具，如應供養無量諸佛，而能具受諸佛如來加持顯發轉更增勝，於法界中所有問難善為解釋，無量百劫、無量千劫、無量百千劫、無量百千那庾多劫、無量俱胝劫、無量百俱胝劫、無量千俱胝劫、無量百千俱胝劫、無量百千俱胝那庾多劫，無能屈者。佛子！譬如善巧金師，以天真金作大嚴飾，大摩尼寶鈿廁其間，自在天王以嚴其首或繫其頸，其餘天人莊飾嚴具所不能及。佛子！菩薩住此法雲地中亦復如是，此之智行不可映奪，一切有情、一切聲聞及諸獨覺，始從初地乃至九地一切菩薩，所有智行皆不能及。此地菩薩智慧光明，能令有情乃至入於一切智智，而以一切餘智光明不可映奪。佛子！如大自在天王，光明超過一切受生之處，能令有情身心悅豫。佛子！菩薩安住於此第十法雲地者，智慧光明亦復如是，一切聲聞及諸獨覺，始從初地乃至安住第九地中一切菩薩，智慧光明所不能及，能令有情乃至住於一切智智法性之中。佛子！菩薩如是已能隨順智慧而行。諸佛世尊，復更為說通三世智、法界差別智、遍滿一切諸世界智、照一切世界加持之智、遍知一切諸有情類剎土法智。舉要言之，乃至為說一切智智，彼於十種波羅蜜多，智到彼岸最為增上，餘到彼岸非不修行，隨力隨分。

[0571c18] 「佛子！是名略說菩薩第十法雲地。若廣說者，假使無量阿僧祇劫不可窮盡。菩薩住此受生多作大自在天王，於法自在能授有情聲聞、獨覺、一切菩薩到彼岸行，法界差別問答之中無能屈者。諸所作業，或以布施、或以愛語、或以利行、或以同事，此等一切悉皆不離佛作意、法作意、僧伽作意、菩薩作意、菩薩行作意、到彼岸作意、諸地作意、佛力作意、無所畏作意、佛不共法作意，乃至不離以一切種勝妙相應一切智智作意。常作願言：『我當一切諸有情中為首、為勝、為殊勝、為妙、為微妙、為上、為無上、為導、為將、為帥，乃至願得一切智智所依止處。』若樂發起如是精進，由是精進於一剎那瞬息須臾，得入百萬俱胝那庾多不可說佛剎微塵等諸三摩地，能見百萬俱胝那庾多不可說佛剎微塵等諸佛，彼佛加持皆能解了，能動百萬俱胝那庾多不可說佛剎微塵等世界，能往百萬俱胝那庾多不可說佛剎微塵等諸佛國土，能照百萬俱胝那庾多佛剎微塵等世界，成熟百萬俱胝那庾多不可說佛剎微塵等有情，住壽百萬俱胝那庾多不可說佛剎微塵等劫，於前、後際各入百萬俱胝那庾多不可說佛剎微塵等劫，思擇百萬俱胝那庾多不可說佛剎微塵等法門，示現百萬俱胝那庾多不可說佛剎微塵等身，身身皆能示現百萬俱胝那庾多不可說佛剎微塵等菩薩眷屬圍遶。從此已上是諸菩薩有願力者，由勝願故，所有遊戲，或身、或光明、或神通、或眼、或境界、或音聲、或行、或莊嚴、或勝解、或所作，此等乃至爾所百千俱胝那庾多劫不易可數。佛子！是諸菩薩十種智地悉皆隨順，一切種一切智智漸現前故。佛子！譬如從無熱池流出之水，以四河口流注潤澤贍部洲地，無盡無竭復更增長，乃至入海令其充滿。佛子！從菩提心流出善根亦復如是，以大願流四種攝事，充滿饒益諸有情界，無有窮盡復更增長，乃至入於一切智海令其充滿。

[0572a27] 「佛子！是諸菩薩十地依因佛智而得顯現。佛子！譬如依因大地，十大山王而得顯現。何等為十？所謂：雪山王、香醉山王、裂窮山王、神仙山王、持雙山王、馬耳山王、持魚山王、輪圍山王、幢相山王、妙高山王。佛子！如雪山王一切藥草種類出處，是諸藥草採不可盡。菩薩住在極喜地中亦復如是，能為一切世間書論，文頌明呪所依出處；其諸世間書論技藝，文頌明呪說不可盡。佛子！譬如香醉大山王，一切香類為所出處，於中諸香取不可盡。菩薩住在離垢地中亦復如是，能為一切菩薩淨戒律儀行香所依出處，以諸菩薩淨戒律儀行香無盡。佛子！譬如裂窮大山王純寶所成，一切眾寶種類出處，於中眾寶取不可盡。菩薩住在發光地中亦復如是，能為一切世間靜慮、神通、解脫、等持、等至、所依出處，以於一切世間靜慮、神通、解脫、等持、等至，問答之中不可窮盡。佛子！譬如神仙大山王純寶所成，五通神仙所依出處，於中五通神仙眾會不可窮盡。菩薩住在焰慧地中亦復如是，能為一切於道非道殊勝智慧所依出處，於一切道非道殊勝智問答中不可窮盡。佛子！譬如持雙大山王純寶所成，一切藥叉大神出處，於中一切藥叉大神眾不可窮盡。菩薩住在難勝地中亦復如是，能為一切神通威力自在變化所依出處，於諸一切神通威力自在變化問答之中不可窮盡。佛子！譬如馬耳大山王純寶所成，一切諸果種類出處，於中諸果取不可盡。菩薩住在現前地中亦復如是，能為趣入演說緣起所依出處，聲聞果證問答之中不可窮盡。佛子！譬如持魚大山王純寶所成，一切大力龍神出處，於中一切大力龍眾無有窮盡。菩薩住在遠行地中亦復如是，能為演說方便妙慧所依出處，獨覺果證問答義中不可窮盡。佛子！譬如鐵輪圍大山王純寶所成，諸自在眾所依出處，以自在眾不可窮盡。菩薩住在不動地中亦復如是，能為引發一切菩薩自在問答所依出處，於諸世間剖析問答不可窮盡。佛子！譬如幢相大山王純寶所成，諸大威德阿素洛眾所依出處，以大威德阿素洛眾不可窮盡。菩薩住在善慧地中亦復如是，能為一切世間流轉止息智行所依出處，一切世間生問答中不可窮盡。佛子！譬如妙高大山王純寶所成，大威德天所依出處，於中諸大威德天眾不可窮盡。菩薩住在法雲地中亦復如是，能為如來力、無所畏、不共佛法所依出處，於諸佛事示現問答不可窮盡。佛子！如此十種大寶山王同在大海所顯菩薩十地，亦復如是，悉皆同在一切智智亦以一切智智所顯。

[0572c19] 「佛子！譬如大海以十行相，無映奪故墮在海數。何等為十？所謂：漸次深故，不共死屍而停宿故，餘水入中捨名數故，同一味故，多珍寶故，深難下故，廣無量故，大身種類所居處故，潮不違越所立限故，能受一切大雲之雨不厭足故。佛子！諸菩薩行亦復如是，以十行相無映奪故墮大行數。何等為十？所謂：極喜地中引發大願漸次深故，離垢地中不共毀禁死屍停故，發光地中世間假立捨名數故，焰慧地中以於諸佛不壞淨信同一味故，難勝地中引發無量方便神通世間事用多珍寶故，現前地中觀察緣起甚深理故，遠行地中以廣無量妙慧決擇諸善巧故，不動地中引發示現大莊嚴故，善慧地中如理通達甚深解脫及世間行終不違越所立限故，法雲地中能受一切諸佛法明大雲之雨無厭足故。

[0573a06] 「佛子！譬如大摩尼寶，若時超過十種寶性而乃採得，善巧上匠以火炙治，善圓無缺、善淨離垢、善瑩明徹、善妙鑽穿貫以寶縷，置吠瑠璃高幢之上，普放一切種種光明，王所許可，是時能雨一切眾寶，隨欲攝益一切有情，令其心願悉得充滿。佛子！當知薩婆若心亦復如是，若時菩薩大菩提心，超過十種聖者種性，而乃得起杜多功德，遠離戒禁善炙鍊冶，靜慮、等持、等至圓滿，道支行相善淨無垢，方便神通善瑩明徹，以緣起觀善妙鑽穿，貫以種種方便慧縷，置於自在高幢之上，觀眾生行放聞慧光，正等覺智受灌灑已，是時得名一切智者，能為一切諸有情界廣作佛事。佛子！當知此能積集諸菩薩行，以一切種一切智智功德性聚妙法門品，未種善根諸有情類終不得聞。」

[0573a21] 解脫月菩薩言：「唯佛子！若有有情耳根得聞此一切種一切智智功德性聚妙法門品，此等成就幾所福聚？」

[0573a23] 金剛藏菩薩言：「佛子！一切智智所有若干威力自在，發一切智心攝緣故，亦有爾所福德之聚，發一切智心攝緣故，所有若干福德之聚現前，聞此妙法門品，當得爾所福德之聚。所以者何？佛子！當知此一切智智功德性聚妙法門品，若非菩薩不能得聞不能信解，況復於中以修行相精勤加行？佛子！是故當知若有有情，一心聽聞此法門品，聞已信解，解已受持，以修行相於中加行，此諸有情皆悉隨順一切智門。爾時佛神力故、法爾如故，十方世間十俱胝佛剎微塵數世界，皆悉六變十八相動，所謂：動、遍動、等遍動，起、遍起、等遍起，踊、遍踊、等遍踊，震、遍震、等遍震，吼、遍吼、等遍吼，擊、遍擊、等遍擊，佛神力故、法爾如故，雨天花雲、雨天鬘雲，天妙衣雲、諸天寶雲、天莊嚴雲、天寶蓋雲、天寶幢雲、天寶幡雲，雨天樂雲其音和雅同時發聲，雨超諸天讚詠一切智地之雲。如此世界於四大洲，他化自在天王宮中演說此法，十方一切諸世界中，此說法聲普遍流轉悉亦如是。爾時復以佛神力故，從十方面過十俱胝佛剎微塵數諸世界外，有十俱胝佛剎微塵數諸菩薩眾，遍滿十方來集此會。至此會已咸作是言：『善哉，善哉！佛子！汝今善能顯此菩薩法性。佛子！我等悉亦同號名金剛藏，我等各各所住世界名金剛勝，於中諸佛正等覺者皆亦同號名金剛幢。我等各各從彼而來，於彼一切諸世界中，由佛神力亦說此法，眾會悉等，文字句義與此所說無有增減。佛子！我等今者承佛神力，而來此會為汝作證。如今我等入此世界十方一切諸世界中，一一世界於四大洲，各於他化自在天中，自在天王宮摩尼寶藏殿，悉亦如是而往作證。』」

[0573b27] 爾時，金剛藏菩薩觀察十方一切眾會，普照法界，為欲讚歎發菩提心，為欲示現菩薩境界，為欲淨治菩薩行力，為說攝取一切智道，為除一切諸世間垢，為欲施與一切種智，為欲示現不可思議智莊嚴事，為欲顯示一切菩薩諸勝功德，為欲令此如上地義轉更開顯，承佛神力而說頌言：

「其心寂滅恒調順，　　平等無礙如虛空；
　離諸垢濁住於道，　　汝等應聽此勝行。
　百千億劫修諸善，　　供養無量無邊佛；
　聲聞、獨覺亦復然，　　為利群生發大心。
　勤持淨戒、常和忍，　　慚愧福智皆具足；
　志求佛智修廣慧，　　為得十力發大心。
　三世諸佛咸供養，　　一切國土悉嚴淨；
　了知諸法皆平等，　　為利有情發大心。
　初地已發菩提心，　　永離眾惡常歡喜；
　願力廣修諸善法，　　以悲愍故入後地。
　戒、定具足念有情，　　滌除垢穢心明潔；
　觀世三毒火熾然，　　廣大解者趣三地。
　三有一切皆無常，　　如箭入身無救護；
　厭離有為求佛法，　　廣大智趣焰慧地。
　念慧具足得道智，　　供養百千無量佛；
　常觀最勝諸功德，　　斯則趣入難勝地。
　智慧方便善觀察，　　種種示現救有情；
　復供十力無上尊，　　此能趣入現前地。
　世所難知而能知，　　不受於我離有無；
　法性本寂隨緣轉，　　由此妙智向七地。
　智慧方便心廣大，　　難行難伏難了知；
　雖證寂滅懃修習，　　能取如空不動地。
　蒙佛勸從寂滅起，　　廣修種種諸智業；
　具十自在觀世間，　　以此而昇善慧地。
　以微妙智觀有情，　　心、惑、業等諸稠林；
　為欲化其令趣道，　　演說諸佛勝義藏。
　次第修行具眾善，　　乃至九地集福慧；
　常求諸佛最勝法，　　以佛智水受灌頂。
　獲諸無數三摩地，　　皆善了知其作業；
　其後定名受灌頂，　　住廣大境恒不動。
　菩薩得此後定時，　　大寶蓮花忽然現；
　身量稱彼於中坐，　　同觀菩薩眾圍遶。
　放大光明百千億，　　滅除一切有情苦；
　復於頂上放光明，　　普入十方諸佛會；
　悉住空中作光網，　　供養佛已從足入；
　即時諸佛悉知此，　　佛子今登灌頂位。
　十方菩薩皆來集，　　瞻此大士獲眾定；
　諸佛眉間亦放光，　　普照而來從頂入。
　十方世界咸震動，　　一切惡趣苦銷滅；
　是時諸佛灌其頂，　　如轉輪王灌太子。
　若蒙諸佛與灌頂，　　是則名登法雲地；
　智慧增長無有邊，　　開悟一切諸世間。
　欲界、色界、無色界，　　法界、世界、有情界；
　有為、無為、空涅槃，　　如是一切咸通達。
　一切變化大威力，　　諸佛加持微細智；
　祕密劫數毛道等，　　皆能如實而觀察。
　受生捨俗成正覺，　　轉妙法輪入涅槃；
　乃至寂滅解脫法，　　及所示說皆能了。
　菩薩住此法雲地，　　具足念力持佛法；
　譬如大海受龍雨，　　此地受法亦復然。
　假使十方無量土，　　微塵數等諸有情；
　悉得聞持陀羅尼，　　各持別別無量法。
　菩薩住此法雲地，　　於一佛所所受法；
　名為三世法界藏，　　此過彼數無有量。
　由昔智願威神力，　　一念普遍十方界；
　注甘露法滅煩惱，　　是故此地名法雲。
　神通示現遍十方，　　超出人天世間境；
　復過是數無量億，　　若以世智思必迷。
　十地菩薩身業等，　　至舉足量智功德，
　此乃登法太子位，　　九地諸聖不能測，
　何況一切諸群生，　　及以聲聞、獨覺等。
　此地菩薩供養佛，　　十方國土悉周遍，
　亦供現前諸聖眾，　　具足莊嚴佛功德。
　諸佛為住此地說，　　三世法界無礙智，
　遍照世界有情等，　　乃至為說一切智。
　此地菩薩智光明，　　能示有情正法路，
　如大自在天王光，　　除闇能悅有情身，
　此地智光能除闇，　　悅豫世間亦如是。
　住此多作三界王，　　善能演說三乘法；
　剎那能證百萬億，　　那庾多數不可說。
　剎土塵等三摩地，　　見佛等事餘亦然；
　此地我今已略說，　　若以廣說不可盡。
　是諸地於佛智中，　　嶷然住似十山王；
　初地藝業不可盡，　　如雪山中諸藥性；
　二地戒香如香山；　　三如裂窮豐妙珍；
　焰慧道寶無有盡，　　如仙山中神仙眾；
　五地神通如持雙；　　六如馬耳具眾果；
　七地大慧如持魚；　　八地自在如輪圍；
　九無礙解如幢相；　　十如妙高具眾德。
　初地願首二淨戒，　　三靜慮等諸功德，
　四專一行覺支道，　　五地微妙方便慧，
　六地甚深緣起觀，　　七廣大慧八莊嚴，
　九地思擇微妙義，　　出過一切世間道；
　十地受持諸佛法，　　如是行海無盡竭。
　十行超世發心初，　　淨戒第二、靜慮三，
　行淨第四、成就五，　　緣起第六、貫穿七，
　第八置在金剛幢，　　第九觀察眾稠林，
　第十法王授灌頂，　　如是德寶漸清淨。
　十方國土碎為塵，　　可於一念知其數；
　毫末度空可知量，　　億劫說此不可盡。」

[0574c08] 爾時，金剛藏菩薩摩訶薩，以佛神力說此經已，如來、應供、正遍等覺，稱許印可。彼諸一切菩薩大眾，及諸天、龍、藥叉、健達縛、阿素洛、釋、梵、護世、摩醯首羅、淨居天眾，皆大歡喜信受奉行。

[0574c12] 時薄伽梵成道未久第二七日，在於他化自在天王宮摩尼寶藏殿，隨喜金剛藏菩薩所說。

[0574c15] 菩薩法雲地第十竟

十地經卷第九

【經文資訊】大正藏第 10 冊 No. 0287 佛說十地經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA