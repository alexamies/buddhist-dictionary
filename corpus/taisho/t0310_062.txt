大寶積經卷第六十二

北齊三藏那連提耶舍譯

菩薩見實會第十六之二淨飯王詣佛品第二
[0356a14] 爾時世尊飯食澡手洗鉢器已，現其瑞相。即時毘沙門天王，以無量那由他百千億眾夜叉圍遶，譬如壯士屈申臂頃，一念之中從天宮沒佛前而現，頭面禮足住立北方，於虛空中夜叉大眾前後圍遶，合掌恭敬佛及眾僧。提頭賴吒天王，以無量百千那由他乾闥婆眾前後圍遶，亦如壯士屈申臂頃，從天宮沒，於如來前頭面禮足，住在東方，於虛空中恭敬世尊及比丘眾。爾時毘樓勒叉天王，以無量百千那由他鳩槃茶眾之所圍遶，亦如壯士屈伸臂頃從天宮沒，在於佛前頭面禮足，住於南方，在虛空中合掌恭敬如來及比丘眾。爾時西方毘樓博叉天王，以無量百千那由他諸龍前後圍遶，亦如壯士屈伸臂頃從天宮沒，於如來前頭面禮足，住在西方，於虛空中合掌恭敬如來及比丘眾。

[0356a29] 釋提桓因天王亦復如是，無量那由他百千圍遶，從三十三天沒，住於佛前頭面禮足，於虛空中恭敬如來及比丘眾。夜摩天王、兜率陀天王、化樂天王、他化自在天王、娑婆世界主大梵天王、光音天王、遍淨天王、廣果天王、淨居天王，各以無量百千那由他天眾之所圍遶，於彼天沒，住於佛前頭面禮足，在虛空中恭敬如來及比丘眾，亦復如是。

[0356b08] 爾時毘摩質多阿修羅王，與六十那由他眷屬前後圍遶，猶如壯士屈伸臂頃於自宮沒，住於佛前頭面禮足，現恭敬相，却住一面。金翅鳥王亦與八萬六千迦樓羅眾眷屬圍遶，於自宮沒，住於佛前頭面禮足。及諸外道其有八億，從諸方來，而說偈言：

「於淨虛空中，　　十五夜滿月，
　超過諸星眾，　　光明獨顯耀。
　佛如淨月輪，　　滅闇除三垢，
　能超諸外道，　　猶如空中月。
　秋日千光明，　　能除諸暗冥，
　超出明月光，　　開布蓮花池。
　佛光過於日，　　普照大千界，
　如來能開現，　　聲聞蓮花林。
　天主憍尸迦，　　住在善法堂，
　出過諸大眾，　　金剛杵光耀。
　十力功德山，　　兩足尊勝王，
　超過諸外道，　　猶如釋天王。
　須夜摩天王，　　天眾所供養，
　住在天眾中，　　光赫坐寶座。
　十力無邊威，　　超過惡道趣，
　無畏光明德，　　顯說八正道。
　如兜率天王，　　在宮眾圍遶，
　超過諸天眾，　　宿善而光耀。
　調御天人師，　　八部所供養，
　超過諸世間，　　無畏顯說法。
　如化樂天王，　　在於天宮中，
　超過諸天眾，　　功德獨光顯。
　佛超諸世間，　　離濁出三界，
　能調未調王，　　具十力光照。
　如自在天王，　　住居天宮中，
　超過諸天眾，　　宿善而晃耀。
　如是佛光明，　　具足十力行，
　超過天人眾，　　本善功德故。
　如大梵天王，　　超過諸梵眾，
　光耀說甜美，　　顯於八正路。
　如來勝梵天，　　沙門眾中王，
　光明照三界，　　轉於四諦法。
　知見眾集已，　　天人龍聽法，
　人中最勝王，　　吐宣八正語。
　虛空可度量，　　海可瓶量盡，
　須彌山可稱，　　佛德難可知。」

[0356c22] 爾時淨飯王白釋種言：「諸人者，如日欲出先現瑞相，所謂明星出時，當知日出不久。迦盧陀夷亦復如是，於佛如來一切種智先現瑞相。比丘所說如來功德，即是一切智相。諸仁者！速辦好乘，我當往詣至如來所。」時釋種臣言：「善哉大王！今正是時。所須之具，今悉已辦。」爾時大王勅諸臣言：「從迦毘羅城乃至尼俱陀林，於其中間精治道路，以好軟沙遍布其地，散種種花、懸諸繒綵，作唱伎樂種種歌舞。」

[0357a02] 爾時大王乘好車乘出迦毘羅城，詣尼俱園。於彼乘後有八萬白象，以種種寶間錯莊嚴。於其象上各立七寶殿堂，甚奇微妙。於其象後，各嚴八萬寶馬，於其馬上各有金幢。其馬及幢各以七寶莊嚴，微妙第一。是時城中有無量人，嚴飾車乘。諸所服飾，青馬青車、青蓋嚴飾，執持青刀，衣服皆青，鞍韉鞦轡悉亦青色，各持青幢，一一車後百青衣人之所圍遶。復有釋種等各各嚴飾種種好車，青黃白赤雜色莊嚴，雜色車馬雜色嚴飾，一一車馬皆有百人雜色莊嚴，亦復如是。

[0357a12] 爾時世尊遙見王來，告諸比丘：「汝若欲見三十三天遊戲眾者，當觀釋種出迦毘羅城。何以故？釋種遊行與天無異故。」爾時世尊而說偈言：

「其迦毘羅妙城中，　　淨飯大王及眷屬，
　最勝人王今方至，　　諦聽諦聽我當說。
　象馬車乘過百千，　　種種莊嚴甚殊妙，
　從迦毘羅而引出，　　人王寶藏及諸乘。
　青馬青車青莊嚴，　　將從衣服悉青色，
　靴帽刀拂咸亦青，　　青鞭青轡青鈴網，
　青衣人持青幢蓋，　　人馬皆青甚殊妙。
　黃馬黃車黃莊飾，　　將從衣服悉黃色，
　靴帽刀拂皆亦黃，　　黃鞭黃轡黃鈴網，
　黃衣人持黃幢蓋，　　人馬皆黃甚殊妙。
　赤馬赤車赤莊飾，　　將從衣服悉赤色，
　靴帽刀拂皆亦赤，　　赤鞭赤轡赤鈴網，
　赤衣人持赤幢蓋，　　人馬皆赤甚殊妙。
　白馬白車白莊嚴，　　將從衣服悉白色，
　靴帽刀拂皆亦白，　　白鞭白轡白鈴網，
　白衣人持白幢蓋，　　人馬皆白甚微妙。
　雜色車馬雜莊嚴，　　將從衣服悉雜色，
　靴帽刀拂皆亦雜，　　雜色鞭轡雜鈴網，
　雜色衣人持幢蓋，　　人馬皆雜甚微妙。
　彼諸車後莊嚴象，　　其數足滿八十千，
　金鞍金韉金莊飾，　　象背皆有七寶殿。
　種種莊飾妙龍馬，　　其數亦滿八十千，
　七寶莊嚴甚奇麗，　　眾妙服飾從車後。
　以諸妙花散御路，　　用五種香熏其地，
　懸諸瓶香并繒綵，　　壯士戲人歌舞輩，
　種種莊嚴遍其路，　　作諸音樂從王後。」

[0357b14] 爾時淨飯王及諸侍從至尼俱樹園，下車而入，步眾導從前後圍遶。爾時世尊知父王心深生怨恨，為度王故，過於人上在虛空中自在遊行。如來行時，娑婆世界主大梵天王在如來右，釋提桓因在如來左，須夜摩天王、兜率陀天王、化樂天王、他化自在天王，各各執持種種天蓋供養如來。爾時毘沙門王提頭賴吒天王在佛東面，偏袒右肩，右膝著地合掌向佛，現恭敬相。毘樓勒叉王、毘樓博叉王在佛西面，亦偏袒右肩右，膝著地合掌向佛，現恭敬相。爾時四天王天、三十三天、夜摩天、兜率陀天、化樂天、他化自在諸天子等，在虛空中雨天優鉢羅花、栴檀末香、曼陀羅花，作天伎樂及以歌舞；復於虛空中雨諸香水，從昔以來未曾見聞優鉢羅華、旃檀香末，供養如來。

[0357b29] 爾時世尊示現神通，以通力故，令人見天差別之相。時淨飯王見諸天子供養如來，生希有心。復見嚴飾七寶重閣滿虛空中，見已作是說言：「如來本昔作童子時，不以四天下轉輪聖王生於顧戀。何以故今在三千大千世界中為大法王，統領天人富貴自在？今此世尊為正法王，我今於此為人圍遶，世尊乃有天人侍衛。」爾時淨飯王偏袒右肩，右膝著地頭面禮足，合掌向佛而作是言：「世尊初生之時，無人扶持而行七步，觀察十方而作是言：『我於世間最尊最勝，當得度脫老病死邊。』我於爾時頭面禮世尊足。復於後時至於田村，閻浮樹下坐於清涼，日雖西移影初不動，復有六天童子合掌作禮在如來前。我於爾時頭面作禮大牟尼足。我今第三復亦頭面禮世尊足。」爾時淨飯王而說偈言：

「兩足世尊初生時，　　無人扶持行七步，
　自說我於世最勝，　　爾時我禮明智者。
　牟尼踰城至田村，　　閻浮樹影蔭不移，
　六天童子修供養，　　我時復禮世應供。
　今是第三稽首禮，　　恭敬憐愍世間尊，
　堪受人天微妙供，　　世無如佛何有勝。
　世尊本號悉達多，　　字為父母所喜樂，
　始知如來名稱實，　　得願滿足獲甘露。」

[0357c25] 爾時欲界諸天與世尊敷師子座，以天妙衣敷在座上及尼俱園，復以天劫波樹衣彌覆虛空。爾時世尊從空而下，在師子座加趺而坐。時淨飯王及諸眷屬，頭面禮足退坐一面。欲色二界諸天子等亦頭面禮足，於虛空中退坐一面。

[0358a01] 爾時世尊而說偈言：

「淨飯大王及眷屬，　　來詣世尊設供養，
　從迦毘羅妙城出，　　趣尼俱陀可樂園。
　佛與無量眾圍遶，　　阿修羅王及龍王，
　鳩槃荼王金翅王，　　乾闥婆王并眷屬，
　夜叉大王鬼神眾，　　緊那羅王悉皆集，
　欲界天王并天子，　　一切皆生欣喜心。
　六欲諸天既如是，　　梵輔梵身梵天眾，
　遍淨諸天并眷屬，　　乃至廣果淨居天，
　沙門大眾婆羅門，　　僧佉衛世尼乾子，
　及餘一切諸外道，　　修行種種異術士，
　斯等諸方皆來集。　　如來示現自神力，
　令淨飯王及釋種，　　獲得信心欣喜成。
　如來普為一切眾，　　以微妙語善義句，
　世尊意在淨飯王，　　現化種種勝神力。
　王本不許佛出家，　　相師本昔相童子，
　在家必作轉輪王，　　無量億眾所供養，
　滿足聖王七種寶，　　亦復具有四神通，
　如法正治護國土，　　王四天下剎利王。
　爾時菩薩發是言：　　『我昔無量那由劫，
　於一切時常實語，　　大王諦聽我今說。
　大王昔來於我所，　　實自初無信敬心，
　欲以輪王令我作，　　以四天下生戀惜。
　譬如本昔有神龜，　　隨海水潮在陸地，
　其海潮水迴還去，　　龜便墜墮深井中。
　井中舊鼈問海龜，　　汝本何處今至此？
　廣智海龜答井鼈，　　我遇海潮墜此井，
　其海潮水還源時，　　我行遲遲遂不及，
　以斯我今失時節，　　墮此小井共汝住。
　井鼈復問海龜言，　　其海多少井中水，
　豈復寬廣於此耶？　　為大為小願速說。
　廣智海龜答井鼈，　　無智住人穿鑿處，
　我於大海水中居，　　在彼經歷多年載，
　猶尚不知海處中，　　況復了達其彼岸。』
　如是大王都不知，　　我之神通威德力，
　欲以輪王四天下，　　世間勢貴戀惜我。
　我今現作法輪王，　　統領三千大千界，
　如法正治離刀仗，　　得於八部最勝供。
　我今稱頌昔日言，　　故來應現此大眾，
　以神通力修其心，　　用慈悲念召集眾，
　一切諸有皆雲會，　　莫不為王得淨信。」

阿修羅王授記品第三

[0358b14] 爾時世尊現其瑞相，以是相故，時毘摩質多阿修羅王作是念言：「我今最初供養世尊。」時毘摩質多阿修羅王，與其徒眾六十那由他，婇女眷屬亦六十那由他，以其海中無價寶珠及餘海中所無悉採供養。爾時阿修羅王化作六十那由他七寶車，一一寶車復化六十那由他調順之馬，一一調馬復化七寶鈴網莊飾馬上，復化真金鈴釧以飾馬脚，一一馬亦復化作七寶纏髻𨲔尾，一一調馬復以真金鞦轡，彼諸調馬皆以七寶為角。彼諸調馬車上七寶莊嚴，軒蓋皆用七寶，在虛空中隨車行住。一一軒蓋皆懸七寶旒蘇鈴帶，一一軒蓋皆化寶網彌覆其上。彼諸車馬軒蓋鈴網，為風所吹出微妙音奪人視聽，猶如善擊百伎音樂出種種聲，令人喜樂奪人心意。一一寶車在虛空中去地六十由旬，一一車後作諸音樂，一一車上皆有阿修羅女，種種嚴飾在其車上。是諸女等，或有立舞、或有坐舞、或有唱歌、或身動轉、或散栴檀末香、或散優鉢羅末、或雨沈水末、或雨多摩羅拔、或雨天諸末香、或散阿修羅香末、或雨金末，或雨曼陀羅花、摩訶曼陀羅花、曼殊沙花、摩訶曼殊沙花、波盧沙迦花、摩訶波盧沙迦花、迦迦羅婆花、摩訶迦迦羅婆花、波吒梨花、摩訶波吒梨花、質多羅波吒梨花、摩訶質多羅波吒梨花，悉皆化作用供養佛。或散金花、銀花、毘琉璃花、頗梨花、赤真珠花、馬瑙花、車璩花，或持七寶以散世尊。有散衣服，或以手環臂脚、鉀釧寶冠寶鬘莊嚴之具、金鎖銀鎖真珠繩貫或長或短、或有七寶項巾及諸瓔珞金銀耳璫、或以七寶盛髮之帒，以散於佛。或以頂鬘在臂鈴釧動搖發聲，或以七寶填鬘以金莊嚴，或以金填七寶莊嚴。有執金網、有捉金旒蘇、有持摩尼旒蘇、有持真珠旒蘇，或持金蓋銀蓋、或持毘琉璃蓋、有持七寶蓋者，或持種種寶幢、或持種種色幡，或雨香水者，皆為供養佛故。或有合掌說偈讚歎曰：

「歸命丈夫調御師，　　歸命丈夫最勝士，
　歸命丈夫兩足尊，　　歸命丈夫無等倫。
　歸命明照世間者，　　歸命最上大智海，
　歸命具足功德林，　　歸命最勝微妙山。
　歸命具足功德聚，　　歸命滅除諸煩惱，
　歸命修諸淨行師，　　歸命淨行無斷絕。
　歸命無依不怯弱，　　歸命無懈無悼動，
　歸命決定發精進，　　歸命決定滿足者。」

[0359a02] 爾時阿修羅王亦復化作六十那由他七寶帳幕，甚奇微妙雜色莊嚴。一一帳幕浮遊之下亦復化作六十那由他七寶大地，彼諸地上亦復化作六十那由他樓櫓却敵，七寶合成微妙第一。一一却敵亦復化作六十那由他重閣殿堂，七寶莊嚴。一一堂殿復有六十那由他門戶窓牖，七寶莊飾。一一門戶金門銀扇雜寶彫飾，其諸門閫一一皆用毘琉璃寶，一一門樞皆用車璩。復以車璩為柱，一一柱上以赤真珠以為櫨栱、馬瑙為地。其銀門者悉用金扇、毘琉璃為閫、車璩彫鏤馬瑙為樞、赤珠為柱、白玉為栱、頗梨為地。毘琉璃門戶，頗梨為扇、金為門閫、銀為戶樞、白玉為柱、馬瑙為栱、赤真珠為地。頗梨門戶，毘琉璃為扇、馬瑙為閫、赤珠為樞、以金為柱、銀為基栱、白玉為地。馬瑙門戶白玉莊飾，赤真珠寶以為閫扇、銀為戶樞、琉璃為柱、金為基栱、頗梨為地。赤真珠戶馬瑙莊飾，白玉閫扇、銀為戶樞、毘琉璃柱、頗梨基栱、黃金為地。白玉門戶馬瑙莊飾，金為閫扇、毘琉璃樞、白銀為柱、頗梨為地、赤真珠寶以為基栱。彼諸門戶，一一戶中化作六十那由他師子之座，七寶合成。以諸天人阿修羅衣彌覆其上，或敷迦旃陵伽衣、或敷憍奢耶衣。其座兩頭置朱色枕。彼諸座前有七寶几，一一几上有於六億阿修羅王種種衣服，所謂諸天樹衣、芻摩羅衣、憍奢耶衣、迦尸迦衣。一一師子座上，各各皆有二修羅女眾寶莊嚴，一一女人皆持七寶多羅樹葉以為其扇。一一座中皆有化修羅子在於座上，兩女俠侍，持七寶扇。彼諸門戶亦復化作六十那由他七寶幢蓋，於金門戶化作青幢黃柄頗梨間錯，於銀門戶化作黃幢赤真珠柄白銀間錯，於毘琉璃門化作赤真珠幢黃金為柄頗梨交錯，頗梨門戶化作雜色寶幢黃金為柄白銀交錯。青幢黃頭，黃幢青頭，赤幢白頭，白幢赤頭，雜色幢者七寶為頭。彼諸寶幕及諸殿堂，於虛空中遶佛三匝，猶如三十三天伊羅婆那龍象在空遊行，俱持毘陀羅婆樹梨耶多羅樹供養諸天。彼諸帳幕於虛空中右遶三匝，亦復如是。彼諸寶幕却敵之中，及以地上重閣殿堂，有諸門戶、師子之座、莊嚴寶蓋、寶幢幡花，雨天真檀末香、天優波羅末香、沈水末香，復雨曼陀羅花、摩訶曼陀羅花、曼殊沙花、摩訶曼殊沙花、迦迦羅婆花、摩訶迦迦羅婆花、波吒梨花、摩訶波吒梨花、質多羅波吒梨花、摩訶質多羅波吒梨花、金花銀花、毘琉璃花、頗梨花、一切眾寶花。雨金、雨銀、雨天樹衣。彼諸修羅王子手中悉持如是寶珠，以珠力故隨意所須皆能降雨。

[0359b22] 爾時迦毘羅城四門之外各各縱廣六十由旬，以阿修羅王威神之力，放光遍照六十由旬，上照六萬由旬，周圍遍滿供養之具。彼諸浮遊帳幕遶佛而住。時迦毘羅城中積曼陀羅花舉高七丈，天上香水成泥。以佛神力，令其香氣遍滿三千大千世界。於此三千大千世界中所有住大乘者，彼諸眾生聞其香氣，乃至初發阿耨多羅三藐三菩提心得不退轉，況復久修。時毘摩質多阿修羅王乘七寶車遶佛三匝，以妙天真檀末以散佛上，而說讚曰：

「我今歸依婆伽婆，　　能施天人無畏者，
　歸依最勝不可動，　　悕望無上妙菩提。
　我今歸依婆伽婆，　　心喜不墮三惡趣，
　是故我今歸依佛，　　悕求無譬妙菩提。
　我今歸依婆伽婆，　　能除生死大苦海，
　能斷曠野離惱淨，　　堪能引導眾生師。
　我今歸依婆伽婆，　　以此歸依不求生，
　老死所逼大苦惱，　　世尊為諸天人歸。」

[0359c12] 爾時毘摩質多阿修羅王以偈歎佛，右遶三匝。時彼諸馬瓔珞莊嚴，彼諸車莊嚴，彼諸阿修羅、阿修羅女莊嚴，彼諸幡幢寶蓋鈴網等為風所吹，出深妙聲稱心奪聽。譬如具足百伎音樂，善巧奏擊出深妙音，稱意音聲甚可聽採奪人耳目。如是諸馬莊嚴瓔珞乃至鈴網，為風所吹出微妙音，如巧奏擊百種音聲甚可愛樂。爾時毘摩阿修羅王遶佛三匝，雨天真檀末香、優鉢羅末、沈水末香、多摩羅末，種種阿修羅香末從空而下。雨天曼陀羅花、摩訶曼陀羅花、曼殊沙花、摩訶曼殊沙花、波盧沙迦花、摩訶波盧沙迦花、迦迦羅婆花、摩訶迦迦羅婆花、波吒梨花、摩訶波吒梨花、質多羅波吒梨花、摩訶質多羅波吒梨花。復有種種化花，雨金花、銀花、毘琉璃花乃至七寶眾花、從空而下。雨天香水、阿修羅香水，從空而下。以香水故，迦毘羅城內外縱廣六十由旬悉成香泥，以其泥香遍滿三千大千世界，所有菩薩聞其香者，於阿耨多羅三藐三菩提得不退轉。

[0360a02] 爾時毘摩質多阿修羅王遶佛三匝，以佛神力，於虛空中作天伎樂及阿修羅音聲。彼諸音樂，以佛神力，其音遍滿三千大千世界皆悉聞知，所有住大乘者聞其聲已，悉於阿耨多羅三藐三菩提得不退轉。無量百千阿修羅女或歌或舞、或奏音樂、或身動轉，又散天真檀末、優鉢羅末、沈水末、多摩羅拔香、曼陀羅花、摩訶曼陀羅花、曼殊沙花、摩訶曼殊沙花、波盧沙花、摩訶波盧沙花、迦迦羅婆花、摩訶迦迦羅婆花、波吒梨花、摩訶波吒梨花、質多羅樹花、摩訶質多羅樹花、金花、銀花、毘琉璃花、眾寶雜花，又雨化花以散佛上。又散諸天衣服、臂脚鈴釧，以散佛上。腰瓔珞、手臂瓔珞、指環項巾、七寶之鬘、金鎖銀鎖、真珠之貫、摩尼瓔珞、半月珠瓔，於兩肩上七寶衣瓔、種種寶瓔、兩耳璫璩、盛髮寶帒、莊嚴頂冠，種種旒蘇、種種香旒蘇、種種真珠旒蘇、種種摩尼旒蘇，或雨天種種寶蓋金末香水。又阿修羅女手把赤真珠以散佛上，又捉寶散者、又捉種種珠散者，皆為供養佛故。毘摩質多阿修羅王與其眷屬，皆悉相順而說偈言：

「我常如是心，　　值遇佛世尊，
　歸依如來故，　　未來常供養。」

[0360a26] 爾時波羅陀阿修羅王所設供養，亦如毘摩質多阿修羅王等無有異，乘七寶車右遶三匝，以偈讚佛：

「我禮得實十力士，　　亦禮離怖無畏者，
　決定得於不共法，　　歸命導引諸世間。
　我禮斷除結縛者，　　亦禮出離生死道，
　我禮到岸住陸地，　　將導貧乏眾生師。
　我禮深智不思議，　　與眾和合不悼動，
　於諸趣中心解脫，　　猶如蓮花不著水。
　牟尼本修諸空法，　　離諸揀擇得無相，
　於一切處無所願，　　我禮如空無所依。」

[0360b08] 爾時善臂阿修羅王所設供養廣大無量，如毘摩阿修羅王等無有異，乘眾寶輦右遶三匝，散諸金粟，以偈讚曰：

「大牟尼尊無等倫，　　天上天下亦無比，
　佛知眾生如陽焰，　　非真實有唯想轉。
　於此無作無受者，　　亦無士夫空無我，
　離諸所作無體性，　　說於一切寂定法。
　於善逝法得信解，　　觀一切法悉平等，
　彼當得作導師子，　　順佛言教如父說。
　我今讚歎所得福，　　唯佛智解能照知，
　我以福德悉無餘，　　迴施眾生皆作佛。」

[0360b19] 爾時復有跋墀毘盧遮那阿修羅王，所設供養亦如毘摩質多阿修羅王等無有異，乘七寶車遶佛三匝，散以銀花，說偈歎曰：

「我今禮佛妙好相，　　度生死海到彼岸，
　自身得度復度他，　　安置彼岸無畏處。
　唯佛大慧知群生，　　倒見叢林無智者，
　迷惑焰水計為實，　　無等悲心皆已知。
　世尊妙人見眾生，　　如幻陽焰如光影，
　牟尼如法生善子，　　三有中行不染污。
　大自在人知非實，　　知諸法性彼此空，
　愚癡如夢受欲樂，　　佛子知已修諸行。」

[0360c01] 爾時羅睺羅阿修羅王所設供養，亦如毘摩質多阿修羅所設供養，乘七寶車遶佛三匝，以質多羅波吒梨花以散佛上，說偈讚曰：

「大仙如來神妙身，　　超過一切諸天人，
　既如須彌比芥子，　　復似大海譬牛跡。
　如來顏容甚端正，　　眾相莊嚴第一最，
　超過一切色中上，　　如日出現螢息照。
　世尊無量威德聚，　　超過一切威德者，
　令諸威德不能現，　　如日出時螢光隱。
　大聖世尊智慧海，　　超過遍覆三有界，
　蔽諸外道令不現，　　如日盛明月光沒。」

[0360c12] 爾時睒婆利阿修羅王所設供養，亦如毘摩質多阿修羅王。修供養已，乘七寶車遶佛三匝，用摩訶波吒梨花以散於佛，說偈讚曰：

「樂奢摩他智慧者，　　能除三毒貪瞋癡，
　引導眾生出世間，　　猶如甘雨滅塵焰。
　世尊熾然正法眼，　　亦如蘇投大盛火，
　能斷煩惱疑網盡，　　亦如火燒大壙野。
　顏容端正甚微妙，　　眾相莊嚴最第一，
　超過一切諸妙色，　　如日出時螢光隱。
　如來秉持諸善根，　　無量億萬那由劫，
　能除煩惱及惡業，　　如食甘露去身毒。
　吹除一切無明冥，　　如夜明炬照黑闇，
　如來示現正法眼，　　猶如珠師顯寶價。」

[0360c25] 爾時樂戰阿修羅王所設供養，亦如毘摩質多阿修羅王。設供養已，乘七寶車遶佛三匝，散眾寶花，以偈讚曰：

「難調惡心佛能調，　　如勇健士降勝敵，
　善得柔軟心自在，　　我禮心調無畏者。
　能調諸根離怨對，　　離畏無畏得安隱，
　世尊煩惱不更發，　　消伏毒害悉無餘。
　那羅延力善修慈，　　於愛憎中心平等，
　如來知諸眾生相，　　不為六道之所攝。
　離諸想心竭有愛，　　放智慧光破諸闇，
　於諸法中心不著，　　牟尼超過無等倫。」

[0361a07] 爾時善目阿修羅王所設供養，亦如毘摩質多阿修羅王。修供養已，乘七寶車遶佛三匝，奉眾寶藏以獻於佛，說偈歎曰：

「大雄久已知，　　諸法真實相，
　所謂法名者，　　各各和合假。
　一切諸法體，　　種種求不得，
　所言此法者，　　說唯是假名。
　離名名體性，　　諸相亦如是，
　無相亦無名，　　已離三種法。
　所言解說者，　　實無可顯說，
　說者說亦無，　　解者亦復然。
　如是知於法，　　無上牟尼子，
　於諸法不著，　　修行大名稱。」

[0361a20] 爾時伏三界阿修羅王所設供養，亦如毘摩質多阿修羅王。修供養已，乘七寶車遶佛三匝，用真珠瓔珞以奉如來，說偈歎曰：

「我今歎佛離怨敵，　　顏容端正戒智力，
　一切世間無如佛，　　以無比身伏讐對。
　色力光明照三有，　　修諸善業得端正，
　以布施力得其相，　　八十種好悉嚴淨。
　淨持戒力無能動，　　明人思量所不得，
　佛持戒心清淨故，　　人中師子所作成。
　如來智力更無比，　　以無怖畏勝三界，
　如師子王眾中吼，　　超過一切諸外道。」

[0361b02] 爾時毘盧遮那阿修羅王所設供養，亦如毘摩質多阿修羅王。設供養已，乘七寶車遶佛三匝，手執眾寶以散如來，復以偈頌而讚歎曰：

「諸眾皆集牟尼所，　　淨心瞻仰如來面，
　一切現前覩世尊，　　斯則如來不共相。
　佛以一音演說法，　　種種隨心各皆解，
　世尊說應眾生機，　　斯則如來不共相。
　佛以一音演說法，　　眾生隨類各得解，
　稱意所欲知其義，　　斯則如來不共相。
　佛以一音演說法，　　或有修進或調伏，
　或有獲得無學果，　　斯則如來不共法。」

[0361b14] 爾時目真隣陀阿修羅王所設供養，亦如毘摩質多阿修羅王。修供養已，乘七寶車遶佛三匝，手執赤真珠以散佛上，說偈讚曰：

「欣喜淨心敬信佛，　　離於傲慢無邪見，
　順佛阿含不放逸，　　是為修行無比子。
　諸法自性不可得，　　如夢行欲悉皆虛，
　但隨想起非實有，　　世尊知法亦如是。
　如秋時雲水中月，　　迷惑無智愚眾生，
　不能惑著明智人，　　深樂佛法精進者。
　妙人最妙不錯悟，　　於佛法中不放逸，
　分別諸法悉如夢，　　得見如實妙三昧。」

[0361b25] 爾時毘摩質多阿修羅王等有六十那由他阿修羅設供養已，皆各合掌作禮而住，欣欣踊躍情意充滿喜樂稱心，菩提之心流注不絕。

[0361b29] 爾時世尊知彼諸阿修羅信心供養已，如諸佛法示現微笑相，從其面門放無量色光，青黃赤白紅紫頗梨亦如金銀及以雜色，從口出已，遶佛三匝還從頂入。爾時慧命馬勝比丘從坐而起，偏袒右肩，右膝著地合掌向佛，為佛作禮，以偈問曰：

「雄猛牟尼現瑞相，　　愍世間者非無因，
　人中最勝願為說，　　大仙所現之因緣。
　憐愍世間現瑞應，　　見諸修羅勝供養，
　欲授修羅決定記，　　令我等輩得欣欣。
　朝有勝心無有疑，　　此眾中有發心者，
　世尊知其信根已，　　人中師子現此瑞。
　朝日誰發清淨心？　　誰於人中生勝信？
　世尊知其信根已，　　現此最妙之瑞相。
　今此大眾皆有疑，　　皆見如來現微笑，
　誰復朝日降魔怨？　　現此瑞相為此人。
　善哉降怨大仙尊，　　願斷大眾心猶豫，
　願尊速說勿踟蹰，　　斷此大眾之疑網。」

[0361c18] 爾時世尊以偈答馬勝比丘曰：

「善哉比丘所問義，　　我所現瑞利世間，
　我說果報無有餘，　　汝今一心善諦聽。
　諸阿修羅供養佛，　　為求無上勝菩提，
　修羅心意無所依，　　如手在空不障礙。
　此等供養世尊已，　　阿修羅眾心清淨，
　大智皆捨修羅道，　　於人天中久受樂。
　此等於其未來世，　　值遇恒沙人師子，
　於善名劫得成佛，　　如來皆號為善名。
　數滿六十那由他，　　名振十方照世間，
　演說無依無著法，　　廣能度勝天人眾。
　彼諸佛土甚嚴淨，　　佛知世間離五濁，
　淨佛國土三千界，　　滿足六十那由他。
　彼國無諸三惡趣，　　以欣喜心土田淨，
　彼佛雄猛除諸難，　　演說無上大乘法。
　彼等諸佛得壽命，　　住世六十那由劫，
　演說無所依止法，　　一一導師皆亦然。
　彼諸如來滅度後，　　世間智者盡皆滅，
　滿足六十那由劫，　　彼佛正法住在世。
　是諸如來各各度，　　如恒河沙眾生聚，
　彼諸如來等無量，　　土壽法住亦如是。
　彼諸善逝能成熟，　　六十那由眾生數，
　皆令安住大乘中，　　各各紹繼三寶種。
　今此授記為修羅，　　利世間者大仙說。」
　天人聞斯授記已，　　身心踊躍得淨信。

大寶積經卷第六十二

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA