大法炬陀羅尼經卷第九
隋天竺三藏法師闍那崛多等譯

  * 勸證品之餘 
  * 法師行相品第二十 

勸證品之餘

[0697c21]  摩那婆。若有人能入是門者。則於一切法門  皆得明了。摩那婆。汝等應證如是法相。既自  證已為人演說。汝等當得無量無邊樂說辯
才。諸佛世尊無有二言。摩那婆。諸佛世尊凡  有所說。於一切處無有障礙。所以者何。若他  來問種種法門。應時為說斷除疑網。無有滯
礙故。摩那婆。汝等於此無礙法門。若能證知  若能聽受。我更為汝分別解說云何證知云  何聽受。摩那婆。於意云何。一切諸法若有若
無。不可見知無有處所。從何而生自何所至。  誰於其中為立名字。諸菩薩等本於何處而  得斯法。復於誰所持是法來。誰復與此阿耨
多羅三藐三菩提法也。摩那婆。如是等法是  如來法普明之門。於一切處於一切邊。求其  生處了不可得。不可得故乃至亦無住處可
知。所以者何。汝於其中愚惑深故。摩那婆。如  是佛法我今說已。汝當次第入教藏中於一  切法自然明了。譬如有人得真金藏漸漸而
取。入諸法門求真實義。次第證知亦復如是。  摩那婆。汝於是中當如是知。云何知也。如一  切處無所有。應如是知。摩那婆。一切諸法猶
如虛空。於一切處無有障礙亦無邊際。及以  境界法門亦爾。普遍一切無有境界。然不與  彼諸外道共。摩那婆。汝等今日欲於一切諸
法相中作境界耶。摩那婆。亦無有人能知虛  空境界邊際而為他說。今此虛空如是名字。  如是姓族如是色相。如是形狀長短若干。摩
那婆。譬如有人發如是言。我今善能量度虛  空。如是多少如是寬狹。乃至如是大小長短  形質等類。而彼虛空終亦不能語。彼人言。仁
者。汝於何處得如是智。而欲量我長短大小  縱闊若干也。仁者汝今不應憶想。分別我量  虛空。然我空性本無邊際。實不可量。當知皆
是憶想而言。本無斯事。摩那婆。以是因緣。汝  今欲於三法藏門量度淺深。亦復如是。摩那  婆。以是義故我從初來數為汝說。一切諸法
猶如虛空。汝於是中莫生疑惑。如世人言我  疑虛空。而虛空性本無可疑。誰能於中生疑  惑者。摩那婆。是諸法門及虛空性。本無名字
語言生處。及諸染濁亦不可得。天宮殿處亦  不可得。阿迦那字亦不可得。乃至住處亦不  可得。唯除虛妄分別法中有是言說。摩那婆。
汝於是中不應驚怖及執著想離平等也。若  說虛空平等法時。亦勿令他生執著心及恐  怖想。若生怖心及執著想。因是平等起斯事
者。當知是人甚大愚癡。自為障礙自取殃咎。  如是愚人終不能入三教業藏。亦不能得無  礙辯才。不能宣揚諸法要義。摩那婆。彼愚癡
人於一切法真實法義。本非境界。是法相中  既不能解。云何能說及能證知。如是癡人。因  此愚癡增長邪慢。以癡慢故雖復讀誦分別
語言先從他聞或曾承事和上諸師。亦蒙教  授甚深法句。不能受持。尋即忘失。乃至世  間文字語言尚皆錯謬不能記錄。於佛深法
寧能了知。摩那婆。假使一切眾生同時盡得  阿羅漢果及辟支佛。於甚深法亦非境界。況  凡愚也。摩那婆。以是義故如來應供正遍覺
所得法門。於眾生中最勝最上。非世間也。何  以故。摩那婆。諸佛如來應供正遍覺。獨得如  是勝妙法身。是故於彼一切眾生最尊最上。
非世間也。摩那婆。又諸如來所得法身。要因  修行然後可得。是故諸如來法。非餘眾生所  能覺悟。唯是如來之所得耳。摩那婆。是中所
有諸佛法門。汝當善聽聞已深思。依法修行  終當自證。是智決定無有疑也。汝等應當具  足深信。一心奉持到於彼岸。摩那婆。有諸菩
薩未成佛時。欲取佛道應當勤修如是諸法。  菩提樹下坐於道場爾乃證知。或有菩薩以  利智故。不假他說自能明了。摩那婆。而彼菩
薩菩提樹下坐道場時。於一切法自然覺了  心無罣礙。何以故。以於往昔觀諸法性寂無  取著故。供養無量無邊諸佛故。清淨梵行具
足圓滿故。積集無量波若智門故。修大慈悲  憐愍眾生故。以是因緣。後身菩薩坐道場時。  昔所聞受諸法明門。自然現前不由他悟。摩
那婆。汝應於此第五教中精勤修學住持依  止。復次摩那婆。有一法門名曰發生。汝當善  持是初法門。云何發生。譬如蓮華從淤泥生
泥所不染。若離淤泥終無生處。如是摩那婆。  汝等於此言教法中。以不亂心及清淨心。遠  離言說入無我門。既證知已應為他人普宣
是義。能多利益無量眾生。遠離惡處捨不善  念。若有疑惑當為除斷。是則名為真實利物。  恒不遠離三種言教方便業藏章句法門。復
當為人具說如是去來現在三世如實清淨法  句斷諸疑惑令證菩提。汝等應當如法受持。  摩那婆。汝於第六法義門處。初入宮殿法門。
阿字相應亦當觀察。云何觀察。依板方便次  第而入盡際教門。若離語言義不可得。如彼  入陣必須著甲然後破敵超過二邊。如是知
已汝等當證心喜明門。即得入彼涅槃宮殿。  汝云何知心喜光明法門。是處無相而亦不  可以相觀知。彼既無相云何可知。如如實法
無前後際。如是而知。復云何知。證如實時不  壞一切三世事業。彼前後際亦不可知。云何  名為三世邊際。應當證知。摩那婆。所謂去來
現在無邊如是證知。摩那婆。我前所說宮殿  門者。汝當覺知。彼非宮殿言宮殿故。涅槃亦  爾。汝於是中莫生取著。無取著者乃名涅槃。
摩那婆。復有第七義門。汝當應知我於往昔  在生死中行菩薩時。凡所作業猶如幻師造  作宮觀誑惑他人我亦如是。為諸眾生方便
說法令彼證知。汝等思惟如來世尊為我等  說真實法門。如彼幻師等無有異。摩那婆。是  為第三善修功業方便證門。是中如來教說
往昔所行之事。普為憐愍一切眾生。非獨為  汝一身益也。汝等應當精勤奉行。摩那婆。汝  應求證如是宮殿寶藏法門。摩那婆。世間藏
中凡所有者。多是一切錢銅金銀真珠琉璃  虎珀車  璩  馬瑙珂貝璧玉。乃至雖有種種  妙寶摩尼諸珍。猶為世藏。如來寶藏則不如
是。一切眾生不能得見。以不見故多起疑惑。  更相謂言。我等今者云何乃於不可見知法  中而求名字。而如來藏無色可見。我今云何
能得知解。何等眾生發起此疑。唯彼愚癡無  智慧者。摩那婆。有智之人於佛法中。不應分  別若是若非。摩那婆。如來世尊智慧弟子。聞
說深法不生疑惑。彼復不應如是分別此等  諸法從何所來。然是諸法遍一切處。既無  方所可以從來。況有住處。摩那婆。如來弟子
善知法相。於甚深處不生疑惑。若有若無。亦  無是念疑惑者誰。云何疑惑。何處疑惑。是故  汝等於諸法相勿復生疑。摩那婆。譬如虛空
本無疑惑。若彼虛空有疑惑者。是則不得名  為無礙。汝等不可疑惑虛空。若言虛空生疑  惑者。彼三業藏方便法門。一切無有譬喻可
說。摩那婆。既以虛空喻此法門。是故疑惑無  有住處。汝等今當如實覺察。摩那婆。一切凡  夫諸眾生等。遠離如是諸法實義。不能如教
隨順修行。當知彼等依憑顛倒。如是眾生於  此三種言教業藏次第法門甚深義中。無有  住所亦無入處。何以故。以彼多有垢濁亂心
遍行穢惡無諸善法。是故彼等於此法中無  有住處。摩那婆。彼諸眾生從本已來。為貪恚  癡不淨垢穢。煩惱亂心信根羸劣。雖聞法音
不能聽受。因是增長種種煩惱隨逐熏心。成  就惡業苦報熾然。

大法炬陀羅尼經法師行相品第二十

[0699b14]  爾時彼諸菩薩摩訶薩眾復白放光如來應供  正遍覺言。希有世尊。希有世尊。善能護持諸  佛法藏。世尊我等於此甚深法中無復疑惑。
但為當來無量眾生故。欲宣揚如來世尊甚  深妙典破其疑惑咸令證知。世尊。復有何等  眾生。未來世中於此法門無諸疑網。復有何
等眾生。不背如是甚深法藏。能深信解能得  受行能斷疑惑。復有何等眾生。於當來世樂  為諍論互相是非。於是法門沈沒疑悔不能
自拔。阿難。諸菩薩眾如是請已。時放光如來  告諸菩薩言。摩那婆。如是法門。未來世中無  有眾生能信受者。何以故。彼未來世諸眾生
等。但為諍論聽受斯法。非實尊重信受奉行。  或時處眾聞此法音。心不愛樂棄捨而去。種  種方便。轉教諸餘敬信之人。令其毀謗如是
經典。爾時多有無量百千諸眾生等欲求菩  提。為諸惡人破壞毀呰。遂不修習如是經典。  彼諸惡人見多眾生墜墮疑網。心大歡喜。復
有無量純善眾生。蒙佛力故愛樂受持。時彼  無福諸眾生等應作是念。諸佛如來遺棄我  等不見哀愍。我於往昔亦應聞彼諸佛世尊
說是法相。摩那婆。諸佛世尊以大慈悲憐愍  眾生。長夜宣說甚深法門。令諸眾生隨順修  行。摩那婆。若諸眾生聞是深法。能生信解正
念思惟。如是之人諸佛菩薩常來開導。若諸  眾生於甚深法誹謗毀呰放捨棄去者。當知  是等永沒疑趣大黑闇中。終不能覩純善境
界。如是眾生於此法門無有入相。摩那婆。如  來豈許不說是法耶。諸佛世尊乃至無有於  一眾生處起厭惡心遠離之想。是故汝等應
善思惟一心觀察專精簡選不可輒說。若知  眾生堪聞是法。汝等即應隨聞而說。若能持  者亦隨持說。若堪修行亦隨修說。若心歡喜
應隨喜說。若與彼等興大利益。文句分明義  味具足。當於如是說法分中應起正念。既正  念已方可宣說。若是法師昇高座時。不應自
損及損於他。當作是念。諸佛世尊常為無量  諸世界中所有一切眾生界故。住大慈悲起憐  愍心。憶念正法。為諸眾生宣揚解說。此是
苦相。亦是眾生所住之處。應當捨離盡此苦  源。若彼法師說法之時。勿生染著莫取法  相。於眾生處勿生彼此。若聞善言不得過喜。
若聞麁語不得憎嫌。若他來問莫起瞋惱怖  恚之心。若彼法師無瞋恨心。於一切處亦無  過患。無過患故亦無疑惑。無疑惑故所應說
法悉皆現前。法師爾時應當念此三種業藏  甚深法門。如是次第得諸法相。亦當憶念如  是法義。云何憶念。如我於先所說法門無量
無邊深法句中。不生恐怖無有障礙。應當依  心莫取名字及以音聲。亦當善知名字音聲  本性清淨。言教義旨無有闕失。若彼法師說
是法時。善於文義能令大眾聞者歡喜。多人  受行無有違逆。多人聞已心生尊重。多人供  養善名流布。同聲稱美讚揚法師。若彼法師
說法之時。諸眾生等聞是法師音聲語言。皆  生歡喜遍滿身心。摩那婆。是故法師當欲為  他說法之時。心不錯亂意無穢濁不念餘事。
端正身儀威容具備。喉舌開通言辭微妙。音  調和雅世無能及。聲不破散亦無斷絕。吐發  語言舌不外露。不以鼻口一時出聲。齒白齊
密言論分明。名字章句無有缺減。時眾聽者  莫不樂聞。聞已歡喜增長功德。如是法師自  利利人。若彼法師無如上說。爾所功德唯有
惡相諸過失事。所謂形貌不端舉措輕躁。齒  黃參差口脣麁鄙。咽喉嘶散舌根不清。風痰  唾淚冷熱寒苦。身體羸瘠藥盛肥傷。以如是
等種種因緣。令彼法師不得具足。聲不清徹  言不辯了。名字不正法義不明。諸聽法人聞  見是已咸起嫌心。既不敬人則不重法。以輕
法故雖復耳聞心不信受。以不信故更生誹  謗。便與無量無邊眾生。作如是等邪見因緣。  彼愚癡人無智慧故。終不能作如是思惟。唯
有智人乃能作耳。云何思惟。猶無價寶墮於  糞中。智人見已便作是念。是寶無價我應取  之。既取得已洗令光淨。增加守護尊重異常。
世人見者無不愛樂。歎寶殊勝問直幾何。當  爾之時唯見寶美。終不念彼在糞穢時。是謂  智人所為。非彼癡人見是真寶在糞穢中棄  而不取。

[0700b06]  復次摩那婆。假使三千大千世界充滿財寶。  有人持用奉上法師未足稱多。何以故。法師  所說無量法門。功德深重難可值遇。滿世界
寶不如法師少分功德故。摩那婆。其有眾生  信樂是法尊重愛敬。彼常應作如是思惟。今  是法師凡所宣吐。即是世尊金言教誨無有
異也。所言異者。唯佛世尊三十二相及金色  身。梵音宣發辯才具足為天人師。斯為異耳。  雖曰諸相猶為共法。何以故。轉輪聖王亦有
眾相。而不能證阿耨多羅三藐三菩提。所以  者何。以是有漏於生死中非出法故。摩那婆。  是故汝等應離我慢。於諸眾生起大悲心。發
調攝意復應思惟。我當云何教彼眾生遠離  貪欲瞋恚愚癡三毒煩惱斷除我慢。來集我  所聽受正法。既聽受已普為他說。令多人眾
通達法門。轉復開示諸餘眾生。依教修行增  長功德。摩那婆。若諸眾生不知往詣法師所  者。法師爾時為利益故。應當自往城邑聚落。
而諸眾生先有信心。又見法師躬自臨教。更  發尊重希有之心。即以一切金銀珍寶資生  所須種種樂具奉養法師。令多眾生各殖善
根。摩那婆。以是義故。如來應供正遍覺。於餘  經中作如是說。若人常說法。若人常來聽。如  是二種人咸得無量福。如來世尊復如是說。
供養法師即為供養諸佛如來應供正遍覺。  獲無量福。何以故。若無法師則無人說。若無  師說誰能解知深法藏者。是故摩那婆。汝於
法師應起佛想莫作餘念。摩那婆。汝等復當  於法師所生如是心。今此法師則為已於過  去無量無邊億數諸如來所修行供養種善根
故能說斯法。彼說法者。若出家若在家。於是  二所修行供養。其福德聚等無有異。汝等勿  生分別之心。此是出家彼為在家。應於是人
起希有心。隨有說處能長善根。但應慶幸不  得障礙。摩那婆。有諸眾生若道若俗。為聽法  故詣法師所。汝等爾時於是人所。應生希有
大慈悲心。不應輕毀不為說法。當隨順說令  彼聞已發善思惟得如實智。摩那婆。以是因  緣如來世尊為汝等說甚深法門微妙章句。
欲令汝等憶念受持。亦當憐愍世間眾生普  為宣揚微密言教開示分別令其易解。復次  摩那婆。菩薩摩訶薩發大慈悲。為眾生故護
說法者。猶如如來。摩那婆。諸菩薩等為眾生  故。經於無量億百千劫。常處生死煩惱海中。  受種種苦作利他事。大悲無減智慧亦然。以
是因緣速證菩提。乃至無餘涅槃究竟無盡。  如是摩那婆。是故汝等自心思惟。但觀於義  勿著文字及以音聲。於我所說其或不知勿
生誹謗。何以故。摩那婆。我先已為汝等引諸  譬喻說此三種言教藏門攝一切法。我亦為  汝已說入行方便隨順次第。是應行是不應
行。及來去處等。我亦已說得諸方便及真實  義等。我亦已說去來現在三世事中方便修  行。我亦已說應觀淨不淨。乃至歌羅邏大等
入之次第。如彼滴水水沫水泡。我亦已說歌  羅邏大等來去處事本無今有等。我亦已說  諸是受胎身命名色方便不淨等。我亦已說
諸陰入界所作事業。摩那婆。如是等法我皆  說已。汝於是中應勤思念。令三言教常現在  前。汝等不久復當成就勝妙法門。名曰牢勝。
建立中道不捨二邊。及阿字等宮殿法門。於  聽說時攝心勿亂。摩那婆。如來今日更無餘  意。唯欲令汝住是法中。摩那婆。如來世尊若
知但以一種名字一種言教一種法門教授汝  等。則能證者如來終不具說如斯教化重擔。  摩那婆。如來真欲捨斯重擔。如來不願荷茲
重擔。摩那婆。汝等住此阿法門中。如是種種  諸法門義。應當體知。凡所疑處皆可發問。摩  那婆。汝於一切諸法門處。應當決斷勿生疑
心。復次摩那婆。如往昔時有一女人名旃檀  那。力見佛如來生尊重心。生愛敬心生希有  心。歡喜踊躍。時此三千大千世界。其中一切
諸眾生等雖見如來。無有一人發是心者。時  佛如來即為是女具宣妙法。又復授其不退  轉記。摩那婆。汝等今者應學彼女。發如是心
恭敬歡喜。順如來法不得違背。若背法者當  知是人去佛智遠。汝當次第證是佛智。要須  用功莫生懈慢。應於一切波羅蜜中次第修
習皆令成就滿足無缺。於是法中當速證知。  摩那婆。汝等今應如是思惟如來法藏。諸佛  如來尚不窮盡。況復餘人。

[0701a29]  復次摩那婆。若人能盡虛空邊際。法門亦爾  可得知邊。摩那婆。如彼虛空無初後際。一切  諸法亦復如是。眾生之數不可得知。亦不可
量無有邊際。不可得說亦不可見。非是有為。  亦無有色無有光明不可證知。是如來藏諸  佛世尊尚不能盡。況餘眾生。何以故。彼如來
藏不可得故。摩那婆。諸佛如來方便業藏。清  淨非有。既非有故。其數量等皆不可得。但是  凡夫眾生愚癡因緣。於諸法中妄生迷惑。既
言無法。云何如來為諸眾生分別演說。摩那  婆。即是如來為諸眾生隨順世間方便說耳。  摩那婆。諸佛如來隨順世間故。分別世諦悉
不可得。摩那婆。以諸眾生沒在三界。為欲發  動令出離故。隨順說法令其受行。彼雖凡夫。  能於一切世諦有為厭離不樂。既知厭已。即
自堪受智慧行處。云何堪受智慧法門。知一  切法猶如虛空。知如空已精勤思惟。彼虛空  性本來清淨。諸煩惱垢不能染污。亦無有人
能執持者。彼既精勤如是思已。不久當證諸  佛聖道。摩那婆。若以世諦有為得聖道者。一  切凡夫即應是佛。摩那婆。而彼凡夫不得為
佛。何以故。以有為法體是變動。是可壞法非  究竟法。其性羸劣無有住處。以是義故世諦  有為非歸依處。假使歸依得少安樂尚不應
受。況彼有為無常破壞。念念不住非究竟也。  是故汝等應當覺知莫生取著。摩那婆。汝等  若著有為行者。則同在家諸俗人輩。永不能
得增上勝法。誰復有人以彼衣服飲食臥具  湯藥眾事供養奉給恭敬汝者。摩那婆。是故  如來應供正遍覺。不說一切有為法也。不樂
一切有為行也。亦不讚歎亦不令住亦無染  著。以不著故。則不著欲界亦不生欲界。如欲  界色無色界亦爾。於彼一切有為行中。本自
不取終亦不生。彼若能入不攝不生。如是即  得超越三界滅彼憍慢。除斷渴愛盡諸苦源。  離欲清淨殄滅眾相。頓捨一切無復遺餘。速
證無為寂靜涅槃。既得證已能為他說。復次  摩那婆。是中誰當入涅槃者。所謂唯彼諸佛  如來。觀察六界名字和合。既觀察已為他具
說。然後滅度。是故諸佛得彼涅槃。摩那婆。如  我於先所說法中多引虛空以為譬喻。汝意  云何。豈彼虛空名涅槃耶。摩那婆。汝於是中
應善思惟。豈獨慈悲憐慜世間取眾生相名  涅槃耶。摩那婆。我今教汝。如我所說是決定  義。汝更思惟稱量分別。既思量已真得法味。
亦能了達語義句門。了義明故不起諍論。不  取著法得如實想。如實想故則不復求一切  諸法。以不復求一切法故。則亦不得一切諸
法。不得法故。則不得涅槃。不得涅槃故。爾時  即名得涅槃也。摩那婆。汝等當知。若人不捨  分段相者。則取涅槃常現在前。如是次第則
永沒世間有為法中。終不捨離一切諸行。彼  若不能捨離諸行。是則不名得涅槃也。摩那  婆。是故汝當乾枯諸行。汝若能使諸行不生。
爾時方名得涅槃也。夫求涅槃者無有言說。  汝若求於有為行法。當自觀察先捨攀緣。攀  緣滅已則名實相當如是持亦如斯證。

大法炬陀羅尼經卷第九

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
