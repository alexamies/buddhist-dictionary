申日兒本經

宋天竺三藏求那跋陀羅譯

[0819b29] 聞如是：

[0819b29] 一時，佛在王舍國止鷂山中。

[0819b29] 是時，國王、邊大臣、長吏、人民，莫不敬重受教戒者。佛教國王、長者、吏民皆令不得殺生、盜竊、犯他人婦女，不得兩舌、惡口、妄言、綺語、不得嫉妬、慳貪、狐疑，當信作善得善、作惡得惡，己所不欲莫施於人。

[0819c05] 其有學餘異道不受佛教戒者，國王、長者、吏民皆不復敬；所以不敬者，非正道也，教人不以道德，身自殺生，教人殺生；身自盜人財物，教人奪人財物；身自犯他人婦女，教人犯他人婦女；身自兩舌，惡口，妄言，綺語，教人兩舌、惡口、妄言、綺語；身自嫉妬、慳貪、狐疑，教人嫉妬、慳貪、狐疑。

[0819c11] 其國中有一四姓長者，字為申日，財產甚富，金銀珍寶無央數。申日事餘道，不事佛道、不信佛經。異道人皆共嫉妬佛，悉會申日共議言：「佛今為王及傍臣、長吏、人民所敬重，而我等獨不為王及邊臣、長吏、人民所敬重。佛常自說言：『知去來現在之事，豫知他人所言心中所念。』今寧可試知，為審如佛言不？」

[0819c18] 申日言：「當何以試之？」

[0819c19] 餘異道人教申日：「作飯請佛，持毒藥置飯中；掘門裏地令深五丈，以火置中土薄覆其上，令佛從上來入。如佛知去來現在之事者當不受請；受請為不知去來現在之事也。」

[0819c23] 便可穿地作坑、設飯食置毒藥其中。申日言：「諾！大嘉！」即行請佛。

[0819c24] 佛言：「大善！」

[0819c24] 申日便語異道人，道人言：「人已無所知，但當穿地作坑耳。」

[0819c26] 申日有一子，字旃羅法，年十六，過世宿命學佛道，能知去來現在之事，語其父言：「佛已知餘道所議，不須試也，莫用惡人言自投湯火。」申日不信子言，便使掘坑以火置其中，作飯具置毒藥。

[0820a01] 佛告阿難：「勅諸比丘，明日皆不得先佛行，到飯上也悉隨佛後。」佛坐思惟正道，諸天王皆騷動。

[0820a03] 申日遣人白佛：「時已到，願可就飯。」

[0820a04] 佛告阿難：「令諸比丘著衣持應器隨佛後。」

[0820a05] 諸比丘受教，著衣持應器皆隨佛行，諸天王及諸鬼神無央數共從佛行。佛即以地作黃金，乃至申日門，佛適向道便放光影，令申日舍中悉作金色。

[0820a08] 旃羅法即語父言：「今佛已起向道，十方皆明如日，佛與諸比丘，及無央數天共發來，佛與諸比丘及無央數天共行如星中有月；今父舍中明如是乎！不須試佛也。」申日不用子言。

[0820a12] 佛到城門足蹈門限，舉城中即為大動，病者即愈，盲者得視，聾者得聽，瘖者能語，被毒者毒不行，狂者得正，傴者得申，瞋恚者為歡喜。箜篌樂器不鼓自鳴，婦女珠環皆自作聲，百鳥畜獸相和悲鳴。

[0820a17] 佛到申日門，五丈火坑以作浴池，中生蓮華，一華生千葉，諸弟子所蹈華生百葉，皆悉蹈華上而行。

[0820a19] 申日見火坑以作水池中生蓮華，便大懼怖，持頭面著地以誠自說：「今為佛作飯，皆以毒藥置其中，願乞收，更作好飯。」

[0820a22] 佛言：「不須更炊，持毒飯來食之。」佛就坐，諸比丘皆坐。

[0820a23] 佛告阿難：「勅諸比丘，且勿得食，須佛教乃食。」

[0820a24] 佛即呪曰：「天下凡有三毒：一者、貪婬；二者、瞋恚；三者、愚癡。佛無是三毒者，毒為不行，至誠有經法者，毒亦不行，如諸比丘道正者，毒亦不行。」佛語適竟，飯食中毒皆消去。

[0820a28] 佛語阿難：「令諸比丘皆飯，毒皆已去。」

[0820a29] 佛及諸比丘皆飯已，申日便前長跪，以頭面著佛足，白佛言：「我無狀，用惡人之言，令我作惡，願從佛求哀悔過。」

[0820b03] 佛即為申日說經，便得第一須陀洹道。申日即受五戒為優婆塞：一者、不殺；二者、不盜；三者、不犯他人婦女；四者、不兩舌；五者、不飲酒。

[0820b06] 申日受五戒已，持頭面著佛足，為佛作禮。

申日兒本經

【經文資訊】大正藏第 14 冊 No. 0536 申日兒本經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA