佛說海意菩薩所問淨印法門經卷第十三

譯經三藏朝散大夫試鴻臚卿光梵大師賜紫沙門臣惟淨等奉　詔譯

[0507c25] 「復次，海意！云何是金剛句？謂即自身。是金剛句自性無分別故，海意！此金剛句於諸見中決擇而轉無明。是金剛句入諸明故，此金剛句於所緣事中遍知而轉五無間際。是金剛句無加行平等故，此金剛句於諸加行遍知而轉貪際。是金剛句離貪際平等故，此金剛句於貪離貪平等而轉瞋際。是金剛句慈際平等故，此金剛句破諸瞋恚、癡際。是金剛句慧光明平等故，此金剛句開顯明慧。一切眾生一眾生，是金剛句遍入眾生平等故，此金剛句而隨覺了眾生自性。一切眾生心一眾生心，是金剛句入無心故，此金剛句而隨了知心之自性本來明澈。一切佛一佛，是金剛句遍入真如平等故，此金剛句而隨覺了平等性智。一切剎土一剎土，是金剛句遍入無盡剎土故，此金剛句隨知虛空平等。一切法一法，是金剛句入一切法性平等故，此金剛句而隨了知無二法門。一切法佛法，是金剛句於一切處智隨入解故，此金剛句而隨覺了金剛喻定。諸魔事業諸佛事業，是金剛句入諸魔業隨警悟故，此金剛句出過一切魔之事業。一切語言如來語言，是金剛句遍入一切音聲隨解了故，此金剛句而隨了知不可說法。一切法無生，是金剛句入無滅故，此金剛句超越生、老、病、死之道。一切法無起，是金剛句入無止息故，此金剛句而能隨轉諸法寂滅。

[0508a22] 「海意！此如是等諸金剛句，是不破壞句，是精妙句，是平等句，是聖諦句，是堅固句，是無種種句，是愛樂句，是不斷句，是寂靜遍寂近寂之句，是無作用句，是不和合句，是入無趣之趣句，是無行句，是真性句，是如實句，是不背佛句，是不謗法句，是不破僧句，是如所說句，是三輪清淨句，是勇猛句，是梵行句，是空寂句，是虛空句，是覺支句，是無相句，是無願句，是法相句，是心意識無住句，是摧伏諸魔外道句，是清淨無垢明澈句，是觀照菩提句，是慧光明句，是無法顯示句，是畢竟不生不滅句，是自境界清淨句，是入佛境界句，是無思惟分別遍計句，是法界無差別句，是入無句之句句。海意！如是等金剛勝妙諸句，若有菩薩隨能領受決擇其義者，我說是人決定當坐菩提道場，作師子吼。」

[0508b09] 當佛世尊說是門句、印句、金剛句時，此會中有八千菩薩獲得入一切法門印陀羅尼，及得遍入一切眾生意樂三摩地。

[0508b13] 爾時，十方世界所來集會一切菩薩摩訶薩眾聞是法已，踊躍歡喜，心意快然，各以神力，隨自所來諸佛剎土，彼彼剎中各各所有花鬘塗香，及抹香等而悉集來。於此會中廣雨眾妙花鬘香等，普用持奉供養世尊釋迦牟尼如來及此正法，願此正法久住世間。是諸菩薩作供養已，同發妙音，讚歎世尊，說伽陀曰：

「無相顯示於色相，　　一相離相大聖尊；
　諸相平等相無相，　　稽首安住真實相。
　遍入一切眾生語，　　所入音聲智隨入；
　一切音聲解脫門，　　稽首平等心解脫。
　世間差別諸心行，　　心如幻故無所覺；
　無行、等行、無所行，　　我禮虛空心明顯。
　有無平等邊無邊，　　法法分別離分別；
　一切心意本寂然，　　我今頂禮心寂靜。
　佛知因緣諸運用，　　佛能宣說諸因行；
　因緣解脫本際中，　　佛知實際真平等。
　今此遍入平等相，　　我觀善逝身非身；
　不可分別有相身，　　故現差別諸妙相。
　所有十方佛剎土，　　皆同入此佛剎中；
　而此佛剎無所增，　　彼剎無動亦無減。
　諸心平等心無心，　　幻心無異無分別；
　了知平等菩提心，　　世尊常行平等法。
　法界混入平等界，　　諸法無性而可入；
　性常平等染淨中，　　我禮世間利益者。
　日、月尚可使墜地，　　風無形相亦可繫；
　須彌山可吹如塵，　　唯佛世尊無妄說。
　真實語言本清淨，　　淨心如空心明煥；
　世法貪愛不染心，　　如蓮不染居三有。
　或聞稱讚不生喜，　　或聞譏謗不生瞋；
　如須彌山不動搖，　　我禮世間與樂者。」

[0508c16] 爾時，彼諸菩薩摩訶薩眾說是伽陀讚歎佛已，俱白佛言：「世尊！由佛世尊出世間故，即是寶出。佛出世故，即是樂出；即念慧行智出；即布施、持戒、忍辱、精進、禪定、勝慧出；即慈、悲、喜、捨出；即勝義出；即實諦出；即正法出；即作證法出；即念處、正勤、神足、根、力、覺、道之法出；即奢摩他出；即毘鉢舍那出；即六通、三明、八解脫出。以要言之，即斷一切不善法集，一切善法出。」

[0508c25] 爾時，會中有一菩薩，名曰慧積，前白佛言：「世尊！如我解佛所說義者，以有身見生故，佛出世；以無明有愛生故，佛出世；貪、瞋、癡生故，佛出世；四顛倒生，五蓋、六入、七識處、八邪法、九惱處，十不善業生故，佛出世。何以故？為斷一切眾生諸不善業故，佛出世。然佛世尊，亦無對治及增勝力，以無所對治故，佛出世。世尊！若諸菩薩欲知諸佛出世因者，應如是知、如是修學。」

[0509a04] 佛言：「善男子！如是，如是！如汝所說，如佛出世應如是知、如是修學。以佛出世如是因故，諸法出世亦如是知。」

[0509a08] 爾時，海意菩薩摩訶薩白佛言：「世尊！彼初發心菩薩聞如是說佛出世因，彼不解了故，謂佛出世者，云何如是？」

[0509a10] 佛言：「海意！佛出世因而諸菩薩隨其所應心得清淨。所以者何？海意當知！菩薩有四種。何等為四？一者、初發心菩薩；二者、修行位菩薩；三者、不退轉菩薩；四者、一生補處菩薩。海意！於此四種菩薩之中，若初發心菩薩，觀佛如來色相莊嚴，心得清淨；若修行位菩薩，觀佛如來成辦一切勝妙功德，心得清淨；若不退轉菩薩，觀佛法身，心得清淨；若一生補處菩薩者，彼不觀佛色相莊嚴，亦不觀佛種姓族氏，亦不觀佛成辦功德，是中而悉無法可觀。何以故？慧觀照故；慧眼力故；慧所攝故；慧無行故；離諸戲論。彼不如是觀亦非無觀。何以故？有見、無見斯為二種，此位菩薩於見、非見離彼二邊，如是觀佛。以如是觀佛故，觀身亦然。觀身清淨已，即觀佛清淨。觀佛清淨已，應知一切法亦如是清淨。如是觀中若清淨者，是為智觀。此即名為真實觀佛。

[0509a27] 「海意！由如是故，我昔得見然燈如來，我時見已獲得無生法忍，及無所得相應忍。即時涌身虛空，高七多羅樹，處虛空中，得一切智智無差別力，永斷諸見，越諸思惟分別遍計，於諸境界意無所住。爾時，復得六萬三摩地門，是故然燈如來為我授記：『汝於來世當得作佛，號釋迦牟尼如來、應供、正等正覺。』我當彼佛說記之時，我於耳根無所對礙，亦非餘識有所了知。我於和合有所得見中而無所住，我於爾時無佛及佛想，無我及我想，亦無授記及授記想。海意！是故菩薩三輪清淨，授成佛記。三輪清淨者，謂無佛及佛想，無我及我想，亦無授記及授記想。海意！復有三輪清淨。何等為三？謂無我執，無眾生執，無法執。復有三輪清淨：謂無名執，無色相執，無所緣執。復有三輪清淨：謂過去已盡智，未來未至智，現在住法界智。復有三輪清淨：謂身如影像智，語如響智，心如幻智。復有三輪清淨：謂五蘊與法蘊平等，十八界與法界平等，十二處觀如空聚。復有三輪清淨：謂解了於空，信順無相、無願、無求。海意！若此三輪清淨即一切法清淨，是故諸菩薩若三輪清淨者應修善巧之智。」

[0509b21] 爾時，海意菩薩復白佛言：「希有，世尊！彼不退轉菩薩而能具足甚深法智。世尊！若諸菩薩能具如是法智之者，彼即善能成熟功德。」

[0509b23] 佛告海意菩薩言：「海意！當知此位菩薩以本願力故善作勝業，而彼菩薩設在散位之中，以本願力，而亦不壞成熟功德。海意！世有一等無智之人，不能解我所說，今以喻言，當令聞者由譬喻得解。海意！譬如世間有甘蔗田，或復稻田，或復豆田，農作之人，於彼諸田作治事已，開其水道，隨彼畎澮，流注周遍，水悉盈滿。是農作人善安布已，憩於他所，彼諸田中，隨處所經水自然入，不假田人更施功力，所植諸田各得成熟。菩薩亦復如是，或時雖居散位，有善方便，於一切眾生相續善根之中而能成熟，隨其所說一切佛法中，諸有善根悉能圓滿。而彼菩薩心意清淨，善護戒蘊，或在定位之中，以本願力故，而能成熟一切善根，令諸眾生於佛法中，相續滋長一切善法。海意！以是緣故，當知諸菩薩隨其所應不假施力，而自圓滿一切善根，復善迴向於一切智。是故諸菩薩若定、若散，以本願力，於諸善根中身心調暢，念不散亂，不墮下乘趣向大乘。

[0509c14] 「海意！譬如城中有一大樹，或有人來斷彼樹根，斷已即去。當斷樹時，樹漸低下，畢竟須隨斫處墮地。菩薩亦復如是，於長夜中修習善法，趣向一切智，漸入一切智，畢竟成熟一切善根。既成熟已，悉用迴向於一切智；迴向一切眾生共其功德；迴向願令三寶聖種不斷不絕；迴向圓滿身相莊嚴具諸相好；迴向圓滿語業莊嚴，廣為眾生說無誑法；迴向圓滿心業莊嚴，常念諸佛定願成就。而是菩薩不假功用，無所發悟，悉能成熟一切善根；普用迴向於一切智，不墮餘乘。若定若散，於菩提分法修習圓滿，皆由本願方便善巧迴向之力。

[0509c26] 「海意！又如苾芻欲入滅定，先當要期聞犍稚聲然後出定。彼入定已，而犍稚聲亦不入於定中，而是苾芻後假犍稚之聲乃從定起。菩薩亦復如是，為欲解脫一切眾生，起大悲誓願：『我當救度一切眾生普令解脫，悉當成辦菩提事業，於諸眾生廣行慈心。於生死流中運心意識普為濟度，雖入定中以本度脫眾生大悲願故，終不墮於聲聞緣覺之地。』後從定起開發正慧，還復積集菩提分法，廣為眾生成熟化度。海意！汝且觀是諸菩薩者所作事業而悉最勝，雖入寂靜三摩地中，而能出過聲聞、緣覺解脫境界。

◎
佛說海意菩薩所問淨印法門經卷第十三

【經文資訊】大正藏第 13 冊 No. 0400 佛說海意菩薩所問淨印法門經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA