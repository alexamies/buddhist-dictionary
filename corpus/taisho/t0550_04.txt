金色童子因緣經卷第四

西天譯經三藏朝散大夫試  鴻臚卿傳梵大師賜紫沙門  臣法護等奉　詔譯

[0871a24]  爾時，日照商主涉渡大海，獲利成辦，不日還  復王舍大城。當入城時，商主忽見不吉祥相，  即時商主心生驚怖，身極顫掉，兩目眴動；其
相所謂群飛聚前厲聲鳴噪。商主素解其占，  即作是念：「如我今者所見之相，極不祥善，決  定我子金色童子有嬈亂事，今應在近，如相  法說必有別離。」

[0871b01]  于是商主說伽陀曰：

「如我兩目俱眴動，　　群飛厲聲而鳴噪，  
決定我子於今時，　　別離之苦應在近。  
又若身支發顫掉，　　其心熱惱驚怖生，  
決定親子今別離，　　惡相同前應在近。」

[0871b06]  商主說是伽陀已，當其身心顫怖之際，思百  千種無義利事，遲疑盤旋不知所止。又復惟  忖：「我今何故來復此城？」乃至後時，聞多人眾
舉聲  [口*睪]  叫，商主聞是  [口*睪]  叫聲時，又復思念。乃  適四衢，復見多人如被羅剎怖畏侵惱，各各
皆有別離苦逼。居商主前，乃見一人，即發問  言：「仁者！今此何故事相如是？」彼人答言：「日照  商主有子其名金色童子，色相端嚴眾德圓
具，而彼童子於自園中殺害迦尸孫那利女，  王官不能審察是事，付執法人，將欲棄置四  衢巷陌，眾所共聞，童子非久往棄屍林命  垂殞謝。」

[0871b18]  是時，日照商主聞是語已，以子別離苦惱逼  故，即時悶絕而躃于地，以水灑面，良久乃蘇。  扶持漸起，極大號哭，流淚如雨，四顧觀察，作
如是言：「苦哉！我子金色童子今在何處？」于是  商主速疾周行巷陌尋求，乃見己妻荒迷散  髮，拊膝悲號，逼迫哀聲，周行馳走，以子別離
極大苦故。商主見已，極生悲惱，哽咽流淚漸  近其前。妻見夫已，倍復悲號，憂箭射心流淚  如雨，速詣夫前舉體投地。于是，日照商主
前執其手高聲號哭，妻乃趨前虔伸拜奉，即  作是言：「仁者夫主！救我！救我！我今從夫乞  彼愛子，願夫哀察。」說伽陀曰：

「願今夫主安慰我，　　我無福分無歡喜，  
我今與子別離時，　　極大苦惱徒悲泣。  
夫主共知子生時，　　若獲最上大喜者，  
何故愛子復于今，　　執持受死而非久？  
我子調善復少勇，　　多種教典悉明解，  
色相端嚴無比倫，　　大智之子將命殞，  
斷我大族中種姓，　　破我大族中根源，  
族中明炬大吉祥，　　息滅如是諸光照。  
我子是為心中寶，　　是為相續中深愛，  
我子眾中甘露眼，　　為執法者將刑戮。  
一切皆為子所作，　　失子猶如眼喪滅，  
集聚心寶子亦然，　　何故今時將破壞？  
夫當速疾發勤勇，　　為子廣施善方便，  
若人能救我子時，　　一切珍寶我今與。  
我見汝子於今時，　　未臨刑戮餘命在，  
隨汝意樂及思惟，　　宜今速作救護事。」

[0871c17]  爾時，日照商主雖復以子離別憂苦逼迫哀  切，然且奮警身心扶持，前詣諸人眾所，合掌  告言：「汝諸仁者！咸聽我語，我於今時險惡艱
難斯現所發，汝等何不少施方便放捨救護？  若曠野中事難明察，今在王城汝豈不見？況  復我子有德顯明，何故付執法人持將刑戮？
汝等何不少發悲心勤力救護？云何王者多  種法律不審思惟？何不勇銳其心放捨我子？」

[0871c25]  時諸人眾中一答言：「商主！汝此童子圓具眾  德我等悉知，且於今時非汝一人獨受艱苦，  我等內外一切人眾悲苦亦同，然亦我等未
見方便，能令童子而獲放捨，是故我等心各  愁憂，咸生熱惱。」

[0871c29]  商主復言：「汝諸仁者！又復  應知，今此童子畢竟純善，悲心增劇有大威  德，法欲具足愛念眾生，豈於如是無義利事
而能發心？況復行邪？願諸仁者速於今時特  為審察，如是事相。若或詳審，而此童子事有  實者，此之危難願令放捨，汝等人眾若於是
事詳證可成，一切人眾同汝教令，是故無少  過失可得。此外別無悲愍之心而為發現，若  其然者，汝等能善愛敬有德悲心顯明，汝等
若發悲愍心已，應詣王所，求王教令勅前臣  輔，如汝所言宣示其事，無復別異而可信聽。  仁者當知，我今為子將其別離畢竟艱苦，能
救護者我今悉與一切珍寶，惟願汝等廣施  恩惠，為此童子如理詳察。」

[0872a14]  時諸人眾聞商主言，具明其意，互相謂曰：「今  此童子，眾德咸具，深可愛敬。」即時眾中召其  二三有智之人、明正理者，遣詣王所具奏於
王：「若王今時為金色童子勅彼臣輔，令其審  細重復詳察事之虛實，我等民眾以十萬金  奉上於王。」王從所奏。時有智人詣掌法司，先  勅詳辯勇戾大臣之所。

[0872a21]  爾時，勇戾大臣遠見二三人來，即發問言：「汝  等無其事緣，何故來此？」

[0872a22]  諸人答言：「我等王  舍大城所居，人眾哀告：『仁者！今此金色童子  色相端嚴，眾德備具多人愛念，彼將別離，王
舍城中一切人民極大逼惱，況復此人常樂  正法、諸法律等，德行具足，此人無有少分過  失，眾所共信。』王勅仁者，今為金色童子重
復審細詳辯前事，我等以十萬金奉上於王，  日照商主亦自排備眾多珍寶而以奉之，令  王廣藏有所增益。」

[0872b02]  時勇戾大臣聞是語已，忿恚答言：「事定已久，  汝等何故復令詳辯？又復何言與十萬金令  增王藏，豈我今時非理取財增王府庫？汝等
誠謂不知王意，汝諸人眾於一切處巧設計  智，欲令王者作無義利，此非方便，乃是汝等  出譏謗言謗於王者，若或餘事欲令王者同  斯詳辯，即見多人悉皆破壞。」

[0872b09]  時勇戾大臣呵責彼等二三人已，即時呼召  四類惡人：所謂造作極惡業者、不忍辱者、無  慈愍者、無悲心者。召已，謂言：「汝等今速監逐
彼諸膾宰之人出於城外，依我所言，如王法  令殺彼童子。汝等勿得輒令放捨，自餘臣佐  或有所言亦不可放。汝等若或依我教令斯
即甚善；若不從命起異見者，我與汝等大生  怨縛。」彼等答言：「我今從命。」

[0872b17]  是時，四監逐官受旨命已，各執利劍監逐前  行。時諸膾宰審慮百端運謀方計，徐緩進步  執持童子，迂轉四衢周行巷陌，欲令一切普
使聞知，乃作是言：「苦哉！我今作何方計，今  此童子脫免斯難？我等今時，豈能作此無義  利事？」

[0872b23]  是時，四監逐官各執利劍，詣諸膾宰之前，告  語彼言：「汝等宜應如，彼大臣所授旨命速營  其事，汝等若不速出城外，如彼法令殺其童
子，我即今時斷汝等命。」而彼四類極惡監逐  之官，各執利劍其狀可畏，怒目觀視彼諸膾  宰。是時，彼等慮其斷命，咸生驚怖，皆言：「苦
哉！我等今時無復方計救此童子，須宜從命  而將致殺。」言已，悲傷滿目垂淚。是時，四監逐  官疾速催驅金色童子出於城外。

[0872c02]  當其童子  出城之時，有無數百千人眾奔馳瞻覩，傷痛  流淚，異口同音，咸作是言：「苦哉！苦哉！日照商
主大寶散失，又此日照商主根源上族而悉  斷壞，日照商主族中明炬而將息滅，日照商  主族中最上髻珠墜落，日照商主清淨眼滅，
日照商主妙好莊嚴今悉離散，日照商主心  極痛傷其猶開剖，日照商主體中命殞。苦哉！  苦哉！何故令此童子出於城外曠野孤逈寂
寥之所？盤旋宛轉無救無依？今此童子於其  最勝王舍城中，如清淨月為彼羅睺之所吞  食，又此王舍大城如空中日白晝銷殞；王舍
大城所居人眾，喪甘露眼迷失方處；王舍大  城所居人眾，相續深愛而悉離散；王舍大城  所居人眾妙好莊嚴今已廢棄；王舍大城所
居人眾髻珠墜落；王舍大城所居人眾心所  愛寶今悉破壞；王舍大城所居人眾目既喪，  明將何瞻覩？我等今時見是事已，云何能生  悅樂？心意誠謂我等無所依止。」

[0872c21]  爾時，童子既出城已，彼監逐官遣人來白勇  戾大臣：「金色童子已出王舍大城。」時勇戾大  臣聞已歡喜。

[0872c24]  爾時先所來者，其二三人聞是事已，愁憂不  樂，寂然無依還訪城中。先同議者，彼彼人眾  具陳上事，彼諸人眾聞已，愁憂寂無依托，互
相議言：「汝等應知，我之國主阿闍世王，是  惡王者不遵正理，昔害父命今作非法，以其  有德色相端嚴眾所愛念勝智之人，而令殺
害。苦哉！王者極無悲愍。苦哉！王者不知有德，  王及臣輔無勝知見，何故不令依正法律審  細詳辯？以勝善人輕為棄捨？又或時數使其
然哉，正法隱陷增長非法，於濁時中信惡人  語，故令有德極善之人生別離苦。苦哉！苦哉！  深無義利。」

金色童子因緣經卷第四

* * *

【經文資訊】大正藏第 14 冊 No. 0550 金色童子因緣經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
