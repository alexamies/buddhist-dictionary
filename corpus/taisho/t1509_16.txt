大智度論釋初品中毘梨耶波羅  蜜義第二十七  (卷第十六)
龍樹菩薩造

後秦龜茲國三藏鳩摩羅什  奉　詔譯

[0174a29]  問曰：

[0174a29]  云何名精進相？

[0174a29]  答曰：

[0174a29]  於事必能，起發  無難，志意堅強，心無疲惓，所作究竟，以  此五事為精進相。

[0174b02]  復次，如佛所說：「精進相  者，身、心不息故。」譬如釋迦牟尼佛，先世曾  作賈客主，將諸賈人入嶮難處；是中有羅
剎鬼，以手遮之言：「汝住莫動，不聽汝去！」賈  客主即以右拳擊之，拳即著鬼，挽不可  離；復以左拳擊之，亦不可離；以右足蹴
之，足復粘著；復以左足蹴之，亦復如是；以  頭衝之，頭即復著。鬼問言：「汝今如是，欲作  何等？心休息未？」答言：「雖復五事被繫，我心
終不為汝息也。當以精進力與汝相擊，  要不懈退！」鬼時歡喜，心念此人膽力極大，即  語人言：「汝精進力大，必不休息，放汝令去！」
行者如是，於善法中，初夜、中夜、後夜，誦經、坐  禪，求諸法實相，不為諸結使所覆，身心不  懈，是名精進相。

[0174b16]  是精進名心數法，懃行不  住相；隨心行，共心生；或有覺有觀，或無覺  有觀，或無覺無觀。如阿毘曇法廣說。

[0174b18]  於一切  善法中懃修不懈，是名精進相。於五根中，  名精進根；根增長名精進力；心能開悟，名  精進覺；能到佛道涅槃城，是名正精進；四
念處中，能懃繫心，是精進分；四正懃，是精進  門；四如意足中，欲、精進即是精進；六波羅  蜜中，名精進波羅蜜。

[0174b24]  問曰：

[0174b24]  汝先讚精進，今  說精進相，是名何精進？

[0174b25]  答曰：

[0174b25]  是一切善法  中  精進  相。

[0174b26]  問曰：

[0174b26]  今說摩訶般若波羅蜜論議  中，應說精進波羅蜜，何以故說一切善法  中精進？

[0174b28]  答曰：

[0174b28]  初發心菩薩，於一切善法中精  進，漸漸次第得精進波羅蜜。

[0174b29]  問曰：

[0174b29]  一切善法  中精進多，今說精進波羅蜜，已入一切善法  精進中。

[0174c02]  答曰：

[0174c02]  為佛道精進，名為波羅蜜；諸  餘善法中精進，但名精進，不名波羅蜜。

[0174c03]  問  曰：

[0174c04]  一切善法中懃，何以不名精進波羅蜜；而  獨名菩薩精進為波羅蜜？

[0174c05]  答曰：

[0174c05]  波羅蜜名  到彼岸。世間人及聲聞、辟支佛，不能具足  行諸波羅蜜，是故不名為精進波羅蜜。

[0174c08]  復次，是人無大慈、大悲，棄捨眾生；不求十  力、四無所畏、十八不共法、一切智，及無礙解脫、
無量身、無量光明、無量音聲、無量持戒、禪定、  智慧。以是故，是人精進不名波羅蜜。

[0174c11]  復次，  菩薩精進，不休、不息，一心求佛道，如是行  者，名為精進波羅蜜。如好施菩薩求如意  珠，抒大海水，正使筋骨枯盡，終不懈廢；得
如意珠，以給眾生，濟其身苦。菩薩如是難  為能為，是為菩薩精進波羅蜜。

[0174c16]  復次，菩薩  以精進力為首，行五波羅蜜，是時，名為菩  薩精進波羅蜜。譬如眾藥和合，能治重病；菩
薩精進亦如是，但行精進，不能行五波羅  蜜，是不名菩薩精進波羅蜜。

[0174c20]  復次，菩薩精  進，不為財利、富貴、力勢，亦不為身，不為生  天、轉輪王、梵、釋、天王，亦不自為以求涅槃，
但為佛道，利益眾生。如是相，名為菩薩精  進波羅蜜。

[0174c24]  復次，菩薩精進，修行一切善法，大  悲為首。如慈父愛子，唯有一子而得重  病，一心求藥，救療其病；菩薩精進，以慈為
首，亦復如是，救療一切，心無暫捨。

[0174c27]  復次，菩  薩精進，以實相智慧為首，行六波羅蜜，是  名菩薩精進波羅蜜。

[0174c29]  問曰：

[0174c29]  諸法實相無為無  作；精進有為有作相，云何以實相為首？

[0175a01]  答  曰：

[0175a02]  雖知諸法實相無為無作，以本願大悲  欲度眾生故，於無作中，以精進力度脫  一切。

[0175a04]  復次，若諸法實相，無為無作、如涅槃相、  無一無二，汝云何言「實相與精進相異」  耶？汝即不解諸法相。

[0175a06]  復次，爾時菩薩觀  三界、五道眾生，各失所樂。

[0175a07]  無色界天，樂定  心著，不覺命盡，墮在欲界中，受禽獸形。色  界諸天，亦復如是，從清淨處墮，還受婬欲，
在不淨中。欲界六天，樂著五欲，還墮地獄，  受諸苦痛。

[0175a11]  見人道中，以十善福貿得人身，  人身多苦少樂，壽盡多墮惡趣中。

[0175a12]  見諸畜生，  受諸苦惱，鞭杖驅馳，負重涉遠，項領穿壞，熱  鐵燒爍。此人宿行因緣，以繫縛眾生，鞭杖
苦惱；如是等種種因緣故，受象、馬、牛、羊、麞、鹿  畜獸之形。

[0175a16]  婬欲情重，無明偏多，受鵝、鴨、孔雀、  鴛鴦、鳩、鴿、鷄、鷖、鸚鵡，百舌之屬，受此眾鳥，種  類百千。婬行罪故，身生毛羽，隔諸細滑，嘴
[口*(甚-其+庚)]  麁  [革*卬]  ，不別觸味。

[0175a19]  瞋恚偏多，受毒蛇、蝮  蝎、蚑蜂、百足，含毒之虫。

[0175a20]  愚癡多故，受蚓蛾、  蜣蜋、蟻螻、鵂鷖、角鵄之屬，諸騃虫鳥。

[0175a21]  憍慢、瞋  恚多故，受師子、虎、豹諸猛獸身。

[0175a22]  邪慢緣故，  受生驢、猪、駱駝之中。

[0175a23]  慳貪、嫉妬、輕躁、短促  故，受獼猴、  [狂-王+哥]  玃、熊、羆之形。

[0175a24]  邪貪、憎嫉業因  緣故，受猫、狸、土虎諸獸之身。

[0175a25]  無愧、無慚、饕  餮  因緣故，受烏鵲、鵄鷲諸鳥之形。

[0175a26]  輕慢善人  故，受鷄、狗、野干等身。

[0175a27]  大作布施，瞋恚、曲心，  以此因緣故，受諸龍身。

[0175a28]  大修布施，心高陵  瘧，苦惱眾生，受金翅鳥形。

[0175a29]  如是等種種結  使業因緣故，受諸畜生禽獸之苦。

[0175b01]  菩薩得天  眼，觀眾生輪轉五道，迴旋其中：天中死，人  中生；人中死，天中生；天中死，生地獄中；地獄
中死，生天上；天上死，生餓鬼中；餓鬼中死，還  生天上；天上死，生畜生中；畜生中死，生天  上；天上死，還生天上。地獄、餓鬼、畜生亦如是。

[0175b07]  欲界中死，色界中生；色界中死，欲界中生；欲  界中死，無色界中生；無色界中死，欲界中生；  欲界中死，欲界中生。色界、無色界亦如是。

[0175b09]  活  地獄中死，黑繩地獄中生；黑繩地獄中死，活  地獄中生；活地獄中死，還生活地獄中；合會  地獄乃至阿鼻地獄，亦如是。炭坑地獄中死，
沸  屎  地獄中生；沸屎地獄中死，炭坑地獄中  生；炭坑地獄中死，還生炭坑地獄中。燒林地  獄乃至摩訶波頭摩地獄，亦如是展轉生其  中。

[0175b16]  卵生中死，胎生中生；胎生中死，卵生中生；  卵生中死，還生卵生中。胎生、濕生、化生亦如  是。

[0175b18]  閻浮提中死，弗婆提中生；弗婆提中死，閻  浮提中生；閻浮提中死，還生閻浮提中。劬  陀尼、欝怛羅越亦如是。

[0175b20]  四天處死，三十三天  中生；三十三天中死，四天處生；四天處死，還  生四天處。三十三天乃至他化自在天亦如  是。

[0175b23]  梵眾天中死，梵輔天中生；梵輔天中死，梵  眾天中生；梵眾天中死，還生梵眾天中。梵輔  天，少光天、無量光、光音，少淨、無量淨、遍淨，
阿  那跋羅伽、得生、大果，虛空處、識處、無所有處、  非有想非無想處亦如是。

[0175b27]  非有想非無想天  中死，阿鼻地獄中生。

[0175b28]  如是展轉生五道中。菩  薩見是已，生大悲心：「我於眾生為無所益，  雖與世樂，樂極則苦；當以佛道涅槃常樂
益於一切。云何而益？當懃大精進，乃得實  智慧；得實智慧，知諸法實相，以餘波羅蜜  助成，以益眾生。」是為菩薩精進波羅蜜。

[0175c04]  見  餓鬼中飢渴故，兩眼陷，毛髮長，東西馳走。若  欲趣水，護水諸鬼，以鐵杖逆打；設無守鬼，  水自然竭；或時天雨，雨化為炭。或有餓鬼
常被火燒，如劫盡時，諸山火出。或有餓鬼  羸瘦狂走，毛髮蓬亂，以覆其身。或有餓鬼  常食  屎  尿，涕唾歐吐，盪滌餘汁；或時至廁
溷邊立，伺求不淨汁。或有餓鬼常求產婦  藏血飲之，形如燒樹，咽如針孔；若與其水，  千歲不足。或有餓鬼自破其頭，以手取腦
而舐。或有餓鬼形如黑山，鐵鎖鎖頸，叩頭  求哀，歸命獄卒。或有餓鬼先世惡口，好以  麁語加彼眾生，眾生憎惡，見之如讎，以
此罪故，墮餓鬼中。如是等種種罪故，墮餓  鬼趣中，受無量苦痛。

[0175c18]  見八大地獄，苦毒萬  端。

[0175c19]  活大地獄中諸受罪人，各各共鬪，惡心瞋  諍，手捉利刀，互相割剝，以槊相刺，鐵叉  相叉，鐵棒相棒，鐵杖相捶，鐵鏟相貫，而以
利刀互相切膾，又以鐵爪而相爴裂，各以  身血而相塗漫。痛毒逼切，悶無所覺；宿業  因緣，冷風來吹，獄卒喚之：「咄！」諸罪人還活，
以是故名活地獄；即時平復，復受苦毒。

[0175c25]  此  中眾生，以宿行因緣，好殺物命，牛羊禽獸；  為田業、舍宅、奴婢、妻子、國土、錢財故，而相殺  害。如是等種種殺業報故，受此劇罪。

[0175c28]  見黑  繩大地獄中罪人，為惡羅剎、獄卒、鬼匠，常以  黑熱鐵繩，拼度罪人。以獄中鐵斧，煞之斫
之：長者令短，短者令長；方者使圓，圓者使  方。斬截四肢，却其耳鼻，落其手足。以大  鐵鋸，解析揣截，破其肉分，臠臠稱之。

[0176a04]  此人  宿行因緣，讒賊忠良，妄語、惡口、兩舌、無義  語，枉殺無辜，或作姧吏，酷暴侵害。如是等  種種惡口讒賊，故受此罪。

[0176a07]  見合會大地獄  中，惡羅剎、獄卒作種種形：牛、馬、猪、羊、麞、鹿、狐、  狗、虎、狼、師、子、六駮、大鳥、鵰鷲、鶉鳥，作此種種
諸鳥獸頭而來，吞噉齩嚙，  [齒*齊]  掣罪人。兩山  相合，大熱鐵輪轢諸罪人，令身破碎；熱鐵臼  中搗之令碎，如笮蒲桃，亦如壓油；譬  如蹂場，聚肉成
[卄/積]  ，積頭如山，血流成池，  鵰鷲、虎狼各來諍掣。

[0176a14]  此人宿業因緣，多殺牛、  馬、猪、羊、麞、鹿、狐、兔、虎、狼、師子、六駮、大鳥、眾鳥，  如是等種種鳥獸多殘賊故，還為此眾鳥
獸頭來害罪人；又以力勢相陵，枉壓羸弱，  受兩山相合罪；慳貪、瞋恚，愚癡、怖畏故，斷事  輕重，不以正理，或破正道，轉易正法，受  熱鐵輪轢，熱鐵臼搗。

[0176a20]  第四、第五，名叫喚、大叫  喚。此大地獄，其中罪人，羅剎、獄卒頭黃如金，  眼中火出，著赤色衣，身肉堅勁，走疾如風，
手足長大，口出惡聲，捉三股叉，箭墮如雨，  刺射罪人。罪人狂怖，叩頭求哀，小見放捨，  小見憐愍。即時將入熱鐵地獄，縱廣百由旬，
驅打馳走，足皆焦然，脂髓流出，如笮蘇油。  鐵棒棒頭，頭破腦出，如破酪瓶。斫剉割剝，  身體糜爛。而復將入鐵閣屋間，黑烟來熏，互
相推壓，更相怨毒，皆言何以壓我？纔欲求  出，其門以閉；大聲嘷呼，音常不絕。

[0176b01]  此人宿  行因緣，皆由  斗  秤欺誑，非法斷事，受寄不  還，侵陵下劣，惱諸窮貧，令其號哭；破他
城郭，壞人聚落，傷害劫剝，室家怨毒，舉城  叫喚；有時譎詐欺誑，誘之令出而復害  之。如是等種種因緣故，受如此罪。

[0176b06]  大叫  喚地獄中人，皆坐熏殺穴居之類，幽閉囹  圄，或闇烟窟中而熏殺之；或投井中，劫奪  他財。如是等種種因緣，受大叫喚地獄罪。

[0176b10]  第六、第七，熱、大熱地獄中，有二大銅鑊：一  名難陀，二名跋難陀  (秦言喜、大喜也)  。醎沸水滿
中，羅剎鬼獄卒以罪人投中，如廚士烹  肉；人在鑊中，腳上頭下，譬如煮豆熟爛，骨  節解散，皮肉相離；知其已爛，以叉叉出，
行業因緣，冷風吹活。復投炭坑中，或著沸  屎中，譬如魚出於水而著熱沙中；又以  濃血而自煎熬。從炭坑中出，投之焰床，
強驅令坐，眼、耳、鼻、口及諸毛孔，一切火出。

[0176b18]  此  人宿世惱亂父母、師長、沙門、婆羅門，於諸  好人福田中惱令心熱；以此罪故，受熱地  獄罪。或有宿世煮生繭，或生炙猪羊，或以
木貫人而生炙之，或焚燒山野及諸聚落、  佛圖、精舍，及天神等，或推眾生著火坑中。  如是等種種因緣，生此地獄中。

[0176b24]  見阿鼻地  獄，縱廣四千里，周迴鐵壁，於七地獄，其處  最深。獄卒羅剎以大鐵椎椎諸罪人，如鍛  師打鐵，從頭剝皮，乃至其足；以五百釘
釘挓其身，如挓牛皮，互相掣挽，應手破  裂。熱鐵火車，以轢其身。驅入火坑，令抱炭  出。熱沸  屎  河，驅令入中；有鐵嘴毒虫，從
鼻中入腳底出，從足下入口中出。竪劍道  中，驅令馳走，足下破碎，如廚膾肉；利刀劍  槊，飛入身中，譬如霜樹落葉，隨風亂墜；罪
人手、足、耳、鼻、支節，皆被斫剝割截在地，流  血成池。二大惡狗：一名賒摩，二名賒婆羅。  鐵口猛毅，破人筋骨，力踰虎豹，猛如師
子。有大刺林，驅逼罪人，強令上樹。罪人  上時，刺便下向，下時刺便上向。大身毒蛇，蝮  蝎惡虫，競來齧之。大鳥長嘴，破頭噉腦。入
醎河中，隨流上下；出則蹈熱鐵地，行鐵刺  上；或坐鐵杙，杙從下入。以鉗開口，灌以  洋銅，吞熱鐵丸，入口口焦，入咽咽爛，入腹
腹然，五藏皆焦，直過墮地。但見惡色，恒聞  臭氣，常觸麁澁，遭諸苦痛，迷悶委頓；或狂  逸唐突，或藏竄投擲，或顛匐墮落。

[0176c16]  此人宿行，  多造大惡五逆重罪，斷諸善根，法言非法，  非法言法，破因破果，憎嫉善人。以是罪  故，入此地獄，受罪最劇。

[0176c19]  如是等種種八大  地獄。周圍其外，復有十六小地獄為眷屬：  八寒氷，八炎火，其中罪毒，不可見聞。八炎火
地獄者：一名炭坑，二名沸屎，三名燒林，四  名劍林，五名刀道，六名鐵刺林，七名醎河，  八名銅橛，是為八。八寒氷地獄者：一名頞  浮陀  (少多有孔)
，二名尼羅浮陀  (無孔)  ，三名阿羅羅  (寒戰聲也)  ，四名阿婆婆  (亦患寒聲)  ，五名睺睺  (亦是患寒聲)  ，六  名漚波羅
(此地獄外壁似青蓮花也)  ，七名波頭摩  (紅蓮花罪  人生中受苦也)  ，八名摩訶波頭摩，是為八。

[0177a03]  若破清  淨戒出家法，令白衣輕賤佛道；或排眾生  著火坑中，或眾生命未盡頃於火上炙之。  如是等種種因緣，墮炭坑地獄中。大火炎炭
至膝，燒罪人身。

[0177a07]  若沙門、婆羅門福田食，以  不淨手觸，或先噉，或以不淨物著中；或以  熱沸  屎  灌他身，破淨命，以邪命自活。如
是等種種因緣，墮沸  屎  地獄中。沸  屎  深廣  如大海水，中有虫，以鐵為嘴，破罪人頭  噉腦，破骨食髓。

[0177a12]  若焚燒草木，傷害諸虫，或  燒林大獵，為害彌廣。如是等種種因緣，墮  燒林地獄中。草木火然，以燒罪人。

[0177a14]  若執持  刀劍，鬪諍傷殺；若斫樹壓人，以報宿怨；若  人以忠信誠告，而密相中陷。如是等種種因  緣，墮劍林地獄中。此地獄罪人入中，風吹
劍葉，割截手足、耳鼻，皆令墮落；是時，林中  有烏鷲、惡狗，來食其肉。

[0177a19]  若以利刀刺人，  若橛若槍傷人；若斷截道路，撥徹橋樑，  破正法道，示以非法道，如是等種種因緣，  墮利刀道地獄中。利刀道地獄者，於絕
壁狹道中竪利刀，令罪人行上而過。

[0177a23]  若  犯邪婬，侵他婦女，貪受樂觸，如是等種種  因緣墮鐵刺林地獄中。刺樹高一由旬，上  有大毒蛇，化作美女身，喚此罪人上來，共
汝作樂；獄卒驅之令上，刺皆下向，貫刺罪  人，身被刺害，入骨徹髓。既至林上，化女  還復蛇身，破頭入腹，處處穿穴，皆悉破爛。
忽復還活，身體平復；化女復在樹下喚之，獄  卒以箭仰射，呼之令下，刺復仰刺；既得到  地，化女身復毒蛇，破罪人身。

[0177b03]  如是久久，從  熱鐵刺林出，遙見河水清涼快樂，走往趣  之；入中變成熱沸醎水，罪人在中，須臾之
頃，皮肉離散，骨立水中；獄卒羅剎以叉鉤  出之，持著岸上。此人宿行因緣，傷殺水性  魚鼈之屬，或時排人及諸眾生令沒水中，
或投之沸湯，或投之氷水。如是等種種惡  業因緣，故受此罪。

[0177b10]  若在銅橛地獄，獄卒羅  剎問諸罪人：「汝何處來？」答言：「我苦悶不知  來處，但患飢渴。」若言渴，是時，獄卒即驅逐
罪人，令坐熱銅橛上，以鐵鉗開口，灌以洋  銅；若言飢，坐之銅橛，吞以鐵丸。入口口焦，  入咽咽爛，入腹腹然，五藏爛壞，直過墮地。

[0177b16]  此人宿行因緣，劫盜他財以自供口。諸出家  人，或時詐病，多求酥油、石蜜；或無戒、無禪、  無有智慧，而多受人施；或惡口傷人。如是
等種種宿業因緣，墮銅橛地獄。

[0177b19]  若人墮頞  浮陀地獄中，其處積氷，毒風來吹，令諸罪人  皮毛裂落，筋肉斷絕，骨破髓出。即復完堅，受  罪如初。

[0177b22]  此人宿業因緣，寒月剝人；或劫盜  凍人薪火；或作惡龍瞋毒忿恚，放大雹雨，  氷凍害人；或輕賤謗毀若佛及佛弟子持
戒之人；或口四業作眾重罪。如是等種種因  緣，墮頞浮陀地獄中。

[0177b26]  尼羅浮陀亦如是。頞  浮陀少多有孔，時得出入；尼羅波絕無孔  罅，無出入處。

[0177b28]  呵婆婆、呵羅羅、睺睺，此三地  獄，寒風噤戰，口不能開，因其呼聲而以  名獄。

[0177c01]  漚波羅獄中，凍氷浹渫，有似青蓮花。  波頭摩，狀如此間赤蓮花。

[0177c02]  摩呵波頭摩，是中  拘迦離住處。有智之人聞是驚言：「咄！以此  無明恚愛法故，乃受此苦。出而復入，無窮  無已！」

[0177c05]  菩薩見此，如是思惟：「此苦業因緣，皆  是無明諸煩惱所作，我當精進懃修六度，  集諸功德，斷除眾生五道中苦。」興發大哀，
增益精進。如見父母幽閉囹圄，拷掠搒笞，  憂毒萬端，方便求救，心不暫捨；菩薩見諸  眾生受五道苦，念之如父，亦復如是。

[0177c10]  復次，  菩薩精進，世世勤修，求諸財寶，給施眾生，  心無懈廢。自有財物，能盡施與，心亦不懈。

[0177c13]  復次，精進持戒，若大、若小，一切能受、一切能  持，不毀、不犯；大如毛髮，設有違失，即時發  露，初不覆藏。

[0177c15]  復次，懃修忍辱，若人刀杖打害，  罵詈毀辱，及恭敬供養，一切能忍，不受、不著；  於深法中，其心不沒，亦不疑悔。

[0177c17]  復次，專精  一心，修諸禪定，能住能守，得五神通，及四  等心、勝處、背捨、十一切處，具諸功德；得四  念處及諸菩薩見佛三昧。

[0177c20]  復次，菩薩精進求  法，不懈身心，懃力供養法師，種種恭敬供  給給使，初不違失，亦不廢退，不惜身命，
以為法故。誦讀問答，初、中、後夜，思惟憶念，籌  量分別，求其因緣，選擇同異，欲知實相：一  切諸法自相、異相，總相、別相，一相，有相、無相，如
實相，諸佛菩薩無量智慧，心不沒不退，是  名菩薩精進。

[0177c27]  如是等種種因緣，能生能辦  種種善法，是故名為精進波羅蜜。波羅蜜義，  如先說。

[0177c29]  復次，菩薩精進，名為精進波羅蜜；  餘人精進，不名波羅蜜。

[0178a01]  問曰：

[0178a01]  云何為精進  滿足？

[0178a02]  答曰：

[0178a02]  菩薩生身、法性身，能具功德，是為  精進波羅蜜滿足。滿足義，如上說。

[0178a03]  身、心精進，  不廢息故。

[0178a04]  問曰：

[0178a04]  精進是心數法，經何以名  身精進？

[0178a05]  答曰：

[0178a05]  精進雖是心數法，從身力出，  故名為身精進。如受是心數法，而有五  識相應受，是名身受；有意識相應受，是為
心受。精進亦如是，身力懃修，若手布施，口  誦法言，若講說法，如是等名為身口精  進。

[0178a10]  復次，行布施、持戒，是為身精進；忍辱、禪  定、智慧，是名心精進。

[0178a11]  復次，外事懃修，是為  身精進；內自專精，是為心精進。麁精進名為  身，細精進名為心。為福德精進名為身，為
智慧精進是為心。若菩薩初發心，乃至得無  生忍，於是中間名身精進，生身未捨故。  得無生忍，捨肉身得法性身，乃至成佛，是  為心精進。

[0178a17]  復次，菩薩初發心時，功德未足故，  種三福因緣：布施、持戒、善心，漸得福報以  施眾生。眾生未足，更廣修福，發大悲心：「一
切眾生不足於財，多作眾惡，我以少財不  能滿足其意；其意不滿，不能懃受教誨；  不受道教，不能得脫生、老、病、死。我當作
大方便，給足於財，令其充滿。」便入大海，求  諸異寶；登山履危，以求妙藥；入深石窟，求  諸異物，石汁、珍寶，以給眾生。或作薩陀婆，
冒涉嶮道、劫賊、師子、虎、狼、惡獸，為布施眾  生故，懃求財寶，不以為難。藥草、呪術，能令  銅變為金，如是種種變化，致諸財物，及四
方無主物，以給眾生，是為身精進。得五神  通，能自變化，作諸美味，或至天上取自然  食，如是等，名為心精進。

[0178b02]  能集財寶以用  布施，是為身精進；以是布施之德，得至佛  道，是為心精進。

[0178b04]  生身菩薩行六波羅蜜，是  為身精進；法性身菩薩行六波羅蜜，是為  心精進  (未得法身，心則隨身；已得法身，則心不隨身，身不累心也)
。

[0178b07]  復次，一切法中，皆能成辦，不惜身命，是為身  精進；求一切禪定、智慧時，心不懈惓，是為  心精進。

[0178b09]  復次，身精進者，受諸懃苦，終不懈  廢。

[0178b10]  如說：

[0178b10]  「波羅柰國梵摩達王，遊獵於野林  中。見二鹿群，群各有主，一主有五百群鹿。  一主身七寶色，是釋迦牟尼菩薩；一主是提
婆達多。菩薩鹿王見人王大眾殺其部黨，  起大悲心，逕到王前。王人競射，飛矢如雨；  王見此鹿直進趣已，無所忌憚，勅諸從人：
『攝汝弓矢，無得斷其來意！』鹿王既至，跪  白人王：『君以嬉遊逸樂小事故，群鹿一時  皆受死苦；若以供膳，輒當差次，日送一
鹿，以供王廚。』王善其言，聽如其意。於是  二鹿群主，大集差次，各當一日，送應次者。  是時，提婆達多鹿群中，有一鹿懷子，來白
其主：『我身今日當應送死，而我懷子，子非  次也；乞垂料理，使死者得次，生者不濫！』鹿  王怒之言：『誰不惜命？次來但去，何得辭也？』

[0178b25]  「鹿母思惟：『我王不仁，不以理恕，不察我辭，橫  見瞋怒，不足告也！』即至菩薩王所，以情具  白。

[0178b27]  「王問此鹿：『汝主何言？』

[0178b27]  「鹿曰：『我主不仁，不  見料理，而見瞋怒；大王仁及一切，故來歸  命。如我今日，天地雖曠，無所控告！』菩薩思
惟：『此甚可愍！若我不理，抂殺其子；若非次  更差，次未及之，如何可遣？唯有我當代  之。』思之既定，即自送身，遣鹿母還：『我今代
汝，汝勿憂也！』鹿王逕到王門，眾人見之，怪  其自來，以事白王。

[0178c05]  「王亦怪之，而命令前，問  言：『諸鹿盡耶？汝何以來？』

[0178c06]  「鹿王言：『大王仁及  群鹿，人無犯者，但有滋茂，何有盡時！我以  異部群中，有一鹿懷子，以子垂產，身當殂
割，子亦併命，歸告於我，我以愍之。非分更  差，是亦不可；若歸而不救，無異木石。是身不  久，必不免死；慈救苦厄，功德無量。若人無
慈，與虎狼無異。』王聞是言，即從坐起，  而說偈言：

「我實是畜獸，　　名曰人頭鹿；  
汝雖是鹿身，　　名為鹿頭人！  
以理而言之，　　非以形為人；  
若能有慈惠，　　雖獸實是人。  
我從今日始，　　不食一切肉；  
我以無畏施，　　且可安汝意！」

[0178c20]  諸鹿得安，王得仁信。

[0178c20]  復次，如愛法梵志，十  二歲遍閻浮提求知聖法而不能得；時世  無佛，佛法亦盡。有一婆羅門言：「我有聖法
一偈，若實愛法，當以與汝！」答言：「實愛法！」婆  羅門言：「若實愛法，當以汝皮為紙，以身骨  為筆，以血書之，當以與汝！」即如其言，破
骨、剝皮，以血寫偈：

「如法應修行，　　非法不應受；  
今世亦後世，　　行法者安隱！」

[0178c29]  復次，昔野火燒林，林中有一雉，懃身自力，  飛入水中，漬其毛羽，來滅大火；火大水少，  往來疲乏，不以為苦。是時，天帝釋來問之
言：「汝作何等？」答言：「我救此林，愍眾生故！  此林蔭育處廣，清涼快樂，我諸種類，及諸宗  親，并諸眾生，皆依仰此。我有身力，云何懈怠
而不救之？」天帝問言：「汝乃精懃，當至幾時？」  雉言：「以死為期！」天帝言：「汝心雖爾，誰證知  者？」即自立誓：「我心至誠，信不虛者，火即當
滅！」是時，淨居天知菩薩弘誓，即為滅火。自  古及今，唯有此林，常獨蔚茂，不為火燒。

[0179a10]  如  是等種種宿世所行，難為能為，不惜身命、  國財、妻子、象馬、七珍、頭目骨髓，懃施不惓。  如說菩薩為諸眾生，一日之中千死千生，
如檀、尸、忍、禪、般若波羅蜜中所行如是。

[0179a14]  菩薩  本生經中種種因緣相，是為身精進。

[0179a15]  於諸善  法修行信樂，不生疑悔而不懈怠，從一切  賢聖，下至凡人，求法無厭，如海吞流，是  為菩薩心精進。

[0179a18]  問曰：

[0179a18]  心無厭足，是事不然！  所以者何？若所求事辦，所願已成，是則應  足。若理不可求，事不可辦，亦應捨廢，云
何恒無厭足？如人穿井求泉，用功轉多，轉  無水相，則應止息；亦如行道，已到所在，  不應復行，云何恒無厭足？

[0179a23]  答曰：

[0179a23]  菩薩精進，  不可以世間譬喻為比，如穿井力少，則不  能得水，非無水也；若此處無水，餘處必有。  如有所至，必求至佛，至佛無厭，誨人不
惓，故言無厭。

[0179a27]  復次，菩薩精進，志願弘曠，誓  度一切；而眾生無盡，是故精進亦不可盡。  汝言「事辦應止」，是事不然！雖得至佛，眾生
未盡，不應休息。譬如火相若不滅，終不  冷；菩薩精進亦復如是，未入滅度，終不休  息。以是故，十八不共法中，欲及精進，二事常  修。

[0179b04]  復次，菩薩不住法住般若波羅蜜中，不廢  精進，是菩薩精進，非佛精進。

[0179b05]  復次，菩薩未  得菩薩道，生死身以好事施眾生，眾生反  更以不善事加之。或有眾生，菩薩讚美反  更毀辱，菩薩恭敬而反輕慢，菩薩慈念反求
其過，謀欲中傷；此眾生等，無有力勢，來  惱菩薩。菩薩於此眾生，發弘誓願：「我得佛  道，要當度此惡中之惡諸眾生輩！」於此惡
中，其心不懈，生大悲心；譬如慈母憐其子  病，憂念不捨。如是相，是為菩薩精進。

[0179b13]  復次，  行布施波羅蜜時，十方種種乞兒來欲求  索，不應索者皆來索之，及所愛重難捨  之物，語菩薩言：「與我兩眼，與我頭腦骨髓、
愛重妻子及諸貴價珍寶。」如是等難捨之物，  乞者強索，其心不動，慳瞋不起，見疑心不  生，一心為佛道故布施；譬如須彌山，四方  風吹所不能動。

[0179b20]  如是種種相，是名精進波  羅蜜。

[0179b21]  復次，菩薩精進，遍行五波羅蜜，是為  精進波羅蜜。

[0179b22]  問曰：

[0179b22]  若行戒波羅蜜時，若有  人來乞三衣鉢盂，若與之則毀戒。何以  故？佛不聽故。若不與，則破檀波羅蜜，精進  云何遍行五事？

[0179b25]  答曰：

[0179b25]  若新行菩薩，則不能  一世一時遍行五波羅蜜。

[0179b26]  如菩薩行檀波羅  蜜時，見餓虎飢急，欲食其子；菩薩是時興  大悲心，即以身施。菩薩父母以失子故，憂
愁懊惱，兩目失明；虎殺菩薩，亦應得罪。而  不籌量父母憂苦、虎得殺罪；但欲滿檀，自  得福德。

[0179c02]  又如持戒比丘，隨事輕重，擯諸犯  法。被擯之人，愁苦懊惱。但欲持戒，不愍其  苦。

[0179c04]  或時行世俗般若，息慈悲心。如釋迦牟  尼菩薩，宿世為大國王太子。父王有梵志  師，不食五穀，眾人敬信，以為奇特。

[0179c06]  太子  思惟：「人有四體，必資五穀，而此人不食，必  是曲取人心，非真法也！」父母告子：「此人精
進不食五穀，是世希有，汝何愚甚而不敬  之？」

[0179c10]  太子答言：「願小留意此人，不久證驗自  出！」

[0179c11]  是時，太子求其住處，至林樹間，問林中  牧牛人：「此人何所食噉？」

[0179c12]  牧牛者答言：「此人  夜中，少多服酥以自全命。」

[0179c13]  太子知已還  宮，欲出其證驗，即以種種諸下藥草，熏青  蓮華。清旦梵志入宮，坐王邊，太子手執此  花來供養之；拜已，授與。

[0179c16]  梵志歡喜自念：「王及  夫人，內外大小，皆服事我，唯太子不見敬信；  今日以好華供養，甚善無量！」得此好華，敬
所來處，舉以向鼻嗅之。華中藥氣入腹，須  臾腹內藥作，欲求下處。

[0179c20]  太子言：「梵志不食，何  緣向廁？」急捉之。須臾便吐王邊，吐中純酥。

[0179c22]  證驗現已，王與夫人乃知其詐。

[0179c22]  太子言：「此  人真賊！求名故以誑一國。」

[0179c23]  如是行世俗般  若，但求滿智，寢憐愍心，不畏人瞋。

[0179c24]  或時  菩薩行出世間般若，於持戒、布施心不染  著。何以故？施者、受者、所施財物，於罪、不罪，於
瞋、不瞋，於進、於怠，攝心、散心，不可得故。

[0179c27]  復  次，菩薩行精進波羅蜜，於一切法，不生不  滅，非常非無常，非苦非樂，非空非實，非我非無
我，非一非異，非有非無；盡知一切諸法，因緣  和合，但有名字，實相不可得。菩薩作如是  觀，知一切有為，皆是虛誑，心息無為，欲滅
其心，唯以寂滅為安隱。爾時，念本願憐愍  眾生故，還行菩薩法，集諸功德。菩薩自念：  「我雖知諸法虛誑，眾生不知是事，於五道
中受諸苦痛，我今當具足行六波羅蜜。」菩  薩報得神通，亦得佛道：三十二相、八十種  好、一切智慧、大慈大悲、無礙解脫、十力、四無
所畏、十八不共法、三達等無量諸佛法。得是  法時，一切眾生皆得信淨，皆能受行愛樂佛  法。能辦是事，皆是精進波羅蜜力。是為精  進波羅蜜。

[0180a13]  如佛所說：「爾時，菩薩精進，不見  身，不見心；身無所作，心無所念，身、心一等  而無分別。所求佛道以度眾生，不見眾生
為此岸、佛道為彼岸，一切身、心所作放捨；  如夢所為，覺無所作。是名寂滅諸精進故，  名為波羅蜜。所以者何？知一切精進皆是邪
偽故。以一切作法皆是虛妄不實，如夢、如  幻；諸法平等，是為真實。平等法中，不應有  所求索，是故知一切精進皆是虛妄。雖知
精進虛妄，而常成就不退，是名菩薩真實  精進。」

[0180a23]  如佛言：「我於無量劫中，頭、目、髓、腦以  施眾生，令其願滿。持戒、忍辱、禪定時，在山  林中，身體乾枯；或持齋節食，或絕諸色味，
或忍罵辱、刀杖之患，是故身體焦枯。又常  坐禪，曝露懃苦，以求智慧；誦讀、思惟，問難、講  說一切諸法；以智分別好惡、麁細、虛實、多少；
供養無量諸佛，慇懃精進求此功德，欲具  足五波羅蜜。我是時無所得，不得檀、尸、羼、  精進、禪、智慧波羅蜜。見然燈佛，以五華散
佛，布髮泥中，得無生法忍，即時六波羅蜜  滿；於空中立，偈讚然燈佛，見十方無量諸  佛，是時得實精進。」身精進平等故得心平等，  心平等故得一切諸法平等。

[0180b06]  如是種種因緣  相，名為精進波羅蜜。

大智度論卷第十六

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
