摩訶僧祇律卷第三十九
東晉天竺三藏佛陀跋陀羅  共法顯譯

明一百四十一波夜提法之三

[0535c19]  ◎佛住舍衛城，爾時釋種女、拘梨女、摩羅女、  梨車女，先已嫁出家，曾任苦事故而有黠  慧。大愛道瞿曇彌問佛：「世尊！已嫁女減二十
雨得與受具足不？」佛言：「得。」爾時比丘尼與曾  嫁八歲、九歲女受具足，太小軟弱不堪苦  事。諸比丘尼語大愛道，大愛道即以是事往
白世尊，乃至已聞者當重聞。「若比丘尼適他  婦，減十二雨，與受具足者，波夜提。」

[0535c26]  減十二雨  者，如減二十雨中廣說。

[0535c27]  適他婦者，壞梵行。

[0535c27]  與  受具足者，波夜提。波夜提者，如上說。

[0535c28]  若適他  婦欲於如來法律中受具足者，應先問乃至  看手足骨節。是故世尊說。

[0536a02]  佛住舍衛城，爾時世尊制戒，不聽減十二雨  適他婦受具足。爾時比丘尼適他家，婦滿十  二雨與受具足。諸比丘尼嫌言：「汝滿十二雨
適他婦，滿與不滿誰知者？」諸比丘尼語大愛  道，大愛道往白世尊，乃至佛言：「從今已後滿  十二雨適他婦，應與二年學戒。」佛告大愛道：
「依止舍衛城比丘尼皆悉令集，乃至已聞者  當重聞。若比丘尼適他婦滿十二雨，不與學  戒，受具足者，波夜提。」如上童女不學戒中說。

面罵不滿度、　　十法不具足、  
不羯磨畜眾、　　犯戒減二十、  
不學不滿學，　　滿學不羯磨、  
減十二不學。　　第十跋渠竟。

[0536a15]  佛住舍衛城，爾時迦梨比丘尼度王臣須提  那婦出家與受學戒，本在家有娠，轉轉腹  大。諸比丘尼嫌言：「已受學戒而有娠體，應
驅出。」答言：「我出家已來不知是法。」諸比丘尼  語大愛道，大愛道以是因緣往白世尊。佛言：  「此出家已來不知是法，此在家時事。若有如
是比者，未應與受具足。待  娩  身已，若生女者，  出草蓐已與受具足；若生男者，待兒能離乳  然後與受具足。若親里姊妹言：『取是小兒來，
我自養活。』如是者應與受具足。」佛告大愛道  瞿曇彌：「依止舍衛城比丘尼皆悉令集，乃至  已聞者當重聞。若比丘尼，已適他婦受學戒，
不滿學與受具足者，波夜提。」如上童女學戒  不滿中廣說。

[0536a29]  佛住舍衛城，爾時世尊制戒，不聽滿十二雨  適他婦、二年學戒不滿與受具足。爾時比丘  尼與適他婦二年學戒滿與受具足，諸比丘
尼嫌言：「汝學戒滿與不滿，誰能知者？」諸比丘  尼語大愛道，大愛道以是事往白世尊，乃至  佛告大愛道瞿曇彌：「依止舍衛城住比丘尼
皆悉令集，乃至已聞者當重聞。若比丘尼，已  適他婦學戒滿，不羯磨，與受具足者，波夜提。」  如上童女不羯磨中廣說。

[0536b09]  佛住舍衛城，爾時比丘尼多畜弟子，不教誡，  如天牛、天羊，淨不具足、威儀不具足、不知承  事和上阿闍梨、不知承事長老比丘尼、不知
入聚落法阿練若法、不知著衣持鉢法。比丘  尼語大愛道，大愛道即以是事往白世尊。佛  言：「呼是比丘尼來。」來已，佛問：「汝實爾不？」答
言：「實爾。」世尊！佛言：「此是惡事，汝云何度人  而不教誡？從今已後應二年教誡。」佛告大  愛道瞿曇彌：「依止舍衛城住比丘尼皆悉令
集，乃至已聞者當重聞。若比丘尼與弟子受  具足已，應二年教誡，若不教者，波夜提。」

[0536b19]  比  丘尼者，如上說。

[0536b20]  弟子者，共住弟子。

[0536b20]  二年者，二  雨時。

[0536b21]  教誡者，若阿毘曇、若毘尼。阿毘曇者，九  部修多羅。毘尼者，波羅提木叉廣略。威儀應  教，非威儀應遮。若不教誡者，波夜提。

[0536b23]  若弟  子不可教、不欲學者，應驅出。若比丘共住弟  子不教勅，越毘尼罪。是故世尊說。

[0536b26]  佛住舍衛城，爾時比丘尼度弟子，弟子受具  足已棄餘處去。時和上尼嫌言：「世尊制戒應  教誡弟子，弟子捨我去，我當教誡誰？」諸比
丘尼語大愛道，大愛道即以是事具白世尊。  佛言：「呼是比丘尼來。」來已問言：「汝實爾不？」答  言：「實爾。」佛言：「此是惡事，汝云何受具足已而
餘處去？應二年事和上尼。」佛告大愛道瞿曇  彌：「依止舍衛城比丘尼皆悉令集，乃至已聞  者當重聞。若比丘尼受具足已，應二年供給、
隨逐和上尼，若不供給、隨逐，波夜提。」

[0536c06]  受具足  者，共住弟子。

[0536c07]  二年者，二雨時。

[0536c07]  供給者，供給和  上尼。應隨逐者，不遠離。不供給隨逐者，波夜  提。

[0536c09]  若和上尼不善持戒、不欲學，弟子作是念：  「我和上尼但非威儀處行，我若隨逐或傷我  梵行。」欲全梵行故，捨去無罪。若比丘不供給
和上隨侍，越毘尼罪。是故世尊說。

[0536c13]  佛住舍衛城，爾時比丘尼年年度弟子受具  足，心生疑惑，為得為不得？即問大愛道，大  愛道往白世尊。佛言：「喚是比丘尼來。」來已
問言：「汝實爾不？」答言：「實爾。」佛言：「從今日後  不聽年年度人受具足，當作間。」佛告大愛道：  「依止舍衛城比丘尼皆悉令集，乃至已聞者
當重聞。若比丘尼年年畜弟子，波夜提。」

[0536c19]  年年  者，雨雨時。

[0536c20]  畜弟子者，受具足。

[0536c20]  波夜提者，如上  說。

[0536c21]  不聽年年畜弟子，應作一雨時間。若比丘  尼有福德，一年與學戒弟子，二年與受具足，  雖年年無罪。是故世尊說。

[0536c24]  佛住王舍城，爾時樹提比丘尼欲與弟子受  具足，語偷蘭難陀比丘尼言：「阿梨耶！為我  請僧與弟子受具足後，比丘尼僧與受具足。」
偷蘭難陀比丘尼請得六群比丘。樹提問言：  「為我請得僧未？」答言：「已得。」「得誰？」答言：「得六  群比丘。」語言：「我不用，至明日更請善比丘
受具足。」諸比丘尼語大愛道，大愛道即以是  事往白世尊。佛言：「喚是比丘尼來。」來已問  言：「汝實爾不？」答言：「實爾。」佛言樹提：「此是惡
事，汝云何一眾清淨已停宿受具足，而復輕  眾。從今日後不聽一眾清淨停宿受具足，亦  不聽輕眾。」佛告大愛道瞿曇彌：「依止王舍城
比丘尼皆悉令集，乃至已聞者當重聞。若比  丘尼一眾清淨停宿受具足，波夜提。」

[0537a08]  比丘尼  者，如上說。

[0537a09]  一眾清淨者，比丘尼眾中受具足。

[0537a10]  停宿者，至明日比丘眾中受具足，波夜提。

[0537a10]  波  夜提者，如上說。

[0537a11]  不聽一眾清淨停宿受具足，  復不聽輕眾，復不得請惡比丘眾與受具足，  應當先求善比丘。若不可得當求半，若過半
許而作羯磨。若王賊難不得者，停宿無罪。比  丘亦不得輕眾。應得半，若過半而作羯磨，輕  眾者得越毘尼罪。是故世尊說。

[0537a17]  佛住毘舍離，爾時迦梨比丘尼度梨車第三  生女出家，與俗人外道習近住。諸比丘尼語  迦梨比丘尼：「汝知是弟子與俗人外道習近
住，汝何故不別離送於異方？」諸比丘尼語大  愛道，大愛道即以是事往白世尊。佛言：「呼是  比丘尼來。」來已問言：「汝實爾不？」答言：「實爾。」佛
言：「此是惡事，汝云何知弟子共俗人外道習  近住而不離別？從今已後不聽。」佛告大愛道：  「依止毘舍離住比丘尼皆悉令集，乃至已聞
者當重聞。若比丘尼度弟子有事，不自送、不  使人送，下至五六由旬，波夜提。」

[0537a27]  比丘尼者，如  上說。

[0537a28]  度人者，和上尼。

[0537a28]  弟子者，共行弟子。

[0537a28]  有  事者，弟子欲罷道、若父母親里欲罷道、若婿  若叔欲罷道。

[0537b01]  送者，若不自送、不使人送。

[0537b01]  下  至五、六由旬者，極齊六。若弟子習近住者，應  送遊行，若身老病不能去者應囑人，當教誡：
「汝可遊方，多有功德，禮諸塔寺、見好徒眾、多  所見聞，我若不老者，亦復欲去。」若比丘共住  弟子有事，不自送、不使人送者，得越毘尼罪。  是故世尊說。

[0537b08]  佛住舍衛城，爾時偷蘭難陀比丘尼十法不  滿，度弟子不教誡，如天牛、天羊，乃至比丘尼  語言：「阿梨耶！汝十法不具足，度弟子何
不教誡使如法？」偷蘭難陀言：「汝妬我度弟子  而責數我。」諸比丘尼語大愛道，大愛道即以  是事往白世尊。佛言：「呼是比丘尼來。」來已，問
言：「汝實爾不？」答言：「實爾。」佛言：「此是惡事，乃  至汝云何十法不具、度弟子不教誡而嫌責  他？從今已後不聽嫌他。」佛告大愛道瞿曇彌：
「依止舍衛城比丘尼皆悉令集，乃至已聞者  當重聞。若比丘尼語比丘尼作是語：『阿梨耶！  十法不具足度弟子應教誡。』而反嫌責者，波  夜提。」

[0537b20]  比丘尼者，若僧、若眾多人、若一人。

[0537b20]  是比  丘尼者，如偷蘭難陀比丘尼。

[0537b21]  十法不具者，十  法不成就。

[0537b22]  度弟子者，受具足。

[0537b22]  作是諫時而嫌  責者，波夜提。波夜提者，如上說。

[0537b23]  比丘如是者，  越毘尼罪。是故世尊說。

[0537b25]  佛住舍衛城，爾時有學戒尼語偷蘭難陀言：  「阿梨耶！我學戒滿，與我受具足。」答言：「可爾。」後
學戒尼言：「阿梨耶！我學戒滿，與我受具足。」聞  是語已，自不與受、不使人受，又不發遣。諸  比丘尼言：「汝先許與受具足，何以不與？」聞此
語猶故不與。諸比丘尼語大愛道，大愛道即  以是事具白世尊。佛言：「呼是比丘尼來。」來已  問言：「汝實爾不？」答言：「實爾。」佛言：「此是惡事，
汝云何許他受具足而不與受？從今已後不  聽。」佛告大愛道：「依止舍衛城比丘尼皆悉令  集，乃至已聞者當重聞。若比丘尼語式叉摩
尼言：『學戒滿當與汝受具足。』後不與受、不使  人受，又不遣去者，波夜提。」

[0537c08]  比丘尼者，如上說。

[0537c09]  式叉摩尼者，隨順行十八事，二歲學。

[0537c09]  作是語  者，如偷蘭難陀比丘尼。

[0537c10]  許與受具足，後不與  受、不使人受，波夜提。波夜提者，如上說。

[0537c11]  若比  丘尼語式叉摩尼：「當與汝受具足。」若後無力  者當使人受，若不自受、不使人受者，應語令
去，更餘處受具足。若比丘尼許式叉摩尼受  具足，後不與受者，波夜提。若比丘許沙彌  受具足，後不與受者，得越毘尼罪。是故世尊  說。

[0537c18]  佛住毘舍離，爾時跋陀羅伽毘梨比丘尼，載  好上乘到親里家，為世人所嫌：「云何沙門尼  出家，故如俗人載好上乘，多欲如是？」諸比丘
尼聞已語大愛道，大愛道即以是事具白世  尊。佛言：「呼是比丘尼來。」來已問言：「汝實爾不？」  答言：「實爾。」佛言：「此是惡事，從今已後不聽。」復
次爾時釋種女比丘尼道路行，羸老病不及  伴，後被賊，乃至佛告大愛道：「依止舍衛城比  丘尼皆悉令集，乃至已聞者當重聞。若比丘  尼不病載乘者，波夜提。」

[0537c27]  比丘尼者，如上說。

[0537c27]  病  者，若老羸病、若樂人不能行，世尊說無罪。

[0537c28]  乘  者，八種，乃至船乘是名八種。

[0537c29]  載者，波夜提。

[0537c29]  不  聽不病比丘尼載乘，病者不得載特牛乘，得  載牸牛車及雌馬駱駝。若病不覺雌雄無罪，  若乘船直度無罪。若上水、若下水作因緣受
持得去。若比丘不病載乘者，越毘尼罪。是  故世尊說。

不滿不羯磨、　　和上不教誡、  
弟子不隨逐、　　年年畜弟子、  
停宿受具足、　　有事不遣送、  
嫌責許具足、　　載乘最在後。  
十一跋渠竟。

[0538a11]  佛住毘舍離，爾時跋陀羅伽比梨比丘尼持  傘蓋、著革屣，往親里家，為世人所嫌：「云何  沙門尼似如俗人如是多欲？」諸比丘尼語大
愛道，大愛道即以是事往白世尊。佛言：「呼是  比丘尼來。」來已問言：「汝實爾不？」答言：「實爾。」佛  言：「從今已後不聽持傘蓋革屣。」復次佛住
舍衛城，釋種女摩羅女先是樂人，出家道路  行，時天極熱甚大疲苦。諸比丘尼語大愛道，  大愛道即以是事往白世尊。佛言：「從今日
後聽病時。」佛告大愛道：「依止舍衛城比丘尼  皆悉令集，乃至已聞者當重聞。若比丘尼不  病，持傘蓋、著革屣者，波夜提。」

[0538a22]  比丘尼者，如上  說。

[0538a23]  病者，老羸病尫弱，世尊說無罪。

[0538a23]  傘蓋者，樹  皮蓋、多梨蓋、竹蓋、摩樓蓋、樹葉蓋、  [疊*毛]  傘蓋，  如是比餘蓋等。

[0538a25]  革屣者，一重兩重。

[0538a25]  持者，受用，  波夜提。波夜提者，如上說。

[0538a26]  持蓋、不持革屣，越  毘尼罪。持革屣、不持傘蓋，亦越毘尼罪。二俱  持者，波夜提。二俱不持者無罪。若比丘持
莊嚴傘蓋、兩重革屣者，越毘尼罪。是故世尊  說。

[0538b02]  佛住毘舍離，爾時跋陀羅伽比梨比丘尼往  至親里家，敷高脚佉啁羅床褥兩三重登  上，為世人外道所嫌：「云何沙門尼出家，猶
如俗人多欲如是？」諸比丘尼語大愛道，大愛  道即以是事往白世尊。佛言：「呼是比丘尼來。」  來已問言：「汝實爾不？」答言：「實爾。」佛言：「汝云
何過量佉啁羅床上坐？從今已後不聽。」佛告  大愛道瞿曇彌：「依止毘舍離比丘尼皆悉令  集，乃至已聞者當重聞。若比丘尼過量佉啁
羅床褥上若坐、若臥，波夜提。」

[0538b11]  比丘尼者，如上  說。

[0538b12]  過量者，過八指。

[0538b12]  佉啁羅床褥者，佉啁羅  十四種，乃至崩求羅。

[0538b13]  佉啁崩求羅床，若坐、若  臥，波夜提。波夜提者，如上說。

[0538b14]  若竟日坐，一波  夜提。若起已更坐，隨坐得波夜提。若過量床，  得埋脚坐。若比丘坐過量佉啁羅床上，越毘  尼罪。是故世尊說。

[0538b18]  佛住舍衛城，爾時六群比丘尼共一床一敷  眠，枕褥破裂床復折壞。諸比丘尼以是因  緣語大愛道，大愛道乃至佛言：「呼是比丘尼
來。」來已佛言：「汝實爾不？」答言：「實爾。」佛言：「此  是惡事。」乃至佛告大愛道：「依止舍衛城比丘  尼皆悉令集，乃至已聞者當重聞。若比丘尼
同敷床褥臥，波夜提。」

[0538b24]  敷者，同一敷、一覆、一床。

[0538b25]  床者，十四種，乃至脂蘭床，波夜提。波夜提者，  如上說。

[0538b26]  不得同床臥，一床一人臥，三坐床得  二人臥，展脚不得過膝。若方褥，三褥得二人  臥，展脚不得過膝。若地敷者，不得多取地，當
相去一不舒手，自敷坐具而臥。若寒時得上  通覆於下人，各自別覆無罪。若比丘共床臥，  越毘尼罪。是故世尊說。

[0538c03]  佛住舍衛城，爾時伽梨比丘尼受僧房已閉  戶而去，後客比丘尼上座來次第與房，見戶  閉即嫌言：「此僧房舍何以閉戶而去？」諸比丘
尼語大愛道，乃至佛言：「呼是比丘尼來。」來已  問言：「汝實爾不？」答言：「實爾。」佛言：「此是惡事，  乃至汝云何僧房舍不捨閉戶而行？從今已
後不聽。」佛告大愛道：「依止舍衛城比丘尼皆  悉令集，乃至已聞者當重聞。若比丘尼僧房  床褥不捨而去，波夜提。」

[0538c11]  比丘尼者，如上說。

[0538c11]  僧  床褥者，坐床、臥床、枕褥、拘執。

[0538c12]  不捨者，不還不  白，餘處去者，波夜提。波夜提者，如上說。

[0538c13]  若比  丘尼欲行去，當捨床褥與知床褥人已而去。  若不捨而去者，波夜提。若房不空，尋有人住  者，越毘尼罪。是故世尊說。

[0538c17]  佛住舍衛城，爾時竭住母比丘尼先不語，卒  爾而入竭住父比丘房而摩其背，即反顧視  之，見已言：「咄！咄！遠我。」比丘尼言：「我先常與洗
浴，今摩觸何苦？」語言：「本是俗人，今日出家，不  得如先。」諸比丘尼語大愛道，大愛道即以是  事往白世尊。佛言：「呼是比丘尼來。」來已問言：
「汝實爾不？」答言：「實爾。」佛言：「此是惡事，乃至汝  云何先不白入比丘精舍？從今已後不聽。乃  至已聞者當重聞。若比丘尼先不白、入比丘
僧伽藍者，波夜提。」

[0538c26]  比丘尼者，如上說。

[0538c26]  比丘僧  伽藍者，下至一比丘住處。先不白者，先不語  不呼。

[0538c28]  入者，如竭住母比丘尼，波夜提。波夜  提者，如上說。

[0538c29]  若比丘尼欲入比丘住處者，當  到門屋應先白：「和南！比丘尼白入，願聽。」比  丘當籌量。若比丘尼賢善，自無事著衣服者，
聽入。若有事或泥作或裸露，當語言：「姊妹！小  住。」應唱言：「諸長老！比丘尼欲入，各自著衣。」若  比丘尼不善無威儀者，應語：「莫入，有事。」若先
不語最初入者，波夜提。後來者無罪。不白  而入者，舉一足，越毘尼罪；兩足，波夜提。若還  去者，越毘尼罪。若比丘先不語而入比丘尼
住處者，越毘尼罪。應住門屋下，遣淨人女語。  是故世尊說。

[0539a11]  佛住舍衛城，爾時比丘尼在道行，暮至村中  欲求宿處，至一家語婦人言：「借我宿處。」婦人
言：「我夫行去暮或能還。」比丘尼復重借言：「故  當不來可寄一宿。」即與宿處。夫主暮還，為結  所使與婦共行欲事。比丘尼未離欲，聞聲不
悅，還已語諸比丘尼，比丘尼語大愛道，乃至  佛言：「呼是比丘尼來。」來已問言：「汝實爾不？」答  言：「實爾。」佛言：「汝云何知食家婬處宿？從今已
後不聽。」復次佛住舍衛城，爾時諸比丘尼道  路行，至暮於聚落中，遍求無丈夫家而不能  得，便在巷陌邊宿。於夜暴風雨起，有諸年
少來相侵，觸傷於梵行。諸比丘尼以是因緣  語大愛道，乃至佛言：「從今日後除餘時，乃至  已聞者當重聞。若比丘尼知食家婬處宿，除
餘時，波夜提。餘時者，風時、雨時、奪命時、傷梵  行時，是名餘時。」

[0539a26]  比丘尼者，如上說。

[0539a26]  知者，若自  知、若從他聞。

[0539a27]  食者，女人是丈夫食，丈夫是女  人食。

[0539a28]  家者，四種姓家。

[0539a28]  婬處者，夫婦宿處。除餘  時，波夜提。餘時世尊說無罪。風時、雨時、失命  時、疑男子傷梵行時，是名餘時。

[0539b01]  不得知食家  婬處宿，若疑是聚落中有放蕩男子，畏宿者  無罪。是故世尊說。

[0539b04]  佛住舍衛城，爾時毘舍離比丘尼安居竟，欲  向舍衛城禮拜世尊，到比丘精舍中：「和南！我  聞尊者欲詣舍衛城禮拜世尊，審爾不？」答言：
「何故問？」「我欲隨去。」比丘言：「世尊制戒不得與  比丘尼共道行。」又問：「何時當發？」答言：「某日。」即  記識其日，預持衣鉢於路側而待。比丘至其
日食已而去，見比丘尼並相謂言：「此比丘尼  欲隨我等去，當急脚行。」諸年少比丘尼奔走  而逐，諸老病樂人不能得及，於後為賊所剝。
諸比丘尼語大愛道，大愛道以是因緣往白  世尊，乃至「呼是比丘尼來。」來已，佛問：「汝實  爾不？」答言：「實爾。」佛言：「汝云何無商人伴，於空
逈處向餘國行？從今已後不聽。」佛告大愛道：  「依止舍衛城比丘尼皆悉令集，乃至已聞者  當重聞。若比丘尼無商人伴向異國行，波夜  提。」

[0539b19]  比丘尼者，如上說。

[0539b19]  無伴者，無商人伴。

[0539b19]  餘國  者，異王境界。去者，波夜提。

[0539b20]  若比丘尼欲行時，  當先求商人伴。若前人言：「阿梨耶！但來，我當  料理使令得去。」當相望其人。若語大善、視
瞻不好者，不應隨去，更求善人將女婦者共  去。若去時卒不得善察，至逈處方覺者，不得  便捨去，當待近聚落已方便捨去。若問言：「欲
那去？」當語言：「我乞食耳。」若比丘尼無商人伴  行者，得越毘尼罪。至所在，波夜提。若比丘於  空逈無商人伴行者，得越毘尼罪。是故世  尊說。

[0539c01]  佛住舍衛城，爾時比丘尼共女人，共到園  池處看。諸女人在水邊飲食，比丘尼往故村  舍中看。時有諸年少從林中出擾亂比丘尼。
比丘尼語大愛道，乃至已聞者當重聞。「若比  丘尼自境界內觀園林故墟，波夜提。」

[0539c05]  比丘尼  者，如上說。

[0539c06]  境界內者，自王境內。

[0539c06]  園者，菴婆  羅園，乃至阿提目多園。

[0539c07]  林者，種種林樹。

[0539c07]  故墟  者，空屋宅中。

[0539c08]  觀看去者，波夜提。波夜提者，如  上說。

[0539c09]  若比丘尼往園林墟宅中看，去時越  毘尼罪；到彼，波夜提。若檀越婦女請共去者，  無罪。若比丘往丘墟園林觀看為樂者，越
毘尼罪。是故世尊說。

[0539c13]  佛住毘舍離，爾時須闍提比丘尼是優陀夷  本二。語優陀夷言：「尊者！我明日當守房，可來  看。」時比丘尼盡入聚落乞食，時優陀夷著衣
持鉢入比丘尼精舍，二人共在房後，各出身  坐蹲踞相向欲心相視。時有老病比丘尼出  欲便利，見已羞慚却行而去，以是因緣語大
愛道，乃至佛言：「呼是比丘尼來。」來已佛言：「此  是惡事，乃至已聞者當重聞。若比丘尼共一  比丘空靜處坐，波夜提。」

[0539c21]  一者，共一比丘，更無  人。設有人，眠醉、狂癡、心亂、苦痛、嬰兒、非人、畜  生，故名為一。

[0539c23]  空靜者，避隈無人處。

[0539c23]  坐者，共  坐，波夜提。波夜提者，如上說。

[0539c24]  若比丘尼共比  丘竟日坐，一波夜提。若中間起還坐，隨坐一  一波夜提。若比丘尼獨在房中坐，卒有比丘
來入坐者，比丘尼當速起。欲起時當先語，勿  使比丘怪。若言：「何故起？」當語：「世尊制戒，我不  得共比丘獨坐。」若減七歲男亦犯。齊幾時名
坐？如取食乞出家人頃。若有淨人作事行  來出入不斷無罪。若房戶向道有行人，不  斷者無罪。若行人斷者，波夜提。若淨人眠時，
當彈指令覺，若在閣上下人見，若在閣下上  人見，三人展轉相見無罪。或見非聞、或聞非  見、或亦見亦聞、或非見非聞。見非聞者，遙見
比丘、比丘尼坐不聞語聲。聞非見者，聞語聲  而不見。如是廣說。見而不聞，越毘尼罪。聞而  不見，亦越毘尼罪。見聞，無罪。非見非聞，波夜
提。是罪亦聚落、亦阿練若、亦晝、亦是夜、亦時  亦非時、是覆處非露處、是一人非眾多，是近  處非遠處。是故世尊說。

[0540a13]  佛住毘舍離，爾時跋陀羅比丘尼到親里家，  共兄弟姊妹兒於屏處坐，比丘尼嫌言：「云何  出家人與俗人隱處坐，猶如俗人？」以是因緣
語大愛道，乃至佛言：「從今已後不聽共男子  屏處坐，乃至已聞者當重聞。若比丘尼與丈夫  屏處坐，波夜提。」

[0540a18]  波夜提者，如上比丘中廣  說。是故世尊說。

持傘佉啁床、　　同敷床不捨、  
不白婬處宿、　　無伴故墟看、  
比丘靜處坐、　　男子亦復然。  
十二跋渠竟。

[0540a24]  佛住毘舍離，爾時跋陀羅比丘尼到親里家，  與兄弟姊妹兒，申手內住共耳語，奴婢嫌言：  「此出家人耳語，正當說我等過。」諸比丘尼
聞已，語大愛道：「瞿曇彌！乃至已聞者當重聞。  若比丘尼與男子申手內住若耳語，波夜提。」

[0540a29]  比丘尼者，如上說。

[0540a29]  申手內者，共申手內住。

[0540a29]  耳  語者，耳邊共語，波夜提。

[0540b01]  比丘尼不得與男子  申手內住共語若耳語，若欲共語者，當在  申手外。若欲論密事，當隔籬、隔壁、隔樹、隔縵。
比丘尼，波夜提。比丘與女人申手內住共  耳語，越毘尼罪。是故世尊說。

[0540b06]  佛住毘舍離，爾時跋陀羅比丘尼到親里家，  與兄弟姊妹兒在闇處無燈，先不語卒爾而  入，爾時親里羞慚。諸比丘尼語大愛道，乃
至答言：「實爾。」佛言：「汝云何知男子在闇中無  燈而入？從今已後不聽。乃至已聞者當重聞。  若比丘尼知闇中有男子坐無燈而入，波夜  提。」

[0540b12]  比丘尼者，如上說。

[0540b12]  男子坐者，常眠臥處。

[0540b12]  闇  處者，不相見處。

[0540b13]  無燈者，無油燈及餘種種燈。  入者，波夜提。波夜提者，如上說。

[0540b14]  不得入闇地  男子坐處，若有因緣事須入者，若聞內人  高聲大聲當入。若不聞語者，應先遣人語、若
彈指、若作燈明現相，有人呼入者當入。若不  語、不彈指、不作燈明而入者，波夜提。若比丘  不語而入者，越毘尼罪。是故世尊說。

[0540b20]  佛住王舍城，爾時六群比丘尼先到作伎樂  處占顧坐處，伎兒戲時高聲大笑，眾人效  笑。人笑時便復默然，似如坐禪人；笑適止，還
復拍手大笑。於是眾人捨伎兒而觀比丘尼。  時伎兒不得雇直，瞋恚嫌責：「坐是沙門尼，  令我失雇直。」諸比丘尼語大愛道，乃至答
言：「實爾。」佛言：「此是惡事，汝云何觀伎樂？從今  已後不聽觀伎樂。乃至已聞者當重聞。若比  丘尼觀伎樂行，波夜提。」

[0540b28]  比丘尼者，如上說。

[0540b28]  伎  樂者，舞伎、歌伎、鐃盤、打鼓如是一切，下至四  人共戲，觀看者，波夜提。波夜提者，如上說。

[0540c01]  不  得觀伎樂，若比丘尼乞食，值王、王夫人、若天  像出，有伎樂者，遇見無罪。若下處就高，作意
闚望逐看，波夜提。若檀越欲供養佛，作眾伎  樂、研香、結鬘，語比丘尼言：「阿梨耶！佐我安施  供養具。」爾時得助作。若於彼間聞樂，有欲著
心者當捨去。若比丘觀伎樂者，越毘尼罪。是  故世尊說。

[0540c09]  佛住舍衛城，爾時比丘尼諍鬪不和合住，時  大愛道瞿曇彌眾主僧諍事已起者不能滅，  未起者不能令不起。諸比丘尼以是因緣往
白世尊。佛言：「呼大愛道瞿曇彌來。」來已，佛語  瞿曇彌：「汝實爾不？」答言：「實爾。」佛言：「汝云何  諍事起而不斷滅，未起者不能方便令不起？
從今日後諍事起當斷滅。」佛告大愛道：「依  止舍衛城比丘尼皆悉令集，乃至已聞者當  重聞。若比丘尼鬪諍不和合住，眾主不料  理斷滅者，波夜提。」

[0540c18]  比丘尼者，如上說。

[0540c18]  諍者，口  諍。

[0540c19]  鬪者，展轉取勝不和合住、是法非法、是毘  尼非毘尼、是罪非罪、是輕是重、是可治是  不可治、有殘無殘、如法羯磨非法羯磨、和合
羯磨不和合羯磨、應羯磨不應羯磨、是處羯  磨非處羯磨。

[0540c23]  眾主者，眾之標望，得自從意。

[0540c24]  不料理斷滅者，不自滅、不使人滅，波夜提。波  夜提者，如上說。

[0540c25]  若比丘尼鬪諍不和合住，不  得視置，當料理斷滅，使展轉悔過。若復不止  事，須羯磨者當集僧料理。若自不能者，當餘
眾請有德比丘尼、若比丘、若優婆塞優婆夷  令滅。若諍事難斷，當作是念：「眾生業行，待時、  待熟自當滅。」如是者無罪。若比丘鬪諍，眾主
不料理滅者，越毘尼罪。是故世尊說。

[0541a03]  佛住毘舍離，爾時有跋陀羅比丘尼，到親里  家觀看洗浴，諸婦人言：「我與阿梨耶揩身體，  使我得功德。」此比丘尼端正，諸女人欲看其
身體故，便聽使揩，即用種種香油塗身。諸比  丘尼嫌言：「出家人猶故多欲。」諸比丘尼語大  愛道，乃至答言：「實爾。世尊！」佛言：「汝云何使俗
人家婦女揩摩身體？從今日已後不聽。乃  至已聞者當重聞。若比丘尼使俗人婦女塗  香油揩摩洗浴，除病時，波夜提。」

[0541a11]  比丘尼者，如  上說。

[0541a12]  俗人婦女者，四種家女。

[0541a12]  揩摩洗浴者，以  種種香油揩摩洗浴。

[0541a13]  若老病者無罪。若不病  揩摩洗浴，波夜提。波夜提者，如上說。

[0541a14]  若身  體有瘡疥，得持藥揩摩洗浴；若熱病得摩耶  披屑塗；若風病得以小麥屑塗，若雜病者以  雜藥塗無罪。塗已不得在眾人中住，當在邊
房，病差洗已當入。若比丘不病，使俗人揩摩，  越毘尼罪。是故世尊說。

[0541a20]  佛住毘舍離，爾時世尊制戒，不聽俗人婦女  揩摩洗浴。時跋陀羅比丘尼使比丘尼揩摩，  諸比丘尼以是因緣往白世尊，乃至已聞者
當重聞。「若比丘尼不病，使比丘尼揩摩洗浴  者，波夜提。」

[0541a24]  若揩而不摩，越毘尼罪。摩而不揩，  亦越毘尼罪。二俱者，波夜提。若比丘不病令  比丘揩摩者，越毘尼罪。是故世尊說。

[0541a27]  沙彌尼亦如是。乃至已聞者當重聞。「若比丘  尼不病，令沙彌尼揩摩者，波夜提。」

[0541a28]  沙彌尼者，  隨佛出家受十戒。

[0541a29]  使揩摩者，如比丘尼中說。

[0541b01]  式叉摩尼亦如是。乃至已聞者當重聞。「若比  丘尼不病，令式叉摩尼揩摩者，波夜提。」

[0541b02]  式叉  摩尼者，隨順行十八事、二年學戒。

[0541b03]  使揩摩者，  如上比丘尼中說。

[0541b04]  俗人婦女亦如是。乃至已  聞者當重聞。「若比丘尼不病，令俗人婦女揩  摩者，波夜提。」

[0541b06]  俗人婦女者，四種姓家女人。

[0541b06]  揩  摩，如比丘尼中說。

[0541b08]  佛住王舍城，爾時比丘尼僧集欲作布薩羯  磨，時樹提比丘尼不來，僧遣信喚言：「阿梨  耶！比丘尼僧集欲作布薩，可來。」樹提言：「世尊
制戒，世間清淨者得布薩，我即清淨，不能去。」  大愛道以是因緣具白世尊，乃至答言：「實  爾。」佛言：「此是惡事，乃至汝不恭敬布薩，誰當
恭敬？乃至已聞者當重聞。若比丘尼半月清  淨布薩，不恭敬者，波夜提。」

[0541b15]  清淨布薩者，十  四日、十五日。

[0541b16]  不病比丘尼不來恭敬布薩者，  波夜提。病者，老羸病、服藥、刺頭出血、服酥，應  與清淨欲。若不病不來，設病不與清淨欲，波
夜提。若比丘尼不來布薩，病不與清淨欲，波  夜提。若比丘不來布薩，病不與欲，越毘尼罪。  是故世尊說。

申手內無燈、　　伎樂主不滅、  
香油比丘尼、　　沙彌尼學戒、  
女婦不布薩。　　十三跋渠竟。

[0541b25]  佛住舍衛城，爾時長老比丘教誡比丘尼。爾  時六群比丘不得教誡次，便作是言：「我等教  誡去。」又言：「世尊制戒，不聽不差而教誡。我
等當出界外，展轉相拜而去。」即出界外展轉  相拜已，晨朝著衣往到比丘尼住處，語比丘  尼言：「姊妹盡集，我當教誡。」時六群比丘尼
即便速集，善比丘尼不來，而作是言：「我不能  非毘尼人邊受教誡。」時六群比丘共六群比  丘尼作世俗語已，須臾間而去。爾時長老難
陀著衣持鉢，來到精舍言：「姊妹集僧，我欲教  誡。」於是善比丘尼盡集，六群比丘尼不來。長  老問言：「比丘尼僧集未？」答言：「不集。」「誰不集？」
答言：「六群比丘尼。」即遣信喚：「姊妹來！我欲  教誡。」答言：「我不去，已六群阿闍梨邊受教誡  竟。」時長老言：「尼僧不和合。」即起而去。佛知而
故問：「汝教誡何以速？」答言：「世尊！我至時著衣  往欲教誡，善比丘尼皆集，唯六群比丘尼不  來，比丘尼僧不和合，故不得教誡。」佛言：「呼六
群比丘尼來。」來已問言：「汝實爾不？」答言：「實爾。」  乃至已聞者當重聞。「若比丘尼半月僧教誡，  而不恭敬、不來，波夜提。」

[0541c16]  比丘尼者，如上說。

[0541c16]  半  月者，十四日、十五日。

[0541c17]  僧教誡者，教誡比丘尼。

[0541c18]  不恭敬、不來者，波夜提。波夜提者，如上說。

[0541c18]  若  老羸病、服藥、刺頭出血、服酥，應與欲，作是言：  「我某甲與教誡欲。」如是三說。若不病不去，
病不與欲，波夜提。若至布薩日，應差比丘尼  持欲詣僧，作如是言：「比丘尼僧和合，頭面禮  比丘僧足，問布薩、請教誡。」如是三說。比丘
僧中有教誡尼者，應語：「姊妹當住。」若有比  丘成就十二法者，應羯磨教誡。若無者當  語言：「無教誡比丘尼人，莫放逸！」是故世尊說  也。

[0541c28]  佛住王舍城，爾時樹提比丘尼隱處生癰，諸  比丘尼入聚落乞食，後有治癰師來。比丘尼
言：「長壽！與我破癰。」答言：「可爾。」即與破癰瘡，  著塗藥已而去。諸比丘尼乞食還，見地膿血，  問言：「此是何等膿血？」答言：「我破癰瘡。」諸比
丘尼嫌言：「汝云何隱處有癰，不白善比丘尼  而破？」諸比丘尼語大愛道，乃至答言：「實爾。世  尊！」佛言：「汝云何膝以上肩以下有癰瘡，先不
白聽而破癰？從今已後不聽。乃至已聞者當  重聞。若比丘尼膝以上、肩以下隱處有癰瘡，  先不白聽，男子破洗者，波夜提。」

[0542a09]  比丘尼者，如  上說。

[0542a10]  膝已上者，髀已上。

[0542a10]  肩已下者，乳房  已下。

[0542a11]  先不白者，不白善比丘尼。

[0542a11]  聽者，不僧中  作求聽羯磨。隱處有癰欲破癰者，應先僧中  作求聽羯磨。羯磨者應作是說：「阿梨耶僧聽！
某甲比丘尼隱處有癰，若僧時到，僧某甲比  丘尼，欲從僧乞破癰羯磨。阿梨耶僧聽某甲  比丘尼欲從僧乞破癰羯磨，僧忍默然故，是
事如是持。」若隱處有癰者，當令可信人、若依  止弟子、若同和上阿闍梨，以錐、若指甲破之  以藥塗。若使男子破癰，波夜提。波夜提者，如  上說。

[0542a20]  若肩已上、膝已下有癰瘡，若欲刺頭  出血、若欲刺臂，當使婦女人急按，男子破無  罪。是故世尊說。

摩訶僧祇律卷第三十九

* * *

【經文資訊】大正藏第 22 冊 No. 1425 摩訶僧祇律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
