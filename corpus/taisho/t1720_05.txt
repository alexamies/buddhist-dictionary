法華玄論卷第五
胡吉藏撰

[0396c19]  開方便門示真實相。

[0396c19]  問。云何開方便門示真  實相耶。

[0396c20]  答。開二種方便示二種真實。二種  方便者一教方便二身方便。二種真實者一  教真實二身真實。

[0396c22]  問。何故唯開此二相耶。

[0396c23]  答。三世諸佛唯有形之與教。於此二中有權  有實。故須開示。開示此二則十二部經八萬  法藏煥然可了。所言開方便門示真實者。有
人言昔在鹿苑人機猶雜。盛說三乘未明一  理。爾時以權隱於真實。故一乘之理為權教  所閉。今王城赴感乃應大機顯於真實。真實
既顯則廢除昔教。昔教被廢故方便門開。一  理既彰則真實相顯。故云開方便門示真實  相。此光宅解也。

[0397a02]  評曰。以三覆一顯一除三  非無此義。但經云開方便門不云除方便門。  此非解也。如世人開門非是除門。詳經文旨  正是開覆非關廢立。

[0397a05]  有人言直詺三為方便  即是開方便門。所以然者昔不言三是方便  故方便門閉。今詺三為方便故方便門開也。
示真實相者既詺三為方便。即示一為真實。  此河西道朗釋也。

[0397a09]  評曰。得經旨也。所以然  者。昔說三乘是真實即以真實閉於方便。故  方便門不開。今明三乘是方便故方便門開。
此乃是廢於三實開三方便。故云開方便門。

[0397a13]  問。此亦是廢立云何言非。

[0397a13]  答。此乃廢三實  立三是方便耳。前明廢除三方便是故異也。  又開義在前廢義在後。要先開三是方便然  後始得廢之。不爾無因緣故不得廢也。

[0397a16]  問。  方便當體是門為是通實相故為門耶。

[0397a17]  答。具  有二義。一者法門秤門則方便當體是門。如  華嚴中諸善知識種種法門。或弄砂或相戲  等皆法門也。今亦爾。如來有二種門。一方
便門二者真實門。但此二門各有開閉。昔  不言三是方便故方便扉掩。今說三是方便  故方便門開。昔不說一是真實故真實門閉。
今說一是真實故真實門開也。二者此方便  法門復通實相。故三乘方便為一乘門。實相  亦有二義故名門。一者當體虛通故名為門。
如淨名不二法門華嚴法界法門等。二者能  通方便故為方便作門。

[0397a28]  有人言通相之功乃  由乎一極。故一為方便之門。級引之功顯彰  於三故三為真實之相。言非三則方便之門
得開。悟唯一則真實之相可示。此注解也。

[0397b03]  評曰。文似不然但意不失旨。所以然者。既由  一通三豈非一為三門。說三為通一則三為一  門。但一為三門此從實赴權謂出門也。說三
通一從權入實謂入門也。門既有二相亦應宜  然。說三表一故三為一相。說實令識權故一  為三相。以理詳之具此意也。但注經偏用一
為三門三為一相。意猶未圓。若如前用義無  失也。但上來三種皆一往方言。未究環中  之極。若具論者可有三義。一者以三為方便。
一為真實。二者三一皆方便。非三一為真實。  三者明三一為二。非三一為不二。二不二皆  為權。非二非不二為實。此之三種互得為門。
如以三為一門。此以權通實。若以一為三門  以實赴權。乃至二不二亦爾。既互得為門。  亦互得為相。但不得互為權實耳。

[0397b17]  問。方便  實相既互得為門。亦得實相為實相門乃至  方便為方便門不。

[0397b19]  答。具有四句。一者方便  為實相門。二實相為方便門。此二如前。三  實相為實相門。四方便為方便門。如名為義
門義為名門。由方便名顯方便義故名為義  門。由方便義顯方便名故義為名門。實相亦  爾。中論序云實不名不悟。故寄中以宣之。  即其事也。

[0397b25]  問。今得以三顯三以一顯一以不。

[0397b26]  答。亦有四句。一者以三顯一。二以一顯三。  三者以三顯三。四以一顯一。初兩句如前。以  三顯三以一顯一者言。昔三異今一此三在
一外。今一異昔三此一在三外。故一非三一  三非一三。如此一三皆是執見。今破此病故  云於一佛乘分別說三。故三是一三。汝等所
行是菩薩道。故一是三一。以三是一三。三豈  異一。一是三一。一豈異三。故名三一因緣之  義。以今因緣三一顯自性三一。亦以自性
三一顯因緣三一。故云以三顯三以一顯一。

[0397c07]  問。云何名方便復有幾門耶。

[0397c07]  答。方便品初  具詳方便得失事現彼文。今當說門義。此經  始終略有十五門。方便品有二門。譬喻品有
六門。信解品有三門。化城品有二門。法師  品有一門。普門品有一門。合十五門也。方  便品二門者。第一云其智慧門難解難入。故
權智為實智門也。生法師云言教為門。言教  為門者說實智。言教即是實智門也。法華論  如生公釋。次云以種種法門宣示於佛道。此
用大乘教為門也。譬喻品六門者。一云其  家廣大唯有一門。還以大乘教為門也。二  云於此所燒之門安穩得出者。此約三界限  域為門。如詺家為門也。三者云唯有一門
而復狹小。還以大乘教為門也。四者如是三  車今在門外。還以三界為門也。五云以佛  教門出三界苦。此用小乘教為門。六云爾時
長者在門外立。依大乘義此即是用二死之  限域為門。小乘義明佛出一切煩惱外。故  三界正使及習氣無知三藏佛皆斷已盡。故  在門外立也。又信解品三門者一云遇到父
舍住立門側。此以大乘理教為門。二云猶  在門外止宿草菴。亦通大乘理教為門。三  云爾時長者於其門內。亦通以大乘理教為
門也。化城品二門者。一梵王請佛願開甘露  門。通大小教為門也。二云重門高樓閣用小  乘三空之解為門也。法師品一門者即是開
方便門示真實相。文中已辨。普門品為一  門者以大乘為門也。此門有二種。一神通  普二說法普。此之二輪皆是菩薩虛通無礙
故名為門。又此二普令眾生悟入故名為門。

[0398a08]  問。開方便門示真實相云何。是能開所開  能示所示能閉所閉耶。

[0398a09]  答。昔權說三乘教不  言三是方便。即三方便閉。佛權智為能閉。  三方便門為所閉。今實智說三是方便則三
方便門開。佛實智為能開。方便門為所開也。  能示所示者。雖開三是方便門。則示一乘為  真實。實智即是能示。一乘即是所示。故實
智有二能。一能開二能示也。如人手能開門  又示門內之物。是門內之物即是所示手是能  示也。

[0398a17]  問。云何今昔門非門也。

[0398a17]  答。望昔三佛  有二義。一就教為言。直道三乘不言三是方  便復為實相作門。此是佛自閉義。二者就佛
本為通一說三教。三於佛即是一乘門。就緣  為論亦有二義。因三悟一故三於緣是門。不  悟一者三於緣非門也。

[0398a22]  問。為是智示為教示  耶。

[0398a23]  答。智說教示也開亦爾也。

[0398a23]  問。云何是當  體門從他門耶。

[0398a24]  答。如權智能通實智實智為  所通。從所通為名故言其智慧門。智慧即是  實智。門即是權智。詺此權智為實智家門。例
如三解脫門從所通為名。解脫是所通涅槃  之果。三空能通行人得涅槃故名解脫門也。  又世人言佛門人門等皆從所通為門也。當
體得名者方便當體虛通故名為門。實相亦爾。  如言竹門板門也。當門體是竹板故以當體  得名也。

[0398b03]  問。此經有十五門凡有幾城。

[0398b03]  答。五  城也。信解品四城化城品一城。信解品四城  者初即中止一城。即譬於一方垂應作佛。  作佛為城也。二者於某城中捨吾逃走。譬背
大乘之化。以大化為城也。三者昔在本城懷  憂推覓。譬佛於法身地覓眾生大機不得。即  佛法身為城也。四者時貧窮子到父住城。
即大機已動詺大乘理教為城也。五者化城  品云化作一城。即二乘在三界外可以止息。  喻之如城也。

[0398b12]  問。既有五城凡有幾宅。

[0398b12]  答。凡  有八宅。就火宅中凡有六宅。約義明之。初  云有一大宅。二云其宅朽故。三是時宅主。  四云是朽故宅屬于一人。五云長者諸子在
此宅中。六云焚燒舍宅。七化城品云莊嚴  舍宅。八安樂行品云賜以田宅。初兩序三界  相貌。次兩明屬佛。後二明眾生在中更起煩
惱受於八苦。後二譬小乘人諸子功德。下當  說之。

[0398b20]  次論三說義。論曰廣開三顯一斷疑  生信為三根人三周說。初法說次譬說後宿  世因緣說。故三周說也。

[0398b22]  問。云何為三根人  三周說耶。

[0398b23]  答。舊經師云初周為上根人說。  次周為中根人說。後周為下根人說。

[0398b24]  評曰。  直作此名於文未善。若三說各為三根三根  各聞一說。則皆是上根何名三品。設云上  根聞一說中根聞二說下根聞三說者。則不
應言法說為上根譬說為中根宿世為下根。  今所明者初周說通為三根。而上根一聞即  解。次周說通為中下。而中根再聞方悟。宿
世因緣說但為下根。下根三聞始了故。釋論  明身子一聞即證初果。目連再說方證見諦。  下根理應三也。

[0398c04]  問。何以知然。

[0398c04]  答。初三請  中三根皆疑。故知初說為三根人。次譬喻品  身子具騰中下根人疑悔請佛釋之。故知譬  說通中下根人也。又具三周說於義乃備。若
但法無譬義勢未盡。若但譬無法意亦不圓。  故須初周法說次周譬喻。法譬雖圓但明現  在未辨宿世修因。次有第三說也。又一乘
之道入有多門。自有樂聞法說從法說門入。  自有樂聞譬喻從譬喻門入。即前二周也。自  有俱樂法譬則雙說兩門。即第三周。故化城
已前謂法說門。化城之後即譬喻門。自有於  此三門皆不得悟。皆不為說。如五千之徒  也。

[0398c16]  問。此與三根有何異耶。

[0398c16]  答。此不明為三  根故有三說。但所樂各異故教門不同。又  三周說者欲示中道相。故若一說二說則太
少。若過三說則太多。今欲示中道相不多不  少故但三說。又釋論云諸佛語法事不過三。  今依佛規矩故但三說也。又三執難改一乘
難信故須三說。又示上尊大法下愍眾生慇  懃至三。

[0398c23]  問。若爾一切諸經並應三說。

[0398c23]  答。下  文云。諸佛已說今說當說。此法華經最為難  信難解故須三說。又初說令下種次說令生  長後說得成熟。又初說生聞慧次說生思慧
後說生脩慧。

[0398c27]  問。文無此意何故強生穿鑿耶。

[0398c28]  答。佛意深遠非為一事。如釋論解一句文  凡數十復次也。

[0398c29]  次明次第。

[0398c29]  問。三說有何次  第耶。

[0399a01]  答。法說為譬說之本。故在第一。譬還  借事以喻前法故在第二。宿世因緣明法譬  始終故在第三。

[0399a03]  次明通別。一一周皆有三  說。如法說中云如優曇華即是譬說。我昔二  萬億佛所教化即是宿世因緣說也。譬喻中
三說者譬說之前云我先不言皆是化菩薩  耶。即是法說也。又明三十子及長者為父。  豈非宿世已結緣耶。宿世因緣說亦具三。化
城之前是法說。化城後是譬說。故知一一說  中皆是具三。但今大判云爾。又從多為論故  開三說也。

[0399a11]  次明開合。束三周為二意。初  周名引證例同說。後二周名直說。初引證例  同說者。廣引四佛為證明釋迦例同。後二周
不復引證例同。直說譬喻及宿世因緣也。  以破三明一此事反情。一往難信。故先須廣  引諸佛為證。然後明釋迦例同。引證例同既
竟。後二周但須直說。又初周謂人廣法略。  人廣者明五佛也。法略者但一周說也。次  後二周法廣人略。法廣者二周說也。人略者
但明釋迦一佛也。下釋迦教門為作譬本。  故知譬說但明釋迦教門也。宿世因緣亦但  明釋迦結緣不明餘佛。師與弟子故是釋迦  教門也。又初周名別說謂別明五佛教門。
後二周名通說。謂譬喻得通貫五佛。化城亦  然。又初二周名說現在。次一周名說過去法  也。又初二周明說果後一周辨說因。

[0399a26]  次明  多少。

[0399a27]  問。唯有三說更有餘說耶。

[0399a27]  答。大判三  說耳曲論說義即多。初三周佛自說。次三根  人領解復有三說。合六說也。佛三周說三長
行三偈頌為六說。領解亦爾。略而言之有十  二說也。就佛初周說中長行明五佛教。後偈  又頌五佛合成十說也。第二周長行譬說及
合譬二說偈亦然。復成四說。第三周有長行  與偈為二說。各有法譬為四說。合前為十八  說也。若足前略開三顯一各有長行與偈成
二十說也。上根人領解長行與偈為二說。  中根人長行與偈。復二說各有法譬為四說。  足前為六說。下根領解長行與偈。復二說各
有法譬為四說。合十說。師與弟子合明開三  顯一之義。略明三十說也。其中說義不止於  此也。

[0399b12]  次明惑障。

[0399b12]  問。以何惑障三根人不解  一乘耶。

[0399b13]  答。通而為言二乘斷常障一乘中  道。就別明之有二種惑。一者斷見二者無明。  斷見者二乘證空謂為妙極。無明者不識如
來三一權實。然斷見與無明猶是一體。但  約義分之耳。保執空義名為斷見。不識權實  名為無明亦由無明。是故保執也。此惑非九
十八使。所以然者羅漢已斷九十八使。而猶  不識權實。故知屬無明煩惱也。晚見法華  論云。無煩惱人有於染慢故。不知一乘及法
身常住。此染慢即是無明也。但約此惑三品  不同。下根則重中根為次上根則輕。故開  三品也。

[0399b24]  問。發軫即學二乘如婆沙論釋論  等。云緣覺極遲則為百劫。極速則為四世。  聲聞極遲六十劫。極速三世。小乘既障大者。
習小時久應是鈍根。習小時近應為利根。二  者之間應是中根。

[0399b28]  答。是義須進退論之。若  二乘心是惑而能障大乘者。應如所問。則久  劫行二乘行則起惑長。此執難破。應是下根
習二乘行近者起惑時小。此執易傾。應是上  根。二者之間應中根。但身子行小行既久。  其根則利故名上根。習小時近名為下根。
二者之間秤為中根也。又身子窮小之原於  大易悟。餘人不爾。故身子名為利根也。又  二乘有被會為菩薩道。則二乘行久者於菩
薩則行深也。有人言有四句一惑輕而利根  也。二惑重而利根。三惑輕根鈍。四惑重根  鈍。若惑輕利根初聞即悟。若中下兩人再聞
即悟。第四人者三聞方悟。此義至下五濁中  當廣釋也。

[0399c12]  次明轉根。

[0399c12]  問。上中下三根有增  進義不。

[0399c13]  答。有人言。初周法說上根聞即悟。  中根轉為上根下根進為中根。第二周說中  根同上根得悟。下根轉為上根。第三周說下
根同上根得悟也。有人言約三乘判上中下  根。菩薩為上根緣覺為中根聲聞為下根。就  聲聞中自有上中下根。約此三根。故有三
周之說。雖復得悟猶有利鈍之殊。如刀斫  物一斫斷者為上。二斫斷者為中。三斫斷者  為下。雖復俱斷而有利鈍之別。雖前後得悟  亦有利鈍之殊也。

[0399c22]  評曰。後說者得經旨。何  以知然。上根人得悟時中下未悟。云何已轉  根耶。

[0399c24]  問。今有轉根義不。

[0399c24]  答。毘曇是小乘尚  有轉根。大乘義無有定性。云何不轉耶。值  惡緣故轉利為鈍。值善緣故轉鈍為利也。

[0399c27]  次明大小。

[0399c27]  問。三周說法菩薩於何時得悟。

[0399c28]  答。一往判菩薩為上根。緣覺為中根。聲聞  為下根。若爾菩薩及緣覺皆勝聲聞。故聞  初周並悟也。次更論者利根緣覺勝聲聞可
得名上根。釋論云鈍根緣覺不及身子。若  爾可得同下根三周說乃悟耳。菩薩不定初  心久行並是菩薩。今通論菩薩根有等聲聞  三品者。應三周並悟。利根菩薩與身子同
品者。聞初周即悟。中下二品亦爾也。但菩  薩執異迷輕又無自保究竟之惑。故利鈍菩  薩聞初周皆悟。何以知之。下身子得記中人
天八部知皆受記。故凡夫人雖復根鈍而惑  輕。身子雖復根利而惑重。故同是初周得  悟也。

[0400a11]  問。菩薩何故無領解耶。

[0400a11]  答。有人言菩  薩亦有領解但法華經多不盡度耳。故方便  品云。菩薩聞是法疑網皆已除即其證也。  有人言聲聞有執異之病又有自保之惑故正
破之。所以有領解耳。菩薩無自保之病。設  有謂大異小謂小異大。明菩薩自作佛二乘  不作佛。一聞法華即得領悟。但破三歸一
正為二乘。傍為菩薩故不述菩薩領解也。

[0400a19]  問。聲聞聞經既得記。菩薩聞經何故不得受  記。

[0400a20]  答。以解領之言例記可知也。但提婆達  多品授龍女記。隨喜品云聞法華經一句一  偈皆與受記。下壽量品中自有菩薩得記也。

[0400a23]  次會二經。

[0400a23]  問。勝鬘經云三乘初業不愚於  法。自知當得覺。云何此經明三根羅漢初則  生疑後便得悟。

[0400a25]  答。舊經師云有事有理。言  其理者三乘初業已知作佛。實無始疑之與  終悟。但符同凡夫引初業之前外凡夫人。令
其信於一乘。必當作佛。故示始疑終悟耳。  教中為論明二乘得果已後在遊觀心中。推  理既一教不應三教。若定三理寧得一。故
終日逈遑安心莫寄。故瑤法師云。踟蹰理教  之間疑為失為不失。若以理惑教此有得義。  若以教惑理此有失義。是故踟蹰生得失之
疑。然根有三種。若上根利根智以理惑教情  多以教惑理情少。故初聞法說符順其心則便  領悟。如身子之流。以理惑教情少以教惑理
情多。雖聞法譬二說乖其本心。故三聞方悟  如滿願之流矣。若中根人處利鈍之間。理教  相惑其心正等。聞法說未悟聞譬說便解如  善吉之流。

[0400b11]  評曰。若理中已知同歸。教中猶  有迷悟者。則勝鬘是實說法華為權教也。若  爾法華明一亦未了。不應取勝鬘意解五百
由旬也。又大經云羅漢二萬劫至發心處。亦  是不了之說。所以然者。初業已知同歸何  因緣故經二萬劫始發心耶。若爾涅槃應是
未了。若大經是了勝鬘便應未了。又初業已  知同歸豈應復證羅漢。夫論證者謂為究竟  故證耳。既知非極豈應證耶。又依法華論
明證性法身與勝鬘不異。不應作了不了及  理教釋之。有人言三乘初業者。此是三乘人  初信大乘故名為初業。此解於勝鬘法華兩
經無妨。勝鬘據初信大乘故自知作佛。法華  約三乘未信一乘故所以生疑。有人言勝鬘  云三乘初業不愚於法。自知者此據利根懸
悟之人聞三即領一。稟小即悟大也。法華  云羅漢猶疑者。此據鈍根人聞三守三稟小  住小。故二經不違也。

[0400b28]  問。利根莫過身子。  復有何利根人而懸悟耶。

[0400b29]  答。法華中明身子  等三根。此多是內祕菩薩行。外現是聲聞引  小行耳。

[0400c02]  問。何以知聞小懸悟大耶。

[0400c02]  答。義有  四句。一者聞三悟三。二者聞一悟一。此二易  明。三者聞一悟三。如聞大涅槃教。而成羅  漢。四者聞三悟一即初業是也。

[0400c05]  問。法華經  文有聞一悟三不。

[0400c06]  答。妙莊嚴王本事品云。  八萬四千人遠塵離垢得法眼淨。此義乃應  通大小。而諸經中多以為小乘也。有人言勝
鬘為方便之人。故自知作佛。法華據實行之  人故不自知也。二經亦不相違。有人言此  事不可思量解釋。如大智論釋畢定品云。五
不思議中佛最不可思議。聲聞作佛不作佛  唯佛能解。論者正可論其餘事。得佛時乃  了。龍樹既秤得佛明乃了。凡夫豈可欲專決  耶。後當更論此義也。

[0400c15]  次明緣覺無領解義。

[0400c16]  問。法華座何故無緣覺領解耶。又法華正  會三乘何故無緣覺眾耶。

[0400c17]  答。經師種種異說  皆不分明。今略解釋之使易了也。佛為三根  人開三乘。中根人鄙聲聞從師復憚佛道長
遠。是以其人出無佛世成辟支佛。故法華座  中無緣覺也。

[0400c21]  問。若爾何故餘經復明有緣覺  耶。

[0400c22]  答。總論緣覺凡有四種。一者本乘緣覺。  謂本發緣覺心後得緣覺果。但此人有多經  劫。而釋論及餘論略舉有二。一極遲百劫。
百劫者此是大辟支。俱舍論秤犀角喻百劫  也。二極速四世。中間則多小不定。此二種  人成緣覺果決定不值佛。故華嚴云菩薩從
兜率天下放光照之。若覺知者則捨壽入無  餘。不覺者徙量他方無佛世界。大經譬之彗  星義亦如是。中論云若佛不出世佛法已滅
盡。諸辟支佛智從於遠離生。若爾者法華之  座何由有緣覺耶。

[0401a03]  問。大小緣覺未得果時見  佛以不。如四世得果自三世已來得值佛不。  乃至百劫未滿所作是問。

[0401a05]  答。或值佛或不值  佛此無定也。二者非本乘緣覺。其人本是聲  聞於佛法中證得初果。初果人但十四生滿
值佛則成羅漢。不值佛成辟支。如此之人或  有值佛義。以其成辟支竟。而佛便出世故有  值佛義也。

[0401a10]  問。華嚴云放光照之令滅及移他  方。云何得值佛耶。

[0401a11]  答。此人本願見佛與前  人異。故不例也。

[0401a12]  問。但初果不值佛成緣覺。  二果三果不值佛亦成緣覺耶。

[0401a13]  答。俱舍論云。  二果不值佛法亦成緣覺。而不出三果文。  但得那含竟值佛成羅漢脫。不值佛亦有  成緣覺義。但此義既少故經論不出之耳。

[0401a17]  問。大辟支根既利。何故說法不能令人得燸  法乃至聖果耶。

[0401a18]  答。辟支出無佛世時。此是  正法已盡乃至亦無末法。此時眾生根鈍故  無得燸法義耳。非辟支不能令其得道。辟
支能化必利而所化必鈍。聲聞能化所化即  通也。三者俱舍論復有部行緣覺。其人自有  徒眾部儻。如佛有弟子眷屬故名部行。此人
行行不必具滿百劫。亦可六十劫。如身子時  節故也。

[0401a25]  問。此人值佛不。

[0401a25]  答。亦不值佛也。  四者變化緣覺以眾生應見此人在佛世而悟  故佛世有之也。

[0401a27]  問。迦葉是何等根性耶。

[0401a27]  答。  此是本乘緣覺人。非七生須陀洹人也。

[0401a28]  問。  本乘緣覺有無量人。始自四世終訖百劫是  何人耶。

[0401b01]  答。迦葉智劣身子。即應是六十劫  已下人也。

[0401b02]  問。小乘義忍法已前猶有退。三  乘根性未定有三乘相作義。忍法已去即三  根已定無相作義。迦葉今住何位而值佛耶。

[0401b05]  答。今須進退論之。若大辟支與佛齊。佛入  道有二說。一云從燸法已入觀。至盡無生方  出。辟支亦爾。二釋云佛從不淨觀已去至盡
無生方出。大辟支亦然。迦葉是大辟支應勝  身子。而不及身子。故知非大辟支。既非大  辟支不得用前二說也。迦葉劣身子復勝七
生滿人。即是中根辟文。可得住燸頂二善  根。不值佛而成緣覺也。

[0401b12]  問。緣覺住二善成  聲聞。為退根性為不退根性耶。

[0401b13]  答。燸頂既  退墮惡道何不得退根性耶。俱舍論云緣覺  住二善根時但聞佛教。依教得道轉名聲聞  耳。實非退中根作下根也。今謂可具二人。
一者退中根作下根。故緣覺成聲聞。二者迦  葉之流不值佛即成緣覺。值佛即事佛為師  也。為弟子故名聲聞耳。根性如故。此是不
轉中根為下根也。復有不轉根義如七生人。  不值佛成緣覺。實非退根義。迦葉緣覺成聲  聞。豈有退根義耶。

[0401b22]  問。法華明會三乘者會  何緣覺人耶。

[0401b23]  答。正會無佛世緣覺以初開此  三乘故後會之。

[0401b24]  問。無佛世緣覺何處有會耶。

[0401b25]  答。其人入涅槃生餘淨土中。為說法華方  得會耳。

[0401b26]  問。若爾法華但會二乘人耳。應不  會三。

[0401b27]  答。眾中有求緣覺人。為此人故亦須  會三。又為二人皆得會三。不必為三人會  三也。

[0401b29]  問。何故唯有聲聞領解無緣覺領解耶。

[0401c01]  答。本乘緣覺不在座故不得領解。因人行  淺故未得同三根聲聞領解受記。是故不說  也。變化緣覺不須明其領解也。又法華會  所無也。

[0401c04]  問。大辟支百劫行行聞法華一說即  悟如身子耶。

[0401c05]  答曰。此義不定應當分別。若  取三乘利鈍而判。身子不及大緣覺一聞既  悟。緣覺勝身子即聞略說便解也。而不例者。
此中三根聲聞久劫習大乘。故今始得緣覺。  雖利不習大乘者則未得悟也。又三根人皆  是方便人故聞經得悟。實行百劫緣覺義即  不爾。

[0401c11]  問。法華三根人悟為皆是權行亦是實  行。

[0401c12]  答。皆是權行。

[0401c12]  問。不發餘人迹云何皆是  權行。

[0401c13]  答。攝大乘論云。身子等得受記者。是  化人為欲引未定聲聞。直趣佛道。已定之者  令其練根。

[0401c15]  問。云何名定未定聲聞。

[0401c15]  答。小乘  義忍法之前三乘未定。忍法則定也。又餘經  云須菩提本是青龍陀佛。又經云是阿維顏。  阿維顏者十地頂人也。又大經明迦栴延及
薄拘羅皆云顯發如來。方便密教來至佛所  故知皆權行也。晚見法華論明十種人與舊  判不同。今通會之論。譬喻品從火宅文已去  竟壽量品良醫辟。總明十人。

[0401c22]  論曰。自此已下  為七種具足煩惱性眾生。說七種譬喻對治  七種增上慢。應知也。又為三種無煩惱人三
昧解脫等染慢。應知何等七種具足煩惱性  人。一者求勢力人。二求聲聞解脫人。三求  大乘人。四有定人。五無定人。六集功德人。
七無功德人。七種增上慢者。一者顛倒求  功德增上慢。以世間諸煩惱熾燃而以天人  為妙境界果報為對治此。故說火宅譬喻。第
二聲聞人一向增上慢。謂我乘與如來乘無差  別。如是顛倒妄取為對治此。故說窮子譬喻。  三者大乘人一向增上慢。謂無別聲聞辟支
佛乘。顛倒妄執為對治此。故說雲雨譬。四  者實無而有增上慢人。以有世間三昧三摩  䟦  提實無涅槃。而生涅槃想。為對治此故說
化城譬。五者散亂實無有定。過去有大乘  善根而不覺知。彼不求大乘於狡劣心中虛  妄解以為第一乘。對治此故說繫寶珠譬。六
者集功德人說大乘法。而取非大乘。對治此  故說王髻中明珠譬。七者無功德人於第一  乘不集諸善根。說第一義不取為第一。為對
治此故說醫師譬。論又釋云。第一人以世間  種種善根三昧功德方便令入涅槃故。第二  人以三為一令入大乘故。第三人者令知種
種乘諸佛如來平等說法。隨眾生善根種子  生牙故。第四人者方便令入涅槃城故。涅  槃城者諸禪三昧城。過此城已入大涅槃城  故。第五人者示現過去善根令憶念教令入
三昧故。第六人者說大乘法。此法門同十  地行滿。諸佛如來密與授記故。第七人者根  未熟為令熟。故示現涅槃果。為此等義如
來說七種譬喻。次為三種無煩惱人染慢顛  倒信故。一者信種種乘。二者信世間涅槃  異。三者信彼此身異。為對治此三種染說三
種平等法。一者乘平等與聲聞授記。唯有大  乘無二乘故。二者世間涅槃平等。以多寶如  來已入涅槃示現世間涅槃平等故。三者身
平等。多寶如來已入涅槃復示現身。自身他  身法身平等無差別故。是無煩惱人染慢見  彼此身所作差別。以不知彼此佛性法身平
等故。論文顯易見。若未解者今更敘釋之。  論意從譬喻文已去竟壽量中醫譬凡有七  譬但撮此七譬為七種有煩惱人說。

[0402b06]  問。說火  宅舊云為中根聲聞人說。云何言為凡夫著  五欲妙境界者說耶。

[0402b08]  答。論意與從來亦不相  違。火宅譬可含二義。一者廣明火宅眾苦熾  燃。以此引出諸子者。此為凡夫說也。若出
宅以後索車賜車賜車不虛等。此為聲聞未  解者說之。合而言之說火宅令出凡夫地。  唐捐三車後等賜大車。令出二乘地。亦得一
人始終具此二義。亦得為二人說此二譬。  論但舉其一故為凡。從來舊亦但為明其一。  故為聖早日著文疏已兩兼之。可得雙用也。

[0402b17]  問。第二窮子譬乃是中根人領解。云何言  此譬為對治謂二乘與佛乘平等說之耶。

[0402b18]  答。  亦二兼也。若望中根領解則如舊判。若取中  根是權行人。助佛開祕密藏者。則如論判譬  喻品初已具明此二義也。論但舉為凡由來。
但明為聖。今可兩而用之。

[0402b22]  問。說窮子譬云何  明大小乘異耶。

[0402b23]  答。大乘豪貴譬如長者。小乘  鄙劣如貧窮除糞之人。著文疏已明此義也。

[0402b25]  問。第三人云何言無小乘。

[0402b25]  答。此是彈執無  聲聞義。執無聲聞者言。一向都無聲聞。論破  此故說雲雨譬。明隨根不同三草二木。何故  無聲聞人耶。

[0402b28]  問。第四化城譬為下根聲聞說  之。云何乃言為增上慢人得世俗禪定。謂得  涅槃破此人。故說化城譬耶。

[0402c01]  答。兩兼如前釋。

[0402c02]  問。說化城云何破此執耶。

[0402c02]  答。此人得世俗  禪定。如釋論云此人得四禪時謂得四果。今  破此病故言二乘真證涅槃尚是化作。非是實
有汝所得者豈是實耶。又前說小乘真涅槃。  以破其無而謂有。次作化城譬令進至實所。  餘三人論文顯不須簡之。次明三種無煩惱
人。即是羅漢有三種執。一執乘異不知同一  乘。為破此病故說一乘。次執世間涅槃異執。  世間涅槃異者。謂生身是。世間非是涅槃
滅身是涅槃。為破此病明多寶入涅槃即此  身是涅槃非滅身也。三執彼此身異。彼此  身異者不知十方佛同一法身。為破此病故  說多寶佛入涅槃復現自身他身。同一佛性
法身無有差別。即是顯十方佛同一法身義  也。

[0402c16]  問。前作三周判經今論為十人者將不相  違。

[0402c17]  答。論但通明為十人。七人是有煩惱人  三人是無煩惱人。而不失三周意。三周亦不  失為十人意。即可得兩而用之。

[0402c19]  問。依論七  譬破七病者方便品復破何病耶。

[0402c20]  答。依論三  種無煩惱人中。第一謂乘異病。方便品正破  此義。故論下文云。方便品有五分正為破二
明一也。次論大事因緣義有六重。初解開示  悟入。有人言開者略開三顯一。示者廣開三  顯一。悟者略開近顯遠。入者廣開近顯遠。以  經四章故有四義。

[0402c26]  評曰。不然。佛於初段即開  示悟入。不應二章方乃具四。有人言初句據  理餘三約解。凡論眾生所以不知作佛者。良
由五濁八苦障。其心用五濁用若強能障當  果之理。理不得顯即是閉義。如來出世說此  經教而眾生開除五濁障累。佛果知見即顯。
故名為開言清淨者五濁在心當果之理不  顯。即有穢累之義。今五濁既不能為障即當  果之理既顯然。故名清淨也。後三約解者。
以其雖有當果知見不能自知。今欲令其得  知生聞惠之解。故名示佛知見。復令得思  惠解名悟佛知見。後令進得修惠解名入佛  知見。

[0403a09]  評曰。開示悟入次第相生何故。初明  其理後三明解若。以三惠故分三者地前及  登地有四十位。何不為四耶。又設明理及
三惠義亦不然。理既未明佛性及法身。三  惠亦不得佛性法身之解。終未是佛知見也。  有人言初說三乘別教為開。次說三乘通教
為示。第三說抑揚教為悟。第四說法華教為。  入有人言三乘通教始說大乘為開。抑揚教  為示。說無量義為悟。說法華為入。

[0403a17]  評曰。教  義前具評之。不應作此二釋也。又法華經中  自有開示悟入。云何乃引前諸教耶。例如華  嚴中自有五十二位。及此經自有三根領解。
不應引經外之文也。有人言開示悟入者。現  瑞中四華正表今四事。從信方等破諸舊惡  得到十住。十住始開佛知見如雨白華。次
到十行分別諸法相貌即是示佛知見。如大  白華。次入十迴向事理不二即是悟佛知見。  如小赤華。次知十地自然能通到般若海。謂
入佛知見如大赤華也。故下明乘是寶車遊  於四方。即是遊心四位中也。有人言三十心  是開。初地至六地為示。七地至九地為悟。十  地為入也。

[0403b01]  評曰。尋華嚴纓絡仁王攝大乘論  十七地論五凡夫論等。皆有五十二位。則地  前有四十心。初即是十信。十信僧祇行行始
乃得之。此二釋何故不明十信但取三十心  十地耶。又大集分明辨四十心。三十如前。  次有四等六度。復為十心不應不取也。又
此經正明三根人皆得信解。信解即十信。何  故不取耶。有人言道惠初得見理。則是開  佛知見。二者道種惠能分別諸法。謂示佛
知見。三者一切智謂悟佛知見。四者一切種  智謂入佛知見。以智唯有四故亦明四位也。

[0403b12]  評曰。釋論一切智一切種智雖有總別為異  一時得之。道惠種惠異說不同。然例佛智者。  猶是實惠方便惠亦有一時得義。開示悟入
似有深淺不同故不應同四智也。又四智位  高開示悟入通於深淺。義非例。有人言約因  緣義判之。謂因緣所生法知法是因緣而成
名開佛知見。我說即是空。謂知因緣法是  空名示佛知見也。亦為是假名謂識空不空  皆是假名秤為悟也。亦是中道義即是入義  也。

[0403b21]  評曰。四義橫論耳。又四義之中初二後  一正明諸法假名說。是教門亦非今意也。  有人言約理四句論之非空非有為中道即是
開。非空非有而能生空有即是示。知空有不  二即是悟。了空有不二而二即入也。有人言  初觀三諦之理為開。三諦者有諦無諦中道
第一義諦。漸漸分明為示。不見三諦一異為  悟。見中道任運順為入。

[0403b28]  評曰。此三義同前也。  有人言正觀中道一切種智沒前三智之名。  正觀此理初觀為開如十住。次觀為示如十
行。次觀為悟如十迴向。後觀為入如十地也。  故約一中道觀有四品。故有四位不同也。

[0403c04]  評曰。此義不明。十信如前評也。今依法華論  釋四句有四義。一者無上義除一切智更無  餘事。如經欲開佛知見令眾生始得清淨故
出現於世。二者同義。聲聞辟支佛法身平等  故。如經欲示眾生佛知見故出現於世。法身  平等者。佛性身更無差別故。三者不知義。
謂二乘人不知究竟唯一佛乘故。如經欲悟  佛知見出現於世。四者為令證不退轉地示  現。與無量智業故。如經欲令入佛知見故
出現於世。詳論意四門即次第。初開佛智為  無上。次示三乘同有佛性法身。上雖明佛智  無上但恐獨佛有故。第二明三乘同有。雖三
乘同有而二乘不知。示其令知。雖知而未  得不退故。第四明令得不退為入也。又二番  釋云。開如上說。示者諸菩薩有疑者令知如
實修行故。悟者未發菩提心令發心故。入者  已發菩提心令入法故。第三番釋云。悟者令  外道眾生生覺悟故。入者令二乘人天入大  菩提故也。

[0403c22]  第二釋知見。

[0403c22]  問。云何名佛知見。

[0403c23]  答。此是波若佛性之異名。正法涅槃之別  目。未曾因果亦非實權。百是不能是百非不  能非。不知何以目之。強名佛知見也。所以嘆
美為佛知見者。為對二乘不知見故也。所以  明無二乘知見唯佛見者。唯佛知見是實道。  自非佛知見者皆非實也。欲顯實道故明實
知見也。以無照而無不照故名為知。知之  分明猶如眼見故秤為見。又知謂一切智即  如來總相智也。見謂一切種智謂別相智。此
之二智攝佛智盡故略明知見。又知即是盡  智。二種生死五住煩惱皆悉清淨故名為盡  智。見者即是無生智。因果患累畢竟不生故
名見也。二乘之人亦無此二智今始得開也。

[0404a07]  次第三辨因果。

[0404a07]  問。為辨眾生有佛知見。  為辦佛果地知見耶。

[0404a08]  答。具二義。一者明佛  果知見。如前歎佛一智令二乘之人改其小  心求佛大道。二者明眾生有佛知見。但昔未
說故名為開。今始得說所以名為開也。晚  見論釋開示悟入具有二義。初義云佛知見  者。如來能證如實知彼義故。第二義云示三
乘人同一佛性故。前明佛證即果地佛法身。  後明三乘同佛性即眾生有佛性義。

[0404a15]  第四辨  二因。

[0404a16]  問。開眾生佛知見為辨緣因成佛。為  正因成佛耶。

[0404a17]  答。由來云但明萬善緣因成佛  耳。前已評竟。今更責之。既但明緣因未辨佛  性。云何成佛。如乳無酪性不成酪。若乳無酪
性而成酪者。水無酪性何不成耶。今明佛知  見即是佛性。以有佛性復修行萬善。因緣具  足乃得成佛也。論明四義中第二義明佛性
即是正因。第三令二乘知第四令不退行皆  是因緣也。又初一是果佛性。後三是因。因  中有緣正五性具足也。又初番四義就果性
及性門釋開示悟入。後二番皆就了因門釋  示悟與入也。

[0404a27]  第五明開覆。凡有四句一者  但覆不開。眾生煩惱覆一乘佛性也。二但開  不覆。謂法華教正開一乘佛性也。三亦開亦
覆。即昔五乘是也。為欲開一故說五乘名開。  昔說五乘未得彰言辨一故五乘覆一也。四  非開非覆即是正道寂滅相也。

[0404b03]  第六辨因緣。

[0404b04]  問。何故名為大事因緣。因緣有何義。

[0404b04]  答。  具有二義。一者眾生本有佛知見名之為因。  外假佛說一乘教顯眾生本有知見之義故名  緣。因緣具足故名為開。若眾生無佛知見雖
有教門何所開耶。雖有知見無佛教者何由  得開。故佛教為能開。佛知見為所開也。  二者因緣即是所以。三世諸佛何所以故出
現於世。正為大事因緣開示悟入諸佛知見。  故出現於世也。

[0404b12]  次明五濁義初序大意。所  言明五濁者為釋前三後一之義也。若言  三世諸佛皆為一大事因緣出現於世者。何
故不發軫即說一乘。而前說三乘後明一乘  耶。為釋此疑故云眾生五濁障不堪聞一。  是以先三後一過在眾生。非佛咎也。為此
義故又明五濁也。晚見論云為釋疑故來。有  人疑佛何時說此種種方便法耶。是故釋云。  為五濁惡世故說三乘。此意正以劫濁為端
故偏言時耳。以惡世中即有惡眾生。乃至  煩惱見等也。

[0404b22]  次論名五濁者。若通而為言  凡是眾生有此五皆名為濁。所以然者。有眾  生即眾生濁。有時即劫濁。有生死涅槃凡聖
等見皆名見濁。有所得生心動念勞役觀心  皆煩惱濁。未得法身慧命即是今濁。以有  此五皆不得一乘淨觀障翳正道。豈非濁耶。
要須洗之觀心乃淨。故波若云眾生不生故  波若生耳。若眾生生者則波若不生。餘四  亦爾。欲得一乘實觀生者須了五無生也。

[0404c02]  問。若如此而論者則皆是五濁應無淨穢土異  耶。

[0404c03]  答。如向所明皆是穢土無淨土也。故仁  王云三賢十聖住果報唯佛一人居淨土。

[0404c04]  問。  若爾五濁既障一乘。凡有此五皆障一乘  不。

[0404c06]  答。唯佛居淨土。唯佛所乘者為一乘耳。  故凡有此五皆無一乘也。

[0404c07]  問。經何故復云五  濁名穢土無五濁為淨土耶。

[0404c08]  答。此就穢中開  淨穢濁中開淨濁耳。所言五者煩惱與見此  正是濁。此二所成眾生名眾生濁。即此眾生
連持之命名為命濁。此四種時謂劫濁也。  若無前二後三不名為濁也。因果分者煩惱  與見謂因濁。餘三果濁。人法分者眾生為人
濁。餘四為法濁。時法分者劫為時濁。餘四法  濁。三障分者眾生命時為報障煩惱與見即  煩惱障。而業含其中也。但五濁通輕重三障
但是重。謂障聖道及聖道方便故立三障名  也。

[0404c18]  問。三障五濁見思辨何異耶。

[0404c18]  答。見思正  取惑性。品數相番五濁。及三障則通惑非  惑。皆是障又不論品數相障也。

[0404c20]  問。攝大乘  論明三濁與今何異耶。

[0404c21]  答。三濁即是煩惱業  苦此義通三界內外及淨穢二土。今明五濁  但是界內唯據穢土也。三假攝五濁者眾生
為因成。命謂色心連待不斷是相續假。相待  可知也。又大乘三假者眾生為受假。餘四為  法假。此二皆有名謂名假也。次二別論之。
煩惱與見開為二者。煩惱名通諸見語別。  又見謂五利煩惱謂五鈍。又屬愛名煩惱屬  見名為見。又煩惱據在家眾生。見謂九十
六種外道。又六十二見名為見。餘皆屬煩惱。  眾生者會眾法而成為宰一之主故名眾生  也。即一世論也。處處受生故名眾生三世
論也。前通凡聖後但凡也。命與劫異者劫時  長命時短。劫但時命以法帶時。劫通內外命  但據內。又三小劫但害眾生不損外物。三大
劫但損外物不害眾生。三小劫但在人中。  三大劫通二界。此皆短狹。若是命通三界通  於五道。又劫名共濁命各各有謂不共濁故  異也。然取小劫為劫濁。大劫時通也。

[0405a10]  問。幾  時名小劫。

[0405a11]  答。八萬歲至十歲為一劫。如是  八十返為大劫也。

[0405a12]  問。但煩惱與見成餘三種  故二種名濁。當餘三種亦名濁耶。

[0405a13]  答。餘三  亦自是濁。如短命惡時惡人。此皆是苦果能  令起煩惱及見故是濁也。然於是相帶不無  強弱也。

[0405a16]  次論障義。

[0405a16]  問。五濁障大乘以不。

[0405a17]  答。障大乘也。

[0405a17]  問。若爾何故凡夫具五濁而聞  大乘。羅漢無五濁而不聞耶。

[0405a18]  答。可具四句。  一者障重機弱謂凡夫不聞大乘也。二障重  機強謂凡夫聞大乘也。具五濁故障重。有大
機故機強。機強故雖有五濁不能為障也。  三障輕機弱謂羅漢不聞大乘。無五濁故障  輕。無大機故不聞一乘也。四障輕機強謂羅  漢得聞一乘也。

[0405a24]  問。五濁但障大亦障小。

[0405a24]  答。  俱障大小也。

[0405a25]  問。何以知五濁障三乘耶。

[0405a25]  答。  有時佛不出世說三乘。故知五濁障三乘也。

[0405a27]  問。障小昔既得說小障大昔何不說大也。

[0405a28]  答。昔小機熟故雖有五不能為障。大機未熟  故障大也。

[0405a29]  問。但由機熟則聞。不熟則不聞。  則五濁不名為障也。

[0405b01]  答。五濁必是障法。但  機熟故不能為障耳。如地必是障法。但物欲  生時地不能障耳。

[0405b03]  問。障重則不應有機強。  機強則不應障重。

[0405b04]  答。實爾也。凡夫具五濁  而遂聞一乘者。此是機強而五濁有時廢不  常現前故障弱也。前作此判者取其有五為  重無五為輕也。

[0405b07]  問。得言重品障小乘輕品障  大乘不耶。

[0405b08]  答。就羅漢一人始終亦有此義。  而羅漢斷鈍利皆盡無有重品。而不識權實  即是無明證於斷空即是諸見。此二即是二
濁。以此成眾生謂眾生濁。不離於時即是劫  濁。色心連持名為命濁。若爾羅漢具五輕濁  也。

[0405b13]  問。何以知五濁為重不識權實為輕耶。

[0405b14]  答。羅漢斷五濁盡而猶不識權實。則知重品  雖去輕品猶存也。

[0405b15]  問。就凡夫可得作此判不。

[0405b16]  答。不必爾。如凡夫具有五濁而復不識權  實。則具輕重俱障一乘。但大機既強此二不  能為障也。又約大小乘各有四句。小乘四句
者。一根利障輕如身子等。二根利障重如鴦  掘摩羅等。三根鈍障。輕如蛇奴等。四根鈍  障重如凡夫不得聖道者也。大乘四句。一根
利障輕多生他方佛土聞大乘。二根利障重  三根鈍障輕。此二多值佛初成道說華嚴得  了悟也。四根鈍障重者為此人初說三藏。  乃至終聞法華也。此大略判耳。

[0405b25]  問。五濁得  論別障以不。

[0405b26]  答。後偈云貧窮無福慧。而有  五濁。見濁正是無明。障慧餘皆障福德也。

法華玄論卷第五

* * *

【經文資訊】大正藏第 34 冊 No. 1720 法華玄論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
