大寶積經卷第六十五

北齊三藏那連提耶舍譯

菩薩見實會第十六之五◎夜叉授記品第十

[0371a24] 爾時復有八億夜叉，見諸阿修羅、伽樓羅、龍女、龍王、鳩槃荼、乾闥婆等，供養如來聞授記已，欣喜踊悅皆得稱心，生希有心得未曾有。知佛世尊智慧無盡最尊最勝無所罣礙不可思議，復更得聞法門次第。於佛世尊作導師想，復於佛所作無盡慧想。彼諸夜叉知佛智慧無有盡已，於佛正法生愛樂心。彼於佛法甚愛樂已，為供養故發勤精進，亦以偈讚曰：

「我等今讚利世者，　　以佛智力具足故，
　無盡無量如大海，　　故人師子身無等。
　須彌可得知輕重，　　虛空可得知廣狹，
　如來所有智慧力，　　一切不能得測量。
　知諸眾生敬信心，　　是故應受皆已度，
　於其度者知所趣，　　故佛無比亦無等。
　隨彼所修善惡界，　　一切生處受其身，
　知彼根信所應受，　　故佛無比亦無等。
　貪欲惡行瞋恚行，　　及以癡行佛悉知，
　憍慢嫉妬亦如是，　　故佛無比亦無等。
　眾生於此多所失，　　如來善知彼業道，
　世尊知彼甚捷利，　　故佛無比亦無等。
　善逝善見諸世間，　　隨其方面所失者，
　及以語言所喪失，　　世尊見彼悉無餘。
　於六道中幾時住，　　隨彼多少所受苦，
　及其所受種種身，　　世尊一切悉知見。
　隨其煩惱力所起，　　造作方便及與業，
　隨業所受種種苦，　　導師一切悉了知。
　隨其所求解脫道，　　於佛法中已出家，
　精勤修學聖道已，　　盡諸煩惱佛悉知。
　於佛法中有凡夫，　　雖得出家不知義，
　誹謗明人微妙法，　　世尊亦復善見彼。
　彼諸誹謗正法人，　　業行所得眾苦惱，
　隨其地獄久近住，　　如來亦能具足知。
　於佛深得敬信已，　　出家受持正法藏，
　觀察諸法皆悉空，　　斷除一切諸有道。
　不願一切諸趣身，　　觀察此身猶如幻，
　知諸音聲亦如響，　　堅住道者佛亦知。
　讚歎無等大導師，　　我今所得福德聚，
　以此福德願成佛，　　亦願眾生成自然。」

[0371c05] 爾時世尊知夜叉眾深心信已，現微笑相。爾時慧命馬勝比丘以偈問曰：

「人中師子所現笑，　　唯願說其笑因緣，
　一切諸佛非無因，　　而現微笑人中月。
　今此大眾皆懷疑，　　以見導師微笑故，
　唯願世尊除其疑，　　皆令此眾得欣喜。
　今於佛所得信者，　　及知微妙正法者，
　其心堅固不動者，　　願佛宣說令彼聞。
　此諸大眾皆懷疑，　　一切瞻仰如來面，
　今日當有何等事，　　唯願世尊斷彼疑。
　今日誰現大神力，　　今日誰發大精進，
　今日佛共誰親友，　　於此大眾願顯現。
　善哉牟尼愍世間，　　唯願斷除諸疑惑，
　天人大眾若得聞，　　今日必當大欣喜。」

[0371c19] 爾時世尊以偈答慧命馬勝曰：

「善哉馬勝汝所問，　　今當大利諸世間，
　由汝能問笑因緣，　　故歎汝善解我意。
　我今盡當答彼義，　　汝當一心專諦聽，
　知諸夜叉心意已，　　我為世間現微笑。
　夜叉諸眾心敬信，　　以知菩提寂滅故，
　歎佛真實功德已，　　發心趣向大菩提。
　為知諸法空寂故，　　除遣一切所有相，
　於諸趣中願捨已，　　發心趣向大菩提。
　以禪定力知諸陰，　　但是世諦不取著，
　不著諸有如蓮花，　　發心趣向大菩提。
　於諸有中障礙事，　　彼見空故不為縛，
　知佛菩提無上已，　　彼等能修菩提行。
　諸生老死皆悉空，　　此即無上菩提道，
　知法自性空寂已，　　能得安隱大菩提。
　知陰自性空寂已，　　寂靜菩提性亦難，
　所修菩提行亦空，　　此智能知非凡了。
　能觀智慧性自空，　　所觀境界皆寂滅，
　知者亦空知是已，　　是人能修菩提道。
　當知空亦性自空，　　相願亦復無體性，
　若有人能如是知，　　是人能修真實行。
　天人大眾聞是已，　　心生欣喜獲利益，
　一切於佛敬信已，　　心住菩提寂靜句。
　今此殊勝供養已，　　夜叉之眾心清淨，
　此諸智者捨鬼道，　　於善趣中久受樂。
　彼於未來多億佛，　　以神通力一念中，
　於多佛土修供養，　　即於佛所獲得忍。
　於諸世界不起相，　　智者能以神力往，
　觀此世間猶如化，　　智者遊行無所著。
　此等勇猛供諸佛，　　當得無上大菩提，
　亦得無上淨佛土，　　其中當度無量眾。
　彼等當成世間解，　　一切同號無邊智，
　名聞十方壽千劫，　　寂滅智慧壽命等。
　彼等所有聲聞眾，　　猶如靜夜諸星宿，
　彼悉易得大菩提，　　一切無有苦難事。」
　天人大眾聞是已，　　為於菩提心踊悅，
　其心堅固發精勤，　　以精進力持諸行。◎

◎緊那羅授記品第十一

[0372a28] 爾時復有八億緊那羅眾，大樹緊那羅王以為上首，見諸阿修羅、伽樓羅、龍女、龍王、鳩槃荼、乾闥婆、夜叉等，供養如來及聞授記已，甚生希有未曾有心，作是思量：「此實希有未曾有事。以其眾生不可得故、無命者故、無生者故、無有人故、無摩那婆故、無養育故、無壽者故、無有我故、亦無我所故，以諸陰故名為眾生。一切諸陰亦不可得，以其界故名為眾生。一切諸界亦不可得，以有入故名為眾生。一切諸入亦不可得，以有業故得有果報。而彼行業亦不可得，無上菩提亦不可得，一切菩薩亦不可得，一切諸佛亦不可得。世尊雖爾而復與諸菩薩授記，以何義故如來與諸菩薩授記示其名號，顯現業報說其當來？菩薩大眾復顯諸佛神通之力，又復說於正法之力，亦復顯現莊嚴佛土，宣說眾生有業有報，又復說於清淨佛剎，示顯菩薩遊諸佛國，從一佛土至一佛土。復演菩薩往彼供養，亦說供養殊勝神變，又列供具微妙希有。又復說於經若干劫當得作佛，其佛住世經若干劫，其佛當有若干聲聞，彼佛滅後正法住世經若干劫。何故如來捨諸眾生入般涅槃？」

[0372b20] 爾時大樹緊那羅王生此疑已，與八億緊那羅眾從座而起，偏袒右肩右膝著地，合掌向佛，以偈問曰：

「我等聞佛所記已，　　甚生疑惑。大智慧！
　既說授記復言空，　　我於二說不能解。
　既說空寂離自性，　　法界平等無變動，
　而復如來受供養，　　此事云何？眾中月！
　佛既說於無有生，　　而復說發菩提心，
　於無量智二種說，　　此言祕密我不解。
　云何言滅不可得，　　而人師子說有死？
　唯願如實為記說，　　除斷我疑令無餘。
　云何佛說猶如幻，　　又復顯示生天中？
　於釋師子如是說，　　此祕密教我不解。
　佛說諸法無所依，　　而復說依善知識，
　此是世尊祕密語，　　我實不解人中雄。
　云何說於無所堪，　　復教眾生修諸業？
　降伏怨敵天中尊，　　祕密之說我不解。
　云何佛說性自空，　　復言觀空得解脫？
　我今於此不能解，　　願無邊智斷我疑。
　云何佛說事盡滅，　　復說諸法性寂滅？
　我今唯願無等等，　　開顯此等祕密說。
　云何端正修伽陀，　　顯示諸法如虛空，
　而愚癡人毀謗法，　　死必墮於大地獄？
　大雄恒說諸天道，　　又復說於諸餘趣，
　既言此等由作業，　　復道無有作業者。
　不可勝者所宣說，　　種種差別不可知，
　我今於此生疑惑，　　唯願世尊見除斷。
　既言善業無可集，　　復說修行得菩提，
　沙門法王如是說，　　此亦我等不能解。
　云何說法不可盡，　　而言謗者罪可畢？
　無量智慧願開示，　　我於是中大有疑。
　如來既說真際法，　　復言顛倒及施等，
　無翳淨眼滅罪者，　　此義唯願為我說。
　餘無有能為我等，　　宣釋如是所疑事，
　唯有如來能斷除，　　是故我敬一切智。」

[0372c27] 爾時世尊聞大樹緊那羅王等問諸疑已，以偈答曰：

「汝言說空復授記，　　於此二事不能解。
　諸法若是不空者，　　佛不為其說授記。
　以何因緣如是說？　　諸法若有體性者，
　一切常住不可轉，　　彼應不減亦不增。
　諸法體性本自空，　　猶如平正清淨鏡，
　能現一切諸色像，　　如是當知一切法。
　法界無有變異相，　　汝於一切供養物，
　一一諸分當觀察，　　何等分中而有相？
　法界常住無變異，　　智者應當如是觀，
　諸凡夫人悉迷惑，　　無智慧故不能解。
　汝言佛說無有生，　　復說發心為難解，
　汝等今當一心聽，　　十力所說祕密義。
　凡夫沒溺生死河，　　亦復繫心著彼處，
　心常懷於想顛倒，　　故受生死諸苦惱。
　從本已來未聞法，　　我若為彼定說者，
　凡夫愚人於此法，　　轉復增長諸疑惑。
　彼聞菩提勝利益，　　其心專注於彼果，
　其心又復生味著，　　自然勝智無能過。
　汝言無滅復有死，　　此二我今不能知，
　於此一心應諦聽，　　我當為汝真實說。
　為彼計常諸眾生，　　是故如來說於滅，
　恒見諸有皆衰壞，　　無有一法是常者。
　汝言諸法猶如幻，　　復言生天懷疑者，
　學人凡夫善趣等，　　是法不定故如幻。
　如汝所言無有依，　　復言依止善知識，
　欲求棄捨依止故，　　善友為說無所依。
　汝言畢竟無堪能，　　復言有作我不解，
　當觀車為眾分成，　　亦觀車有所作事。
　若復有人著於我，　　亦復取於我所為，
　我為是等說無堪，　　雖復如是非無作。
　汝言一切性自空，　　復疑觀空得解脫，
　顛倒愚癡無智者，　　不能了知體性空。
　從於妄想分別生，　　虛妄攀緣故被縛，
　為化如是眾生故，　　善逝說於性非有。
　如汝所說事盡滅，　　一切諸法性亦滅，
　迷惑無智諸眾生，　　妄分別故生渴愛。
　譬如渴者見陽焰，　　以憶想故增長渴，
　愚人復為虛妄害，　　於無所有起分別。
　渴者妄生見水想，　　陽焰之處水本無，
　妄想所害諸眾生，　　於諸不淨起淨想。
　愚癡凡夫愛所縛，　　彼穢惡中性無淨，
　譬如陽焰似水相，　　彼中體性實無水。
　如是身中無淨色，　　身色亦復性非淨，
　愚癡凡夫顛倒見，　　妄作淨想而被縛。
　雖說諸法如虛空，　　亦說謗者墮地獄，
　愚人聞之生怖畏，　　智者雖聞心安隱。
　世間體性自空寂，　　愚癡無智起我想，
　彼等若聞性空教，　　怖畏不得更受生。
　彼等毀謗妙空法，　　皆由計著我見故，
　如人繫縛於虛空，　　是無智人墮地獄。
　我本所說諸善趣，　　及為世間說餘道，
　說有作業而不失，　　亦奪其執有作者。
　一切諸趣猶如夢，　　我為汝說如是知，
　夢中無有去來相，　　顛倒見者著去來。
　我既演說有作業，　　十方推求無作者，
　譬如猛風吹諸樹，　　其樹相觸則火出。
　其風及樹不作念，　　言謂我等能出火，
　雖復如是而火生，　　當知有業無作者。
　汝言福德無積聚，　　復云善得菩提果，
　我今真實為汝說，　　汝當專諦至心聽。
　譬如世人得長壽，　　其命至於百餘歲，
　然彼歲數無聚積，　　一切緣集亦如是。
　汝言諸法無有盡，　　復言我說業可畢，
　觀空法者無有窮，　　隨世法故業有盡。
　我雖說有實際法，　　顛倒亦非實際外，
　顛倒愚癡眾生輩，　　不能了知真實際。
　緊那羅王當諦聽，　　為具智慧勤進者，
　一切諸相皆一相，　　所謂無相應當知。
　若能解入於一字，　　我為智者說菩提，
　一切諸法皆無作，　　此說阿字總持門。
　一切菩薩之所行，　　無邊之相我已說，
　此亦能入一切法，　　所謂阿字總持門。
　一切諸法皆寂滅，　　示阿字門令得入，
　樹緊那羅應當知，　　此亦阿字總持門。
　一切諸法無分別，　　入此法門已宣說，
　緊那羅王應當知，　　此亦阿字總持門。
　一切諸法無自性，　　示阿字門令得入，
　樹緊那羅應當知，　　此亦阿字總持門。
　一切諸法無有邊，　　以阿字門說諸法，
　緊那羅王應當知，　　此亦阿字總持門。
　盡無盡法我已說，　　應說一切法無盡，
　一切十方諸如來，　　已說無盡總持門。
　一切諸法無有門，　　物無有故現非有，
　此亦即是總持門，　　由是能入阿字門。
　於諸不可思議法，　　諸佛依實能顯示，
　樹緊那羅應當知，　　此亦阿字陀羅尼。
　一切諸法無所趣，　　我為智者說菩提，
　此亦即是總持門，　　是阿字門應當入。
　一切諸法無有來，　　若不修者則不得，
　此亦是其總持門，　　是阿字門應當入。
　諸法假名皆當有，　　推其自性不可得，
　此亦是其總持門，　　是阿字門應當入。
　一切諸法無自性，　　推其自性不可得，
　此亦是其總持門，　　是陀羅尼佛所說。
　一切諸法不可得，　　以法自性無故然，
　此亦是其總持門，　　是阿字門應當入。
　樹緊那羅應當聽，　　一切諸法離思念，
　此亦是其總持門，　　是陀羅尼善逝說。
　諸佛世尊已顯示，　　法無實故無障礙，
　此亦是其總持門，　　當入阿字陀羅尼。
　一切諸法無障礙，　　無有能障諸法者，
　此亦是其總持門，　　入阿字門我已說。
　一切諸法無有生，　　智者當知唯一相，
　彼一切法無生者，　　當知是法無有名。
　一切諸法無有生，　　其生本來不可得，
　此亦是其總持門，　　是阿字門應當入。
　若法無實無生者，　　不可覩見不可示，
　諸法自性不可得，　　是故無有能見者。
　一切諸法無有比，　　是故一相無有相，
　譬如虛空無有等，　　一切諸法亦復然。
　一切諸法無增減，　　非一非二非焦惱，
　亦非是冷復非熱，　　以非有故不可見。
　無有曲相及直相，　　亦復無有明闇相，
　亦無見聞諸相等，　　是無所有陀羅尼。
　非是諂曲非正直，　　無有卷舒諸相等，
　亦無瞋恚及欣喜，　　復無起作與寂滅。
　無有入相及出相，　　無進無退無來往，
　亦復無眠及無寤，　　離覺知相應當知。
　非是其眼復非盲，　　無有能見及暗障，
　亦無開相及閉相，　　非是調伏非不調。
　非是掉動及止息，　　亦非世間非涅槃，
　非是真實非虛妄，　　如是當知佛境界。
　為欲調伏世間故，　　斷除汝疑我無疑，
　第一義中無人能，　　除斷一切他疑網。」

[0374b08] 爾時大樹緊那羅王聞佛說於總持之門，心大欣喜。既欣喜已發勇猛心，即時化作八億重閣。此諸重閣或在樹上、或蓮花上、或在山上，皆是七寶之所莊嚴。彼諸重閣，皆以種種眾寶之蓋種種寶幢而用莊嚴，復以種種寶花旒蘇、種種雜色繒綵旒蘇而為莊飾。爾時大樹緊那羅王并及八億緊那羅眾，持香山中所有水陸一切諸花以散佛上。既散佛已，一一各昇七寶重閣遶佛三匝，復以水陸所有諸花重散如來，復遶三匝。爾時大樹緊那羅王及與八億緊那羅眾，從重閣下復遶三匝，頂禮佛足一心合掌，瞻仰世尊目不暫捨，却住一面，思念如來過去現在無量功德。

[0374b21] 爾時世尊知大樹緊那羅王及八億眾深心樂欲，現微笑相。爾時慧命馬勝比丘以偈問曰：

「善逝非是無緣笑，　　天人所供如實說，
　眾覩佛笑悉懷疑，　　眾見最勝如初月。
　妙色世尊誰今日，　　於無二法起勝慧？
　我於今日懷疑惑，　　唯願人尊除我疑。
　誰於佛法得淨心，　　如來由彼現微笑？
　唯願如來為記說，　　言說中勝斷我疑。
　是時一切諸大眾，　　若聞佛說皆欣喜，
　願除彼等諸疑惑，　　如佛所教皆能行。
　是故最勝兩足尊，　　除斷疑惑為記說，
　願為緊那羅王等，　　及為一切諸眾生。」

[0374c06] 爾時世尊復以偈頌答馬勝言：

「善哉馬勝知時問，　　我今為汝分別說，
　由汝問故我顯示，　　眾人當得佛功德。
　汝當清淨專一心，　　聽希有事勿亂意，
　所謂善逝最勝智，　　無有障礙大知見。
　緊那羅王設疑問，　　為利一切諸眾生，
　我今說彼當來果，　　諦聽我當斷汝疑。
　樹緊那羅八億等，　　王及臣民諸眷屬，
　是等於我供養已，　　從此命終生天上。
　從此已後九億劫，　　流轉在於人天中，
　具足修習五神通，　　得智自在心自在。
　彼於那由他佛剎，　　是人師子遭化生，
　身處天宮而不動，　　恒受禪悅安隱樂。
　彼於九十千萬劫，　　在於人天流轉已，
　各各自於佛剎中，　　皆得成於無上道。
　其劫號曰常照曜，　　於彼劫中成佛道，
　此皆一生補處人，　　彼智慧者當得佛。
　彼佛國土無一人，　　非是修行成熟者，
　皆是一生補處人，　　無求聲聞二乘者。
　一切皆是大菩薩，　　為世明者悉生彼，
　悉是一生補處人，　　後當皆得成佛道。
　彼土諸大菩薩眾，　　安住弘誓大願中，
　我於無量諸佛剎，　　皆悉修治令清淨。
　彼菩薩願甚廣大，　　於長夜中善思量，
　以其清淨信樂心，　　各自修治已佛剎。
　彼諸佛土妙莊嚴，　　遠離一切諸煩惱，
　其地遍有諸宮林，　　解脫一切諸惡道。
　所有諸過及八難，　　彼佛國土悉皆無，
　既修清淨佛剎已，　　眾生便即易調伏。」
　如是世尊天中天，　　為緊那羅說授記，
　彼時一切諸大眾，　　聞已心皆大欣喜。

◎
大寶積經卷第六十五

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA