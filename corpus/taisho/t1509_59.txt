大智度論釋校量舍利品第三  十七  (卷五十九)
聖者龍樹造

後秦龜茲國三藏鳩摩羅什譯

[0475b07]  【經】

[0475b07]  佛告釋提桓因言：「憍尸迦！若滿閻浮提  佛舍利作一分，復有人書般若波羅蜜經卷  作一分，二分之中，汝取何所？」

[0475b09]  釋提桓因白  佛言：「世尊！若滿閻浮提佛舍利作一分，般若  波羅蜜經卷作一分，二分之中，我寧取般若波
羅蜜經卷。何以故？世尊！我於佛舍利非不恭  敬，非不尊重；以舍利從般若波羅蜜中生、般  若波羅蜜薰修故，是舍利得供養、恭敬、尊重、  讚歎。」

[0475b15]  爾時，舍利弗問釋提桓因：「憍尸迦！是般  若波羅蜜，不可取，無色、無形、無對，一相，所謂  無相，汝云何欲取？何以故？是般若波羅蜜，不
為取故出，不為捨故出，不為增減、聚散、損益、  垢淨故出。是般若波羅蜜，不與諸佛法，不捨  凡人法；不與辟支佛法、阿羅漢法、學法，不捨
凡人法；不與無為性，不捨有為性；不與內空  乃至無法有法空，不與四念處乃至一切種  智，不捨凡人法。」

[0475b23]  釋提桓因語舍利弗：「如是！如  是！舍利弗！若有人知是般若波羅蜜不與諸  佛法、不捨凡人法，乃至不與一切種智、不捨
凡人法；是菩薩摩訶薩能行般若波羅蜜，能  修般若波羅蜜。何以故？般若波羅蜜不行二  法故，不二法相是般若波羅蜜，不二法相是  禪波羅蜜乃至檀波羅蜜。」

[0475b29]  爾時，佛讚釋提桓  因言：「善哉！善哉！憍尸迦！如汝所說，般若波羅  蜜不行二法故，不二法相是般若波羅蜜，
不二法相是禪波羅蜜乃至檀波羅蜜。憍尸  迦！若人欲得法性二相者，是人為欲得般若  波羅蜜二相。何以故？憍尸迦！法性、般若波羅
蜜，無二無別。乃至檀波羅蜜亦如是。若人欲  得實際、不可思議性二相者，是人為欲得般  若波羅蜜二相。何以故？般若波羅蜜、不可思  議性，無二無別。」

[0475c09]  釋提桓因白佛言：「世尊！一切  世間人及諸天、阿修羅，應禮拜、供養般若波  羅蜜！何以故？諸菩薩摩訶薩，般若波羅蜜中
學，得阿耨多羅三藐三菩提。世尊！我常在善  法堂上坐，我若不在坐時，諸天子來供養我  故，為我坐處作禮，遶竟還去。諸天子作是念：
『釋提桓因在是處坐，為諸三十三天說法故。』  如是，世尊！在所處書是般若波羅蜜經卷，受  持、讀、誦、為他演說；是處，十方世界中，諸天、龍、
夜叉、揵闥婆、阿修羅、迦樓羅、緊那羅、摩睺羅  伽皆來禮拜般若波羅蜜，供養已去。何以故？  是般若波羅蜜中生諸佛及一切眾生樂具
故，諸佛舍利亦是一切種智住處因緣。以是  故，世尊！二分中，我取般若波羅蜜。

[0475c22]  「復次，世尊！  我若受持、讀、誦般若波羅蜜，心深入法中，我  是時不見怖畏相。何以故？世尊！是般若波羅
蜜無相無貌、無言無說。世尊！無相無貌、無言  無說，是般若波羅蜜，乃至是一切種智。世尊！  般若波羅蜜若當有相、非無相者，諸佛不應
知一切法無相無貌、無言無說，得阿耨多羅  三藐三菩提，為弟子說諸法無相無貌、無言無  說。世尊！用般若波羅蜜實是無相無貌、無言
無說故，諸佛知一切諸法無相無貌、無言無說，  得阿耨多羅三藐三菩提；為弟子說諸法亦  無相無貌、無言無說。以是故，世尊！是般若
波羅蜜，一切世間諸天、人、阿修羅應供養、恭  敬、尊重、讚歎，華香、瓔珞乃至幡蓋。

[0476a06]  「復次，世尊！  若有人受持般若波羅蜜，親近、讀、誦、說、正憶念  及書寫、供養華香乃至幡蓋，是人不墮地獄、
畜生、餓鬼道中，不墮聲聞、辟支佛地；乃至得  阿耨多羅三藐三菩提，常見諸佛；從一佛界  至一佛界，供養諸佛，恭敬、尊重、讚歎，華香乃  至幡蓋。

[0476a12]  「復次，世尊！滿三千大千世界佛舍利  作一分，書般若波羅蜜經卷作一分，是二分  中，我故取般若波羅蜜。何以故？世尊！是般
若波羅蜜中生諸佛舍利；以是故，舍利得供  養、恭敬、尊重、讚歎。是善男子、善女人供養、恭  敬舍利故，受天上、人中福樂，常不墮三惡道；
如所願，漸以三乘法入涅槃。是故，世尊！若有  見現在佛、若見般若波羅蜜經卷，等無異。何  以故？世尊！是般若波羅蜜與佛無二無別故。」

[0476a21]  【論】

[0476a21]  問曰：

[0476a21]  上以起七寶塔校供養般若波  羅蜜，義已具足，今佛何以以舍利、經卷對  校？

[0476a23]  答曰：

[0476a23]  先明七寶塔是舍利住處，今但明  舍利以對經卷。舍利雖不及般若，而滿閻  浮提；般若妙故，但明經卷。

[0476a25]  復次，出家人多貪  智慧，智慧是解脫因緣故；在家人多貪福德，  福德是樂因緣故。出家人多貪意識所知
物，在家人多貪五識所知物。釋提桓因已證  福樂果報最大，於在家人中最為尊勝；以  是故，佛問釋提桓因。

[0476b01]  釋提桓因言：「我於二  分中，取般若波羅蜜經卷。」

[0476b02]  此中自說因緣：  「世尊！我不敢輕慢、不恭敬舍利，我知供養  芥子許舍利，功德無量無邊，乃至得佛功德
不盡，何況滿閻浮提！世尊！菩薩受身便有  舍利，人所不貴；得成佛時，舍利以般若熏  修故，人所恭敬、尊重、供養。是故二分中，我  取勝者。」

[0476b08]  問曰：

[0476b08]  舍利弗知釋提桓因以世諦  故言取般若波羅蜜，何以故難？

[0476b09]  答曰：

[0476b09]  釋提  桓因在家中，為煩惱所縛、五欲所覆，而能  說般若波羅蜜，是事希有！以是故，舍利弗  質問，欲令釋提桓因更問佛深義，故難。

[0476b12]  釋  提桓因順舍利弗意，答言：「如是！」

[0476b13]  釋提桓因  意：於一切法中無二相，不以舍利為小、  不以般若波羅蜜為大。般若波羅蜜，無二、  無分別相；為利益新發意菩薩故，致以
世諦如是說：「般若波羅蜜，能令眾生心無  二無分別；以是利益故，我取般若。」

[0476b18]  是時，佛  讚釋提桓因：「善哉！善哉！」以能分別諸法，亦  能善說般若相故，所謂無二相，是故讚歎。

[0476b21]  佛此中自說譬喻：「若人欲分別法性、實際  等作二分，是人為欲分別般若波羅蜜作  二分。」

[0476b23]  帝釋自說般若，又聞佛重說，其心清  淨，深信歡喜，言一切世間所應禮敬。

[0476b24]  帝釋此  中自說因緣：「一切菩薩學是般若，得阿耨  多羅三藐三菩提。」

[0476b26]  又此中以己身為喻，己  身喻佛，般若經卷喻坐處。

[0476b27]  有人言：己身喻  般若，坐處喻舍利。

[0476b28]  「是故二分中，我取般若。」

[0476b29]  「復次，世尊！我若受持般若，讀、誦，是時乃至不  見怖畏相，何況實怖畏！所以者何？一切諸  法無相、無言無說故。般若波羅蜜，能令人得
是無相法，故無所畏。」

[0476c03]  受持供養般若者，  不墮三惡趣及二乘道，世世不離諸佛，常  供養十方諸佛。是故般若波羅蜜，一切世間  所應供養。

[0476c06]  復次，佛開其初，以舍利滿閻  浮提。帝釋既悟二事勝負，為一切眾生故，  廣增至三千大千世界；此中自說因緣：「見
般若波羅蜜，與見佛無異。」

◎

[0476c10]  ◎【經】

[0476c10]  「復次，世尊！如佛住三事示現，說十二部  經：修多羅、祇夜乃至優婆提舍；復有善男子、  善女人受持、誦、說是般若波羅蜜，等無異。何
以故？世尊！是般若波羅蜜中，生三事示現  及十二部經：修多羅乃至優波提舍故。

[0476c14]  「復次，  世尊！十方諸佛住三事示現，說十二部經：脩  多羅乃至優波提舍；復有人受般若波羅蜜，
為他人說，等無異。何以故？般若波羅蜜中生  諸佛，亦生十二部經：修多羅乃至優波提  舍。

[0476c19]  「復次，世尊！若有供養十方如恒河沙等世  界中諸佛，恭敬、尊重、讚歎，華香乃至幡蓋；復  有人書般若波羅蜜經卷，恭敬、尊重、讚歎，華香
乃至幡蓋，其福正等。何以故？十方諸佛皆從  般若波羅蜜中生。

[0476c23]  「復次，世尊！善男子、善女人  聞是般若波羅蜜，受持、讀、誦、正憶念，亦為他  人說，是人不墮地獄道、畜生、餓鬼道，亦不墮
聲聞、辟支佛地。何以故？當知是善男子、善女  人正住阿鞞跋致地中故。是般若波羅蜜遠  離一切苦惱、衰病。

[0476c28]  「復次，世尊！若有善男子、善  女人書是般若波羅蜜經卷，受持、親近、供養、  恭敬、尊重、讚歎，是人離諸恐怖。世尊！譬如
負債人親近國王，供給左右，債主反更供  養、恭敬是人，是人不復畏怖。何以故？世尊！  此人依近國王，憑恃有力故。如是，世尊！諸
佛舍利，是般若波羅蜜薰修故，得供養、  恭敬。世尊！當知般若波羅蜜如王，舍利如  負債人；負債人依王故得供養，舍利亦依般
若波羅蜜修薰故得供養。世尊！當知諸佛一  切種智亦從般若波羅蜜修薰故得成就。以  是故，世尊！二分中，我取般若波羅蜜。何以
故？世尊！般若波羅蜜中生諸佛舍利、三十二  相；般若波羅蜜中，亦生佛十力、四無所畏、四  無礙智、十八不共法、大慈大悲。世尊！般若波
羅蜜中生五波羅蜜，使得波羅蜜名字；般若  波羅蜜中生諸佛一切種智。

[0477a15]  「復次，世尊！所在  三千大千世界中，若有受持、供養、恭敬、尊重、  讚歎般若波羅蜜，是處，若人、若非人不能得
其便，是人漸漸得入涅槃。世尊！般若波羅蜜  為大利益如是，於三千大千世界中能作佛  事！世尊！所在處，有般若波羅蜜，則為有佛。
世尊！譬如無價摩尼寶，在所住處，非人不得  其便。若男子、若女人有熱病，以是珠著身  上，熱病即時除差；若有風病、若有冷病、若有
雜熱風冷病，以珠著身上，皆悉除愈。若闇中，  是寶能令明。熱時能令涼，寒時能令溫；珠所  住處，其地不寒、不熱，時節和適。其處亦無諸
餘毒螫；若男子、女人，為毒蛇所螫，以珠示  之，毒即除滅。

[0477a28]  「復次，世尊！若男子、女人眼痛、膚  曀、盲瞽，以珠示之，即時除愈。若有癩瘡  惡腫，以珠著其身上，病即除愈。

[0477b01]  「復次，世尊！是  摩尼寶所在水中，水隨作一色：若以青物裹  著水中，水色即為青；若黃、赤、白、紅、縹物裹
著水中，水隨作黃、赤、白、紅、縹色。如是等種種  色物裹著水中，水隨作種種色。世尊！若水  濁，以珠著中，水即為清，是珠其德如是！」

[0477b06]  爾  時，阿難問釋提桓因言：「憍尸迦！是摩尼寶，為  是天上寶？為是閻浮提寶？」

[0477b08]  釋提桓因語阿難：  「是天上寶。閻浮提人亦有是寶，但功德相少  不具足；天上寶清淨輕妙，不可以譬喻為比。

[0477b11]  「復次，世尊！是摩尼寶，若著篋中，舉珠出，其功  德薰篋故，人皆愛敬。如是，世尊！在所住處，  有書般若波羅蜜經卷，是處則無眾惱之患，
亦如摩尼寶所著處，則無眾難。世尊！佛般  泥洹後，舍利得供養，皆般若波羅蜜力；禪  波羅蜜乃至檀波羅蜜，內空乃至無法有法
空，四念處乃至十八不共法，一切智，法相、法  住、法位、法性、實際、不可思議性，一切種智，是  諸功德力。善男子、善女人作是念：『是佛舍利，
一切智、一切種智、大慈大悲、斷一切結使及  習、常捨行、不錯謬法等諸佛功德住處。』以是  故，舍利得供養。世尊！舍利是諸功德寶波羅
蜜住處、不垢不淨波羅蜜住處，不生不滅  波羅蜜、不入不出波羅蜜、不增不損波羅蜜、  不來不去不住波羅蜜，是佛舍利是諸法相
波羅蜜住處；以是諸法相波羅蜜薰修故，舍  利得供養。

[0477b27]  「復次，世尊！置三千大千世界滿中  舍利。如恒河沙等諸世界滿其中舍利作一  分，有人書般若波羅蜜經卷作一分，二分之
中，我取般若波羅蜜。何以故？是般若波羅  蜜中，生諸佛舍利；是般若波羅蜜修薰故，舍  利得供養。世尊！若有善男子、善女人供養舍
利，恭敬、尊重、讚歎，其功德報不可得邊，受人  中、天上福樂，所謂剎利大姓、婆羅門大姓、居  士大家、四天王天處乃至他化自在天中受
福樂；亦以是福德因緣故，當得盡苦。若受  是般若波羅蜜，讀、誦、說、正憶念，是人能具足  禪波羅蜜乃至能具足檀波羅蜜，能具足四
念處乃至能具足十八不共法；過聲聞、辟支  佛地，住菩薩位；住菩薩位已，得菩薩神通，  從一佛界至一佛界；是菩薩為眾生故受
身，隨其所應，成就眾生：若作轉輪聖王、若作  剎利大姓、若作婆羅門大姓，成就眾生。以是  故，世尊！我不為輕慢、不恭敬故不取舍利，以
善男子、善女人供養般若波羅蜜則為供養舍  利故。

[0477c17]  「復次，世尊！有人欲見十方無量阿僧祇  諸世界中現在諸佛法身、色身，是人應聞受  持般若波羅蜜，讀、誦、正憶念、為他人廣說。如
是善男子、善女人當見十方無量阿僧祇世  界中諸佛法身、色身。是善男子、善女人行般  若波羅蜜，亦應以法相修念佛三昧。復次，善
男子、善女人欲見現在諸佛，應當受是般若  波羅蜜，乃至正憶念。」

[0477c25]  【論】

[0477c25]  復次，「佛住三事示現，說十二部經」者。

[0477c26]  問曰：

[0477c26]  一切說法人中，無與佛等者；佛說十  二部經，則無不備具，云何善男子但受持  讀誦般若，與佛等無異？

[0477c28]  答曰：

[0477c28]  此中佛欲稱  歎般若為大故。於十二部經中，般若為最  勝。所以者何？說是般若波羅蜜，多有發菩  薩心；說十二部經，雜發三乘意故。不以菩
薩功德比佛無量身，此說法身。菩薩但說  般若，勸導大乘；佛雜說，勸導三乘，故等無  異。

[0478a05]  復次，三事示現及十二部經根本者，所謂  「般若波羅蜜」是。

[0478a06]  供養十方如恒河沙等諸佛，  若復有供養般若經卷，亦等無異。

[0478a07]  此中佛  說般若所以福德勝因緣，所謂般若能破  一切苦惱、衰病、怖畏等。如負債人依王，  王喻般若，負債人喻舍利。舍利是先世
業因緣所成，因緣中應償諸對；以般若波  羅蜜薰修故，宿命因緣諸對及飢渴寒熱  所不能得，而得諸天世人所見供養。如  負債人依王，反為債主所敬。

[0478a14]  先說無諸  衰病及怖畏，以明內；今說摩尼寶，人、非人不  得其便，以明外。是人供養般若波羅蜜故，
若今世、若後世，若身衰心病，盡皆能除；諸善  願事，隨意能與。

[0478a18]  得是般若波羅蜜大寶故，  無諸怖畏、無所乏短；譬如無價寶珠，所願  皆得。

[0478a20]  問曰：

[0478a20]  摩尼寶珠，於頗梨、金、銀，車  璩  、馬瑙、  琉璃、珊瑚、琥珀、金剛等中，是何等寶？

[0478a21]  答曰：

[0478a22]  有人言：此寶珠從龍王腦中出，人得此珠，  毒不能害、入火不能燒，有如是等功德。

[0478a24]  有人言：是帝釋所執金鋼，用與阿修羅鬪  時，碎落閻浮提。

[0478a25]  有人言：諸過去久遠佛舍  利，法既滅盡，舍利變成此珠，以益眾生。

[0478a26]  有  人言：眾生福德因緣故，自然有此珠。譬如  罪因緣故，地獄中自然有治罪之器。

[0478a28]  此寶珠  名如意，無有定色，清徹輕妙，四天下物，皆  悉照現。如意珠義，如先說。是寶常能出一切
寶物，衣服、飲食，隨意所欲，盡能與之；亦能  除諸衰惱病苦等。

[0478b03]  是寶珠有二種：有天上  如意寶，有人間如意寶。諸天福德厚故，珠德  具足；人福德薄故，珠德不具足。

[0478b05]  是珠所著  房舍、函篋之中，其處亦有威德。

[0478b06]  「般若波羅蜜  亦如是」者。

[0478b07]  如如意寶珠能與在家人今世  富樂，隨意所欲；般若波羅蜜能與出家求道  人三乘解脫樂，隨意所願。

[0478b09]  如意寶珠在所著  處，非人不得其便；般若波羅蜜亦如是，行  者心與相應，惡邪羅剎不能入其心中沮
壞道意、奪智慧命。復次，般若波羅蜜所在  處，魔、若魔民、地神、夜叉、諸惡鬼等不能得  便。

[0478b14]  如寶珠能除四百四病，根本四病：風、  熱、冷、雜；般若波羅蜜亦能除八萬四千病，  根本四病：貪、瞋、癡、等分。婬欲病分二萬一千，
瞋恚病分二萬一千，愚癡病分二萬一千，等  分病分二萬一千。以不淨觀除貪欲，以慈  悲心除瞋恚，以觀因緣除愚癡，總上三  藥或不淨、或慈悲、或觀因緣除等分病。

[0478b20]  如  寶珠能除黑闇；般若亦如是，能除三界黑  闇。

[0478b22]  如寶珠能除熱；般若亦如是，能除婬欲、  瞋恚熱。

[0478b23]  如寶珠能除冷；般若亦如是，能除  無明、不信、不恭敬、懈怠等冷心。

[0478b24]  日月皆諸寶  所成，日能作熱，月能作冷，雖俱利益眾  生，以不能兼故，不名為如意。

[0478b26]  寶珠所在  處，毒蛇等諸惡蟲所不能害；般若亦如是，  貪欲等毒所不能病。

[0478b28]  若有人毒蛇所螫，持  寶珠示之，即時除愈；有人為貪欲等毒蛇  所螫，得般若波羅蜜，貪恚毒即除，如難  陀、鴦群梨摩羅等。

[0478c02]  有人眼痛盲瞽，以寶珠  示之，即時除愈；般若波羅蜜亦如是，有人  以無明、疑悔、顛倒邪見等破慧眼，得般若  即時明了。

[0478c05]  如人癩瘡癰腫，以寶珠示之，  即時除愈；般若亦如是，五逆癩罪等，得般  若即時消滅。

[0478c07]  如以種種色裹寶珠，著水中  隨作一色；般若亦如是，行者得般若力故，  心則柔軟，無所著，隨信手五根等，亦隨
順四禪、四無量心、背捨、勝處及一切入。復次，  於須陀洹、斯陀含、阿那含、阿羅漢、辟支佛地，  隨順遍學，無所違逆。第六縹色者，是虛空
色。行者得般若觀諸法空，心亦隨順不著。  如是等種種者，入一切諸法，皆隨順無礙。

[0478c15]  如水渾濁，雜色不淨，以珠著中，皆清淨一色；  般若亦如是，人有種種煩惱、邪見、戲論，擾心  渾濁，得般若則清淨一色。

[0478c17]  如如意珠有無  量功德，般若功德亦如是。

[0478c18]  今當別相說般若  功德：是如意珠，但能除惡鬼，不能壞魔天；  般若則能除二事。珠能治身病；般若能治
身、心病。珠能治人、神所治病；般若能治一  切天、龍、鬼神所不能治病。珠能治世世曾所  治病；般若能治無始世界來未曾所治病。  如是等種種差別。

[0478c24]  珠能照所住處夜闇；般  若能照一切煩惱相應無明黑闇，及不共無  明一切法中不了癡黑闇。

[0478c26]  珠但能破所住處  熱，不能破餘處熱；般若力，乃至無量世界  劫盡大火，一吹能滅，何況一處熱！

[0478c28]  珠但能除  形質火、日之熱；般若能除三毒心熱。

[0478c29]  珠能  除風雨、寒雪；般若能除十方無量世界眾生  不信、不恭敬、懈怠心等寒。

[0479a02]  珠能却外毒螫，不  能除四大毒蛇；般若能畢竟除此二種毒。

[0479a04]  珠不能治邪見毒；般若能除。

[0479a04]  珠能治肉眼；  般若能治慧眼。

[0479a05]  珠能治近見眼；般若能治  遠見眼。

[0479a06]  珠能治肉眼，肉眼不作珠；般若能  治慧眼，慧眼即作般若。

[0479a07]  珠能治肉眼，後病  復發；般若治慧眼，畢竟清淨。

[0479a08]  珠能治癩  瘡惡腫；般若能治身癩、心癩。

[0479a09]  問曰：

[0479a09]  四種病  中，攝一切病，何以故別說「眼痛」、「癩病」等？

[0479a10]  答  曰：

[0479a11]  眼是身中第一，所用最貴，是故別說。諸病  中癩病最重，宿命罪因緣故難治，是故更說。

[0479a13]  珠能令水隨所裹色；般若能隨順心數善  法。

[0479a14]  珠不能轉人心；般若能轉一切眾生心  性所樂所欲。

[0479a15]  珠能令所著處濁水清，非一切  水；般若力能令六覺濁心即時清淨；又於  諸龍王、鬼神王、人王等貪恚濁心，能令清淨。

[0479a18]  珠  能使所著凾篋、房舍有威德；般若力能  度十方無量世界阿僧祇眾生，令有威德。

[0479a20]  珠功德力入函篋，凾篋不能與人隨意  功德；舍利得般若薰修故，有人供養，必還  得般若而得成佛。

[0479a22]  是凾篋，凡夫之人所  貴；舍利，凡夫、聖人所貴。

[0479a23]  凾篋，世間受樂人  所貴；舍利，出世間、世間受樂人所貴。

[0479a24]  般若  是如意寶珠，凾篋是舍利；舍利中雖無般  若，般若所薰故得供養。

[0479a26]  復次，諸聖法中，  般若第一，無可譬喻；以世間人貴是寶珠  故，以珠為喻。

[0479a28]  人見如意寶珠，所願皆得；  若見珠所住處，亦得少願。行者亦如是，得  是般若波羅蜜義，即入佛道；若見般若所住
舍利供養故，得今世、後世無量福樂，久必  得道。

[0479b03]  如是總相、別相，應當知。

[0479b03]  問曰：

[0479b03]  般若若  有如是功德者，何以故說「舍利是五波羅  蜜乃至一切種智所住處故得供養」？

[0479b05]  答曰：

[0479b05]  先  已說：一切諸法，般若波羅蜜為首、為明導；  譬如王來必有將從，但舉其主名，餘者  已盡得。

[0479b08]  讚般若波羅蜜，是義先已說。

[0479b09]  【經】

[0479b09]  「復次，世尊！有二種法相：有為諸法相，無  為諸法相。云何名有為諸法相？所謂內空中  智慧，乃至無法有法空中智慧，四念處中智
慧，乃至八聖道分中智慧，佛十力、四無所畏、  四無礙智、十八不共法中智慧，善法中不善  法中、有漏法中無漏法中、世間法中出世
間法中智慧，是名有為諸法法相。云何名  無為諸法法相？若法無生無滅、無住無異、無  垢無淨、無增無減諸法自性。云何名諸法自
性？諸法無所有性，是諸法自性，是名無為  諸法相。」

[0479b19]  爾時，佛告釋提桓因：「如是！如是！憍尸  迦！過去諸佛因是般若波羅蜜得阿耨多羅  三藐三菩提，過去諸佛弟子，亦因般若波羅
蜜得須陀洹道乃至阿羅漢、辟支佛道；未來、  現在世十方無量阿僧祇諸佛因是般若波  羅蜜得阿耨多羅三藐三菩提，未來、現在諸  佛弟子亦因般若波羅蜜得須陀洹道乃
至辟支佛道。何以故？般若波羅蜜中廣說三  乘義，以無相法故，無生無滅法故，無垢無淨  法故，無作無起、不入不出、不增不損、不取不
捨法故。以俗法故，非以第一義。何以故？是  般若波羅蜜，非此非彼、非高非下、非等非不  等、非相非無相、非世間非出世間、非有漏
非無漏、非有為非無為、非善非不善、非過去  非未來非現在。何以故？憍尸迦！般若波羅  蜜，不取聲聞、辟支佛法，亦不捨凡夫法。」

[0479c05]  釋提  桓因白佛言：「世尊！菩薩摩訶薩行般若波羅  蜜，知一切眾生心，亦不得眾生，乃至知者、見
者亦不得。是菩薩不得色，不得受、想、行、識，不  得眼乃至意，不得色乃至法，不得眼觸因緣  生受乃至意觸因緣生受，不得四念處乃至
十八不共法，不得阿耨多羅三藐三菩提，不  得諸佛法，不得佛。何以故？般若波羅蜜，不為  得法故出。何以故？般若波羅蜜，性無所有、不
可得，所用法不可得，處亦不可得！」

[0479c14]  佛告釋提  桓因：「如是！如是！憍尸迦！如汝所說！菩薩摩  訶薩長夜行般若波羅蜜，阿耨多羅三藐三  菩提不可得，何況菩薩及菩薩法！」

[0479c17]  爾時，釋提  桓因白佛言：「世尊！菩薩摩訶薩但行般若波  羅蜜，不行餘波羅蜜耶？」

[0479c19]  佛告釋提桓因言：「憍  尸迦！菩薩盡行六波羅蜜法，以無所得故。行  檀波羅蜜，不得施者，不得受者，不得財物；行
尸羅波羅蜜，不得戒，不得持戒人，不得破戒  人；乃至行般若波羅蜜，不得智慧，不得智慧  人，不得無智慧人。

[0479c24]  「憍尸迦！菩薩摩訶薩行布  施時，般若波羅蜜為作明導，能具足檀波羅  蜜；菩薩摩訶薩行持戒時，般若波羅蜜為作
明導，能具足尸羅波羅蜜；菩薩摩訶薩行忍  辱時，般若波羅蜜為作明導，能具足羼提波  羅蜜；菩薩摩訶薩行精進時，般若波羅蜜為
作明導，能具足毘梨耶波羅蜜；菩薩摩訶薩  行禪時，般若波羅蜜為作明導，能具足禪波  羅蜜；菩薩摩訶薩觀諸法時，般若波羅蜜為
作明導，能具足般若波羅蜜。一切法以無  所得故，所謂色乃至一切種智。憍尸迦！譬如  閻浮提諸樹，種種葉、種種華、種種果、種種色，其
蔭無差別；諸波羅蜜入般若波羅蜜中，至薩婆  若，無差別亦如是，以無所得故。」

[0480a08]  釋提桓因白  佛言：「世尊！般若波羅蜜，大功德成就！世尊！  般若波羅蜜，一切功德成就！世尊！般若波羅
蜜，無量功德成就！無邊功德成就！無等功德  成就！世尊！若有善男子、善女人書是般若波  羅蜜經卷，恭敬、供養、尊重、讚歎，華香乃至幡
蓋，如般若波羅蜜所說正憶念；復有善男子、  善女人書般若波羅蜜經卷與他人，其福何  所為多？」

[0480a16]  佛告釋提桓因：「憍尸迦！我還問汝，  隨汝意報我。若有善男子、善女人供養諸佛  舍利，恭敬、尊重、讚歎，華香乃至幡蓋；若復有
人分舍利如芥子許與他人，令供養、恭敬、尊  重、讚歎，華香乃至幡蓋，其福何所為多？」

[0480a20]  釋提  桓因白佛言：「世尊！如我從佛聞法中義，若  有善男子、善女人自供養舍利，乃至幡蓋；  若復有人分舍利如芥子許與他人令供養，
其福甚多！世尊！佛見是福，利眾生故，入金  剛  三昧中，碎金  剛  身作末舍利。何以故？有  人佛滅度後，供養佛舍利，乃至如芥子許，其
福報無邊，乃至苦盡故。」

[0480a27]  佛告釋提桓因：「如是！  如是！憍尸迦！若善男子、善女人書般若波羅  蜜經卷，供養、恭敬，華香乃至幡蓋；若復有人
書般若波羅蜜經卷，與他人令學，是善男子、  善女人其福甚多！

[0480b02]  「復次，憍尸迦！善男子、善女  人如般若波羅蜜中義為他人說，開示、分別，  令易解，是善男子、善女人勝於前善男子、善
女人功德。所從聞般若波羅蜜，當視其人如  佛，亦如高勝梵行人。何以故？當知般若波羅  蜜即是佛；般若波羅蜜不異佛，佛不異般若
波羅蜜。過去、未來、現在諸佛皆從般若波羅  蜜中學，得阿耨多羅三藐三菩提；及高勝梵  行人，高勝梵行人者，所謂阿鞞跋致菩薩摩
訶薩，亦學是般若波羅蜜，當得阿耨多羅三  藐三菩提；聲聞人亦學是般若波羅蜜，得阿  羅漢道；求辟支佛道人亦學是般若波羅
蜜，得辟支佛道；菩薩亦學是般若波羅蜜，  得入菩薩位。以是故，憍尸迦！善男子、善女  人欲供養現在諸佛，恭敬、尊重、讚歎，華香乃
至幡蓋，當供養般若波羅蜜！

[0480b17]  「我見是利益，  初得阿耨多羅三藐三菩提時，作如是念：『誰  有可供養、恭敬、尊重、讚歎、依止住者？』憍尸迦！
我，一切世間中，若天、若魔、若梵、若沙門、婆羅  門中，不見與我等者，何況有勝者！我自  思念：『我所得法，自致作佛；我供養是法，恭
敬、尊重、讚歎，當依止住，依是法。何等是法？  所謂般若波羅蜜。』憍尸迦！我自供養是般若  波羅蜜，恭敬、尊重、讚歎已，依止住；何況善男
子、善女人欲得阿耨多羅三藐三菩提，而不  供養般若波羅蜜，恭敬、尊重、讚歎，華香、瓔珞  乃至幡蓋？何以故？般若波羅蜜中生諸菩薩
摩訶薩，諸菩薩摩訶薩中生諸佛。以是故，憍  尸迦！善男子、善女人若求佛道、若求辟支佛  道、若求聲聞道，皆應供養般若波羅蜜，恭敬、
尊重、讚歎，華香乃至幡蓋。」

[0480c04]  【論】

[0480c04]  問曰：

[0480c04]  何因緣故說是有為法、無為法  相？

[0480c05]  答曰：

[0480c05]  帝釋讚歎般若波羅蜜攝一切法，  此中欲說因緣。

[0480c06]  有為法相，所謂十八空，三十  七品乃至十八不共法；略說善、不善等，乃至  世間、出世間，是名有為法相。何以故？是作
相，先無今有、已有還無故。

[0480c09]  與上相違，即是無  為法相。

[0480c10]  是二法，皆般若波羅蜜中攝。

[0480c10]  有為  善法是行處，無為法是依止處；餘無記、不善  法，以捨離故不說。此是新發意菩薩所  學。

[0480c13]  若得般若波羅蜜方便力，應無生忍，則  不愛行法、不憎捨法，不離有為法而有  無為法，是故不依止涅槃。

[0480c15]  是以經中說：「般  若波羅蜜中，廣說三乘，用無相法故，無生  無滅等。以世諦故作是說，非第一義諦。」

[0480c17]  菩  薩行是諸法實相，雖能觀一切眾生心，亦  不得眾生；雖能行一切法，亦不得一切  法。何以故？以得無所得般若波羅蜜故。

[0480c20]  佛  可其所歎：「菩薩常習是行，乃至阿耨多羅三  藐三菩提不可得，何況餘法！」

[0480c22]  帝釋意念：「若般  若是究竟法者，行人但行般若波羅蜜，何用  餘法？」

[0480c24]  佛答：「菩薩行六波羅蜜，以般若波羅蜜  用無所得法和合故，此即是行般若波羅  蜜。」若但行般若，不行五法，則功德不具足，  不美不妙。

[0480c27]  譬如愚人不識飲食種具，聞  鹽是眾味主，便純食鹽，失味致患。行者  亦如是，欲除著心故，但行般若，反墮邪
見，不能增進善法；若與五波羅蜜和合，  則功德具足，義味調適。雖眾行和合，般若為  主。

[0481a03]  若布施等諸法離般若波羅蜜，則有種  種差別；至般若波羅蜜中，皆一相無有  差別。譬如閻浮提阿那婆達多池，四大河流，
一大河有五百小川歸之，俱入大海，則失  其本名，合為一味，無有別異。又如樹木，枝  葉華果，眾色別異，蔭則無別。

[0481a08]  問曰：

[0481a08]  蔭亦有差  別，樹大則蔭大，枝葉華果大小種種異形，云  何無差別？

[0481a10]  答曰：

[0481a10]  蔽光故影現，無光之處即  名為蔭，蔭不以大小異形為義。

[0481a11]  問曰：

[0481a11]  行般  若波羅蜜，受誦乃至正憶念，此事為難；書  持般若經卷與他人為易，功德尚不應等，  云何言勝？

[0481a14]  答曰：

[0481a14]  獨行讀、誦、正憶念雖難，或  以我心，故功德小。以經卷與他者，有大悲  心，作佛道因緣，無吾我故，功德為大。如佛
問帝釋：「若人自供養舍利，復有人以舍利  與他令供養，其福何所為多？」答曰：「與他人  令供養得福多。」以無吾我、慈悲心與故。

[0481a20]  佛雖不用福德，見有如是大利益眾生  故，是以入金  剛  三昧，自碎其身。

[0481a21]  問曰：

[0481a21]  若福  德在心，佛何用碎身如芥子，令人供養？

[0481a23]  答曰：

[0481a23]  信淨心從二因緣生：一者、內正憶念，  二者、外有良福田。譬如有好穀子，田又良  美，所收必多。是故心雖好，必因舍利，然後  得大果報。

[0481a26]  佛既可其言，復更自說：「有人書  寫經卷與人，復有人於大眾中廣解其義，  其福勝前。視是人如佛，若次佛。」

[0481a28]  如佛、若  次佛義，如先說。

[0481a29]  佛以二種因緣，證般若波  羅蜜為勝：一者、三世聖人從中學，成聖道；  二者、我以此法故得成無上聖，我今還師
仰此法。法者，諸法實相，所謂般若波羅蜜。

[0481b04]  「憍尸迦！我更無所求，而猶推尊般若供養，  何況善男子不以種種供具供養般若波  羅蜜！」

[0481b06]  此中說因緣：「般若是菩薩根本因緣，菩  薩是諸佛根本因緣，諸佛是一切世間大利  益安樂因緣。是故聲聞、辟支佛人欲疾安
隱入三解脫門者，猶尚供養般若波羅蜜，  何況菩薩！」

[0481b10]  供養具者，所謂以一心聽受乃至  正憶念，及以華香乃至幡蓋。

大智度論卷第五十九

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
