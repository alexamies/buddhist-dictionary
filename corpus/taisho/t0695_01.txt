佛說灌洗佛形像經


西晉沙門釋法炬譯

[0796c06]  爾時佛告摩訶剎頭諸天人民：「皆一心聽。」佛  言：「人身難得，無為道亦然，佛世難值。吾本  從阿僧祇劫時，身為白衣累劫積德，每生自
剋展轉五道，不貪財寶棄身施與無所愛惜。  自致為王太子，以四月八日夜半明星出時，  生墮地行七步，舉右手而言：『天上天下唯
吾為尊，當為天人作無上師。』太子生時地為  大動，第一四天王，乃至梵天、忉利天王，其  中諸天各持十二種香和湯雜種名花以浴太
子。太子得成佛道，開現聖法濟度群氓。」

[0796c15]  佛  告諸天人民：「十方諸佛皆用四月八日夜半  時生，十方諸佛皆用四月八日夜半時出家，  入山學道。十方諸佛皆用四月八日夜半時
成佛，十方諸佛皆用四月八日夜半時而般  涅槃。」

[0796c20]  佛言：「所以用四月八日者，以春夏之  際殃罪悉畢，萬物普生毒氣未行，不寒不熱  時氣和適，正是佛生之日。諸善男子、善女人，
於佛滅後當至心念佛無量功德之力，浴佛  形像如佛在時，得福無量不可稱數。」

[0796c24]  佛言：「我  本行菩薩道時，三十六返為天王釋，三十六  反作轉輪聖王，三十六返作飛行皇帝。諸  有佛弟子信心善意者，當念十方諸佛功德
善，若以香花雜物浴佛形像者所願皆得，諸  天龍神常隨擁護皆當證明。」

[0797a01]  佛告諸弟子：「夫人身難得、經法難聞，其有天  人能自減損妻子之分、五家財物，用浴佛形  像者，如佛在時，所願悉得。欲求度世取無為
道生生不與死會者可得，欲求精進勇猛如  釋迦文佛者可得，欲求如文殊師利阿惟越  致菩薩者可得，欲求轉輪聖王飛行教化者  可得，欲求辟支佛阿羅漢者可得，欲求永
離三惡道者可得，欲求生天上人間富樂者  可得，欲求百子千孫者可得，欲求長壽無病  者可得。世間人民貪欲如海，寧割身上一臠
肉，不肯出一錢物與人。人生時不持一錢來，  死亦不持一錢去，財物故在世間，人死當獨  去憶如此苦。乃浴佛形像者，持是功德生  死相隨，無有斷期。」

[0797a14]  佛言：「若人有一善之心，作  是功德者，諸天善神、天龍八部、四天王等，僉  然擁護。浴佛形像福報所生，常得清淨，從  是因緣得成佛道
(此下三十一行經文丹本所無，宋本自有，存之)  。」

[0797a17]  佛言：「持  好香浴佛形像者，自得其福，智在清淨功德  名聞。諸持好華散佛上者，自得其福，端政好
色無有雙比。諸持繒幡上佛者，自得其福，在  所從生當得自然好衣無極。」

[0797a21]  佛言：「我累功積  德行善至誠，持戒、忍辱、精進、一心、智慧，乃自  致得作佛。今日賢者某甲皆為慈心好意，信
向佛道欲求度脫，持種種香花浴佛形像，皆  為七世父母五種親屬兄弟妻子在厄難中  故、為十方五道中勤苦故、為佛人民愚癡不
信佛道故，令其後世生為人，端好潔白眾人  所敬，塵垢不著身。在所從生，常與佛會；在  所從生，常與法會；在所從生，常與比丘僧
會。令某甲明經，智慧曉了，佛十二部經、四  阿含、安般守意、三十七品、四意止、四意斷、  四神足、五根、五力、七覺、八直行道，若能
至心求佛道者，疾得阿惟越致。

[0797b05]  「令其得佛三十二相，八十種好紫磨金色。十  種力、四無所畏、十八不共。口出八種音聲，  飛行洞視在所至到。諸天、龍、鬼神、鬼子母官
屬擁護其身，令行出入當得安隱。若行山中  不逢虎狼，若入軍旅不被兵甲，若行江湖不  逢風波。令床上無有病瘦者，當令縣官無呼
召者，有妻子女產生難令得安隱。若行賈販  財利百倍，眾邪惡氣不得妄干，水火盜賊怨  家債主不得妄害。口舌消滅皆令厭伏，令其
精進莫得中悔，行如菩薩得道如佛。」

佛說灌洗佛形像經

[0797b16]  此經宋藏題云摩訶剎頭經聖堅譯，今按《開  元錄》，宋藏錯亂，故依丹本改為灌洗佛形  像經，法炬譯。又宋藏此經初首即云「摩訶
剎等乃至二紙經文」，全是《摩訶剎頭經》文，  二經不殊。今依丹本，以爾時佛告摩訶剎  頭乃至從是因緣得成佛道等二紙遆之。
從佛言浴佛形像已下三十一行經文，於  宋本中本自有之，而今仍存。

* * *

【經文資訊】大正藏第 16 冊 No. 0695 佛說灌洗佛形像經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，張裕蓮提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
