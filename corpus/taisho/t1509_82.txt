大智度論釋大方便品第六十九  (卷八十二)
聖者龍樹造

後秦龜茲國三藏鳩摩羅什譯

[0632b19]  【經】

[0632b19]  爾時，須菩提白佛言：「世尊！是菩薩摩訶薩  如是方便力成就者，發意已來幾時？」

[0632b20]  佛告須  菩提：「是菩薩摩訶薩能成就方便力者，發心  已來無量億阿僧祇劫。」

[0632b22]  須菩提言：「世尊！是菩  薩摩訶薩如是成就方便力者，為供養幾佛？」

[0632b24]  佛言：「是菩薩成就方便力者，供養如恒河沙  等諸佛。」

[0632b25]  須菩提白佛言：「世尊！菩薩得如是  方便力者，種何等善根？」

[0632b26]  佛言：「菩薩成就如是  方便力者，從初發意已來，於檀波羅蜜無不  具足，於尸羅波羅蜜、羼提波羅蜜、毘梨耶波羅
蜜、禪波羅蜜、般若波羅蜜無不具足。」

[0632b29]  須菩提  白佛言：「世尊！菩薩摩訶薩成就如是方便力  者，甚希有！」

[0632c02]  佛言：「如是！如是！須菩提！菩薩摩  訶薩成就如是方便力者，甚希有！

[0632c03]  「須菩提！譬  如日月周行，照四天下，多有所益。般若波羅  蜜亦如是，照五波羅蜜，多有所益。

[0632c05]  「須菩提！譬  如轉輪聖王，若無輪寶，不得名為轉輪聖王；  輪寶成就故，得名轉輪聖王。須菩提！五波羅
蜜亦如是，若離般若波羅蜜，不得波羅蜜名  字；不離般若波羅蜜故，得波羅蜜名字。

[0632c09]  「須菩  提！譬如無夫婦人，易為侵凌；五波羅蜜亦如  是，遠離般若波羅蜜，魔、若魔天壞之則易。譬
如有夫婦人，難可侵凌；五波羅蜜亦如是，得  般若波羅蜜，魔、若魔天不能沮壞。

[0632c13]  「須菩提！譬  如軍將，鎧仗具足，隣國強敵所不能壞；五波羅  蜜亦如是，不遠離般若波羅蜜，魔、若魔天、若
增上慢人，乃至菩薩旃陀羅所不能壞。

[0632c16]  「須菩  提！譬如諸小國王，隨時朝侍轉輪聖王；五  波羅蜜亦如是，隨順般若波羅蜜。

[0632c18]  「譬如眾川  萬流，皆入於恒河，隨入大海；五波羅蜜亦如  是，般若波羅蜜所守護故，隨到薩婆若。

[0632c20]  「譬  如人之右手，所作事便，般若波羅蜜亦如是；  如人左手，造事不便，五波羅蜜亦如是。

[0632c22]  「譬如  眾流，若大、若小俱入大海，合為一味；五波羅  蜜亦如是，為般若波羅蜜所護，隨般若波羅  蜜入薩婆若，得波羅蜜名字。

[0632c25]  「譬如轉輪聖王  四種兵，輪寶在前導，王意欲住，輪則為住，令  四種兵滿其所願，輪亦不離其處；般若波羅
蜜亦如是，導五波羅蜜到薩婆若，常是中住，  不過其處。譬如轉輪聖王四種兵，輪寶在前  導；般若波羅蜜亦如是，導五波羅蜜到薩婆
若中住。般若波羅蜜亦不分別：『檀波羅蜜隨  從我，尸羅波羅蜜、羼提波羅蜜、毘梨耶波羅  蜜、禪波羅蜜不隨從我。』檀波羅蜜亦不分別：
『我隨從般若波羅蜜，尸羅波羅蜜、羼提波羅  蜜、毘梨耶波羅蜜、禪波羅蜜不隨從。』尸羅波  羅蜜、羼提波羅蜜、毘梨耶波羅蜜、禪波羅蜜，
亦如是。何以故？諸波羅蜜性無所能作、自  性空、虛誑、如野馬。」

[0633a09]  爾時，須菩提白佛言：「世  尊！若一切法自性空，云何菩薩摩訶薩行六  波羅蜜當得阿耨多羅三藐三菩提？」

[0633a11]  「須菩提！  菩薩摩訶薩行六波羅蜜時，作是念：『是世間  心皆顛倒，我若不行方便力，不能度脫眾生
生死。我當為眾生故行檀波羅蜜、尸羅波羅  蜜、羼提波羅蜜、毘梨耶波羅蜜、禪波羅蜜、般若  波羅蜜。』

[0633a16]  「是菩薩為眾生故，捨內外物；捨時作  是念：『我無所捨。何以故？是物必當壞敗。』菩  薩作如是思惟，能具足檀波羅蜜。

[0633a18]  「為眾生故，  終不破戒。何以故？菩薩作是念：『我為眾生  故發阿耨多羅三藐三菩提，若殺生是所不  應；乃至我為眾生故發阿耨多羅三藐三
菩提，若作邪見、若貪著聲聞辟支佛地，是所  不應！』菩薩摩訶薩如是思惟，能具足尸羅波  羅蜜。

[0633a24]  「菩薩為眾生故不瞋心，乃至不生一念。  菩薩如是思惟：『我應利益眾生，云何而起瞋  心？』菩薩如是思惟，能具足羼提波羅蜜。

[0633a26]  「菩  薩為眾生故，乃至阿耨多羅三藐三菩提，常  不生懈怠心。菩薩如是行，能具足毘梨耶波  羅蜜。

[0633a29]  「菩薩為眾生故，乃至得阿耨多羅三  藐三菩提，不生散亂心。菩薩如是行，能具足  禪波羅蜜。

[0633b02]  「菩薩為眾生故，乃至得阿耨多  羅三藐三菩提，終不離智慧。何以故？除智  慧，不可以餘法度脫眾生故。菩薩如是行，能
具足般若波羅蜜。」

[0633b05]  須菩提白佛言：「世尊！若  諸波羅蜜無差別相，云何般若波羅蜜於五  波羅蜜中第一、最上、微妙？」

[0633b08]  佛告須菩提：「如是！如是！諸波羅蜜雖無差別，  若無般若波羅蜜，五波羅蜜不得波羅蜜名  字；因般若波羅蜜，五波羅蜜得波羅蜜名字。
須菩提！譬如種種色身，到須彌山王邊，皆同  一色；五波羅蜜亦如是，因般若波羅蜜到薩  婆若中，一種無異，不分別是檀波羅蜜、是尸
羅波羅蜜、是羼提波羅蜜、是毘梨耶波羅蜜、是  禪波羅蜜、是般若波羅蜜。何以故？是諸波羅  蜜無自性故。以是因緣故，諸波羅蜜無差別。」

[0633b17]  須菩提白佛言：「世尊！若隨實義無分別，云  何般若波羅蜜於五波羅蜜中最上、微妙？」

[0633b18]  佛  言：「如是！如是！須菩提！雖實義中無有分別，  但以世俗法故說檀波羅蜜、尸羅波羅蜜、羼
提波羅蜜、毘梨耶波羅蜜、禪波羅蜜、般若波羅  蜜。為欲度眾生生死，是眾生實不生不死、不  起不退。須菩提！眾生無所有故，當知一切
法無所有。以是因緣故，般若波羅蜜於五波  羅蜜中最上、最妙。須菩提！譬如閻浮提眾女  人中，玉女寶第一、最上、最妙；般若波羅蜜亦
如是，於五波羅蜜中第一、最上、最妙。」

[0633b27]  須菩  提白佛言：「世尊！佛以何意故說般若波羅  蜜最上、最妙？」

[0633b29]  佛告須菩提：「是般若波羅蜜取  一切善法到薩婆若中，住不住故。」

[0633c01]  須菩提白  佛言：「世尊！般若波羅蜜有法可取、可捨不？」

[0633c02]  佛  言：「不也！須菩提！般若波羅蜜無法可取、無法  可捨。何以故？一切法不可取、不可捨故。」

[0633c04]  「世  尊！般若波羅蜜於何等法不取不捨？」

[0633c05]  佛言：  「般若波羅蜜於色不取不捨，於受想行識乃  至阿耨多羅三藐三菩提不取不捨。」

[0633c07]  「世尊！云  何不取色，乃至不取阿耨多羅三藐三菩  提？」

[0633c09]  佛言：「若菩薩不念色，乃至不念阿耨多  羅三藐三菩提，是名不取色，乃至不取阿耨  多羅三藐三菩提。」

[0633c11]  須菩提言：「世尊！若不念  色，乃至不念阿耨多羅三藐三菩提，云何得  增益善根？善根不增，云何具足諸波羅蜜？若
不具足諸波羅蜜，云何得阿耨多羅三藐三  菩提？」

[0633c15]  佛告須菩提：「若菩薩不念色，乃至不  念阿耨多羅三藐三菩提，是時善根增益；善  根增益故，具足諸波羅蜜；諸波羅蜜具足故，
得阿耨多羅三藐三菩提。何以故？不念色  乃至不念阿耨多羅三藐三菩提時，便得阿  耨多羅三藐三菩提。」

[0633c20]  「世尊！何因緣故，色不念  時，乃至阿耨多羅三藐三菩提不念時，便得  阿耨多羅三藐三菩提？」

[0633c22]  佛言：「以念故著欲界、  色界、無色界，不念故無所著。如是，須菩提！菩  薩摩訶薩行般若波羅蜜，不應有所著。」

[0633c24]  「世尊！  菩薩摩訶薩如是行般若波羅蜜，當住何處？」

[0633c26]  佛言：「菩薩摩訶薩如是行，不住色，乃至不住  一切種智。」

[0633c27]  「世尊！何因緣故，色中不住，乃至  一切種智中不住？」

[0633c28]  佛言：「不著故不住。何以  故？是菩薩不見有法可著、可住。如是，須菩提！  菩薩摩訶薩以不著、不住法，行般若波羅蜜。
須菩提！若菩薩摩訶薩作是念：『若能如是行、  如是修，是行般若波羅蜜；我今行般若波羅  蜜、修般若波羅蜜。』若如是取相，則遠離般若波
羅蜜；若遠離般若波羅蜜，則遠離檀波羅蜜，  乃至遠離一切種智。何以故？般若波羅蜜無  有著處、亦無著者，自性無故。菩薩摩訶薩若
復如是取相，則於般若波羅蜜退；若退般若  波羅蜜，則是退阿耨多羅三藐三菩提，不得  受記。菩薩摩訶薩復作是念：『住是般若波羅
蜜，能生檀波羅蜜，乃至能生大悲。』若作是念，  則為失般若波羅蜜；失般若波羅蜜者，則  不能生檀波羅蜜，乃至不能生大悲。菩薩若
復作是念：『諸佛知諸法無受相故，得阿耨多  羅三藐三菩提。』菩薩若作如是演說、開示、教  詔，則失般若波羅蜜。何以故？佛於諸法無
所知、無所得，亦無法可說，何況當有所得！無  有是處！」

[0634a18]  須菩提白佛言：「世尊！菩薩行般若  波羅蜜，云何無是過失？」

[0634a19]  佛言：「若菩薩摩訶薩  行般若波羅蜜，作是念：『諸法無所有、不可取；  若法無所有、不可取，則無所得。若如是行，為
行般若波羅蜜。』若菩薩摩訶薩著無所有法，  則遠離般若波羅蜜。何以故？般若波羅蜜中  無有著法故。」

[0634a24]  須菩提白佛言：「世尊！般若波羅  蜜遠離般若波羅蜜耶？檀波羅蜜遠離檀  波羅蜜耶？乃至一切種智遠離一切種智耶？
世尊！若般若波羅蜜遠離般若波羅蜜，乃至  一切種智遠離一切種智，菩薩云何得般若  波羅蜜乃至得一切種智？」

[0634a29]  佛言：「菩薩摩訶  薩行般若波羅蜜時，不生色——是色、誰色；乃至  一切種智不生——是一切種智、誰一切種智。如
是菩薩能生般若波羅蜜乃至能生一切種  智。

[0634b04]  「復次，須菩提！菩薩摩訶薩行般若波羅蜜  時，不觀色若常若無常、若苦若樂、若我若非  我、若空若不空、若離若非離。何以故？自性不
能生自性。乃至一切種智亦如是。若菩薩  摩訶薩行般若波羅蜜，如是觀色乃至觀一  切種智，能生般若波羅蜜乃至能生一切種
智。譬如轉輪聖王有所至處，四種兵皆隨從；  般若波羅蜜亦如是，有所至處，五波羅蜜皆  悉隨從到薩婆若中住。譬如善御駕駟，不失
平道，隨意所至；般若波羅蜜亦如是，御五波  羅蜜不失正道，至薩婆若。」

[0634b14]  須菩提言：「世尊！  何等是菩薩摩訶薩道？何等是非道？」

[0634b15]  佛言：「聲  聞道非菩薩道，辟支佛道非菩薩道；一切  種智道是菩薩摩訶薩道。須菩提！是名菩  薩摩訶薩道、非道。」

[0634b18]  須菩提言：「世尊！諸菩薩  摩訶薩般若波羅蜜為大事故起，所謂示是  道、是非道。」

[0634b20]  佛言：「如是！如是！須菩提！般若波  羅蜜為大事故起，所謂示是道、是非道。須菩  提！是般若波羅蜜為度無量眾生故起，為利
益阿僧祇眾生故起。般若波羅蜜雖作是利  益，亦不受色，亦不受受、想、行、識；亦不受聲聞、  辟支佛地。須菩提！般若波羅蜜是諸菩薩摩
訶薩導，示阿耨多羅三藐三菩提，能令離聲  聞、辟支佛地，住薩婆若。般若波羅蜜無所生、  無所滅，諸法常住故。」

[0634b28]  須菩提言：「世尊！若般  若波羅蜜無所生、無所滅，云何菩薩摩訶薩  行般若波羅蜜時應布施？云何應持戒？云何
應修忍？云何應勤精進？云何應入禪定？云  何應修智慧？」

[0634c03]  佛告須菩提：「菩薩摩訶薩念薩  婆若應布施，念薩婆若應持戒、忍辱、精進、禪  定、智慧。是菩薩摩訶薩持是功德與眾生共
之，應迴向阿耨多羅三藐三菩提。若如是迴  向，則具足修六波羅蜜乃至慈悲心諸功德。  須菩提！若菩薩摩訶薩不遠離六波羅蜜，則
不遠離薩婆若。以是故，須菩提！菩薩摩訶  薩欲得阿耨多羅三藐三菩提，應學應行六  波羅蜜；菩薩摩訶薩行六波羅蜜，具足一切
善根，當得阿耨多羅三藐三菩提。以是故，須  菩提！菩薩摩訶薩應習行六波羅蜜！」

[0634c13]  須菩提  言：「世尊！云何菩薩摩訶薩應習行六波羅蜜？」

[0634c15]  佛言：「菩薩摩訶薩應如是觀：色不合不散，  受、想、行、識不合不散，乃至一切種智不合不  散。是名菩薩摩訶薩習行六波羅蜜。復次，須
菩提！菩薩摩訶薩應作是念：『我當不住色中，  不住受、想、行、識中，乃至不住一切種智中。如  是應習行六波羅蜜。何以故？是色無所住，乃
至薩婆若無所住。』如是，須菩提！菩薩摩訶薩  以無所住法習行六波羅蜜，應當得阿耨多  羅三藐三菩提。須菩提！譬如士夫欲食菴
羅果、若波羅那婆果，當種其子，隨時溉灌、守  護，漸漸生長，時節和合，便有果實得而食之。  須菩提！菩薩摩訶薩亦如是，欲得阿耨多羅
三藐三菩提，當學六波羅蜜，以布施攝取眾  生，持戒、忍辱、精進、禪定、智慧攝取眾生，度眾  生生死。如是行，當得阿耨多羅三藐三菩
提。以是故，須菩提！菩薩摩訶薩欲不隨他人  語，當學般若波羅蜜。欲淨佛國土、成就眾生，  欲坐道場，欲轉法輪，當學般若波羅蜜。」

[0635a03]  須菩  提白佛言：「世尊！應如是學般若波羅蜜耶？」

[0635a05]  佛言：「菩薩應如是學般若波羅蜜。欲於諸法  得自在，當學般若波羅蜜。何以故？學是般  若波羅蜜，於一切諸法中得自在故。復次，般
若波羅蜜於一切諸法中最大。譬如大海，於  萬川中最大；般若波羅蜜亦如是，於一切諸  法中最大。以是故，諸欲求聲聞、辟支佛道
及諸菩薩道，應當學般若波羅蜜、檀波羅蜜  乃至一切種智。須菩提！譬如射師，執如意弓  箭，不畏怨敵；菩薩摩訶薩亦如是，行般若
波羅蜜乃至一切種智，魔、若魔天所不能壞。  以是故，須菩提！菩薩摩訶薩欲得阿耨多羅  三藐三菩提，應學般若波羅蜜。是行般若波  羅蜜菩薩，為十方諸佛所念。」

[0635a17]  須菩提白佛言：  「世尊！云何十方諸佛念是菩薩摩訶薩？」

[0635a18]  佛告  須菩提：「菩薩摩訶薩行檀波羅蜜時，十方諸  佛皆念；行尸羅波羅蜜、羼提波羅蜜、毘梨耶
波羅蜜、禪波羅蜜、般若波羅蜜時，十方諸佛皆  念。云何念？布施不可得，持戒、忍辱、精進、禪  定、智慧不可得，乃至一切種智不可得。菩薩
能如是不得諸法故，諸佛念是菩薩摩訶  薩。復次，須菩提！諸佛不以色故念，不以受、想、  行、識故念，乃至不以一切種智故念。」

[0635a26]  須菩提  言：「世尊！菩薩摩訶薩多有所學，實無所學。」

[0635a27]  佛  言：「如是！如是！須菩提！菩薩多有所學，實無  所學。何以故？是菩薩所學諸法皆不可得。」

[0635a29]  須  菩提白佛言：「世尊！佛所說法，若略、若廣；於此  法中，諸菩薩摩訶薩欲求阿耨多羅三藐三
菩提，六波羅蜜若略、若廣，應當受持、親近、讀、  誦；讀誦已，思惟、正觀，心、心數法不行故。」

[0635b04]  佛告  須菩提：「如是！如是！菩薩摩訶薩略、廣學六波  羅蜜，當知一切法略廣相。」

[0635b06]  須菩提言：「世尊！  云何菩薩摩訶薩知一切法略廣相？」

[0635b07]  佛言：「知  色如相，知受、想、行、識乃至知一切種智如相，  如是能知一切法略廣相。」

[0635b09]  須菩提言：「世尊！  云何色如相？云何受想行識乃至一切種智  如相？」

[0635b11]  佛告須菩提：「色如相，無生、無滅、無住  異，是名色如相；乃至一切種智如相，無生、無  滅、無住異，是名一切種智如相。是中菩薩摩
訶薩應學。復次，須菩提！菩薩摩訶薩知諸法  實際時，知一切法略廣相。」

[0635b15]  「世尊！何等是諸  法實際？」

[0635b16]  佛言：「無際是名實際。菩薩學是際，  知一切諸法略廣相。須菩提！若菩薩摩訶薩  知諸法法性，是菩薩能知一切法略廣相。」

[0635b18]  「世  尊！何等是諸法法性？」

[0635b19]  佛言：「色性是名法性，是  性無分、無非分。須菩提！菩薩摩訶薩知法性  故，知一切法略廣相。」

[0635b21]  須菩提白佛言：「世尊！  復云何應知一切法略廣相？」

[0635b22]  佛言：「若菩薩摩  訶薩知一切法不合不散。」

[0635b23]  須菩提言：「世尊！何  等法不合不散？」

[0635b24]  佛言：「色不合不散，受、想、行、識  不合不散，乃至一切種智不合不散。有為性、  無為性不合不散。何以故？是諸法自性無，云
何有合有散？若法自性無，是為非法，非法不  合不散。如是，應當知一切法略廣相。」

[0635b28]  須菩提  言：「世尊！是名菩薩摩訶薩略攝般若波羅蜜。  世尊！是略攝般若波羅蜜中，初發意菩薩摩
訶薩應學，乃至十地菩薩摩訶薩亦應學。是  菩薩摩訶薩學是略攝般若波羅蜜，則知一  切法略廣相。」

[0635c05]  【論】

[0635c05]  釋曰：

[0635c05]  須菩提聞菩薩摩訶薩大利根相，  所謂一波羅蜜邊能生五波羅蜜，行一波羅  蜜即能具五波羅蜜，如上品中說；是事希有，
故問佛：「是菩薩發心已來，為幾時能得如  是方便？」

[0635c09]  佛答：「是菩薩發心已來，除大菩薩，  於餘眾生無量億阿僧祇劫。」

[0635c10]  或有菩薩發  心已來無量億阿僧祇劫，大罪因緣覆心  故不見佛，不親近供養。是故問：「是菩薩為  供養幾佛？」

[0635c13]  佛答：「是菩薩為已供養如恒河  沙等諸佛。」

[0635c14]  上言「無量億阿僧祇」，今言「恒河  沙」者，多數理同故。

[0635c15]  有菩薩久發心，雖多以  華香供養諸佛，而未能種善根，作是念：  「我必當得果報，深心行六波羅蜜故。」若以
深心行六波羅蜜，為阿耨多羅三藐三菩  提故作功德，是名「種善根」。是故第三問：「種  何等善根？」

[0635c20]  佛答：「是菩薩從初發心已來，具  足行六波羅蜜，一切福德無不作者，一切  善法無不修集。」

[0635c22]  須菩提聞已，歡喜白佛言：  「希有！世尊！是菩薩能如是行方便。」所謂未  斷諸煩惱、未離生死，而能勝斷煩惱、離生
死法者。無始生死已來集諸惡法，菩薩心  後來，而能用後來心，不隨先所集惡心，是  為希有！一切眾生無恩於菩薩，而菩薩常
欲利益。是諸眾生或欲奪菩薩命、割截身  體，菩薩欲以第一佛樂智慧命，欲與眾  生。如是等，是為希有！

[0636a01]  佛可須菩提所說，欲  令此事明了故作譬喻：如日月照四天  下，若無日月，則百穀藥草及眾生無以生
長。月是陰氣，日是陽氣，二氣和合故萬物成  長，是故日月於四天下大有利益。菩薩亦  如是，於四生中，以大悲心憐愍眾生故，能
隨所願行一切善法；大智慧力故，破眾生  著善法心。如是六波羅蜜等諸善增長成  就，直至阿耨多羅三藐三菩提。

[0636a09]  又復眾生  雖復有眼，若無日月，則無所見；眾生雖  有世俗善根利智，不得般若波羅蜜照明，  尚不得二乘，何況得阿耨多羅三藐三菩  提！

[0636a13]  又復菩薩雖行五波羅蜜，不得般若波  羅蜜，不得名波羅蜜，以不破著心故。

[0636a14]  若  菩薩乃至能自以身命布施，若無般若，其  心易破，如無夫之婦，侵凌則易；若有般  若，則不可破壞。

[0636a17]  菩薩雖行種種諸餘深法，  不得般若，不名為行波羅蜜，但名為行  善法，有量有盡故。此中說譬喻：轉輪聖王
雖有千子、八萬四千小王及六寶，不得名  為轉輪聖王，不能飛行到四天下；若天  遣金輪寶至，乃得名為轉輪聖王。菩薩亦  如是，雖有布施等諸善法，不得般若波羅
蜜故，不名為「菩薩為行六波羅蜜人」，不  能除障礙、行菩薩道故。

[0636a25]  譬如健將，善知  戰法，器仗具足，不畏怨敵。健將即是菩薩，  器仗是般若。增上慢者，未得聖道，意謂已
得。菩薩說畢竟空法；是人行善法，心不同  故，毀壞菩薩。外道、梵志等及諸魔民，乃至菩  薩旃陀羅者。菩薩旃陀羅者，如〈魔品〉中說：
「聞魔來稱其名字而與受記，而生輕慢。」

[0636b03]  復次，為般若波羅蜜故說五波羅蜜；若人能  直行諸法實相，則不為說布施等入般  若初門。以人鈍根、罪重故，種種因緣說：以
布施破慳；持戒折薄諸煩惱；忍辱開福德  門，能行難事；精進如風吹火，熾然不息；禪  定攝心一定，觀諸法實相故。是五波羅蜜
皆趣向般若波羅蜜，如諸小王朝宗轉輪聖  王。如一切眾流皆入大海；布施等諸善法亦  如是，為般若波羅蜜所守護故，得至薩  婆若。

[0636b12]  問曰：

[0636b12]  五波羅蜜如諸川流，般若波羅  蜜應如大海；今何以言「五波羅蜜為般若  波羅蜜所守護故，得入薩婆若」？

[0636b14]  答曰：

[0636b14]  汝  不聞先說般若有種種名字耶？薩婆若即  是般若異名。五波羅蜜福德，入般若波羅  蜜中，即得清淨般若；般若清淨故，得佛道，
變名薩婆若。是故言「入薩婆若」，即是「入般  若」。

[0636b19]  有人疑：諸波羅蜜各各有力，何以獨言  「般若波羅蜜功用為大」？是故言：譬如人之右  手，自然穩便；五波羅蜜如左手，不得般若
波羅蜜，則所作不便。

[0636b22]  如人開目造事，所作  皆成；如導師在前，餘伴隨逐，進止取捨，皆  隨導師，不得自在。般若波羅蜜亦如是，導
五波羅蜜，所可修集成辦，皆仰般若。此中  佛自說譬喻：如轉輪聖王輪寶在四兵前  導，輪住餘寶則住。輪是般若波羅蜜，常在
五波羅蜜前導，五波羅蜜隨逐。如《般若》初  品中說：「菩薩欲具足檀波羅蜜，不見施者、  受者及財物。」先籌量分別斷一切著，然後布
施，是則般若在前導。如輪寶伏四天下  已，常在王宮，住虛空中。聖王是菩薩；輪是  般若，破諸魔民煩惱已，入薩婆若宮中住。
是輪無所分別：「我常在前，餘寶在後；無憎  愛心：是可來、是不可來。」般若無分別亦如  是：「檀波羅蜜隨我來，尸羅波羅蜜勿來。」如
經中廣說。此中佛自說因緣：「一切法性無  所能作。」

[0636c09]  須菩提聞是已，白佛言：「若一切法  性空、無所有，云何菩薩行六波羅蜜能得  阿耨多羅三藐三菩提？」

[0636c11]  佛答：「菩薩行般若，  作是念：『諸法雖畢竟空，眾生狂顛倒故，深  著不解；我若不以方便力，則不可得度。』」
方便者，所謂金色身、三十二相，八十隨形好，無  量光明，神通變化，能以一指動十方三千  大千國土，梵音說法無厭，色身，十力、四無
所畏、十八不共法、無礙解脫、一切種智、大慈大  悲等。具足無量諸佛法，然後能教化眾生，  眾生必能信受。得如是力，假令妄語，人猶
當信，何況實語！如經說「我雖知諸法實  相，能入涅槃，但為眾生故行檀波羅蜜」  等，如經中廣說，乃至「不可以異事度眾  生」。

[0636c23]  須菩提白佛言：「世尊！若諸波羅蜜畢竟空  故無差別，云何般若波羅蜜於諸波羅蜜中  最尊？」

[0636c25]  佛可須菩提，畢竟空中諸波羅蜜實  無差別。若無般若波羅蜜，諸波羅蜜畢竟空、  無差別，誰能知者？若無般若，五法云何得
波羅蜜名字？五波羅蜜未入般若時，有差  別；既入般若，則無差別。如諸異色物，到須  彌山邊，皆同一色，不得言：「餘物色皆同，何
以獨稱須彌為大？」檀波羅蜜等亦如是，雖  無差別，皆是般若力故，不得言：「何以獨  稱般若為大？」

[0637a04]  須菩提雖蒙開釋，猶未善  解，復以異塗而問世尊：「若實義中無差  別，云何般若於五波羅蜜為上？」先說未得
聖道空，今說得聖道空，是故說第一實義。  第一實義聖道，是最可信，是中亦無差別。

[0637a08]  佛  可言：「如是！如是！我說六波羅蜜分別，皆為  世俗故。何以故？世人不可但為說諸法實  相，聞則迷悶，生於疑悔。是故以第一義為
心，用世俗語言為說；是故說分別有諸波  羅蜜教化眾生。眾生實無有法，皆是空、不  生不死、不退不起；色等法亦如是。是故般
若波羅蜜雖空，能示如是事故，而最上、最  妙；譬如玉女寶，於眾女中最為第一而  最上、最妙。」

[0637a17]  「須菩提白佛：佛以何意故常說  般若最上」者，須菩提種種因緣說般若、五波  羅蜜無差別，佛亦然可其所說，而復言般  若最上。

[0637a20]  「佛言：般若波羅蜜守護一切善法，至  薩婆若中住」者，一切雖空，若無般若，一切  諸善法皆不能至薩婆若。善法者，五波羅蜜、
三十七品、大慈悲等諸菩薩法。

[0637a23]  問曰：

[0637a23]  若行  諸善法亦能至薩婆若，何以但說「般若故  得至」？

[0637a25]  答曰：

[0637a25]  雖諸善法和合能破煩惱、得阿  耨多羅三藐三菩提，而般若波羅蜜於中功  力最大。譬如大軍摧敵，而主將得功名。

[0637a27]  復  有人言：諸善法不得般若，不得至薩婆若；  般若不得諸善法，獨能至薩婆若。如經說：  「師子雷音佛國，寶樹莊嚴，其樹常出無量法
音，所謂一切法畢竟空、無生無滅等。其土人  民生便聞此法音故，不起惡心，得無生法  忍。」如此人何有布施、持戒等諸功德？亦有
狂人、醉人從佛聞四諦，即時得道。如是等  無有智慧，行餘法得道，無有是事！

[0637b06]  須菩  提問佛：「般若畢竟空，不取聖法、不捨凡  夫法，云何佛言『是般若波羅蜜能至薩婆  若住』？」

[0637b09]  佛可其言：「如是！如是！是般若波羅蜜  無取無捨。」雖言取薩婆若，以不取法故  取。住義亦如是。此中佛自說因緣，所謂一切
法不取相。一切法者，色乃至菩提。是法虛  誑，從因緣生，自性無故不取，不取故不捨，  以不憶念取相故。

[0637b14]  須菩提言：「若不憶念色  等法，云何增長善根？善根不增長，云何得  阿耨多羅三藐三菩提？」

[0637b16]  佛答：若菩薩能滅一  切法中憶念，即是空、無相、無作解脫門，解脫  即是諸法實相。雖有善根，以取相著心顛
倒故不增長；譬如種穀，其苗雖好，穢草多  故，不能增長。

[0637b20]  此中說因緣：「以眾生憶念故，  生三界善、不善處；若無憶念則不著，不著  則不生。」

[0637b22]  須菩提從佛聞是已，思惟籌量：「是  法畢竟空、無所有；若行是法，亦應無所得、  無住處。何以故？因果相似故。」是故問佛：「菩
薩作是念行般若，何所住、何所得？」

[0637b25]  佛答：  「色等一切法中不住，乃至不住中亦不住。」不  取相故不著，不著故則不住。此中佛自  說因緣：「是菩薩不見法有可著、可住、著
者、住者。」此中法難破故，但說法，不說著者。

[0637c01]  須菩提！若菩薩住是眾生空、法空，作是念「我  能如是行」者，則是失、則是離。何以故？般若波  羅蜜是不著相。是菩薩以我心外著空、內
著我，不如般若行，故言遠離般若。何以  故？般若波羅蜜是不著相，以性無故。

[0637c05]  上以  著空故失，今以破空得般若，而著般若無  性故失，失故不得受記。若作是念「住般若  中能生檀波羅蜜等」者，亦復是失。

[0637c08]  問曰：

[0637c08]  上  二失因緣可爾，今以何為失？

[0637c09]  答曰：

[0637c09]  上二失  以著空、著無性法故，便不能修檀波羅  蜜等功德，而生邪見故，作是念：「若法都空，  復何所行？」是人以不著空、不著無性故
行檀波羅蜜等，作是念：「能不著空、無性  而能行是功德，是為真道。」是亦為失，以其  心有悕望故。

[0637c15]  若失般若，則不能行檀波羅  蜜乃至大悲。何以故？阿耨多羅三藐三菩提  是真實法，般若波羅蜜與此相似；檀等諸善
法不相似，以其取相著故。

[0637c18]  若菩薩自憶想  分別：「一切法不取相，諸佛知是已，得阿耨  多羅三藐三菩提。」不取相者，名畢竟空，不
可取，諸相滅故。亦為他開示、演說，則失  般若。是人以求空則失、無性亦失；我是凡  夫生死人，諸煩惱未盡，云何能得？但隨佛
語，自不分別，而定心為他人說：「不取一  切相是佛法。」種種因緣，以此事開示、教詔，  是亦為失。何以故？諸佛於諸法無所得，取
義亦如是；是不取相法，乃至假名字不可  說，何況有所得！諸佛法寂滅相，無諸戲  論，一切語言道斷故。

[0637c29]  須菩提作是念：「若空有  失，空空中亦有失，無取法中亦有失，然不  可無道。」今當問佛：「云何行者無是過失？」

[0638a03]  佛答：「若菩薩知諸法畢竟空、無所有、不可  取，是法不可得知，如是行者則無失。」菩  薩著畢竟空、著無性、著菩薩所行道，佛
說三種皆失。

[0638a06]  菩薩聞是已，則捨著心，今猶著  佛所行未息：「如佛所行，必是真道，我但  當隨佛行。」一切法無所有、不取相，是故
為失。今能如佛心中所得法，如是法相，佛  亦無所得；無所得故不貪貴佛、不輕賤  餘人，於一切眾生其心平等。

[0638a11]  此中更問：  「如是，是清淨般若，無有過失，離自相不  著。不離自相是即有相著法；若離自相，  云何可行？」

[0638a14]  佛答：「若菩薩於一切法不生，是  名能行般若。是菩薩不說是色若常若無  常等、是色、誰色。」是色，破色；誰色，破人。色乃
至一切種智，亦如是。若法如是畢竟空，推求  不可得，是不可生。所以者何？性不能生性，  無性不能生無性。

[0638a19]  如是等破顛倒，得實論  議，皆是般若波羅蜜力，餘波羅蜜皆隨從；譬  如轉輪聖王有所至處，四種兵常隨從。聖王
福故，四種兵皆能飛；般若力故，諸餘法皆是  實性，同至佛道。

[0638a23]  復次，譬如善御駕駟，不失  平道。馬雖有致車之力，若無御者，則不  能有所至；布施等亦如是，雖有功德果
報力，無般若調御，不能至佛道。

[0638a26]  如是種種  譬喻，五波羅蜜入般若中雖無差別，以  是事故而般若波羅蜜最尊、最妙。

[0638a28]  須菩提聞  佛種種因緣說般若最大，又聞不行是行  般若波羅蜜，是故問佛：「世尊！何等是菩薩道？  何等非菩薩道？」

[0638b02]  佛答：「二乘非菩薩道。」

[0638b02]  雖有  凡夫及諸煩惱非菩薩道，麁故不說；二乘同  行空、同求涅槃故，說非菩薩道。麁事人不  疑，細事人疑故。薩婆若是菩薩道，因中說果
故。

[0638b06]  須菩提歡喜讚歎般若，作是言：「世尊！般  若波羅蜜為大事故起。」如經中廣說，乃至  「諸法常住故」。

[0638b08]  須菩提難：「若般若無所生無  所滅，云何行布施、持戒等？」

[0638b09]  佛答：以般若無  所生無所滅，即是畢竟空；畢竟空故，不妨  行六波羅蜜。

[0638b11]  菩薩聞種種因緣讚一切智；  為一切智故，行布施等法；是法為度一切  眾生故，迴向阿耨多羅三藐三菩提；是六波
羅蜜功德安立諸法實相中，迴向阿耨多羅  三藐三菩提。如是菩薩具足六波羅蜜、慈等  諸功德，不顛倒，正行善根故。

[0638b16]  須菩提問：「菩  薩云何應習六波羅蜜？」

[0638b17]  佛答：「若菩薩觀色  等諸法不合不散。」色等諸法顛倒煩惱和合  故合，以正智慧觀故散。菩薩以利智慧深
觀，則無法合；顛倒煩惱皆虛誑，故非合。如  先破染、染者事中說。是故菩薩知諸法本  不合故亦無散，則不生高心。

[0638b22]  復次，菩薩不  應作是念：「我以真智慧令色等諸法清淨  而住其中。何以故？色等法無住處。」如地住
於水，水住於風，風住於空，空無所住；以本  無住處故，一切都無住。菩薩應如是住無  住法中，得阿耨多羅三藐三菩提。

[0638b27]  此中說譬  喻：樹是般若波羅蜜，菓是阿耨多羅三藐  三菩提。若人欲得阿耨多羅三藐三菩提，  應當種般若波羅蜜子。人是行者，水是五
波羅蜜。如人溉灌樹時，雖未見果實，時  至則得時節和合，是具足諸法。

[0638c03]  如經中說  讚歎般若：「若菩薩欲不隨他行，得諸法實  相；若有邪見人來破壞，覺而不隨；若欲淨  佛國土、坐道場、轉法輪，當學般若。」

[0638c06]  須菩提  問佛：「如佛所教，菩薩當學般若？」

[0638c07]  佛言：「我教  令學般若。」

[0638c08]  須菩提作是念：「一切法平等相，  何以故但教學般若？」

[0638c09]  佛答：「學是般若波羅  蜜，於一切法得自在故，我教學般若波羅  蜜。」

[0638c11]  般若波羅蜜於一切法中最大，如佛於  一切眾生中最尊；又如萬川，大海為大。

[0638c12]  如  經中說射師喻。若菩薩能如是一切法中行  自在般若，魔、若魔人所不能勝，何況增上  慢及邪見人！

[0638c15]  是菩薩為十方諸佛所念。諸  佛念義，如先說。此中佛說：「若菩薩行六波羅  蜜，亦能觀六波羅蜜畢竟空；如是人有大
功夫故，為諸佛所念。」譬如勇士入陣，破賊  而不被瘡，則為主所念；菩薩亦如是，破  諸煩惱賊，具足六波羅蜜，而不著六波羅  蜜，則為諸佛所念。

[0638c21]  諸佛不取是菩薩色故  念，不取受、想、行、識故念。何以故？色等諸  法虛誑不實故，諸佛觀是菩薩身如實相故  念。

[0638c24]  須菩提歡喜言：「菩薩多有所學。」亦學俗  法、亦學道法，亦學諸波羅蜜、亦學畢竟  空，亦學起、亦學滅。凡夫學起不能學滅；
聲聞學滅不能學起；菩薩亦學起亦學滅，  是故言多有所學。是起滅如幻、如夢，畢竟  空故，實無所學。

[0638c29]  佛可其言，自說因緣：「菩  薩所學，皆無所得。」

[0639a01]  須菩提白佛言：「世尊！佛  所說法，若略、若廣，菩薩所應學，何以故言  所學皆無所得？」

[0639a03]  須菩提意：如佛所說八萬  四千法聚、十二部經，若廣、若略，諸三乘人所  學；此中說菩薩欲得阿耨多羅三藐三菩
提，應學六波羅蜜若略、若廣；學者應當受  持、親近是法，讀、誦、思惟、正觀；乃至入無相三  昧，心、心數法不行。菩薩能如是學，則能知諸  法略、廣相。

[0639a09]  廣者，從八萬四千法聚已來無  量佛法；略者，乃至小品，小品中一品，一品中  一段。

[0639a11]  復次，略者，知諸法一切空、無相、無作、無  生無滅等；廣者，諸法種種別相分別，如後「善  知識」中說。

[0639a13]  須菩提問：「云何菩薩知一切法  略、廣相？」

[0639a14]  佛答：「若知諸法如如相者，所謂不  生、不滅、不住異。」

[0639a15]  問曰：

[0639a15]  若如一相、無生相，云何  菩薩知是如故，知諸法總相、別相？總相、別相，  即是略、廣相。

[0639a17]  答曰：

[0639a17]  如名諸法實相，常住不壞，  不隨諸觀。菩薩得是如，即破無明邪見等  諸顛倒；是人得實法故，一切世間法總相、
別相，了了知。先凡夫時智慧眼病，以無明顛  倒覆故，不能實知。

[0639a21]  問曰：

[0639a21]  實法相者，所謂空、無  相、無作，諸智滅；云何言「得如實相故，了了  知諸法總相、別相」？

[0639a23]  答曰：

[0639a23]  我已先答，而汝於  如中取相故，復作是難；汝若知如，不應  作是難。是如畢竟無相故，不妨知諸法
總相、別相，以智慧明了了故。復次，譬如人  年既長大，乃知小時所行皆愚癡可笑。菩薩  亦如是，入諸法實相，起已，還在顛倒果報
六情中，念寂滅解脫樂，乃知世間六情所著  皆是虛誑可捨法——是名「總相」。於此中分別  不淨有上、中、下，無常、苦、空、無我等亦如是，
乃至八萬四千種諸錯謬。

[0639b02]  復次，知如、法性、實  際故，亦知諸法略、廣相。如、法性、實際差別  義，如初品中說。

[0639b04]  此中，佛說：「非際是實際。」非際  者，無相可取，無定法可著。

[0639b05]  得法性故，知  色等十八性皆是法性。法性相者，佛說：「無分、  無非分。」無分者，不可示此示彼，無分別、
無相、無量；無非分者，不著是無相、無量等  破量相。法性，二事妨故不見：一、有相、有量，  二、無相、無量。有相、有量為麁，無相、無量為
細，是故說「法性相無分、無非分」。菩薩入三  解脫門，住如等三實法，則能籌量知一切  法總相、別相。

[0639b13]  須菩提聞佛答已，欲更問無  量佛法異門事。

[0639b14]  佛答：「知一切法無合無散故，  則知諸法總相、別相。」

[0639b15]  問曰：

[0639b15]  眼見二指有合  散，云何言「無合散」？

[0639b16]  答曰：

[0639b16]  我先言：「肉眼所見，  與牛羊無異，不可信。」

[0639b17]  復次，三節皮肉具足  為指，指無定法。

[0639b18]  復次，設有指法，亦不盡合，  一分合，多分不合；多分不合故，不得言指  合。

[0639b20]  問曰：

[0639b20]  以少合故名為合？

[0639b20]  答曰：

[0639b20]  指少分  不名為指，云何言指合？若多分不合不名  為不合，何以少分合故名為合？是故不得  言二指合。

[0639b23]  復次，指與分不異不一故，即是  無指；無指故無合；入破一異門中，則都無  合。如佛此中說：「一切法自性無，性無故即
是無法，無法云何有合散？」

[0639b26]  須菩提聞佛說  如、法性、實際、不合不散四門，知略、廣相，是故  須菩提言：「世尊！是名略攝般若波羅蜜。略攝
聞是安隱道故，一切菩薩所應學。」

大智度論卷第八十二

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
