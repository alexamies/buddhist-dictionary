佛說花聚陀羅尼呪經
失譯人名今附東晉錄

[0876a21]  如是我聞。一時佛在阿耨達多龍王宮中。與  諸比丘五百人俱。菩薩摩訶薩滿足一千。盡  是一生補處。皆得陀羅尼位階十地。猶如王
子不久當得紹繼王位。此諸菩薩亦復如是。  有大功德而自莊嚴。不久當得灌頂之位得  成作佛。此諸菩薩各從他方諸佛世界而來
集會。於諸佛所心無疑滯。時會眾中有一菩  薩。名曰師子奮迅。從座而起偏袒右肩右膝  著地。合掌向佛而白佛言。世尊若有善男子
善女人。盡其形壽一切樂具供養如來。得福  多不。

[0876b03]  佛告師子奮迅菩薩。莫作是說心生疑惑。供  養如來得福甚多。何以故。如來有無量戒德  無量禪定三昧無量智慧無量解脫無量解脫
知見。并諸聲聞緣覺辟支佛。及一切賢聖其  福甚多不可限量。爾時師子奮迅菩薩。聞佛  所說心生信解。倍加恭敬供養尊重讚歎。即
以衣服房舍臥具病瘦湯藥。如是種種一切  樂具。皆悉供養令無所乏。若有善男子善女  人。於如來滅度之後。取佛舍利如芥子許供
養禮拜。比前功德其福正等。若復有人持以  七寶如須彌山等。於一劫中布施聲聞辟支  佛。得福多不。不也世尊。佛言若有出家在家
之人。能持一錢以用布施初發菩提心人。得  福德比前功德。百分千分百千萬分不及其  一。乃至算數譬喻所不能及。如是如是如佛
所說。若復有人。於如來滅度之後行於曠路。  見於如來塔廟。若善男女。能於一華若一  燈燭。若一團泥用塗像前以用供養。若有善
男子善女人。持一銅錢施於佛像。為補治故。  若以一掬水用灑佛塔地。除去不淨乾花燭  燼。若燒香供養。舉足一步詣於塔寺。若一稱
南無佛。欲使此人墮三惡道。百千萬劫終無  是處。

[0876b26]  佛告師子奮迅菩薩。有陀羅尼名曰花聚。多  所饒益諸天世人。有能受持讀誦通利如法  修行。所得福德倍過於上。復有善男子。供養
聲聞緣覺辟支佛菩薩。百千萬倍不及其一。  乃至算數譬喻所不能知。是人命終終不生  於八難之處卑賤之家。在所生處六情完具。
自識宿命。常值三寶見佛聞法。終不忘失菩  提之心。能得甚深無量辯才。乘六神通遊至  十方諸佛世界。諮受妙法教化眾生。爾時世  尊即說呪曰。

[0876c07]  多狄他　度羅尼　陀羅尼　陀羅尼　磨禰  波　步婆散尼　悉題　旃題　涅目脂　涅  呵梨　慮伽鉢帝　佛陀鉢帝　帝梨　烏迦  囉
[口*知]  佉伽羅  [口*知]  囉殊波伽帝　帝闍和帝  毘舍羅佛題　曇摩波嘶　阿叉夜羯卑羯  波和帝　阿彌多羯卑　休多舍尼　帝闍啝  帝
泥句婆摩一唏帝　帝闍伽呵和帝  因題夜佛題　咥拏佛　提　莎訶

[0876c15]  佛言有善男子善女人。欲行此陀羅尼者。若  二月三月若八月中。從白月八日至十五日。  淨自澡浴著新淨衣。當於靜處坐佛形像。懸
繒幡蓋。花香供養禮拜懺悔。晝夜六時誦此  陀羅尼。若坐若行莫令心亂。滿七日已當得  見佛。若不見者復更二七三七日。專心誦此
陀羅尼。必得見佛坐蓮華上而為說法。是時  即得自識宿命念力堅固。得陀羅尼無礙辯  才若求多聞若求禪定。若求智慧若求辯才。
若求醫方若求呪術。若求工巧若求文藝。如  是種種隨心所願悉皆得之。乃至成佛終不  忘失。除其四諦。爾時師子奮迅菩薩。諸天人
民及阿修羅諸比丘眾。聞佛所說歡喜奉行。

佛說花聚陀羅尼呪經

* * *

【經文資訊】大正藏第 21 冊 No. 1358 佛說花聚陀羅尼咒經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
