大智度論釋顧視品第三十  (卷五十六)
聖者龍樹造

後秦龜茲國三藏鳩摩羅什譯

[0457a06]  【經】

[0457a06]  爾時，諸天王及諸天、諸梵王及諸梵天、  伊賒那天及神仙并諸天女，同時三反稱歎：  「快哉！快哉！慧命須菩提所說法，皆是佛出世
間因緣恩力，演布是教。若有菩薩摩訶薩  行是般若波羅蜜不遠離者，我輩視是人如  佛。何以故？是般若波羅蜜中，雖無法可得，所
謂色、受、想、行、識乃至一切種智，而有三乘之  教——聲聞、辟支佛、佛乘。」

[0457a13]  爾時，佛告諸天子：  「如是！如是！諸天子！如汝所言，是般若波羅蜜  中，雖無法可得，而有三乘之教，所謂聲聞、
辟支佛、佛乘。諸天子！若有菩薩摩訶薩行  是般若波羅蜜不遠離者，視是人當如佛，以  無所得故。何以故？是般若波羅蜜中，廣說三
乘之教，所謂聲聞、辟支佛、佛乘。檀波羅蜜  中佛不可得，離檀波羅蜜佛亦不可得；乃至  般若波羅蜜中佛不可得，離般若波羅蜜佛
亦不可得。內空乃至無法有法空、四念處乃  至十八不共法、一切種智亦如是。」

[0457a23]  佛語諸天  子：「菩薩摩訶薩若能學是一切法，所謂檀  波羅蜜乃至一切種智，以是事故，當視是菩
薩摩訶薩如佛。諸天子！我昔於然燈佛時，華  嚴城內，四衢道頭，見佛聞法，即得不離檀波  羅蜜行，不離尸羅波羅蜜、羼提波羅蜜、毘梨
耶波羅蜜、禪波羅蜜、般若波羅蜜行；不離內  空乃至無法有法空，四念處乃至八聖道分；  不離四禪、四無量心、四無色定、一切三昧門、
一切陀憐尼門；不離四無所畏、佛十力、四  無礙智、十八不共法、大慈大悲及餘無量諸佛  法行，亦無所得故。是時，然燈佛記我當來
世過一阿僧祇劫當作佛，號釋迦牟尼多陀  阿伽度、阿羅訶、三藐三佛陀、鞞侈遮羅那、脩伽  度、路迦憊、無上士、調御丈夫、天人師、佛、世  尊。」

[0457b09]  爾時諸天子白佛言：「世尊！希有！是般若波  羅蜜，能令諸菩薩摩訶薩得薩婆若，於色不  取不捨故，於受、想、行、識不取不捨故，乃至一
切種智不取不捨故。」

[0457b13]  【論】

[0457b13]  釋曰：

[0457b13]  人以歡喜之至，則三反稱歎；是故  諸天聞大德須菩提說般若波羅蜜，歡喜言：  「快哉！快哉！」

[0457b15]  「天王」者，四天處四天王，三十三天  王釋提桓因，乃至諸梵天王；梵天已上更無  有王。「諸天」，是欲界天。「諸梵」，是色界天。「伊賒
那」，是大自在天王并其眷屬。「神仙」者，有二種：  或天、或人。「天女」者，是天帝釋夫人舍脂等諸  天女。

[0457b20]  所以歎須菩提說深般若波羅蜜者，  知其承佛神力故。若能行是般若波羅  蜜，我等當視是人如佛。所以者何？尊重  法故。

[0457b23]  法者，所謂深般若波羅蜜。深法者，一  切法雖畢竟空，而有三乘分別。所以者何？  諸法若畢竟空，更不應修集三乘功德，則
墮斷滅中；若修三乘功德，則是分別差降，  不應是畢竟空。是般若波羅蜜，雖畢竟空  而不墮斷滅，雖分別有三乘亦不生著  心，於二事中不取定相。是事甚深微妙，
故諸天大歡喜，歎言：「快哉！」

[0457c01]  佛然其讚，更說  甚深因緣：「從六波羅蜜乃至一切種智中佛  不可得；離此，佛亦不可得；諸法和合因緣
故有佛，無有自性。若菩薩能如是行者，當  知是菩薩即是佛。」

[0457c05]  「即是佛」者，是世界中語；如  太子雖未正位，必當為王。

[0457c06]  此中佛自引本  事以為證；此菩薩已得無生忍，入菩薩  位，見十方諸佛。

[0457c08]  諸天聞佛廣明已所歎義，  解心轉深，重復讚歎。以見一切法過罪故不  取，有利益故不捨；又以一切法畢竟空、不  生不滅故不取、不捨。

[0457c12]  【經】

[0457c12]  爾時，佛觀四眾和合——比丘、比丘尼、優婆  塞、優婆夷，及諸菩薩摩訶薩，并四天王天乃  至阿迦尼吒諸天，皆會坐。

[0457c14]  普觀已，佛告釋提  桓因：「憍尸迦！若菩薩摩訶薩、若比丘、若比  丘尼、若優婆塞、若優婆夷、若諸天子、若諸天
女，是般若波羅蜜，若聽、受持、親近、讀、誦、為他  說、正憶念，不離薩婆若心，諸天子！是人，魔、若  魔天不能得其便。何以故？是善男子、善女人
諦了知色空，空不能得空便，無相不能得無  相便，無作不能得無作便；諦了知受、想、行、識  空，空不能得空便，乃至無作不能得無作便；
乃至諦了知一切種智空，空不能得空便，乃  至無作不能得無作便。何以故？是諸法自性  不可得，無事可得便，誰受惱者？

[0457c25]  「復次，憍尸迦！  是善男子、善女人，若人、非人不能得其便。何  以故？是善男子、善女人，一切眾生中善修慈
心、悲喜捨心，以無所得故。憍尸迦！是善男子、  善女人終不橫死。何以故？是善男子、善女人  行檀波羅蜜，於一切眾生等心供給故。

[0458a01]  「復次，  憍尸迦！三千大千世界，四天王天、三十三天、  夜摩天、兜率陀天、化樂天、他化自在天，梵
天、光音天、遍淨天、廣果天，是諸天中有發阿  耨多羅三藐三菩提心者，未聞是般若波羅  蜜，未受持、親近，是諸天子今應聞、受持、親近、
讀、誦、正憶念，不離薩婆若心。

[0458a07]  「復次，憍尸迦！諸  善男子、善女人聞是般若波羅蜜，受持、親近、  讀、誦、正憶念，不離薩婆若心，是諸善男子、善
女人，若在空舍、若在曠野、若人住處，終不怖  畏。何以故？是諸善男子、善女人明於內空，  以無所得故；明於外空乃至無法有法空，以  無所得故。」

[0458a14]  【論】

[0458a14]  問曰：

[0458a14]  此中佛觀四部眾已，何以告釋  提桓因？

[0458a15]  答曰：

[0458a15]  餘品中多說般若波羅蜜體，今  欲讚般若功德，故命釋提桓因；譬如先以  好寶示人，然後讚寶所能。

[0458a17]  復次，普觀者，欲  令會中眾生各知佛顧念，則不自輕；不  自輕故，堪任聽法，是以普觀。譬如王顧眄
群下，群下則欣然自慶。說功德故，應以  白衣證；白衣中釋提桓因為大。說般若者，  以出家人為證；出家人中，是舍利弗、須菩  提等為大。

[0458a23]  問曰：

[0458a23]  先言「釋」是字，「提婆因」是天  主，今佛何以不言「釋」，乃命言「憍尸迦」？

[0458a24]  答曰：

[0458a25]  昔摩伽陀國中，有婆羅門名摩伽，姓憍尸  迦，有福德大智慧，知友三十三人共修福  德，命終皆生須彌山頂第二天上，摩伽婆羅
門為天主，三十二人為輔臣，以此三十三  人故，名為三十三天。喚其本姓，故言憍尸  迦；或言天主，或言千眼等。大人喚之，故稱  其姓。

[0458b02]  此中所說「般若波羅蜜」者，是十方諸佛  所說語言名字、書寫經卷，宣傳顯示實相智  慧。何以故？般若波羅蜜無諸觀語言相，而
因語言、經卷能得此般若波羅蜜，是故以  名字、經卷名為般若波羅蜜。此中略說佛  意：若能聞、受持般若等，當得種種功德，後  當廣說。

[0458b08]  欲度眾生、為得佛道故，供養受  學般若波羅蜜；是人，魔若魔天不能得便。

[0458b10]  問曰：

[0458b10]  何者是魔？何故惱菩薩？云何得便？

[0458b10]  答  曰：

[0458b11]  「魔」名自在天主。雖以福德因緣生彼，而  懷諸邪見，以欲界眾生是己人民，雖復死  生展轉，不離我界；若復上生色、無色界，還
來屬我；若有得外道五通，亦未出我界，皆  不以為憂。若佛及菩薩出世者，化度我民，  拔生死根，入無餘涅槃，永不復還，空我境
界，是故起恨讎嫉。又見欲界人皆往趣  佛，不來歸己；失供養故，心生嫉妬，是以  以佛、菩薩名為怨家。

[0458b19]  是菩薩入法位，得  法性生身，魔雖起惡不能壞敗；若未得阿  鞞跋致者，魔則種種破壞。

[0458b21]  若菩薩一心不惜  身命，有方便求佛道者，十方諸佛及諸大  菩薩皆共護持，以是因緣故，能成佛道。

[0458b23]  若  為菩薩而有懈怠，貪著世樂，不能專心  勤求佛道，是則自欺，亦欺十方諸佛及諸菩  薩。所以者何？自言「我為一切眾生故求佛
道」，而行雜行，壞菩薩法；以是罪故，諸佛菩  薩所不守護，魔得其便。

[0458b28]  所以者何？一切聖  人已入正位，一心行道，深樂涅槃；魔入邪  位，愛著邪道；邪正相違，是故憎嫉正行，狂
愚自高，喚佛沙門瞿曇，佛稱其實名為弊  魔。以相違故，名為怨家。

[0458c03]  如經說魔有四  種：一者、煩惱魔，二者、五眾魔，三者、死魔，四者、  自在天子魔。此中以般若力故，四魔不能
得便：得諸法實相，煩惱斷，則壞煩惱魔，天  魔亦不能得其便；入無餘涅槃故，則壞  五眾魔及死魔。

[0458c08]  云何為得便？魔及魔民來  恐怖菩薩，如經中說：魔作龍身，種種異形  可畏之象，夜來恐怖行者；或現上妙五欲，
壞亂菩薩；或轉世間人心令作大供養，行  者貪著供養故，則失道德；或轉人心令  輕惱菩薩，或罵、或打、或傷、或害，行者遭苦，或
生瞋恚憂愁。如是等，魔隨前人意所趣向，  因而壞之，是名得便。如〈魔品〉中廣說。

[0458c15]  問曰：

[0458c16]  魔力甚大，肉身菩薩道力尚少，云何不得  便？

[0458c17]  答曰：

[0458c17]  如上說，為諸佛菩薩所護故。此  中佛自說因緣：「是人善修諸法空，亦不著  空；不著空者，云何當得便！」譬如無瘡則
不受毒。無相、無作亦如是。

[0458c20]  復次，一切法實  觀，皆是空、無相、無作相；皆是空、無相、無作相  故，則無得便，亦無受便者；是故空不應
得空便，無相不應得無相便，無作不應  得無作便，以一相故。如火不能滅火，得  水則滅，以異相故。

[0458c25]  問曰：

[0458c25]  菩薩住三解脫門，  則是受便處，與一切法相違故：空與有相  違，無相與有相相違，無作與有作相違！

[0458c27]  答  曰：

[0458c28]  此經中佛自說：「三解脫門無有自性。」又  先論議中說：於空、無相、無作中亦不著。是  故雖住三解脫門，魔及魔民不得其便。

[0459a01]  問  曰：

[0459a02]  餘處皆言「菩薩摩訶薩」，今何以言「善男子、  善女人」？

[0459a03]  答曰：

[0459a03]  先說實相智慧難受，以能受  故，則是菩薩摩訶薩；今說供養、受持、讀、誦等，  雜說故，得稱「善男子、善女人」。

[0459a05]  復次，經中說  女人有五礙：不得作釋提桓因、梵王、魔王、  轉輪聖王、佛。聞是五礙不得作佛，女人心
退，不能發意。或有說法者，不為女人說  佛道。是故佛此間說「善男子、善女人」。女人可  得作佛，非不轉女身也。五礙者，說一身
事。善男子、善女人義，先已廣說。

[0459a11]  「人不得便」  者，人名若賊、若官、若怨等，欲惱亂菩薩，求  索其便。

[0459a13]  問曰：

[0459a13]  先說不得便因緣，何以但  說空？今說人不得便，但說四無量心？

[0459a14]  答  曰：

[0459a15]  有人言：先說魔若魔民，怨大故法亦大，  故說空；怨小故法亦小，故說四無量心。

[0459a16]  有  人言：四無量心是菩薩常行，為集諸功德  故；後以般若波羅蜜空相，令除邪見，不著  眾生，亦不著法。是二法前後無在。

[0459a19]  復次，上  魔作恐怖事甚多，多不現本形，或現雷  震、或作風雨、或作病痛等，是故說諸法  空；令人來惡口罵詈、刀杖打斫，故用
四無量心。

[0459a23]  「不橫死」者，所謂無罪而死：或壽  命未盡，錯投藥故，或不順藥法，或無看  病人；或飢渴、寒熱等夭命，是名橫死。

[0459a25]  菩薩  從初發意來，於一切眾生中，常行檀波羅  蜜：應病與藥，隨病所須，拯濟孤窮，隨其所  乞皆給與之，於一切眾生中，悉皆平等，
好心供養；亦行是般若波羅蜜。以是功德故  不橫死。

[0459b01]  是中略說三功德已，三千大千世  界中，諸天發心，未聞般若波羅蜜者，先說  善男子、善女人應聞、受持乃至正憶念，今說
因緣。諸天有大功德，猶尚供養，何況於人？  雖一切人天應聽般若，能發無上道心者，  最應深心聽。所以者何？般若是佛道之本故。

[0459b07]  問曰：

[0459b07]  此天發心，何以不聞般若？

[0459b07]  答曰：

[0459b07]  有人  言：此天前世人中發意，今生天上，五欲覆心  故不聞。

[0459b09]  復次，諸天雖發無上道心，五情利，  五欲妙，染著深故，視東忘西，不能求般  若。色界諸天，雖先聞法發心，以味著禪定
深故，不能求般若。是故說不聞者應聞、  受持。

[0459b13]  復次，先說「魔及魔民不能得其便」，是  內因緣，所謂空三昧及四無量心；今更說「不  得便」，是外因緣，所謂佛告諸天：「汝等供養
受持般若，是善男子、善女人亦受持供養  是般若；同事故，若魔來破，汝應守護！」

[0459b17]  復次，  受持般若者，若在空舍住、若在曠野、若  在人間住。處空舍中，多諸鬼魅及以賊寇，  眾惡易來，故初說。除人住處及以空舍，餘殘
山澤樹林等，皆是曠野；少人行故，多諸虎、  狼、師子、惡賊、鬼魅。人所住處不淨故，魔及鬼  神尠來；諸難少故，是以後說。

[0459b23]  行者於三處  住，無所畏懼，以二因緣故：一者、善修十八  空，二者、般若波羅蜜威德故。

[0459b26]  【經】

[0459b26]  爾時，三千大千世界中諸四天王天、三  十三天、夜摩天、兜率陀天、化樂天、他化自在  天乃至首陀婆諸天白佛言：「世尊！是善男子、
善女人能受持般若波羅蜜，親近、讀、誦、正憶  念，亦不離薩婆若心者，我等常當守護！何  以故？世尊！以菩薩摩訶薩因緣故，斷三惡道，
斷天人貧，斷諸災患、疾病、飢餓。以菩薩因緣  故，便有十善道出世間，四禪、四無量心、四無  色定，檀波羅蜜、尸羅波羅蜜、羼提波羅蜜、毘
梨耶波羅蜜、禪波羅蜜、般若波羅蜜，內空乃  至無法有法空，四念處乃至一切種智。以菩  薩因緣故，世間便有生剎利大姓、婆羅門大
姓、居士大家，諸王及轉輪聖王，四天王天乃  至阿迦尼吒天。以菩薩因緣故，有須陀洹、須  陀洹果，乃至阿羅漢、阿羅漢果，辟支佛、辟支佛
道。以菩薩因緣故，有成就眾生、淨佛世界，  便有諸佛出現於世，便有轉法輪，知有佛  寶、法寶、比丘僧寶。世尊！以是因緣故，一切世
間諸天及人、阿脩羅應守護是菩薩摩訶薩。」

[0459c16]  佛語釋提桓因：「如是！如是！憍尸迦！以菩薩  摩訶薩因緣故，斷三惡道乃至三寶出現於  世。以是故，諸天及人、阿修羅常應守護、供養、
恭敬、尊重、讚歎是菩薩摩訶薩。憍尸迦！供養、  恭敬、尊重、讚歎是菩薩摩訶薩，即是供養我。  以是故，是諸菩薩摩訶薩，諸天及人、阿修羅
常應守護、供養、恭敬、尊重、讚歎。憍尸迦！若三  千大千世界滿中聲聞、辟支佛，譬如竹  [竺-二+韋]  、稻、
麻、叢林，若有善男子、善女人供養、恭敬、尊重、  讚歎，不如供養、恭敬、尊重、讚歎初發心菩薩摩  訶薩不離六波羅蜜所得福德。何以故？不
以聲聞、辟支佛因緣故有菩薩摩訶薩及諸佛  出現於世，以有菩薩摩訶薩因緣故有聲聞、  辟支佛、諸佛出現於世。以是故，憍尸迦！是諸
菩薩摩訶薩，一切世間諸天及人、阿修羅常  應守護、供養、恭敬、尊重、讚歎。」

[0460a03]  【論】

[0460a03]  釋曰：

[0460a03]  爾時諸天白佛：「我等當守護是菩  薩，與我等同事故；亦以求佛道者，能自  捨身樂欲，使一切眾生得樂故。」

[0460a05]  「因菩薩斷  三惡道」者，菩薩雖未離欲，能遮眾生十  不善故，斷三惡道及天人貧、諸災患等。

[0460a07]  行  十善故，開三善道門。或有菩薩見五欲過  罪，能離欲得四禪；以本願故，起四無量心；  欲離種種因緣身苦故，起四無色定。為
佛道故，修六波羅蜜乃至一切種智。是法，亦  自行，亦教人；以是福德道法，於眾生中展  轉相教，常在世間。

[0460a13]  今當說是諸善法果報：  生剎利大姓乃至三寶出現於世；如先義  中說。

[0460a15]  今是菩薩結業生身，在因緣中，無有  力勢，而能說是善法，令眾生修行，我等云  何當不守護？譬如太子雖小，群臣百官無  不奉承。

[0460a18]  佛可諸天，述而成之。

[0460a18]  「若供養菩  薩，即是供養佛」者，般若是三世佛母；若為  般若故供養菩薩，則為供養佛。

[0460a20]  「不如供  養恭敬初發意菩薩」者。

[0460a21]  問曰：

[0460a21]  二乘已證實  際，是一切眾生福田，何以故不如初發意  菩薩？

[0460a23]  答曰：

[0460a23]  以三事故不如：一者、用薩婆  若心行般若，二者、常不離六波羅蜜等諸  功德，三者、由是菩薩斷三惡道、出生三乘。
依二乘人，不能斷三惡道、出生三乘。

大智度論釋滅諍亂品第三十一

[0460a28]  【經】

[0460a28]  爾時釋提桓因白佛言：「世尊！甚奇希有！  諸菩薩摩訶薩，是般若波羅蜜，若聞、受持、親  近、讀、誦、為他人說、正憶念時，得如是今世功
德；亦成就眾生、淨佛世界；從一佛界至一  佛界，供養諸佛，所欲供養之具，隨意即得；從  諸佛聞法，至得阿耨多羅三藐三菩提，終不
中忘；亦得家成就、母成就、生成就、眷屬成就、  相成就、光明成就、眼成就、耳成就、三昧成就、  陀羅尼成就。是菩薩以方便力變身如佛，從
一界至一界，到無佛處，讚檀波羅蜜乃至  般若波羅蜜，讚四禪、四無量心、四無色定，讚  四念處乃至十八不共法；以方便力說法，以
三乘法度脫眾生，所謂聲聞、辟支佛、佛乘。世  尊！快哉！希有！受是般若波羅蜜，為已總攝  五波羅蜜乃至十八不共法，亦攝須陀洹果
乃至阿羅漢果、辟支佛道、佛道、一切智、一切種  智。」

[0460b15]  佛告釋提桓因：「如是！如是！憍尸迦！受是般  若波羅蜜，為已總攝五波羅蜜乃至一切種  智。復次，憍尸迦！是般若波羅蜜，受持、親近、讀、
誦、為他說、正憶念，是善男子、善女人所得今  世功德，汝一心諦聽！」

[0460b19]  釋提桓因言：「唯！世尊！受  教！」

[0460b20]  佛告釋提桓因：「憍尸迦！若有外道諸梵志、  若魔、若魔民、若增上慢人欲乖錯破壞菩薩  般若波羅蜜心，是諸人適生此心，即時滅去，
終不從願。何以故？憍尸迦！菩薩摩訶薩長夜  行檀波羅蜜，行尸羅、羼提、毘梨耶、禪、般  若波羅蜜。以眾生長夜貪諍故，菩薩悉捨內
外物，安立眾生於檀波羅蜜中；以眾生長夜  破戒故，菩薩悉捨內外法，安立眾生於戒；以  眾生長夜鬪諍故，菩薩悉捨內外法，安立眾
生於忍辱；以眾生長夜懈怠故，菩薩悉捨內  外法，安立眾生於精進；以眾生長夜亂心故，  菩薩悉捨內外法，安立眾生於禪；以眾生長
夜愚癡故，菩薩悉捨內外法，安立眾生於般  若波羅蜜。以眾生長夜為愛結故流轉生死，  是菩薩摩訶薩以方便力故，斷眾生愛結，安
立於四禪、四無量心、四無色定、四念處乃至  八聖道分、空無相無作三昧，安立眾生於須  陀洹果乃至阿羅漢果、辟支佛道、佛道。憍尸
迦！是為菩薩摩訶薩行般若波羅蜜，得現世  功德。後世功德——得阿耨多羅三藐三菩提；菩  薩轉法輪，所願滿足，入無餘涅槃。憍尸迦！是  為菩薩摩訶薩後世功德。

[0460c12]  「復次，憍尸迦！善男  子、善女人，是般若波羅蜜，若聞、受持、親近、讀、  誦、為他說、正憶念，其所住處，魔、若魔民、若外
道梵志、增上慢人欲輕毀、難問、破壞般若波  羅蜜，終不能成；其人惡心轉滅、功德轉增，聞  是般若波羅蜜故，漸以三乘道，得盡眾苦。譬
如，憍尸迦！有藥名摩祇，有蛇飢行索食，見虫  欲噉；虫趣藥所，藥氣力故，蛇不能前，即便還  去。何以故？是藥力能勝毒故。憍尸迦！摩祇藥
有如是力。是善男子、善女人，是般若波羅蜜，  若受持、親近、讀、誦、為他說、正憶念；若有種種  鬪諍起，欲來破壞者，以般若波羅蜜威力故，
隨所起處，即疾消滅；其人即生善心，增益功  德。何以故？是般若波羅蜜能滅諸法諍亂。何  等諸法？所謂婬、怒、癡；無明乃至大苦聚；諸蓋、
結、使、纏；我見、人見、眾生見，斷見、常見，垢見、淨  見，有見、無見——如是一切諸見；慳貪、犯戒、瞋恚、
懈怠、亂意、無智；常想、樂想、淨想、我想，如是等  愛行。著色，著受、想、行、識；著檀波羅蜜、尸羅波  羅蜜、羼提波羅蜜、毘梨耶波羅蜜、禪波羅蜜、般
若波羅蜜；著內空、外空、內外空，乃至無法有  法空；著四念處乃至十八不共法；著一切智、  一切種智；著涅槃。是一切法諍亂，盡能滅，  不令增長。」

[0461a07]  【論】

[0461a07]  釋曰：

[0461a07]  「聞」者，若從佛、若菩薩、若餘說法人  邊聞般若波羅蜜，是十方三世諸佛法寶藏。  聞已，用信力故「受」；念力故「持」。得氣味故，常
來承奉、諮受故「親近」。親近已，或看文，或口受，  故言「讀」；為常得不忘故「誦」。宣傳未聞，故  言「為他說」。聖人經書，直說難了，故解義；觀
諸佛法不可思議，有大悲於眾生故說法；  不以邪見戲論求佛法，如佛意旨，不著故，  說法亦不著。除四顛倒等諸邪憶念故，住
四念處正憶念中，但為得道故、不為戲論，  名為「正憶念」。正憶念是一切善法之根本，修  習行者初入，名為「正憶念」；常行得禪定故  名為「修」。

[0461a19]  「今世功德」者，如先說義。今釋提桓因  更說今世功德，所謂教化眾生，乃至令眾  生得三乘。先說般若波羅蜜攝三乘，令解
其義，是故言：「般若波羅蜜中攝五波羅蜜乃  至一切種智。」佛可其所說者，欲令人信故。

[0461a24]  「所得今世功德，汝一心諦聽」者，上略說今世  功德，佛今欲廣說，其事難信，故言「一  心諦聽」。復次，因小果大，難信，故言「一心諦
聽」。帝釋雖信受，人不知，故言：「唯！世尊！」

[0461a27]  是般  若波羅蜜，雖不可破壞，而宣示實相語言  可破；語言破故，信心未定者亦可破，是故  說：「若外道梵志等來，欲破壞般若波羅蜜。」

[0461b02]  「梵志」者，是一切出家外道，若有承用其法  者，亦名梵志。梵志愛著其法，聞實相空法，  不信故欲破壞。「魔、若魔民」，如先說。「增上
慢人」者，是佛弟子，得禪定，未得聖道，自謂  已得。是人聞無須陀洹乃至無阿羅漢，無  道、無涅槃，便發增上慢，生忿惱心，欲破  是實相空法。

[0461b08]  是般若波羅蜜神力故，令彼惡  心即時滅去，終不成願；如人以手障鉾，但  自傷其手，鉾無所損。何以故？菩薩於內外
法不著。眾生從無始世界來，常著內外法  故起鬪諍。菩薩捨內外著處，自安立六波  羅蜜；教化眾生，令捨內外鬪法，安立眾
生於六波羅蜜。是無量世修集福德力，鬪諍  根盡故，雖有鬪亂事來，不能得便。

[0461b15]  譬如  毒蛇欲食蝦蟇，常隨逐之；蝦蟇到摩祇藥  所，蛇聞藥氣，毒即消歇。是壞法惡人，亦復如  是，欲壞行般若波羅蜜人，常隨逐之；以
般若力勢故，瞋恚、邪見之毒，即時消滅。有降  伏得道者，有作弟子者，有復道還去者。

[0461b21]  是般若波羅蜜能破無明等諸結使，滅諸斷、  常、邪見等，能滅著五眾乃至涅槃，何況瞋  恚、嫉妬、鬪亂之事而不能滅！

[0461b23]  【經】

[0461b23]  「復次，憍尸  迦！三千大千世界中，諸四天王天、諸釋提桓  因、諸梵天王乃至阿迦尼吒天常守護是善
男子、善女人能受持、供養、讀、誦、為他說、正憶  念般若波羅蜜者，十方現在諸佛亦共擁護  是善男子、善女人，能聞、受持、供養、讀、誦、為他
說、正憶念般若波羅蜜者。

[0461b29]  「是善男子、善女人，  不善法滅，善法轉增，所謂檀波羅蜜轉增，以  無所得故；乃至般若波羅蜜轉增，以無所得
故；內空轉增乃至無法有法空轉增，以無所  得故；四念處乃至十八不共法轉增，以無所  得故；諸三昧門、諸陀羅尼門、一切智、一切
種智轉增，以無所得故。是善男子、善女人所  說，人皆信受。親友堅固，不說無益之語；不為  瞋恚所覆，不為憍慢、慳貪、嫉妬所覆。是人
自不殺生，教人不殺生，讚不殺生法，亦  歡喜讚歎不殺生者；自遠離不與取，亦教  人遠離不與取，讚遠離不與取法，亦歡喜
讚歎遠離不與取者；自不邪婬，教人不邪婬，  讚不邪婬法，亦歡喜讚歎不邪婬者；自不  妄語，教人不妄語，讚不妄語法，亦歡喜讚
歎不妄語者；兩舌、惡口、無利益語亦如是。  自不貪，教人不貪，讚不貪法，亦歡喜讚歎不  貪者；不瞋惱、不邪見亦如是。

[0461c17]  「自行檀波羅蜜，  教人行檀波羅蜜，讚行檀波羅蜜法，亦歡喜  讚歎行檀波羅蜜者；自行尸羅波羅蜜，教人
行尸羅波羅蜜，讚尸羅波羅蜜，亦歡喜讚歎  行尸羅波羅蜜者；自行羼提波羅蜜，教人行  羼提波羅蜜，讚羼提波羅蜜，亦歡喜讚歎
行羼提波羅蜜者；自行毘梨耶波羅蜜，教人  行毘梨耶波羅蜜，讚毘梨耶波羅蜜，亦歡  喜讚歎行毘梨耶波羅蜜者；自行禪波羅蜜，
教人行禪波羅蜜，讚禪波羅蜜，亦歡喜讚  歎行禪波羅蜜者；自行般若波羅蜜，教人行  般若波羅蜜，讚般若波羅蜜，亦歡喜讚歎  行般若波羅蜜者。

[0461c29]  「自修內空，教人修內空，讚  內空，亦歡喜讚歎修內空者；乃至自修無法  有法空，教人修無法有法空，讚無法有法
空，亦歡喜讚歎修無法有法空者。

[0462a03]  「自入一切  三昧中，教人入一切三昧中，讚一切三昧，  亦歡喜讚歎入一切三昧者。自得陀羅尼，教  人得陀羅尼，讚陀羅尼，亦歡喜讚歎得陀
羅尼者。自入初禪，教人入初禪，讚初禪，亦  歡喜讚歎入初禪者。二禪、三禪、四禪亦如是。  自入慈心中，教人入慈心中，讚慈心，亦歡
喜讚歎入慈心者。悲、喜、捨心亦如是。自入無  邊空處，教人入無邊空處，讚無邊空處，亦  歡喜讚歎入無邊空處者。無邊識處、無所有  處、非有想非無想處亦如是。

[0462a13]  「自修四念處，教  人修四念處，讚四念處，亦歡喜讚歎修四念  處者。四正勤、四如意足、五根、五力、七覺分、八
聖道分亦如是。自修空、無相、無作三昧，教  人修空、無相、無作三昧，讚空、無相、無作三  昧，亦歡喜讚歎修空、無相、無作三昧者；自入
八解脫中，教人入八解脫，讚八解脫，  亦歡喜讚歎入八解脫者；自入九次第定  中，教人入九次第定，讚九次第定，亦歡喜  讚歎入九次第定者。

[0462a22]  「自修佛十力、四無所畏、  四無礙智、大慈大悲、十八不共法亦如是；自  行不謬錯法、自行常捨法，教人行不謬錯法、
常捨法，讚不謬錯法、常捨法，亦歡喜讚歎行  不謬錯法、常捨法者。自得一切種智，教人得  一切種智，讚一切種智，亦歡喜讚歎得一  切種智者。

[0462a28]  「是菩薩摩訶薩行六波羅蜜時，所  有布施與眾生共已，迴向阿耨多羅三藐三菩  提，以無所得故。所有持戒、忍辱、精進、禪定、智
慧，與眾生共已，迴向阿耨多羅三藐三菩提，  是亦無所得故。

[0462b03]  「是善男子、善女人如是行六  波羅蜜時，作是念：『我若不布施，當生貧窮家，  不能成就眾生、淨佛世界，亦不能得一切種
智。我若不持戒，當生三惡道中，尚不得人身，  何況能成就眾生、淨佛世界、得一切種智！我  若不修忍辱，則當諸根毀壞，色不具足，不能
得菩薩具足色身，眾生見者必至阿耨多羅  三藐三菩提，亦不能得以具足色身成就眾  生、淨佛世界、得一切種智。我若懈怠，不能得
菩薩道，亦不能得成就眾生、淨佛世界、得一  切種智。我若亂心，不能得生諸禪定，不能以  此禪定成就眾生、淨佛世界、得一切種智。我
若無智，不能得方便智、以方便智過聲聞辟支  佛地、成就眾生、淨佛世界、得一切種智。』

[0462b16]  「是  菩薩復作是思惟：『我不應隨慳貪故不具足  檀波羅蜜，不應隨犯戒故不具足尸羅波羅  蜜，不應隨瞋恚故不具足羼提波羅蜜，不應
隨懈怠故不具足毘梨耶波羅蜜，不應隨  亂意故不具足禪波羅蜜，不應隨癡心故不  具足般若波羅蜜。若不具足檀波羅蜜、尸羅
波羅蜜、羼提波羅蜜、毘梨耶波羅蜜、禪波羅蜜、  般若波羅蜜，我終不能出到一切種智。』如是  善男子、善女人，是般若波羅蜜受持、親近、讀、
誦、為他說、正憶念，亦不離薩婆若心，得是今  世、後世功德。」

[0462b27]  釋提桓因白佛言：「世尊！希有！是  菩薩摩訶薩般若波羅蜜，為迴向薩婆若  心故，亦為不高心故。」

[0462b29]  佛告釋提桓因：「憍尸  迦！云何『菩薩摩訶薩般若波羅蜜，為迴向  薩婆若心故，亦為不高心故』？」

[0462c02]  釋提桓因白佛  言：「世尊！菩薩摩訶薩若行世間檀波羅蜜，布  施諸佛、辟支佛、聲聞及諸貧窮、乞匂、行路
人，是菩薩無方便故生高心。若行世間尸羅  波羅蜜，言：『我行尸羅波羅蜜，我能具足尸羅  波羅蜜。』無方便故生高心。言：『我行羼提波羅
蜜、毘梨耶波羅蜜、禪波羅蜜；我行般若波羅  蜜，我修般若波羅蜜。』以是世間般若波羅蜜，  無方便故生高心。世尊！菩薩修世間四念處
時，自念言：『我修四念處，我具足四念處。』無方  便力故生高心。『我修四正懃、四如意足、五根、  五力、七覺分、八聖道分。』自念言：『我修空、無相、
無作三昧；我修一切三昧門，當得一切陀羅  尼門。我修佛十力、四無所畏、十八不共法，我  當成就眾生，我當淨佛世界，我當得一切
種智。』著吾我無方便力故生高心。世尊！如是  菩薩摩訶薩行世間善法，著吾我故生高心。

[0462c19]  「世尊！若菩薩摩訶薩行出世間檀波羅蜜，不  得施者，不得受者，不得施物；如是菩薩摩訶  薩行出世間檀波羅蜜，為迴向薩婆若故，亦
不生高心；行尸羅波羅蜜，尸羅不可得；行  羼提波羅蜜，羼提不可得；行毘梨耶波羅  蜜，毘梨耶不可得；行禪波羅蜜，禪不可得；
行般若波羅蜜，般若不可得；修四念處，四  念處不可得；乃至修十八不共法，十八不共  法不可得；修大慈大悲，大慈大悲不可得；乃
至修一切種智，一切種智不可得。世尊！如是  菩薩摩訶薩般若波羅蜜，為迴向薩婆若故，  亦為不生高心故。」

[0463a02]  【論】

[0463a02]  問曰：

[0463a02]  先已說魔、若魔民等三種人欲  破壞般若，今何以故重說？

[0463a03]  答曰：

[0463a03]  佛先說  三種人來，求便、恐怖，欲令愁惱。中來者，不  為惱人，但欲破毀般若波羅蜜，不隨其  願，不能得破。後來三種人，雖欲生心破
壞，即時滅去。

[0463a07]  「所語人皆信受」者，是菩薩常  令不善法斷滅、善法轉增，所謂檀波羅蜜乃  至一切種智。是人修集福德、智慧故，成大
威德；設使妄語，人皆信受，何況實語！

[0463a10]  「親友堅  固」者，是人於一切眾生中，深有慈悲心，何  況親友於我有益！

[0463a12]  是菩薩愛敬佛道，知身  口無常故，不說無益之言。

[0463a13]  以善法增長故，  瞋恚等煩惱不能覆心。行者作是念：結使  雖起，智慧思惟，不令覆心；結使若起，今世
不善，後世不善，妨於佛道！設使心起結使，  不起口業；設口業起，不成身業；設身業起，  不至大惡如凡夫人也。是菩薩雖卑陋
鄙賤，以行勝法故，得在勝人數中。是今  世功德。

[0463a20]  是人深樂善法故，能於善法四種  正行求；二乘人不能具足四行，以不深樂  善法故。所謂自不殺生，慈悲一切；深自利
故，亦教他；慈是一切賢聖法故，常讚歎；是  菩薩常欲令人得樂故，見有不殺者，歡喜  愛樂。乃至一切種智亦如是。

[0463a25]  上四種行廣說，  今略說一切功德總攝入六波羅蜜中，所  得果報與眾生共之。

[0463a27]  是菩薩未入正位，諸  煩惱未盡故，或時起慳等諸煩惱，爾時應  作是思惟，諫喻其心：若不布施，我自失
四事功德，所謂後身生貧窮，貧窮故，自不  能利益，何能利他！若不利他，則不能成  就眾生；若不能成就眾生，亦不能淨  佛世界。何以故？以眾生淨故，世界清淨。
若不具足是等眾事，云何當得一切種智？

[0463b06]  以要言之，無方便者雖行六波羅蜜，內  不能離我心，外取諸法相，所謂我是施者，  彼是受者，是布施物；是因緣故，不能到佛
道！與此相違，是有方便。

[0463b09]  問曰：

[0463b09]  若世間波  羅蜜等非是正道，是般若波羅蜜中，佛何以  說？

[0463b11]  答曰：

[0463b11]  此是行者初門，與正道相似故；先  行相似法，後得真道。

大智度論卷第五十六

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
