佛說大乘隨轉宣說諸法經卷下


宋明教辯才法師充譯經三藏  沙門詔德等奉　詔譯

[0779c13]  爾時，蓮華遊戲天子與十千天子，皆來供養  世尊及文殊師利菩薩；各持上妙名華，優曇  鉢羅華、青色蓮華、白色蓮華、曼陀羅華、摩
訶曼陀羅華、曼殊沙華、摩訶曼殊沙華，發  恭敬心，種種語言歡喜讚歎世尊、文殊師利：  「不好世樂超出三界，心無煩惱亦無諸惡，語
言真實、甚深真實，法界吉祥、真實吉祥、微  妙吉祥、無數最上第一吉祥。」天子如是讚  歎世尊、文殊師利。

[0779c21]  爾時，佛告蓮華遊戲天子：  「諸天子中汝得第一！天子於身內外，心無分  別，得最上第一法、眾中最上第一、微妙第
一、極妙第一，真實心處大眾中，能最上供  養而得第一。」

[0779c25]  佛言：「天子！汝無貪嗔癡，不生  煩惱，若有如是與愚夫不異。若天子，不得學  鬪戰，失菩提路，若愛樂一切法，菩提薩埵佛
法，樂修十地行；如是天子，宿種善根，恭敬  供養諸佛菩薩，遠離諸惡，心放光明，勤學佛  法，於十地行妙安住故示現光明，學佛教法
勇猛愛樂；若不如是好樂佛法，多諸諍訟，不  生供養心，智慧尠薄。如是天子，心高我慢，  不愛樂一切法，不親近善友，此天子為眾所
嫌，於菩提而不和合，無恭敬心，輕慢三寶，不  學教法，愚夫無異。菩提道場甚深恭敬，求一  切智具足，得天子行，於善眾安住；彼諸天子，
不住貪、不住嗔、不住癡、不戀資生、不行邪  見；恭敬問訊世尊、文殊師利，禮拜供養，於  貪嗔癡悉皆遠離。」世尊如義而說，天子愛樂  如義而住。

[0780a11]  是時，世尊讚歎文殊師利，安住大  乘不行邪行，亦無邪見。諸天子聞佛說已，往  詣文殊師利所，稱讚供養，學一切法，圓滿無
分別，無有邪行。

[0780a14]  爾時，十千天子聞佛於大  眾中說無生忍辱法安住，於此皆修文殊行，  得最上妙法；於金剛句、祕密句、橛句，了
色本空，體性不邪，無有諍訟，得菩提解脫  法已，恭敬供養，修習禪定，任持讀誦宣說書  寫；如是熏習五法，人皆歡喜，三業清淨，於
一切法，一切佛法，圓滿宣說，得安樂行。

[0780a20]  爾時，  佛告蓮華遊戲天子言：「如是聲、色，今世後世  無智菩薩，不樂佛法，貪戀外聲、外色，不怕、不
怖，於一切聲，愛著迷惑，無有福德。」

[0780a23]  世尊如是  說，蓮華遊戲天子讚歎，於虛空中往來，種  種變化諸妙音聲，宿世善根福業所作，得佛
菩提，生上種姓，禮貌具足，圓滿福業，了悟色  聲一切具足。

[0780a27]  世尊記言：「汝當生天子，菩薩  摩訶薩真實殑伽沙劫，尊重法師恭敬供養，  一切安樂，衣、食、臥具、飲食、湯藥，如是種種上
妙香、華、燈、塗，晝夜不絕，一切具足；安住法中，  決定求得上妙福報，無諸忿怒。如是天子！了  悟色聲，速得往詣菩薩殑伽沙劫，一切安樂。
彼天子，於殑伽沙劫不生煩惱，心無輕慢，圓  滿言說法味真實。如是天子，生決定心，聞佛  法音，了悟聲色，無諸苦惱，亦無毀謗，歡喜讚  歎，得一切最上安樂。」

[0780b07]  佛言：「天子！今一切人  不求佛法，貪戀資生，不怕、不怖，不似娑羅王  世人，善根成熟。」世尊如是說已，蓮華遊戲天
子聞是法音，了色體性，深入佛慧。

[0780b10]  「若諸眾生，  不學佛法，不修禪定，於一切法，不好、不問，非  菩薩行。常作惡想，不學正智，聞女人聲，愛樂
貪著，不怖罪業！」世尊說已，蓮華遊戲天子  言：「諸菩薩天子，身心散亂，不受世尊教學，  三業不善，毀謗聽法，貪聲住、嗔聲住、癡聲
住、不近善友、不學佛法，貪著女人，無有厭足；  不學歡喜聲，愛樂慾樂聲，喜聽惡人聲，不  學好人聲、不學書寫聲、不學佛聲，貪著女
色常如醉人；不學安樂聲、不學出家聲，愛  樂無佛慧聲，喜聞外道聲，戀女人聲；不學  佛法布施聲、不學佛法持戒聲、不學佛法忍
辱聲、不學佛法精進聲、不學佛法禪定聲、  不學佛法智慧聲，戀女人聲，遠尋放逸，親近  惡友，不學善人聲，戀世間聲，晝夜不捨，不得
涅槃。戀著女人，不學佛法，不得解脫；轉尋鄉  村聚落，從生戀著，常與女人共相娛樂，不親  善友、不行大乘行、不行比丘行、不行在家正
行，唯行邪道。只於女人路行，聽女人聲，心  生歡喜；聞佛音聲，不生敬仰，不修梵行，安住  煩惱；嬈亂眾人，修外道行，無福果報。不學持
戒行，戀破戒行；體性下劣，戀下劣體性；不  親善友，不學佛法，戀著貪不學佛法、戀著嗔  不學佛法、戀著癡不學佛法；愚昧不會，不受
教誨，其心壅塞不能領解；不學諸佛行、不  學菩薩行、不學聲聞行，於佛菩薩法，不問不  學，業障深重，遠離而去造不善業；貪戀女色，
心迷自作，煩惱憔悴；不信真實菩提，展轉遠  離，一切人嫌。如是之人貪著女色，不得安樂，  亦不寂靜；不禮拜、不恭敬，自不覺知不得菩
提。若菩薩天子，勤修十善，真實圓滿，積集善  根，心中歡喜；此菩薩天子，往詣博學多聞菩  薩天子所，修一切善根，圓滿具足，離除業障
心得清淨。除業障已，身心輕安，遠離諸慾，晝  夜更無女人想，安住法性。」

[0780c15]  爾時，文殊師利童  真菩薩白佛言：「世尊！諸佛法海無有邊際，不  可觀見微妙色相，不可聽聞微妙音聲、歡喜
微妙音聲、極喜微妙音聲；一心專住修微妙  佛性，遠離障染，到於彼岸，安住於法，不住涅  槃，不住聚落，不去不來，無布施、持戒、忍辱、精
進、禪定、智慧。無有忿怒、無貪嗔癡，悉皆平等。  世尊！如義而說真實微妙法門。」

[0780c22]  佛言：「蓮華遊  戲具大智慧天子、文殊師利童真菩薩，是二  大士宿種善根，於過去無量無數阿僧祇劫
諸佛國土，聽受教法，修大乘行，斷諸業障，宿  福深厚，積集功德無量無邊。過去因緣獲斯  福報，今此會中實無有對。如是蓮華遊戲天
子，遠離色聲，用真實心，以上妙種種香、華、燈  燭、珍妙飲食供養，人皆不及，親近佛聲，聽文  殊師利演說甚深平等真實法門。」

[0781a01]  爾時，佛告  文殊師利童真菩薩言：「汝往昔劫於我法中，  了如是色聲最上色相，一切業障悉皆遠離，
安住福業，萬德圓備，餘皆不及；乃至過去菩  薩亦皆不及。」

[0781a05]  文殊師利言：「如是色業障、嗔業  障、一切惡業障，我已了知，悉當遠離；決定守  護，親近世尊如是說，離一切染法，得清淨福
業，心無煩惱。是我宿生於無量無邊阿僧祇  劫，發廣大心修作福業，思惟圓滿善行具足；  乃過去修習今時受報，得值師子鼓音自在
王如來、應供、正遍知、明行足、善逝、世間解、無上  士、調御丈夫、天人師、佛、世尊。彼佛壽命無量  百千那庾多歲，三界眾生了知圓滿；世界名
曰大光，其佛國土，多諸寶樹，金繩界道寶樹  行列，香風吹動枝葉掁觸出妙音聲，其聲演  說空聲、無相聲、無願聲、不生聲、不滅聲、無色
聲、無自性聲；如是音聲，眾生聞已皆得解脫。

[0781a18]  「時彼如來有二十七俱胝聲聞眾，皆來聽法，  大比丘眾斷諸煩惱，去除重擔，得慧解脫、心  解脫，是比丘心不散亂，往來聽法求佛菩提。
彼如來復有二十七俱胝眾及大比丘眾，皆來  聽受荷擔如來，尊重教法，得慧解脫、心解脫。  如是他方菩薩皆來聽法，各各得一切忍辱法，
具足安樂。如是十方諸佛國土，無數百千俱  胝佛皆來聽法。聞阿難多目佉陀羅尼三摩  地，無數百千那庾多眾生，得寂靜安樂，心生
歡喜，共相論議，乃至宿世今生無有他求，決  定安住菩薩摩訶薩。是時如來於彼國土宣  說妙法，一切畢已，正法住世六十百千歲。

[0781b01]  「時彼如來，復為寂靜諸根菩薩，說一切菩薩  法，人所讚歎，心無外緣。此菩薩往昔劫中，  修菩薩法，淨道行住，不樂世間一切法，諸根
不亂，甚深解脫，真實最上妙法，了知色相，言  說歡喜踊躍，專心書寫，與善知識共相論議，  非人不言，恐生誹謗。然彼眾生，貪體性一切
法住著、嗔體性一切法住著、癡體性一切法  住著。此菩薩唯愛樂一切佛法，不樂世間一  切法，非眾生方便愛樂，唯樂菩提行，種種
善行，無分別心，常行忍辱，無貪無嗔，無是  無非，安住如來甚深法界。

[0781b11]  「爾時，復有比丘，名  曰勝意，愛樂菩提。是時世尊，為說一切妙  法，得四禪定、四無色定、十二頭陀功德，常  行是行。

[0781b14]  「爾時，佛告勝意比丘：『寂靜諸根菩薩，  了知一切最上行。』勝意比丘聞佛所說，合掌  聽受，遠離遠處，寂靜安住，修一切最上行。

[0781b16]  「爾  時，寂靜諸根菩薩，發廣大無邊心，王城持鉢  引導眾生循門教化，乞食詣長者、居士、善友
門化；有智慧人，心生歡喜供養讚歎，或有居  士善友惡言毀謗，不生惡念，少語知足，真實  言行，心不嗔人，和顏悅色；彼居士善友讚歎。

[0781b22]  「時，寂靜諸根菩薩說諸色法，諸比丘僧多不  了知，入諸邪見，僻居小處，貪慢障安住、嗔  慢障安住、癡慢障安住、一切法愛樂障，不
聽真實言行。寂靜諸根菩薩，復勸在家居士、  善友，不得貪煩惱，不得造諸惡業。居士善  友，不能行得忍辱行，自往詣貪處、自往詣
多貪處，往詣東、西、南、北方、四維、上下方，生五  種毀謗；云何謂愛、樂、貪、嗔、癡，心多煩惱故。

[0781c01]  「時，寂靜諸根菩薩，於王城中遊行教化，與居  士善友言，讚歎勝意比丘，是真實僧，人皆供  養，今不住王城，歸寂靜處安住，及不樂寺院
香華供養，諸比丘僧多不喜見。此勝意比丘  真善知識，諸比丘僧深入邪見，貪心障、嗔心  障、癡心障，不能遠離諸惡業障。復次寂靜諸
根菩薩言，諸比丘僧不學善法、不習一切觀  想、不學甚深妙法、不求菩提。

[0781c08]  「爾時寂靜諸  根菩薩，為比丘僧，而說伽陀曰：

「『若有貪嗔癡，　　不修菩提行，  
菩提無貪性，　　一切當遠離。  
愚夫不覺知，　　耽著諸慾樂，  
非寂靜禪那，　　不能趣佛國。  
高傲於放逸，　　功德無少分，  
諸佛清淨戒，　　而生疑惑心，  
貪戀造諸惡，　　無佛法僧寶。  
設若學文字，　　心中多巧妙，  
於真實菩提，　　云何得解脫？  
丈夫學菩提，　　無煩惱分別，  
親近佛觀想，　　得正見具足。  
於法不能解，　　眾生墮邪見，  
遠離佛教法，　　安住貪嗔癡。  
不恭敬禮拜，　　不親近法師，  
苦惱生分別，　　無有忍辱心。  
迷惑不自知，　　愚癡作諸惡，  
去佛道甚遠，　　不受人勸化。  
疾速得菩提，　　若人有忍辱，  
平等解脫界，　　超出世間眼。  
一切悉智見，　　觀想忍辱法，  
而得佛菩提，　　於此安住故。  
決定無魔事，　　禪定力現前，  
如是解脫已，　　趣佛涅槃界。  
眾生勤學法，　　實不可稱量，  
得不生不滅，　　無貪瞋癡故。  
歷遊諸聚落，　　亦無分別心，  
若有人毀謗，　　不生瞋恨故，  
或遇人讚歎，　　亦無歡喜故，  
安住佛菩提，　　一切悉平等，  
佛法如虛空，　　不可稱量故。  
無上佛菩提，　　愚夫不了悟，  
不修寂靜觀，　　於此不解脫。  
眾生貪放逸，　　無心學聖道，  
馳騁諸慾樂，　　與狂人無異。  
愚癡不寂靜，　　不肯學菩提，  
云何離業障？　　眾生若了知，  
遠離諸慾樂，　　專心習禪那，  
眾中為上首。　　曉解一切法，  
而行於正道，　　常念佛菩提，  
更無分別想。　　真實心愛樂，  
最上菩提道，　　龍天皆歡喜。  
安住佛功德，　　於微妙法中，  
不生諸惡想，　　唯求佛菩提。  
更不學餘事，　　故於此會中，  
德行為上首。　　我聞佛所說，  
種種學外道，　　營務作事業，  
不如佛法中，　　熏習諸善本。  
彼愛樂眷屬，　　及貪戀資生，  
不求佛菩提，　　好世間榮貴，  
無有剎那頃，　　學如來正法。  
多生分別心，　　安住諸慾樂，  
慾性本虛妄，　　如陽焰空谷。  
愚癡都不覺，　　心常生我慢，  
不讚佛菩提，　　實無有知見。  
不了法空義，　　堅固執為有，  
有為及無為，　　一切悉平等。  
眾生若曉了，　　勤修大乘行，  
趣佛菩提道，　　此非是凡夫。  
安住於法中，　　得諸佛心印，  
圓滿功德業，　　與佛無有異。  
一念貪心起，　　犯波羅夷罪，  
貪心若不斷，　　為之所纏縛。  
不肯護尸羅，　　無禪定觀想，  
見佛不歡喜，　　長夜造諸惡，  
墮入地獄中，　　受俱胝劫罪。  
由是破戒故，　　少法亦不解，  
云何得菩提？　　與愚夫無異。  
說若修福業，　　其心不淳淨，  
不修大乘行，　　無禪定觀想，  
此人如何得，　　無上法王印？』

[0782b22]  「爾時，寂靜諸根菩薩，為比丘僧說此偈已，三  千二百天人得忍辱法，八萬比丘聞法各得  解脫；彼勝意比丘，得三業清淨離除業障。」

[0782b24]  爾  時，文殊師利白佛言：「世尊！如來宣說甚深法  義，晝夜思惟，如來一切法十號功德，愚夫難
可稱量；如來無生忍辱法，亦難可稱量，如來  所說法義，不可思議，與我心法義都是一說。」

[0782b29]  爾時，文殊師利菩薩、慈氏菩薩摩訶薩白佛  言：「世尊！如來真實法義，後五百歲，人多不信、  不怕、不怖，乃至諸天亦復如是。我決定親近
供養如來法義，以身命布施如殑伽沙數，讚  歎詠謌三時供養，於殑伽沙世界法義安住  復說，如殑伽沙眾生聲，聞得忍辱法安住法  義。」

[0782c06]  爾時，尊者阿難，聞佛一切法義，信受任持，  誓願展轉為人宣說。

[0782c07]  時文殊師利菩薩、慈氏  菩薩、師子遊戲菩薩、蓮華遊戲菩薩、真實大  菩薩眾，與無數比丘僧、尊者阿難，一切世間
天、人、阿修羅、乾闥婆等，聞佛所說，皆大歡喜  作禮而退。

佛說大乘隨轉宣說諸法經卷下

* * *

【經文資訊】大正藏第 15 冊 No. 0652 佛說大乘隨轉宣說諸法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，釋心陞法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
