大乘三聚懺悔經
隋開皇年闍那崛多共  笈多等於大興善寺譯

[1091b19]  如是我聞：

[1091b19]  一時婆伽婆在毘舍梨大光明林，  與大比丘眾千餘人俱，復有無量諸菩薩等。  爾時世尊與於無量百千諸眾前後圍遶而為  說法。

[1091b23]  爾時長老舍利弗在彼會坐，承佛威神從坐  而起，偏袒右邊右膝著地，合掌向佛而作  是言：「我於今者欲有所問，願佛聽許為我解  釋。」

[1091b27]  爾時佛告舍利弗言：「汝舍利弗！恣汝所問，  我當解釋令汝心喜。」

[1091b28]  爾時長老舍利弗蒙佛  聽許解釋所問，歡喜踊躍不能自勝，以歡喜  意而白佛言：「大德世尊！若善男子、善女人等，
云何欲住於聲聞乘、辟支佛乘及住大乘？是  眾生等有諸業障，云何懺悔？云何發露？謂煩  惱障、諸眾生障、法障、轉後世障，云何懺悔？云  何發露？」

[1091c06]  爾時佛告舍利弗言：「善哉善哉！汝舍利弗！汝  今欲為多所安樂利益天人，能問如來於如  是事。汝舍利弗！汝今應當諦聽諦聽，善思念
之，當為汝說。」時舍利弗而白佛言：「善哉世尊！  唯願解說。」

[1091c11]  爾時佛告舍利弗言：「汝舍利弗！若善男子、  善女人等，若欲發心住於聲聞、辟支佛乘、若  住大乘，是眾生等應於晝夜各在三時，從坐而
起，偏袒右邊右膝著地，合十指掌應作是言：  『所有現在十方世界諸佛世尊，常住在世、若  坐經行，是諸世尊當憶念我、當證知我，為
我作眼、為我作智、為我作勝、為作最極，  我在彼前懺悔發露。若我無始流轉往來，若  我此生、若於餘生所有業障，若自作、若教他
作、見作隨喜，及煩惱障、諸眾生障、法障、轉後  世障，若自初作、若教他初作、若見初作隨喜，  若自正作、若教他作、若見正作隨喜，若自
作竟、若教他作竟、若見他作竟隨喜。若復未  識佛時、未識法時、未識僧時，未知善時、  未知不善時，若復隨順於欲瞋癡貪亂心等
而起諸惡、若復為於睡眠所覆、若復掉戲、若  復疑惑、若復諂曲、若復無慚無愧。若復我  慢貢高自大、若起怨嫌、若醉放逸，若起
惡心出佛身血、若謗正法、破和合僧、殺阿羅  漢、或殺父母。如是等業，若自初作、正作、作已，  若教他作、見作隨喜。身業三種、口業有四、意
三業行，於眾生所起諸惡意，或復逼觸毀辱  呵罵三乘眾生，說其過惡嫌恨誹謗，或作邪  婬、或作邪見。若初始作、若正作時、若復作已，
自作、教他、見作隨喜。或隨所說違背戒聚，或  盜塔物起於邪見，若始發意或復作時及作  已竟。如是等惡，自作、教他、見作隨喜。或於父
母而起違背、或障人出家、或復欲受具戒之  時為作衣服留礙、或入禪定時或正念時而  作障礙、或於利養名聞善根而為障礙，如是
等事初作、作時及已作竟，自作、教人、見作隨  喜。如是一切所作眾惡，今於一切佛世尊前  發露懺悔。為證明我，與我作眼、與我作智、
與我作勝、與我作極。今於一切佛世尊前至  心懺悔發露不敢覆藏，於未來世更不敢作。  而今一切諸佛世尊已知見我，攝受證明。若
我所有無始生死諸煩惱中流轉往來所作  惡業，自作、教他、見作隨喜，如是等業應受惡  報，若復現受、若當來受。如是諸業，諸佛世尊
當證知我如對目前，與我作勝、與我作極。於  諸佛前至心懺悔不敢覆藏，於未來世更不  敢作。所有過去有諸如來正遍知者，如彼往
昔行菩薩行時，懺悔業障，及煩惱障、諸眾生  障、法障、轉後來世障，如是懺悔，我今亦復如是  懺悔不敢覆藏，於未來世更不敢作。所有未
來世諸佛如來正遍知者，如彼當行菩薩行  時，懺悔業障、煩惱障、諸眾生障、法障、轉後世  障，懺悔已復懺悔。我今亦復如是懺悔諸障，
發露懺悔不敢覆藏，懺悔已後更不敢作。所  有現在十方世界一切世界，有諸如來正遍  知者現住在世，如彼往昔行菩薩行時，懺悔
業障、煩惱障、諸眾生障、法障、轉後來世障，懺  悔已復懺悔。我今亦復如是，懺悔業障、煩惱  障、諸眾生障、轉後來世障，懺悔發露不敢覆
藏，於未來世更不敢作。如是過去未來現在  諸佛如來正遍知者，若已現知、若有當知，  我今為於業障所覆應墮地獄、畜生、餓鬼，若
閻羅王世界，違背遠離佛法僧處，墮於逼迫  苦惱之處。如是等障，今於一切佛世尊前發  露懺悔，願佛世尊當證知我，為最勝者、為
最極者。我於彼前皆悉至心發露懺悔不敢  覆藏，於未來世更不敢作。我今於此至心  懺悔，我及眾生願皆清淨諸法業障，當淨
一切助菩提法願皆滿足。』如是三發於如是  願。如過去諸佛如來正遍知者，彼等世尊於  往昔行如是懺悔，如是懺已得一切法無障
清淨。若未來世諸佛如來正遍知者，彼諸世  尊亦當如是，懺悔所有現在十方世界一切  世界諸佛業障已，得一切法無障清淨。如來
正遍知者現住在世，彼佛世尊往昔修行，亦  皆如是懺悔業障，得一切法無障清淨。舍利  弗！以是之故，若善男子及善女人，若欲發
住於聲聞乘、辟支佛乘、若住大乘，欲淨業障，  應當如是懺悔發露不應覆藏，於未來世不  應復作。

[1092b27]  「舍利弗！若有善男子、善女人，欲離  地獄、畜生、餓鬼、貧賤生者，亦當如是懺悔發  露不應覆藏，於未來世不應復作。舍利弗！
若善男子、善女人，欲生剎利大姓、婆羅門大姓、  居士大家受福樂果，若復欲生四天王處、三  十三天、夜摩天、兜率天、化樂天、他化自在天、
梵身天、梵輔天、梵侍天、大梵天、淨居天、少淨天、  無量淨天、遍淨天、大身天、小身天、無量身天、廣  果天、無想天、光音天、無惱天、善見天、阿迦尼吒
天、無邊空處天、無邊識處天、無所有處天、非  想非非想處天。若欲生彼同受果報，應當  如是懺悔業障，如是發露不應覆藏，後不更
作。是故舍利弗！欲得須陀洹果、斯陀含果、阿  那含果、阿羅漢果、辟支佛道，亦當如是懺悔  發露淨於業障，後不更作。舍利弗！若有善
男子、善女人，欲當成就成無上菩提一切種  智智、不可稱智、一切三界最勝妙智，亦應如  是懺悔發露，後不更作。應如是知，如來所說
一切諸法從因緣有或有生滅，過去已滅、未  來未至、現在無體，無有業障、無業障處，現作  諸行亦無業障。所以者何？如來常說，一切
諸法空無我所，無有眾生、無有命者、無福伽  羅、無有人者、無摩那婆，本性空寂。以是義故，  一切諸法無有業障。舍利弗！若善男子、善女
人等，若當能入如是等際，所謂實際、無我之  際、無有家際、無漏際者，是則能淨一切法障  而得寂靜。」

[1092c24]  於是舍利弗白佛言：「世尊！是住  大乘發菩薩心諸善男子、善女人等，云何當  應隨喜一切眾生善根？」

[1092c26]  佛告舍利弗：「是住菩  薩乘善男子、善女人等，應晝三時及夜三時  從坐而起，偏袒右邊右膝著地，合十指掌應
作是言：『一切世界所有眾生眾生所攝，彼等  所有諸福德聚，若初作、若正作、若作已，若自  作、若教他作、見作隨喜，若於佛邊、若於法邊、
若於僧邊、若福伽羅邊，若行布施福事、持戒  福事、若等行福事。彼等我今皆悉隨喜、最  勝隨喜，最大最妙、最極最淨，無等無等等，無
上無上上，諸佛許可，我今應當如是隨喜。  所有過去諸佛如來正遍知者，從初發心乃  至入於無餘涅槃，於其中間所有福聚，彼等
我今皆悉隨喜。所有未來十方世界諸世界  中，當有如來、應供、正遍知，從初發心所有修  行六波羅蜜和合福聚，彼等一切我今皆悉
如是隨喜，乃至如於諸佛許可隨喜隨喜。若  復現在一切十方諸世界中，有諸如來、應供、  正遍知，從初發心乃至得阿耨多羅三藐三
菩提已，乃至入於無餘涅槃，於其中間所有  福聚，我今皆悉如是隨喜、最勝隨喜，乃至  如佛許可隨喜如是隨喜。』

[1093a17]  「舍利弗！於意云  何？如是隨喜和合福聚，得幾功德有大利益？  舍利弗！若此三千大千世界所有眾生眾生
所攝，彼等一切成阿羅漢。若有善男子、善女  人，供養彼等恭敬奉事，給施衣服飲食湯藥  床敷等事，乃至命終。彼所得福寧為多不？」

[1093a23]  舍利弗言：「甚多。世尊！」

[1093a23]  佛言：「舍利弗！且置三  千大千世界諸眾生等眾生所攝。若復東方  如恒河沙諸世界中所有眾生眾生所攝者，
彼等皆得成阿羅漢。若有善男子、善女人，乃  至盡命供養供給乃至湯藥。是等諸事，舍利  弗！於汝意云何？彼所得福寧為多不？」

[1093a28]  舍利  弗言：「甚多。世尊！」

[1093a29]  佛告舍利弗：「如是南方西  方北方四維上下恒河沙等諸世界中所有  眾生眾生所攝，皆成羅漢。若有善男子、善女
人等，盡形供養奉事供給乃至衣服湯藥等  事。彼所得福寧為多不？」

[1093b04]  舍利弗言：「甚多。世尊！  不可思議能得邊際。」

[1093b05]  佛告舍利弗：「若住大乘  發菩薩心諸善男子、善女人等，能有正信無  諸諂曲，發阿耨多羅三藐三菩提心，復能如
是隨喜隨喜。舍利弗！彼前福德於此福聚，  百分不及一，千分百千分、億分百億分乃至  算數譬喻所不及一。舍利弗！諸菩薩等如
是隨喜能具足故，能速成就阿耨多羅三藐  三菩提。舍利弗！若有善男子、善女人住於大  乘，復能如是隨喜隨喜，當得如是無量無邊
大福德聚。舍利弗！若有婦人厭惡女身欲求  男身、欲當成就阿耨多羅三藐三菩提，亦  應如是隨喜隨喜。」

[1093b17]  爾時舍利弗復白佛言：「唯願世尊為我廣說  勸請和合所得福聚，利益安樂諸天世人，亦  為現在及未來世諸菩薩等攝受廣大諸善根  故。」

[1093b20]  爾時佛告舍利弗言：「善哉善哉！舍利弗！  汝今欲為多所利益安樂天人，能問如來如  是之義。舍利弗！汝今諦聽，善思念之，當為  汝說。」

[1093b23]  舍利弗言：「善哉世尊！我今欲聞，願為  解說。」

[1093b24]  佛告舍利弗：「若有善男子、善女人等住  大乘者，應於晝夜各在三時從坐而起，偏袒  右邊右膝著地，合十指掌應作是言：『諸佛世
尊當憶念我。所有十方一切世界所有諸佛  如來、應供、正遍知，證菩提已欲轉法輪，我今  悉皆勸請彼等諸佛世尊，皆悉願轉無上法
輪，為欲憐愍安樂利益諸天人故。』如是三說，  亦復如是。『我今勸請諸佛世尊，唯願為轉無  上法輪，唯願彼等諸佛世尊施於法施，願佛
世尊普設法會，願諸世尊注大法雨，願諸世  尊然大法炬，願諸世尊擊大法鼓，願佛世尊  作法音樂，願諸世尊吹大法  蠡  ，願諸世尊
建立法幢，願佛世尊以法充足一切眾生，令  諸眾生以法自恣，多所利益安樂世間，憐愍  一切諸天人故。』

[1093c09]  「又舍利弗！若善男子、善女人  等，欲當成就阿耨多羅三藐三菩提者，應晝  三時及夜三時，偏袒右邊右膝著地，合十
指掌而作是念：『所有十方一切世界所有一  切諸佛世尊，現住在世若住若行，應當憶念、  應當禮敬。』應作是言：『所有現在十方世界
諸佛世尊，欲捨壽命入涅槃者，我皆勸請諸  佛世尊，莫入涅槃久住於世，不思議劫、不可  說無有量不可稱劫，為多利益安樂世間諸
天人故，堪忍久住，無令身心而有疲倦。』如是  三請諸佛世尊久住於世，於無量劫利益安  樂一切世間諸天人故，堪忍久住勿令身心
而有疲倦。如是勸請彼所善根，應當迴向阿  耨多羅三藐三菩提。舍利弗！汝今當觀勸請  迴向得幾許福？舍利弗！於汝意云何？若此
三千大千世界滿中七寶，持用布施諸佛如  來，其所得福寧為多不？」

[1093c25]  舍利弗言：「甚多。世  尊！非所思量之所能知。」

[1093c26]  佛告舍利弗：「且置  三千大千世界滿中七寶。如是東方南西北  方四維上下諸世界中滿中七寶，持用布施  諸佛如來，其所得福寧為多不？」

[1093c29]  舍利弗言：  「甚多。世尊！非可思量能得邊際。」

[1094a01]  「舍利弗！汝  今當觀，若善男子、善女人等正信無諂，能發  無上菩提之心，能作如是勸請諸佛轉於法
輪。舍利弗！如此福聚比前福聚，百分不及  一、千分百千分不及一，乃至算數譬喻所不  能及。舍利弗！若善男子、善女人等發菩提心，
能作如是勸請迴向，和合善根能具足者，當  速成就無上菩提。舍利弗！我於往昔行菩薩  行時，亦常如是勸請諸佛，轉於法輪及久住
世。我以如是勸請諸佛轉法輪故，因彼善根  因緣之力，是故今者帝釋、天王、諸梵王等，恭  敬合掌而勸請我轉於法輪，而作是言：『唯願
世尊！多所憐愍安樂饒益一切世間諸天人  故轉於法輪。』舍利弗！我於往昔行菩薩行時，  勸請諸佛久住於世轉法輪故，今得十力、四
無所畏、四無礙辯、大慈大悲、十八不共法。我  涅槃後正法當住於五百歲，像法亦復住五  百歲。」

[1094a18]  爾時舍利弗復白佛言：「大德世尊！是  住大乘諸善男子、善女人等，於阿耨多羅三  藐三菩提善根云何迴向？」

[1094a21]  爾時佛告舍利弗言：「汝舍利弗！是住大乘若  善男子、善女人等，應晝三時及夜三時從坐  而起，偏袒右邊右膝著地，合十指掌應作
是言：『我於無始生死流轉已來，至於今日所  有福聚，自作、教他、見作隨喜。或於三寶、福  伽羅所修諸福德，若修布施、若行持戒諸福
德事，若復等行諸福德事，若復思念作福德  事，乃至於今懺悔隨喜勸請等事，一切和合  皆悉迴向，施與一切諸眾生等。如於過去諸
佛如來、應供、正遍知者，往昔所行菩薩行時，  以諸善根皆悉迴向於一切智，我今亦復如  是迴向，以諸善根皆悉迴向無上菩提。所
有未來諸如來等正遍知者，如彼當行菩薩  行時，以諸善根當以迴向於一切智，我今  亦復如是迴向，以此善根皆悉迴向無上菩  提。所有現在十方世界諸佛如來正遍知
者，現住在世自在行者，如彼往昔菩薩行  時，以諸善根皆悉迴向無上菩提，我今亦  復如是，以諸善根皆悉迴向無上菩提。如彼
世尊釋迦牟尼如來、應供、正遍知，坐於道場  菩提樹下，以不思議不可稱量廣大無垢如  是智印住佛三昧，一念和合相應智慧降
魔波旬軍力退已，於夜後分明相出時，應所  知見皆悉正覺。得正覺已，於波羅奈鹿野苑  中轉於無上四諦法輪，若有沙門、若婆羅門、
若天魔梵及餘世間所不能惻。然法炬、擊  法鼓、吹法  蠡  、建法幢、雨法雨，以法充潤一切  眾生，多所憐愍利益安樂諸天人故。亦如彼
等阿閦如來、阿彌陀佛、師子佛、百焰佛、放  焰佛、熾盛光佛、無邊光佛、蒙恩光佛、燈王  佛、最上佛、蓮華上佛、開敷佛、寶月佛、寶焰
佛、無礙光佛、彌留幢佛、寶相佛、大焰聚佛、  寶幢佛、因陀羅幢佛、寶軸佛、栴檀香佛、決  定焰波頭摩蓮花熾盛身佛、無量名稱功德
光明佛，如彼彌留孤知如來、應供、正遍知，如  是等諸佛如來、應供、正遍知證於無上佛菩  提已，轉於無上最大法輪。我亦如是，願當轉
於無上法輪，願以法施一切眾生充足自恣，  為欲利益安樂世間諸天世人作利益故。』

[1094c02]  「舍利弗！若有得聞如此所說第一之道，聞已  信受隨教行者，彼則當得無量福聚。舍利弗！  若善男子、善女人等聞於如是三聚法本，受
持讀誦能解其義為他廣說，彼則當得多福  德聚，不可思議不可稱量。舍利弗！汝今當  觀如是無量神通福聚。舍利弗！於汝意云何？
於此三千大千世界所有眾生眾生所攝，皆  令彼等悉得人身，得人身已成辟支佛。若善  男子、善女人等，盡形供養飲食衣服床臥湯
藥種種諸事，彼涅槃後起舍利塔高十由旬、  縱廣正等滿七由旬，妙色莊  嚴端  正可喜，金  銀琉璃頗梨真珠馬瑙虎珀眾寶所成，又復
供養彼諸塔廟，以天音樂散妙華鬘燒香塗  香繒幡幢蓋而以供養。彼所得福寧為多不？」

[1094c16]  舍利弗言：「甚多。世尊！不可思議之所能及。」

[1094c16]  佛  告舍利弗：「且置三千大千世界諸眾生等眾  生所攝。又復東方如恒河沙等諸世界中所  有眾生眾生所攝，南西北方四維上下如是
世界所有眾生眾生所攝，皆令彼等悉得人  身，得人身已證辟支佛。若善男子、善女人等  乃至盡命供養奉事，衣服飲食湯藥床臥種
種諸事供養供給。彼所得福寧為多不？」

[1094c23]  舍利  弗言：「甚多。世尊！非可思量之所能及。」

[1094c24]  佛告  舍利弗：「若善男子、善女人等，能具正信無有  諂曲，發於無上菩提之心，復能依此迴向迴  向。舍利弗！此前福德於此福聚，百分不及
一、千分百千分乃至算數譬喻所不能及。」

[1094c29]  爾時眾中有十千人從坐而起，偏袒右邊右  膝著地，合掌向佛而白佛言：「大德世尊！我  等亦欲當成無上諸佛菩提。所以者何？大德
世尊！我等以聞如是等法修多羅故深起愛  樂。大德世尊！我等志樂無上菩提。」

[1095a04]  時天帝  釋與諸眷屬六萬八千天眾圍遶，即以諸天  曼陀羅花、栴檀末香、閻浮金粟、憂鉢羅花、波
頭摩花、俱牟頭花、分陀利花供養於佛及此所  說三聚法本而散其上。再三散已，而白佛言：  「希有世尊！乃至如此三聚法本多所利益，為
諸菩薩摩訶薩等當淨一切諸法業障，當令  值遇一切善法具足成就。」

[1095a11]  佛告帝釋：「如是如  是。憍尸迦！我今說此三聚法本，為諸菩薩  摩訶薩等多作利益，於一切法無障清淨得
成就故、當得值遇一切善法悉成就故。憍尸  迦！我念往昔阿僧祇劫，復過是數不可思量，  彼時有佛出興於世，名大焰聚如來、應供、正
遍知、明行足、善逝、世間解、無上士、調御丈夫、天  人師、佛、世尊。憍尸迦！彼大焰聚如來壽命六  萬八千億歲，初會百千諸聲聞眾，第二會有
九十九億諸聲聞眾，第三會有九十八億諸  聲聞眾。憍尸迦！彼大焰聚如來為諸天人大  作利益。時彼眾中有一女人名曰尊親，於
彼會坐。從彼大焰聚如來聞於如此三聚法  本，信受讀誦廣為人說如說修行，發於無上  菩提之心。彼聞此法即轉女身成丈夫身，常
得生於天人之中往來流轉，當得受於八萬  四千轉輪王身。今現住彼在於東方，去此  佛剎過億百千諸佛剎土，現成阿耨多羅三
藐三菩提，名寶焰聚如來、應供、正遍知。憍尸  迦！若有眾生臨命終時，聞彼寶焰聚如來名  號能憶念者，彼當不復更受女身。所以者何？
彼寶焰聚如來往昔行菩薩行時，發如是願：  『若有女人臨命終時，聞我名字能憶念者，彼  當不復更受女身。』憍尸迦！此三聚法本能有
如是多作利益，為諸菩薩摩訶薩等具足當  淨一切諸法諸障礙業，當得值遇一切善法  成就具足。」

[1095b08]  佛說此經時，帝釋天王，及長老舍  利弗，及諸天、龍、乾闥婆、阿修羅、人非人等，聞  佛所說，歡喜奉行。

大乘三聚懺悔經

* * *

【經文資訊】大正藏第 24 冊 No. 1493 大乘三聚懺悔經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
