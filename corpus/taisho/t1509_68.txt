大智度論釋魔事品第四十六  (卷六十八)
聖者龍樹造

後秦龜茲國三藏鳩摩羅什譯

[0533a06]  ◎【經】

[0533a06]  慧命須菩提白佛言：「世尊！是善男子、善  女人發阿耨多羅三藐三菩提心，行六波羅  蜜，成就眾生、淨佛世界，佛已讚歎說其
功德。世尊！云何善男子、善女人，求於佛道，生  諸留難？」

[0533a10]  佛告須菩提：「樂說辯不即生，當  知是菩薩魔事。」

[0533a11]  須菩提言：「世尊！何因緣故，樂  說辯不即生是菩薩魔事？」

[0533a12]  佛言：「有菩薩摩  訶薩行般若波羅蜜時，難具足六波羅蜜。  以是因緣故，樂說辯不即生是菩薩魔事。
復次，須菩提！樂說辯卒起，當知亦是菩薩  魔事。」

[0533a16]  「世尊！何因緣故，樂說辯卒起復是魔  事？」

[0533a17]  佛言：「菩薩摩訶薩行檀波羅蜜乃至般若  波羅蜜，著樂說法；以是因緣故，樂說辯卒  起，當知是菩薩魔事。復次，須菩提！書是般
若波羅蜜經時，偃  [仁-二+蹇]  傲慢，當知是菩薩魔事。  復次，須菩提！書是經時，戲笑亂心，當知是  菩薩魔事。復次，須菩提！若書是經時，輕笑
不敬，當知是菩薩魔事。復次，須菩提！若書  是經時，心亂不定，當知是菩薩魔事。復次，須  菩提！若書是經時，各各不和合，當知是菩
薩魔事。復次，須菩提！善男子、善女人作是  念：『我不得是經中滋味。』便棄捨去，當知是菩  薩魔事。復次，須菩提！受持般若波羅蜜，讀、誦、
說、若正憶念時，偃  [仁-二+蹇]  傲慢，當知是菩薩魔事。  復次，須菩提！若受持般若波羅蜜經，親近、正  憶念時，轉相形笑，當知是菩薩魔事。復次，
須菩提！若受持般若波羅蜜經，讀、誦、正憶念、  修行時，共相輕蔑，當知是菩薩魔事。若受持  般若波羅蜜，讀、誦乃至正憶念時，散亂心，當
知是菩薩魔事。若受持般若波羅蜜，讀、誦乃  至正憶念時，心不和合，當知是菩薩魔事。」

[0533b07]  須  菩提白佛言：「世尊！世尊說：『善男子、善女人作  是念：「我不得經中滋味。」便棄捨去，當知是菩
薩魔事。』世尊！何因緣故，菩薩不得經中滋  味，便棄捨去？」

[0533b11]  佛言：「是菩薩摩訶薩前世不  久行般若波羅蜜、禪波羅蜜、毘梨耶波羅蜜、羼  提波羅蜜、尸羅波羅蜜、檀波羅蜜，是人聞說
是般若波羅蜜，便從坐起，作是念言：『我於般  若波羅蜜中無記。』心不清淨，便從坐起去，當  知是菩薩魔事。」

[0533b16]  須菩提白佛言：「世尊！何因  緣故不與受記，聞說是深般若波羅蜜時，  便從坐起去？」

[0533b18]  佛告須菩提：「若菩薩未入法位  中，諸佛不與受阿耨多羅三藐三菩提記。  復次，須菩提！聞說般若波羅蜜時，菩薩作是
念：『我是中無名字。』心不清淨，當知是菩薩魔  事。」

[0533b22]  須菩提言：「何因緣故，是深般若波羅蜜  中，不說是菩薩名字？」

[0533b23]  佛言：「未受記菩薩，諸  佛不說名字。復次，須菩提！是菩薩摩訶薩  作是念：『是般若波羅蜜中，無我生處名字，若
聚落、城邑。』是人不欲聽聞般若波羅蜜，便  從會中起去。是人如所起念時，念念却一  劫，甫當更勤精進求阿耨多羅三藐三菩  提。」

[0533c01]  【論】

[0533c01]  釋曰：

[0533c01]  一切有為法各有增上。增上者共  相違，相違即是怨賊。如水得增上力滅火，  火得增上力則消水，乃至草木各有相害，
何況眾生！菩薩摩訶薩有大悲心，雖不與  眾生作怨，而眾生與菩薩作怨；菩薩身，有  為法故，能作留難。

[0533c06]  佛上說菩薩功德，所謂諸  佛、菩薩、諸天所護，而未說怨賊相。以佛憐  愍故，先雖略說；今須菩提請，佛廣說留難
事。佛雖於一切眾生、一切法心平等，以是  菩薩能大利益世間故，說好醜相及利害  相、是道非道、留難事。佛不令行人毀害留  難者，但令覺知，不隨其事。

[0533c12]  何者是怨賊？略  說若眾生法、非眾生法，能沮壞菩薩無上  道心。非眾生者，若疾病、飢渴、寒熱、槌壓、墜落
等。眾生者，魔及魔民、惡鬼、邪疑不信者、斷  善根者、定有所得者、實定分別諸法者、  深著世間樂者、怨賊、官事、師子、虎、狼、惡獸、毒
蟲等。眾生賊有二種：若內、若外。內者，自從  心生，憂愁不得法味，生邪見、疑悔、不信  等；外者，如上說。

[0533c20]  如是諸難事，佛總名為魔。

[0533c21]  魔有四種：煩惱魔、五眾魔、死魔、天子魔。

[0533c21]  煩  惱魔者，所謂百八煩惱等，分別八萬四千  諸煩惱。

[0533c23]  五眾魔者，是煩惱業和合因緣，得是  身：四大及四大造色，眼根等色是名色眾；  百八煩惱等諸受和合，名為受眾；小、大、無量、
無所有想，分別和合，名為想眾；因好醜心  發，能起貪欲、瞋恚等心相應、不相應法，名  為行眾；六情、六塵和合，故生六識，是六識分
別，和合無量無邊心，是名識眾。

[0534a02]  死魔者，無  常因緣故，破相續五眾壽命，盡離三法——識、  斷、壽故，名為死魔。

[0534a04]  天子魔者，欲界主，深著  世間樂，用有所得故生邪見，憎嫉一切賢  聖涅槃道法，是名天子魔。

[0534a06]  魔，秦言能奪命  者。雖死魔實能奪命，餘者亦能作奪命因  緣，亦奪智慧命，是故名殺者。

[0534a08]  問曰：

[0534a08]  一五眾  魔攝三種魔，何以故別說四？

[0534a09]  答曰：

[0534a09]  實是一  魔，分別其義，故有四。煩惱魔者，人因貪欲、  瞋恚故死，亦能作奪命因緣，是近奪命因  緣故別說。天子魔，雜福德業因緣故，力勢
大，邪見力故，能奪慧命，亦能作死因緣，是  故別說。無常死力大，一切無能免者，甚可  畏厭故別說。

[0534a15]  問曰：

[0534a15]  是魔何以惱亂行道者？

[0534a16]  答曰：

[0534a16]  先已廣說。是品中皆有四種魔義，但  隨處說。復次，三魔不相遠離：若有五眾，則  有煩惱；有煩惱，則天魔得其便；五眾、煩惱
和合故有天魔。

[0534a19]  是故須菩提問佛：「上已讚歎  說菩薩功德，今云何是菩薩魔事起？」

[0534a20]  佛答：「樂  說辯不即生，是為魔事」者，若菩薩摩訶薩  憐愍眾生故，高座說法，而樂說辯不生。聽
者憂愁：「我等故來，而法師不說。」或作是念：  「法師怖畏故不能說。」或言：「不知故不說。」或  自惟過咎深重故不說，或謂不得供養故
不肯說，或謂輕賤我等故不說，或串樂故  不說。如是等種種因緣，聽者心壞，故以不  樂說名為魔事。

[0534a28]  復次，是菩薩憐愍眾生故  來欲說法，聽者欲聞，而法師心生欲說，  而口不能言。現見是魔事，如魔入阿難  心，佛三問而三不答，久乃說者。

[0534b02]  此中須菩提  問世尊：「何因緣故辯不即生？」

[0534b03]  佛答：「菩薩行  六波羅蜜時，難具足六波羅蜜。」所以者何？是  人先世因緣故，鈍根、懈怠，魔得其便；不一
心行六波羅蜜故，樂說辯不即生。

[0534b06]  問曰：

[0534b06]  如  樂說辯不即生，可是魔事；今樂說辯卒  起，何以復是魔事？

[0534b08]  答曰：

[0534b08]  是法師愛法、著法，  求名聲故，自恣樂說，無有義理，如逸馬難  制；又如大水暴漲，眾穢渾雜。是故此中佛
自說：「菩薩行六波羅蜜，著樂說法，是為魔  事。」

[0534b12]  復次，是般若波羅蜜為破憍慢故出；而  書是經者生我心、憍慢心；憍慢故身亦高，  所謂偃  [仁-二+蹇]
傲慢。書是般若波羅蜜時，用輕  心、瞋心、戲笑、不敬。

[0534b15]  復次，是般若波羅蜜，  若  一心、  攝心，猶尚難得，何況散亂心書！書時從人  口受、或寫經卷，若一心和合則得；若授者
不與，如是等種種因緣，是不和合。

[0534b18]  復次，觀  看是般若波羅蜜經時，品品皆空，無可樂  處，作是念：「我於是經不得滋味！」便棄捨  去。般若波羅蜜是一切諸樂根本，此人不得
其味，是為魔事。

[0534b22]  復次，受持、讀、誦、說、正憶念  時，偃  [仁-二+蹇]  、形笑、散亂心、不和合，如上說。「共相
輕蔑」者，從人受持、讀、誦、正憶念時，師徒互  相輕賤。書寫經時，但有捨去，無相輕賤。

[0534b26]  問曰：

[0534b26]  上諸事中，何以但問「不得經中滋味」，  不問餘者？

[0534b27]  答曰：

[0534b27]  般若波羅蜜，聖人所說與  凡人說異，是故凡夫人不得滋味。

[0534b28]  須菩提  意謂：「般若波羅蜜是清淨珍寶聚，能利益眾  生，無有過惡，是人云何不得滋味？」

[0534c01]  佛答：  「是人先世不久行六波羅蜜故，菩薩信等五  根薄；薄故，不能信空、無相、無作、無依止法，
嬈亂心起，作是言：『佛一切智，何以不與我  受記？』便捨去。」

[0534c05]  餘者易解，故不問。

[0534c05]  須菩提問：  「若爾者，何以故不與授記？」佛是大悲，應當  愍念，防護其心，不令墮惡！

[0534c07]  佛言：「未入法  位人，諸佛不與授記。」所以者何？諸佛雖悉  知眾生久遠事，為五通仙人及諸天見  是人未有善行業因緣可授記者，若為
授記，輕佛不信：「無有因緣，云何與授記？」  是故入法位者，與授記。

[0534c12]  是人名字及聚落  處，亦如是。

[0534c13]  是人從坐起去，隨其起念多少，  念念却一劫；償罪畢，還得人身，甫當復爾  所劫行。

[0534c16]  【經】

[0534c16]  「復次，須菩提！菩薩學餘經，棄捨般若波羅  蜜，終不能至薩婆若。善男子、善女人為捨  其根而攀枝葉，當知亦是菩薩魔事。」

[0534c18]  須菩  提白佛言：「世尊！何等是餘經，善男子、善女  人所學，不能至薩婆若？」

[0534c20]  佛言：「是聲聞所應  行經，所謂四念處、四正勤，四如意足、五根、五  力、七覺分、八聖道分，空、無相、無作解脫門。善
男子、善女人住是中，得須陀洹果、斯陀含果、  阿那含果、阿羅漢果，是名聲聞所行經，不  能至薩婆若。如是，善男子、善女人捨般若波
羅蜜，親近是餘經。何以故？須菩提！般若波  羅蜜中，出生諸菩薩摩訶薩，成就世間、出世  間法。須菩提！菩薩摩訶薩學般若波羅蜜
時，亦學世間、出世間法。須菩提！譬如狗不  從大家求食，反從作務者索。如是，須菩提！當  來世有善男子、善女人棄捨深般若波羅
蜜而攀枝葉，聲聞、辟支佛所應行經，當知是  為菩薩魔事。須菩提！譬如有人欲得見象，  見已，反觀其跡。須菩提！於汝意云何？是人  為黠不？」

[0535a06]  須菩提言：「為不黠。」

[0535a06]  佛言：「諸求佛道善  男子、善女人亦復如是，得深般若波羅蜜棄  捨去，取聲聞、辟支佛所應行經。須菩提！當知
是為菩薩魔事。須菩提！譬如人欲見大海，  見已，反求牛跡水。作是念：『大海水能與此等  不？』須菩提！於汝意云何？是人為黠不？」

[0535a11]  須菩提  言：「為不黠。」

[0535a12]  佛言：「當來世有求佛道善男子、  善女人亦如是，得深般若波羅蜜，棄捨去，取  聲聞、辟支佛所應行經，當知是亦菩薩摩訶
薩魔事。須菩提！譬如工匠、若工匠弟子  欲擬作釋提桓因勝殿，而揆則日月宮殿。須  菩提！於汝意云何？是人為黠不？」

[0535a17]  須菩提言：「為  不黠。」

[0535a18]  「如是，須菩提！當來世有薄福德善男子、  善女人求佛道者，得是深般若波羅蜜棄  捨去，取聲聞、辟支佛所應行經中求薩婆若。
須菩提！於汝意云何？是人為  黠  不？」

[0535a21]  須菩提  言：「為不  黠  。」

[0535a22]  佛言：「當知亦是菩薩魔事。須菩  提！譬如有人欲見轉輪聖王，見而不識，後見  諸小國王，取其相貌，作如是言：『轉輪聖王與
此何異？』須菩提！於汝意云何？是人為  黠  不？」

[0535a25]  須  菩提言：「為不黠。」

[0535a26]  「須菩提！當來世有薄福德  善男子、善女人求佛道者得是深般若波羅  蜜，棄捨去，取聲聞、辟支佛所應行經，持求薩
婆若。須菩提！於汝意云何？是人為  黠  不？」

[0535a29]  須  菩提言：「為不黠。」

[0535b01]  「當知是為菩薩魔事。須菩  提！譬如飢人得百味食，棄捨去，反食六十日  穀飯。須菩提！於汝意云何？是人為黠不？」

[0535b03]  須菩  提言：「為不黠。」

[0535b04]  佛言：「當來世有求佛道善男子、  善女人得聞深般若波羅蜜，棄捨去，取聲聞、  辟支佛所應行經，持求薩婆若，於汝意云何？
是人為黠不？」

[0535b07]  須菩提言：「為不黠。」

[0535b07]  「當知是亦  菩薩魔事。須菩提！譬如人得無價摩尼珠，  反持比水精珠。須菩提！於汝意云何？是人  為黠不？」

[0535b10]  須菩提言：「為不黠。」

[0535b10]  佛言：「當來世有  求佛道善男子、善女人得聞深般若波羅蜜，  棄捨去，取聲聞、辟支佛所應行經，持求薩婆  若，是人為黠不？」

[0535b13]  須菩提言：「為不黠。」

[0535b13]  「當知是亦  菩薩魔事。

[0535b14]  「復次，須菩提！是求佛道善男子、善  女人書是深般若波羅蜜時，樂說不如法事，  不得書成般若波羅蜜。所謂樂說色、聲、香、味、
觸、法，樂說持戒、禪定、無色定，樂說檀波羅蜜  乃至般若波羅蜜，樂說四念處乃至阿耨多  羅三藐三菩提。何以故？須菩提！是般若波
羅蜜中無樂說相。須菩提！般若波羅蜜不可  思議相，般若波羅蜜不生不滅相，般若波羅  蜜不垢不淨相，般若波羅蜜不亂不散相，般
若波羅蜜無說相，般若波羅蜜無言無義  相，般若波羅蜜無所得相。何以故？須菩提！  是般若波羅蜜中，無是諸相。須菩提！若有
善男子、善女人求菩薩道者書是般若波羅  蜜經時，以是諸法散亂心，當知是亦菩薩魔  事。」

[0535b28]  須菩提白佛言：「世尊！是般若波羅蜜可  書耶？」

[0535b29]  佛言：「不可書。何以故？般若波羅蜜自性  無故，禪波羅蜜、毘梨耶波羅蜜、羼提波羅蜜、  尸羅波羅蜜、檀波羅蜜，乃至一切種智自性無
故；若自性無，是不名為性，無法不能書  無法。須菩提！若求菩薩道善男子、善女人  作是念：『無法是深般若波羅蜜。』當知即是菩  薩魔事。」

[0535c06]  「世尊！是求菩薩道善男子、善女人  用文字書般若波羅蜜，自念：『我書是般  若波羅蜜。』以字著般若波羅蜜，當知亦是
菩薩魔事。何以故？世尊！是般若波羅蜜無  文字，禪波羅蜜、毘梨耶波羅蜜、羼提波羅蜜、  尸羅波羅蜜、檀波羅蜜無有文字。世尊！色無
文字，受、想、行、識無文字，乃至一切種智無文  字。世尊！若求菩薩道善男子、善女人著無文  字般若波羅蜜，乃至著無文字一切種智，當
知亦是菩薩魔事。讀、誦、說、正憶念、如說修行，  亦如是。」

[0535c16]  「復次，須菩提！求佛道善男子、善女人，  書般若波羅蜜時，若國土念起、聚落念起、  城邑念起、方念起，若聞謗毀其師念起，若
念父母及兄弟姊妹諸餘親里、若念賊、若念  旃陀羅、若念眾女、若念婬女，如是等種種  諸餘異念留難；惡魔復益其念，破壞書般若
波羅蜜，破壞讀、誦、說、正憶念、如說修行。須  菩提！當知是亦菩薩魔事。

[0535c23]  「復次，須菩提！求  佛道善男子、善女人得名譽、恭敬、布施、供養，  所謂衣服、飲食、臥床、疾藥、種種樂具，善男子、
善女人書是般若波羅蜜經，受、讀、誦乃至  正憶念時，愛著是事，不得書成般若波羅  蜜，乃至正憶念，當知是亦菩薩魔事。

[0535c28]  「復次，須  菩提！求佛道善男子、善女人書般若波羅蜜  乃至如說修行時，惡魔方便持諸餘深經與  是菩薩摩訶薩；有方便者，不應貪著惡魔所
與諸餘深經。何以故？是經不能令人至薩婆  若故。是中無方便菩薩摩訶薩聞是諸餘  深經，便捨深般若波羅蜜。須菩提！我是般
若波羅蜜中，廣說諸菩薩摩訶薩方便道；諸  菩薩摩訶薩應當從是中求。須菩提！今善男  子、善女人求菩薩道，捨是深般若波羅蜜，於
魔所與聲聞、辟支佛深經中求方便道，當知  亦是菩薩魔事。」

[0536a11]  【論】

[0536a11]  釋曰：

[0536a11]  學餘經，捨般若波羅蜜等，有人於  聲聞法中受戒學法，初不聞般若波羅  蜜；或時餘處聞，深著先所學法，捨於般若
波羅蜜，於先所學法中求薩婆若。有聲聞  弟子先得般若波羅蜜，不知義趣、不得滋  味，以聲聞經行菩薩道。有人是聲聞弟子，
得般若波羅蜜經，欲信受；餘聲聞人沮壞  其心，語言：「是經初後不相應，無有定相，汝  宜捨之！聲聞法中，何所不有？六足阿毘曇
及其論議分別諸法相，即是般若波羅蜜；  八十部律，即是尸羅波羅蜜；阿毘曇中，分別  諸禪、解脫、諸三昧等，是禪波羅蜜；三藏本生
中，讚歎解脫，布施、忍辱、精進，即是三波羅  蜜。」如是等種種因緣，捨般若波羅蜜，於聲  聞經中求薩婆若。如人欲得堅實好木，
捨其根莖而取枝葉，雖是木名而不中  用。

[0536a27]  復次，般若波羅蜜是三藏根本；得般若波  羅蜜已，為度眾生故說餘事，是名「枝葉」。

[0536a29]  復次，聲聞經中雖說諸法實相，而不了了；  般若波羅蜜經中，分明顯現，易見易得。如人  攀緣枝葉則墮落，若捉莖幹則堅固。若執
聲聞經，則墮小乘中；若持般若波羅蜜，易  得無上道。是故說：「捨根莖，取枝葉。」

[0536b04]  問曰：

[0536b04]  三  十七品、三解脫門，《般若經》中亦有，今何以故  但名聲聞、辟支佛經？

[0536b06]  答曰：

[0536b06]  摩訶衍中雖有  是法，與畢竟空合，心無所著，以不捨薩婆  若、大悲心，為一切眾生故說；聲聞經則不  爾，為小乘證故。

[0536b09]  復次，菩薩行般若波羅蜜  故，能成就世間、出世間法；是故菩薩若求  佛，應當學般若波羅蜜。譬如狗為主守
備，應當從主索食，而反於奴、客求；菩薩  亦如是。狗喻行者，般若波羅蜜喻主人。般  若中有種種利益，而捨求餘經。佛欲令
分明易見，故說譬喻。象、大海、帝釋殿、轉輪聖  王、無價寶亦如是。

[0536b16]  問曰：

[0536b16]  五欲生五蓋，以  五蓋覆智慧故，不應樂說；何以故樂說餘  六波羅蜜，乃至無上道，而言不如法？

[0536b18]  答曰：

[0536b18]  「不  如法」者，不如般若波羅蜜實相。般若波羅蜜  實相中無定相法，云何可樂說？若有定相，  則心著樂說。諸佛及菩薩以大悲心故為
眾生說法，不著語言；用無所得法，示眾生  畢竟空相般若波羅蜜。是人書、讀、誦等，以  染著心取六塵相乃至無上道，故言不  如法。

[0536b25]  問曰：

[0536b25]  若般若波羅蜜畢竟空，無所有法，  不可書、讀、誦等；如是，則不應有魔事？

[0536b26]  答  曰：

[0536b27]  畢竟空、無所有亦非般若波羅蜜相，何以  故是魔事？此中說：若是人知無所有是般  若波羅蜜相，即是魔事。若用文字書般若波
羅蜜，自知：「我書般若波羅蜜。」有此著心，  即是魔事。若人知般若波羅蜜相，不以著  心書、讀、誦等；若有來破者，是為破般若波  羅蜜。

[0536c04]  復次，內有煩惱魔、外有天子魔，是二  事因緣故，書般若波羅蜜乃至修行時，壞般  若波羅蜜。念起者，所謂念此國土不安穩，彼
國土豐樂；聚落、城邑、方，亦如是。

[0536c07]  或聞謗毀  其師，捨般若波羅蜜，欲助師除滅惡名；或  聞父母疾病、官事；或念賊恐怖，欲發心  詣餘處；旃陀羅亦如是。與賊、旃陀羅共
住，則發瞋恚；與眾婬女共住故，婬欲心發。  如是等種種因緣，破壞般若波羅蜜；菩薩覺  知，當莫念、莫說。

[0536c13]  或書般若波羅蜜時，鈍根  者於多恭敬、供養事中愛著，自念：「我能書、  能隨行故有是。」著是利養，即是魔事。

[0536c15]  或有利  根者，魔或思惟：「是菩薩不著世間樂，一心  受般若波羅蜜，此人不可沮壞，我今當  以聲聞深經轉其心，使成阿羅漢。」

[0536c18]  佛言：「聲  聞經雖深，不應貪著。」譬如燒熱金丸，色雖  妙好，不可捉。若菩薩無方便、不大利根，
得是經歡喜，是空、無相、無作，盡苦本，何復  過是！便捨般若波羅蜜，亦是魔事。

[0536c22]  何以故？  此中佛說因緣：「於般若波羅蜜中廣說諸  菩薩摩訶薩方便道，所謂觀聲聞、辟支佛道  而不證，以大悲心行三解脫門故。」譬如人
以酥和毒，毒勢則歇，不能害人。般若亦  如是，菩薩於般若中求無上道易得；於餘  經則難，如但服毒。是故不應從聲聞經  中求菩薩道。

◎

◎大智度論釋兩不和合品第四十七

[0537a02]  【經】

[0537a02]  「復次，須菩提！聽法人欲書、持般若波羅  蜜，讀、誦、問義、正憶念；說法人懈墮，不欲為說。  當知是為菩薩摩訶薩魔事。須菩提！說法
之人心不懈墮，欲令書、持般若波羅蜜；聽  法者不欲受之。二心不和，當知是為魔事。

[0537a07]  「復次，須菩提！聽法人若欲書、持般若波羅蜜，  讀、誦乃至正憶念；說法者欲至他方。當知  是為魔事。須菩提！說法人欲令書、持般若波
羅蜜；聽法者欲至他方。二心不和，當知是  為魔事。

[0537a11]  「復次，須菩提！說法人貴重布施衣服、  飲食、臥具、醫藥、資生之物；聽法人少欲知足，  行遠離行，攝念精進，一心智慧。兩不和合，
不得書般若波羅蜜，受持、讀、誦、問義、正憶念，  當知是為魔事。須菩提！說法人少欲知足，  行遠離行，攝念精進，一心智慧；聽法者貴重
布施衣服、飲食、臥具、醫藥、資生之物。兩不和  合，不得書、持般若波羅蜜，讀、誦、問義、正憶  念，當知是為魔事。

[0537a19]  「復次，須菩提！說法者受  十二頭陀：一、作阿蘭若，二、常乞食，三、納衣，  四、一坐食，五、節量食，六、中後不飲漿，七、塚
間住，八、樹下住，九、露地住，十、常坐不臥，十一、  次第乞食，十二、但三衣。聽法人不受十二頭  陀，不作阿蘭若乃至不受但三衣。兩不和
合，不得書、持般若波羅蜜，讀、誦、問義、正憶念，  當知是為魔事。須菩提！聽法者，受十二頭陀，  作阿蘭若乃至受但三衣；說法人不受十二
頭陀，不作阿蘭若乃至不受但三衣。兩不  和合，不得書、持般若波羅蜜，讀、誦、問義、正憶  念，當知是為魔事。」

[0537b02]  【論】

[0537b02]  釋曰：

[0537b02]  一切有為法，因緣和合故生，眾緣離  則無。譬如攢燧求火，有鑽、有母，二事因  緣得火；書寫般若乃至正憶念亦如是，內
外因緣和合故生，所謂師、弟子同心同事故，  乃得書成。

[0537b06]  是故佛告須菩提：「聽法人信等五  善根發故，欲書、持般若，乃至正憶念；說法  者五蓋覆心故，不欲說。」

[0537b08]  問曰：

[0537b08]  若五蓋覆心  故不欲說，何以作師？

[0537b09]  答曰：

[0537b09]  是人著世間樂，  不觀空、無常，雖能心知、口說，不能自行。  弟子雖必欲行而不能知，不能知故，更  無餘處，必諮此人。

[0537b12]  或時師悲心發故，欲  令書、持般若；弟子信等五善根鈍不發故，  著世間樂故，不欲受書、持乃至正憶念。

[0537b14]  問  曰：

[0537b15]  若不欲受持，何以名為聽法者？

[0537b15]  答曰：

[0537b16]  少多聽、受、讀、誦，不能究竟成就故，但名聽  法。

[0537b17]  若二人善心共同，能得般若波羅蜜；若  不同則不能得，是名魔事。內煩惱發、外天子  魔作因緣，離是般若；菩薩應覺是魔事，
防令不起。若自失，當具足；若弟子失，當教  令得。

[0537b21]  復次，師或慈悲心薄，捨弟子至他方；  或不宜水土、四大不和，或善法無所增  益，或水旱不適，或土地荒亂；如是等種種
因緣故至他方；弟子亦種種因緣不能追  隨。

[0537b25]  貴重利養者，如上五蓋覆心等。

[0537b25]  復次，是  二人皆有信、有戒，而一人以十二頭陀  莊嚴戒，一人不能。

[0537b27]  問曰：

[0537b27]  一人何以故不能？

[0537b28]  答曰：

[0537b28]  佛所結戒，弟子受持。十二頭陀不名  為戒，能行，則戒莊嚴；不能行，不犯戒。譬  如布施，能行則得福，不能行者無罪。頭陀
亦如是。是故兩不和合，則是魔事。

[0537c02]  十二頭  陀者，行者以居家多惱亂故，捨父母、妻子、眷  屬，出家行道；而師徒、同學還相結著，心復
嬈亂。是故受阿蘭若法，令身遠離憒閙，  住於空閑。遠離者，最近三里，能遠益善；得  是身遠離已，亦當令心遠離五欲、五蓋。

[0537c07]  若  受請食、若眾僧食，起諸漏因緣。所以者何？  受請食者，若得，作是念：「我是福德好人故
得。」若不得，則嫌恨請者：「彼為無所別識，  不應請者請，應請者不請。」或自鄙薄，懊惱  自責而生憂苦。是貪、憂法，則能遮道。僧
食者，入眾中，當隨眾法，斷事、擯人、料理  僧事、處分、作使，心則散亂，妨廢行道。有  如是等惱亂事故受常乞食法。

[0537c15]  好衣因緣  故，四方追逐，墮邪命中。若受人好衣，則  生親著；若不親著，檀越則恨。若僧中得衣，  如上說眾中之過。又好衣，是未得道者生
貪著處。好衣因緣，招致賊難，或至奪命。有  如是等患，故受弊納衣法。

[0537c20]  行者作是念：  「求一食尚多有所妨，何況小食、中食、後食！  若不自損，則失半日之功，不能一心行道。
佛法為行道故，不為益身，如養馬、養猪。」  是故斷數數食，受一食法。

[0537c24]  有人雖一食，而  貪心極噉，腹脹氣塞，妨廢行道，是故受節  量食法。節量者，略說隨所能食，三分留
一分，則身輕安穩，易消無患，於身無損，  則行道無廢。如經中舍利弗說：「我若食五  口、六口，足之以水，則足支身。」於秦人中  食，可十口許。

[0538a06]  有人雖節量食，過中飲漿，  則心樂著，求種種漿：果漿、蜜漿等，求欲無  厭，不能一心修習善法。如馬不著轡勒，
左右噉草，不肯進路；若著轡勒，則不  噉草意斷，隨人意去。是故受中後不飲  漿。

[0538a11]  無常、空觀是入佛法門，能厭離三界。塚  間常有悲啼哭聲，死屍狼藉，眼見無常，後  或火燒，鳥獸所食，不久滅盡；因是屍觀，一
切法中易得無常相、空相。又塚間住，若見死  屍  臭  爛不淨，易得九相觀，是離欲初門。是  故受塚間住法。

[0538a16]  能作不淨、無常等觀已，得  道事辦，捨至樹下；或未得道者，心則不大  厭，取是相，樹下思惟。如佛生時、成道時、轉法
輪時、般涅槃時，皆在樹下；行者隨諸佛法，  常處樹下。如是等因緣故，受樹下坐法。

[0538a20]  行  者或觀樹下如半舍無異，蔭覆涼樂，又生  愛著：「我所住者好，彼樹不如。」如是等生漏  故，至露地住，作是思惟：「樹下有二種過：一
者、雨漏濕冷，二者、鳥屎污身，毒蟲所住。有  如是等過，空地則無此患。」露地住，則著衣、  脫衣，隨意快樂；月光遍照，空中明淨，心易  入空三昧。

[0538a27]  身四儀中，坐為第一，食易消化，  氣息調和。求道者大事未辦，諸煩惱賊常  伺其便，不宜安臥；若行、若立，則心動難攝，
亦不可久。故受常坐法。若欲睡時，脇不著  席。

[0538b02]  行者不著於味、不輕眾生、等心憐愍  故，次第乞食；不擇貧富故，受次第乞食  法。

[0538b04]  行者少欲知足，衣趣蓋形，不多不少故，  受但三衣法。白衣求樂故，多畜種種衣；  或有外道苦行故，裸形無恥。是故佛弟子
捨二邊、處中道行。住處、食處常用故事多；  衣不須日日求，故略說。

[0538b08]  是十二頭陀，佛意  欲令弟子隨道行、捨世樂故，讚十二頭  陀。

[0538b10]  是佛意，常以頭陀為本；有因緣，不得  已而聽餘事。如轉法輪時，五比丘初得道，  白佛言：「我等著何等衣？」佛言：「應著納衣。」
又受戒法，盡壽著納衣、乞食、樹下住、弊棄  藥——於古四聖種中，頭陀即是三事。佛法唯  以智慧為本，不以苦為先。是法皆助道、  隨道故，諸佛常讚歎。

◎

大智度論卷第六十八

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
