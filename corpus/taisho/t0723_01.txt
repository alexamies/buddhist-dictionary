分別業報略經


大勇菩薩撰

宋天竺三藏僧伽跋摩譯

最勝無上尊，　　知見悉具足，  
是故稽首禮，　　及法應真僧。  
我今撰安住，　　知見具足說，  
五趣所緣起，　　由淨不淨業。  
普為諸世間，　　開示契經義，  
隨智力所及，　　分別業果報。  
佛以法自覺，　　諸天咸勸請，  
即至波羅  [木*奈]  ，　　演暢真諦義。  
謂苦及苦因，　　苦集究竟滅，  
八正悉具足，　　盡苦清淨道。  
無上人中尊，　　說苦業果報，  
從是轉相生，　　煩惱及諸業。  
種種相煩惱，　　無量諸業行，  
次第略分別，　　隨順大仙說。  
契經所顯示，　　不違諸法相，  
真實決定義，　　慧者當受持。  
非自在所作，　　果報非無因，  
亦非自性起，　　亦不從時生。  
自在天無因，　　自性及與時，  
以果有勝劣，　　當知彼非因。  
無知生煩惱，　　從是起諸業，  
因業開眾趣，　　今當說差別。  
造諸不善業，　　隨業入惡道，  
彼諸罪眾生，　　閻王慈哀說：  
生老病死苦，　　王法所拘執，  
汝見彼天使，　　何不生勝覺！  
惠施清淨戒，　　能調身口意，  
汝為何所求，　　而不發上願！  
不幸遇惡友，　　唯聞非法事，  
增我貪恚癡，　　何由起淨業？  
汝曾不修善，　　但作諸惡行，  
不覺罪報至，　　今來入地獄。  
爾時諸獄卒，　　即執罪眾生，  
驅向地獄門，　　恐怖身毛竪。  
等活若黑繩，　　眾合二叫呼，  
無擇大地獄，　　燒熱及大熱，  
土海及糞池，　　鋒利劍葉林，  
刀道劍枝樹，　　灰河鐵鑊獄，  
造諸惡業者，　　生此泥黎中。  
今當說彼業，　　苦報差別相。  
等活死復生，　　經歷億千劫，  
今聞結怨憎，　　互相傷害故。  
陷人以非道，　　兩舌離親友，  
讒謗及妄語，　　死墮黑繩獄。  
屠捕及餘殺，　　死入眾合獄，  
諸山所磨切，　　身碎血髓流。  
為政無慈惻，　　峻法多因緣，  
廣設諸方便，　　種種加楚毒，  
亦入眾合獄，　　隨業受苦報。  
輪轉崩山芒，　　鐵石所磨擣，  
隨貪恚癡怖，　　聽訟違抂直，  
亦入眾合獄，　　鐵輪斷其身。  
自恃強力勢，　　嶮暴陵孤弱，  
亦入眾合獄，　　黑象競來踐。  
逼迫多人眾，　　令彼大呼泣，  
死墮叫呼獄，　　舉身常洞燃。  
斗秤欺誑人，　　心惡而口善，  
言行無誠實，　　入大叫呼獄。  
呼哉大呼獄，　　見者身毛竪，  
於中受劇苦，　　寄付不還故。  
非法言是法，　　見法言非法，  
邪見無因果，　　侮傲謗賢聖，  
如是諸人等，　　死入無擇獄。  
父母賢善人，　　沙門婆羅門，  
犯忤令憂惱，　　死入熱地獄。  
父母賢善人，　　沙門婆羅門，  
惡心加苦痛，　　死入大熱獄。  
出家修淨行，　　虧犯律儀戒，  
展轉相形毀，　　死入熱土獄。  
越禁捨正命，　　邪諂營穢生，  
死入熱糞池，　　毒虫貫骨髓。  
田獵焚林澤，　　燒害陸眾生，  
死入火劍獄，　　燒剝斷支節。  
誘取諸眾生，　　詐親害其命，  
烏鵄群餓狗，　　競來食其肉。  
毀壞正法橋，　　導人非法行，  
死經利刀道，　　截足斷肌骨。  
長身百足虫，　　貌像端正女，  
纏身唼髓腦，　　由彼邪婬故。  
於他婦女身，　　摩觸深染著，  
驅上劍枝樹，　　往還貫身體。  
種種設方便，　　殺諸水虫類，  
死入沸灰河，　　舉身悉糜爛。  
吞食熱鐵丸，　　融銅灌其口，  
鐵釘釘其身，　　盜竊他財故。  
增上十不善，　　神逝入地獄，  
次罪墮畜生，　　餘則入餓鬼。  
恚憎不善行，　　心常樂惡法，  
見他苦隨喜，　　死作閻羅卒。  
已說諸業行，　　重者入地獄，  
今當說畜生，　　餓鬼業果報。  
身三口四過，　　及意三不善，  
此業若非增，　　死墮畜生趣。  
多欲生鵝鴿，　　孔雀鴛鴦鳥；  
愚癡業所生，　　蛆蟻飛蛾等。  
無智好打縛，　　報生象馬中，  
或復作牛羊，　　麞鹿諸野獸。  
瞋恨作  虺  蛇，　　蜂蠍毒虫類，  
憍慢自矜高，　　惡心密懷害，  
報生合羅婆  (八脚獸)  ，  
及作虎師子。　　虛傲踈嶮報，  
猪狗驢狐狼。　　慳悋不惠施，  
疾忌多憎惡，　　輕躁心不住，  
死墮猿猴中。　　強顏少羞恥，  
無節多言說，　　隨業獲果報，  
後受烏鳥身。　　邪貪無厭足，  
兩舌離親友，　　後受猫狸身，  
或作熊羆身。　　修行大布施，  
急性多瞋怒，　　不依正憶念，  
後作大力龍。　　能修大布施，  
高心  [夌*欠]  蔑人，　　由斯業行生，  
大力金翅鳥。　　劫盜賢善人，  
飲食諸餚饍，　　墮富單那鬼，  
食糞及死屍。　　欺怖愚尫劣，  
疾病諸貧乞，　　後作富提鬼，  
常食諸胎網。　　顰蹙鄙陋行，  
慳惜多貪求，　　死作賤餓鬼，  
形體甚黑瘦。　　慳貪不布施，  
或施還自毀，　　死墮食吐鬼，  
唯膳膿涕唾。　　自不修福慧，  
毀他行布施，　　慳惜甘麁澁，  
樂習鄙穢行，　　居伏竇下流，  
恒食諸不淨。　　常希他人物，  
有財不食用，　　寧棄不行施，  
死墮瞋餓鬼。　　好發他陰私，  
害人取財物，　　餘罪墮餓鬼，  
常食人精氣。　　麁言觸惱人，  
好發他陰私，　　剛強難調伏，  
生焰口餓鬼。　　熾然他鬪訟，  
積財常恐盡，　　無慈性剛強，  
後作食虫鬼，　　常噉諸蛾蟻，  
舉身皆火然。　　抑止他人施，  
有財不肯捨，　　生作巨身鬼。  
腹大咽如針。　　不施不自食，  
積聚為子孫，　　以此業緣故，  
後生輕餓鬼。　　子孫為修福，  
因是得信食。　　若為聚落主，  
逼取他財施，　　死作鳩槃荼，  
飲食常隨意。　　若多殺眾生，  
以肉為施惠，　　餘罪作羅剎，  
常得眾美食。　　微恚少憂慼，  
常作修布施，　　香華自嚴身，  
好作諸伎樂，　　後作乾闥婆，  
為天執樂神。　　為利而行施，  
多瞋好兩舌，　　後作毘舍闍，  
其身甚醜陋，　　髼髮而赤眼，  
利爪長牙齒。　　逼他取財物，  
而以廣行施，　　性樂心輕躁，  
生為負多鬼。　　多瞋性難滿，  
好樂修布施，　　嗜酒喜歌舞，  
後生作地神。　　輿乘獻父母，  
給施親善人，　　稟性多慳悋，  
生作遊空神。　　宅舍乘飲食，  
以此修惠施，　　生作虛空神，  
常與宮殿俱。　　我已略分別，  
畜生餓鬼趣；　　今當次第說，  
善道人天果。　　修種種淨行，  
後生善趣中，　　隨業受果報，  
今當如實說。　　天人阿修羅，  
欲求長壽者，　　不害生為本，  
慧者應當知。　　慈愍不害生，  
樂修諸功德，　　堅固不傾動，  
所生離諸難。　　於諸群生類，  
不捶打繫縛，　　由斯不惱業，  
所生常無病。　　未曾修布施，  
亦不盜他財，　　所生常短乏，  
多求而少獲。　　能廣行布施，  
而復奪他物，　　所生常得財，  
隨得尋復失。　　常不盜他物，  
時復行少施，　　方便獲財利，  
所得恒不失。　　常不盜他物，  
兼復廣行施，　　所生輒大富，  
得財常不失。　　決定修齋戒，  
所生遇正法，　　眾見悉愛樂，  
名聞普流布。　　身心常安樂，  
易滿知止足，　　夷泰無憂惱，  
質直修正行。　　欲報所生恩，  
信心修福業，　　隨其所生處，  
常得父餘財。　　若以飲食施，  
長壽好色力，　　辯慧多財寶，  
無病心安樂。　　施衣得慚愧，  
神儀高勝尊，　　人相悉具足，  
覩者莫不欣，　　其身常安隱，  
心適恒喜歡。  
施屋得舍宅，　　宮殿極嚴麗，  
寶藏悉盈滿，　　眾具隨所欲。  
若施井浴池，　　及與淨水漿，  
生生無渴乏，　　所欲常隨意。  
橋船濟未渡，　　履屣施徒跣，  
常得象馬車，　　是則人中天。  
若以園林施，　　常獲勝妙果，  
一切所依蔭，　　心安無熱惱，  
眾人所愛樂，　　眷屬悉具足。  
若人施醫藥，　　後生得無病，  
長壽常安樂，　　具足色力財；  
無量百千世，　　不經疫疾劫，  
終遇法醫王，　　永拔生死根。  
造廁除眾穢，　　後無便利患，  
身心常清淨，　　見者莫不歡，  
緣是離諸垢，　　究竟獲大安。  
若為生天上，　　或復求名聞，  
酬恩及望報，　　恐怖故行施，  
獲果不清淨，　　所受多麁澁。  
祖先建立施，　　子孫續不絕，  
所生蒙遺慶，　　無量餘財寶。  
常歎施功德，　　有財而不捨，  
所生恒貧匱，　　欲施無財物。  
常歎布施德，　　愍念常周恤，  
所生得大富。　　不樂修福業，  
常樂修智慧，　　而不行布施，  
所生常聰哲，　　貧窶無財產。  
唯樂行布施，　　而不修智慧，  
所生得大財，　　愚闇無知見。  
施慧二俱修，　　所生具財智；  
二俱不修者，　　長夜處貧闇。  
布施無正信，　　後得饒財物，  
所受悉麁澁，　　其心常樂著。  
深信行施惠，　　生得上財寶，  
所受皆莊嚴，　　其心常愛樂。  
善知良福田，　　恭敬歡喜施，  
所生眷屬和，　　俱受安樂報。  
心常輕布施，　　慢意供福田，  
後生多財物，　　雖得不能用，  
凡品無異聞，　　眾所不敬慕。  
心不輕布施，　　恭敬修福慧，  
生得殊勝財，　　親族悉宗敬。  
隨所應惠施，　　其心常歡喜，  
生得如意財，　　以道而受用。  
乘理獲財物，　　智慧修布施，  
財寶自然至，　　所得皆不失。  
時施無留難，　　明解修福惠，  
少求多所獲，　　常得應時物。  
若人修淨行，　　遠離他所愛，  
生得賢良妻，　　容德悉具足。  
慧者常遠離，　　非處非時行，  
心安身無過，　　具足丈夫法，  
清淨修梵行，　　賢聖所稱讚，  
受身常鮮潔，　　令聞遠流布，  
眾人所瞻仰，　　諸天咸供養。  
若人於此世，　　遠酒離迷亂，  
強志不忘誤，　　義辯得無異。  
若人不妄語，　　至誠不虛欺，  
受身悉具足，　　不染惡名稱。  
若人不兩舌，　　方便善和諍，  
生為人中尊，　　眷屬常不壞。  
若人不惡口，　　美言悅眾聽，  
恒聞清淨音，　　宣揚勝妙法。  
若人於此世，　　遠離無義語，  
誠實及應時，　　知量饒益說，  
後生言常正，　　聞者樂信行。  
若不貪他物，　　未曾起求想，  
所生心安樂，　　常得天勝財。  
若不起瞋恚，　　打縛惱逼心，  
常好修慈忍，　　後生昇梵天。  
若人於今世，　　深信具正見，  
有無真實說，　　習近善知識，  
後生天中天，　　慧光踰日月。  
如上所宣說，　　無量清淨業，  
隨行各受生，　　世間種種報。  
若欲求大利，　　名稱生天樂，  
無常求堅固，　　當勤修德本。  
作淨不淨業，　　莊嚴種種果，  
若生人道中，　　雜受黑白報。  
童子及盛壯，　　中年衰老時，  
斯各隨本緣，　　迭受苦樂報。  
諸業作已增，　　是則次第受，  
雖作不增長，　　久乃獲果報。  
若人施不恒，　　中間致貧匱；  
若常修惠施，　　富樂無窮已。  
若人多瞋恚，　　後生恒醜陋；  
慈忍無忿怒，　　受身常端正。  
若人不修慧，　　所生癡闇冥；  
好智習多聞，　　明哲遇賢聖。  
若能伏憍慢，　　轉身生勝族；  
愚惑自矜高，　　常生卑賤中。  
諂諛致身曲，　　訛言形矬陋；  
見聖心不喜，  
所生常愚  憃  ；　　瘖瘂不能言，  
目盲無所見。　　尊長師善友，  
慈心安慰說，　　厭捨不聽受，  
所生當聾聵。　　洗浴諸有德，  
供養妙香花，　　斯人所受生，  
身相悉端嚴，　　肌體極柔軟，  
淨如煉真金。　　污所不應污，  
邪行犯非處，　　害形毀眾生，  
由斯受閹身。　　若人於今世，  
愛欲心熾然，　　身口及諸根，  
盡習婦人法，　　後常受女身，  
多欲不聰慧。　　若人施燈燭，  
演說清淨道，　　迷者示正路，  
等愛視眾生，　　後得清淨眼，  
明徹無障礙。　　子愛視眾生，  
哀愍諸貧病，　　所生多子孫，  
如月在眾星。　　慈母乳嬰兒，  
奉齋修淨行，　　懷姙他所愛，  
一切悉不犯；　　由斯淨業故，  
生得多婇女，　　圍繞自娛樂，  
猶如天帝釋。　　愛敬禮父母，  
恭肅諸所尊，　　後生常高貴，  
身體極柔軟。　　若人於今世，  
堅固持律行，　　後得不動財，  
猶如雪山王。　　若人於今世，  
常不越儀法，　　若彼求不求，  
等施令滿足，　　後生得妙相，  
師子方頰車，　　具足無盡財，  
如海珍寶渚。　　身口意清淨，  
兼復行布施，　　於他無嫉心，  
己財不守護，　　由斯業行報，  
後生欝單越。  
若人慕名聞，　　及求生天樂，  
依憑善師學，　　身口意清淨。  
所有諸財物，　　愛樂加守護，  
由斯業緣故，　　後生四王家。  
若人於今世，　　志強不隨人，  
所行多幻偽，　　亦修諸善法，  
樂觀他鬪訟，　　兼行好布施，  
由斯業緣故，　　後作阿修羅。  
孝順淨供養，　　父母諸尊長，  
忍辱少瞋恨，　　不樂觀鬪訟，  
由斯業緣故，　　後生忉利天。  
若人自不鬪，　　亦不觀他諍，  
精勤修善法，　　得作夜摩天。  
於身善觀察，　　好學集多聞，  
專精思惟義，　　樂修淨功德，  
由斯業緣故，　　後生兜率天。  
修習勝布施，　　樂誦諸經典，  
方便行善法，　　自力不由他，  
慇懃精進故，　　後生化樂天。  
修行勝布施，　　善攝護諸根，  
精勤不退轉，　　欣樂他功德，  
由斯業緣故，　　後生他化天。  
捨離熾然欲，　　修習四梵行，  
離生欣樂俱，　　轉身生梵宮。  
又離覺觀心，　　亦度離生喜，  
定生喜樂俱，　　上生光音天。  
離定生喜樂，　　一向與樂俱，  
捨念三摩提，　　生彼遍淨天。  
悉已度苦樂，　　不苦不樂俱，  
捨及清淨念，　　得生廣果天。  
覺知離想過，　　及厭五種有，  
深愛著無想，　　生彼無想天。  
世俗及無漏，　　修習諸熏禪，  
熏禪正受力，　　生五淨居天。  
修習軟中品，　　無煩無熱天；  
修習上三品，　　次生三淨天。  
如是次第上，　　乃至色究竟。  
依色無常想，　　超修無量空；  
次觀無量識，　　捨至無所有，  
又離無所有，　　乃至非非想。  
我已說生死，　　有有果報等，  
於彼業果報，　　慧者當觀察。  
應修清淨業，　　離苦疾受樂，  
已說諸生死，　　種種業差別。  
非自在天生，　　亦非自然有，  
非時非無因，　　唯從煩惱起。  
觀彼有無常，　　慧者不染著，  
出離諸繫縛，　　永到安隱處。

分別業報略經

* * *

【經文資訊】大正藏第 17 冊 No. 0723 分別業報略經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
