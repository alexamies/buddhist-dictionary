壹輸盧迦論一卷
龍樹菩薩造

後魏瞿曇留支  雒  陽譯

體自體無常　　如是體無體  
自體性無體　　故說空無常

[0253a09]  問曰。以何義故造此一偈論。說何等義破何  等人。答曰。為讀誦者於廣大部生懈倦心。又  為聰叡先已廣習無量諸論於如來法海義中
思惟而生懈倦。於無常自體空不異義中。生  異相疑。為斷此疑故造斯論。說何義者。今當  說。謂一切法無常自體空。自體空不離無常。
一切法自性自體空。是故無有常。一切諸佛  緣覺聲聞。於空法中而得出離。非於諸行斷  常法中而得解脫。偈言。

滅空住有體　　則成於常見  
若謂後時滅　　則成於斷見

[0253a20]  以此義故。說一切法自體空。諸佛緣覺聲聞  羅漢。於此義中得利益故。破何等人者。今當  說。若有所得人離於諸行。說有無常則非正
見。若無常離有為。無常則常猶如虛空。若如  是者。則有為無為體無差別。若有為與無為  合。無為合故則瓶不可破。若無為與有為合。
有為合故則涅槃可壞。若不異者。則一切法  不可破壞。如涅槃常非緣生故。若諸行非因  緣生。不異虛空涅槃者。則有為法不名無常。
若諸行非因緣生。是無常者。則虛空涅槃不  名為常。若如是者。則有為無為無有勝法。若  無常離有為。猶名無常者。則有為離常。應名
為常。但是事不然。若如是者。何等修多羅中  作如是說。以何義說。汝今所說以何義說。汝  今所說義不相應。非汝邪思之所能量。是故
汝說非為正見。若人有所得。謂過去未來現  在法自體成者。當知是人則非正見。何以故。  無因生見故。若言未來體非因緣生自體成
者。則現在法亦非因緣生自性體成。以未來  現在自性平等無差別故。若性平等者。現在  有法皆從緣生。未來法何故非緣生。汝今此
義為以修多羅說為依義說。說不相應則無理  趣。若無理趣則不可信。若未來法無因緣生  自性成者。未來之法猶如虛空無有因緣。離
因緣故非因緣生。則無實未來體。無未來故  現在過去亦無。現在過去無故三世無體。若  有體者則是常見無因生故。若佛弟子有所
得見。則與外道迦毘羅等無差別。此論非為  迦毘羅憂樓迦諸外道等。為汝等輩同見之  人故造斯論。向說破何等人。為令汝等有所
得人斷除邪見故作斯論。一輸盧迦偈句義  今當釋。偈言自體性無常者。自體名有生。有  法故名為體。有所得人於此法中心取為體。
此法於陰界入中有聲緣轉。如說一體二體  多體。如彼此人一二眾多各有自體故名自  體。如地水火風堅濕熱動各有自性。如是各
各自相自體故言自體。有所得人謂生住滅  同相者。是義不然。自體性無常故。彼體名有  所得人分別故生。是故離諸法無無常體。以
自相無常故。如佛告比丘。一切諸行皆悉無  常。以此說故。離法有無常自相者。是事不然。  若汝不了云何無常。我今當說。偈言如是體
無體故。體無體者。汝所分別無常者。彼無常  無體。是故體無體。自性無體故言無體。偈言  自體性無體者。離無體更無別體故。言自體
無體。若汝意謂離無體而有體者。是義不然。  以汝此法非修多羅說故。若謂無體是自體  者。是亦不然。以修多羅所不說故。世尊。於
何等修多羅中說如此法。於佛世尊修多羅  中。都無此義。以非經說故不成就。非大聖修  多羅所說之義則不應信。是故非唯言說而
得取證。偈言故說空無常者。如調伏三蜜提  經中說。佛告三蜜提。眼空無常無不動。無  不壞無不變。何以故。性如是故。耳鼻舌身意
亦復如是。世尊。於此修多羅中說空說無常。  以是義故。知諸法空無常。無常無體。是故諸  法性自無體則無體義成。若能如是入修多
羅義。其義則成。若不入修多羅。其義則壞。以  我所說入修多羅。其義則成。是故性自無體  其義成就。一輸盧迦論一卷。凡諸法體性法
物事有名異義同。是故或言體。或言性。或言  法。或言有。或言物。莫不皆是有之差別。正音  云私婆婆。或譯為自體體。或譯為無法有法。  或譯為無自性性。

壹輸盧迦論一卷

* * *

【經文資訊】大正藏第 30 冊 No. 1573 壹輸盧迦論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供之高麗藏 CD 經文，維習安大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
