			Taisho Tripitaka, Electronic version, No. 1992 汾陽無德禪師語錄
			宋 楚圓集
				Electronic Version by
				CBETA
		$Revision: 1.22 $$Date: 2010/03/18 08:15:17 $
		correctionsTaisho
		correctionsCBETA.maha
		correctionsCBETA
	3卷
			中華電子佛典協會 (CBETA)
				service@cbeta.org
			Available for non-commercial use when distributed with this header intact.
		$Date: 2010/03/18 08:15:17 $
		Taisho Tripitaka Vol. 47, No. 1992 
		【大】
		【原】
		【unknown】
		Text as provided by Mr. Hsiao Chen-Kuo, Text as provided by Electronic Buddhadharma Society (EBS), Text as provided by Anonymous from USA
		蕭鎮國大德提供，佛教電腦資訊庫功德會提供，北美某大德提供
No. 1992
重刊汾陽和尚語錄疏重刊汾陽和尚語錄疏
昔風穴和尚謂首山曰。不幸臨濟之道。至吾
將墜于地矣。觀此一眾。雖敏者多。見性者少。
吾雖望子之久。猶恐耽著此經。不能放捨。風
穴高提祖印。向千聖頂𩕳上。下者一著。不妨
嶮峻其奈首山言前領旨。格外明宗。直下承
當。不存毫髮。洎風穴上堂。舉世尊以青蓮目
顧視大眾。而首山宏機捷出拂袖便行。如淵
之深岳之聳。所謂唱愈高。而和愈峻也。汾陽
禪師。出首山之門。弄西河師子。奮出窟爪牙。
哮吼一聲。群魔屏迹。梵僧請法。即為敷揚。戞
玉鏗金。超聞離見。六人大器。具在典章。耀古
騰今。叢林標格。家法來從。有目正音。其可無
傳。在昔雖已刊行。歲久遂成湮沒。天台子聰。
首座靈機。夙契宗匠。親承慨祖室之長冥。惜
真風之不振。握驪珠擬澂滄海。執慧斧欲伐
邪林。募緣重刊。垂惠後學。余嘉其志。故發緒
言。希聞見而樂從。庶有光于祖道者也。
時至大三秊春吳開元住持清茂書
一華一葉。直指單傳之妙旨。自林際傳。入汾
陽手中。如持一尺之鏡。容納萬象森羅。量內
量外。何曾見有虛空之廣。雲天之高。日月之
明。毛芥堆突之細之大者也。怒雷分開泰華。
摩竭大魚吸乾四大海水。當門師子咬斷一
切衲僧命根。十智同真塞斷一切衲僧咽喉
唇吻。此猶是將無作有。遊戲三昧。邊事不落
文字語言。已前敲唱。雙行底句。若非直下兒
孫。向印板上。打出定道。局在一隅。而大機大
用。超然如恒河沙數。木石首座之功。豈浪施
也哉。
旹至大辛亥開爐後一日住薦嚴比丘德海
拜書
胡僧金錫光。為法到汾陽。六人成大器。勸請
為敷揚。伸出西河爪距。抉破古今窠臼。義天
無滓。心鏡無痕。圓如明月珠。快似金剛劍。一
斬一切斬。一斷一切斷。上無攀仰。下絕己躬。
常光現前。壁立萬仞。木石首座重行刊鏤。廣
其流通。療狂子之多疑。救達人之少悟。
龍山起予謹題
謂汾陽實有此錄。臨濟一宗。掃土而盡。謂汾
陽實無此錄。臨濟一宗。掃土而盡。且作麼生。
入得汾陽門。見得汾陽人。直下平坦。去也至
大。辛亥之春。天台比丘子聰。募金重刊。中
竺遠孫　炷香再閱。
汾陽為聰公。排闥而起。濟北之道遂昌奮返
嚬呻。驚□□勝。是為西河獅子。遺言行世。觀
者不翅如飲鳩。中者必死。舊板磨滅。世方幸
其毒息。木石聰首座。復刊而新之。流毒滋甚。
慨今而後曾不知其飲而致於中。中而致於
必死者幾何人矣。住禾城本覺比丘如芝拜
書。
汾陽無德禪師語錄序汾陽無德禪師語錄序
銀青光祿大夫行祕書監知汝州軍州
兼管內營田隄堰橋道勸農使上柱國
南陽郡開國侯食邑一千九百戶楊億述
昔者白象降生。教興於權實。青蓮視瞬。義著
於師承。厥後隻履西歸一花東布。世系聯續。
開悟寖廣。然而根器各異。宗致迭舉。少林之
嗣既分皮髓之淺深。大寂之徒亦著心眉之
階級。雖攪為一呼。匪酥酪醍醐之殊。然列彼
三車。推羊鹿大牛之別。趨覺城而固有淹速。
非智眼而孰克炤明。
汾州大中寺。太子禪院長老。釋善昭者。本太
原人。積習聞薰。孤貞絕俗。自去飾受具。即杖
策巡。方所至少留。隨機叩發。歷參知識。七十
一員。最後受印於汝州南院省念。遂法裔念。
出風穴沼。沼嗣先南院顒。顒嗣興化獎。獎嗣
臨際玄。玄嗣黃檗運。運嗣百丈海。海出馬祖。
祖出南岳讓。讓為曹溪嫡子。自曹谿至師。凡
十一世。師既投鍼臨汝。分燈摩竭。衣珠內炳。
潮音尚祕。薄言湘楚。依止林樾。道俗歸慕。
名聲普聞。長沙守張侯茂宗。以四大寺。命師
擇居。北抵襄󱒓。止白馬山。郡牧劉公昌言躳
詣頂謁延住蘭若。前後八請皆不之諾。淳化
四年。西河緇素千餘人。協心削牘。遣沙門契
聰。詣白馬山。迎至其郡。遂爾留憩。攝伽梨而
登席。揮犀柄以談空。毘耶淨名宴坐罔離於
空室。廬峯慧遠送迎不越於虎谿。淨眾駢臻。
法韻雄震。而師願力勇猛。學解淹博。周游湖
嶺。探索筌蹄。效遍參於善財。同多聞於慶喜。
若乃江西即心之誨。而歸於無物。石頭全提
之句。而謂之真吼。南泉捭闔而自得。引發上
機。趙州縱奪。而有端摧伏異見。洞山之建立
五位。回互以彰。仰山之分列諸勢。游戲無礙。
雪峯應接之眼。啐啄同時。雲門揚攉之言。藥
石苦口。咸達其要。悉舉其綱。至如大用現前。
纖塵不立。諸法皆泯。四句逈超。蓋有黃檗之
迅機臨際之妙脈。三玄三要。在掌握之所施。
二主二賓。與盲瞑而何異。是為正路。直造上
乘。師之所證。踰於格量。非齊肩於佛慧。曷染
指於禪味哉。予刳心彌久感疾無損。靜慮冥
默。世緣紛染。守郡楚北。恪居官次。而師遐遣
清侶。躬裁尺訊。謂廣內集錄。載師之辭句。既
參於刊綴。汝海答問。陪師之法屬。且聯其宗
派。邈同風於千里。遽授書之一編法興智深。
二上人飛錫。實勤巽床甚謹。述邑子之意。願
永南宗之旨屬。圖鏤版邈求冠篇。賞音相從。
重胝忘苦。幸煩襟之微釋。因濡翰以塞請云
爾。
上汾陽無德禪師語錄卷上
門人住石霜山慈明大師楚圓集
師初開堂讀疏罷。維那白槌云。法筵龍象眾。
當觀第一義。師云。若論此事。絕有言詮。維那
白槌。已成朕兆。雖然如是。官不容針。私通車
馬。況乃表白。大德高談華翰。顯唱皆周。人天
僧俗。同臻法會。何處不可。更待山僧擊揚斯
事。恰似平地掘坑。闔城檀越維那頭。總在這
裏麼。對云總在。師云。多少。周旋。各人分上。
誰不當機。如未相悉。有疑請問。問靈山一會。
迦葉親聞。今日一會。什麼人聞。師云。不因陞
寶座。爭顯六師能。問師唱誰家曲。宗風嗣阿
誰。師云。不歷僧祇劫。直出古皇前。恁麼則郡
城有望。師云。五嶽峯巒秀。四海盡歸朝。問無
業堂前師子吼。空王殿裏事如何。師云。石塔
楞層當宇宙。金鈴搖拽動人天。莫便是和尚
為人處也無。師云。人天皆罔措。直下要分明。
問如何是大道之源。師云。掘地覓天。何得如
此師云。不識幽玄。問坐斷毘盧頂。不稟釋迦
文猶未是學人行業。如何是學人行業。師云。
什麼處得這箇問來。恁麼則學人罪過也。師
云。腦後拔箭。問如何是道。師云。虛空無障礙。
來往任縱橫。恁麼則謝師指示。師云。爾喚什
麼作道。僧無語。師云。只解騎虎。不解下虎。
問如何是般若神珠。師云。光明不透影。隨處
任方圓。學人不會。師云。記取前話。問如何是
利生之見。師云。雲綻青天月。了朗甚分明。恁
麼則金聲擲地。師云。休俗氣不除。問如何是
活句。師云。仰面哭蒼天。此猶是死句。師云。
入地更深埋。問心地未安時如何。師云。誰亂
爾。爭奈這箇何。師云。自作自受。問古鏡未明
時如何。師云。天魔戰灼。明後如何。師云。毘
沙稽首。
師云。爾問我答。有什麼了期。盡未來際。無時
得歇。山僧昨感郡城遠請。如今已報佛恩。隨
機利物。各人解悟。只在如今。日月天子面前
立。妙峯聳峻頭上住。移城道廣震乾坤。辯塔
名高彌宇宙。所以珠生掌內。取草林中。出藥
延時。待人傳法。遂有立雪斷臂負石舂糠。遇
斯志人。方堪受旨。況乎山僧觸事荒唐。那陞
此位。實當慙悚。今郡尊牧主。諸官員檀越在
會僧俗。並是靈山會上。受佛付囑了底人。還
記得付囑底事麼。記得者。對人天大眾前。通
露消息。要辨邪正。莫只恁麼肚裏不肯。隈地
生疑。道場難遇。只在如今。有麼有麼。莫道。
禪是骨󱑥。子切要緇素分明。無即不用錯致
詞端。多語勞神。少言易會。久立諸官。恐無利
益。伏惟珍重。
上堂云。夫以。汾陽蕩蕩廣闊。而無際無涯。晉
水滔滔深遠。而有終有始。遂得清涼一派。橫
貫乾坤。金色千峯。豎吞宇宙。金鉼不動。玉騎
移輪。箭穿雁穴。什麼人委的。如今還有委的
底麼。對眾出來。僧問。學人未悟時如何。師
云。誰人未悟。悟後如何。師云。旦莫詐明頭。
問遠遠請師。請師舉唱。師云。當機無影像。迴
轉絕參差。問祖意教意是同是別。師云。巖高
松冷健。㵎曲水流遲。問急切相投時如何。師
云。裸形見阿難。問牛頭未見四祖。為甚百鳥
𠾑花獻。師云。匉匉地見後為什麼。不󰍱花獻。
師云。匉匉地。問如何是祖師西來意。師云。青
絹扇子足風涼。問祖師心印。不落有無。未審
師於先師處。得箇什麼。師云。千年無影樹。今
時勿底靴。恁麼則播於寰宇也。師云。世界雖
廣闊。舉措少知音。師云。如今還有知音底麼。
有則金色同參。且道參什麼人。良久云。久立
大眾。伏惟珍重。
上堂云。夫大道之源。言詮罔及。祖印相傳。迷
情豈測。當臺秦鑑。好醜俱分。鴨類鵝王。水乳
自辨。如今還有辨得底麼。拈出來看。
問如來降下於忉利。蓮花示現於金輪。即不
問如何是今日一會。師云。大眾普聞。恁麼則
和尚慈悲也。師云。雙林猶自可。拘尸廓四週。
僧禮拜。師云。今日到西天。問承教有言。夫說
法者。無說無示。其聽法者。無聞無得。未審師
今當說何法。師云。喫棒了通名。恁麼則人天
大眾。皆承恩力。師云。罪不重科。問虛空權譬
喻。隨處得彰名。未審是箇什麼物。師云。居人
天不測。入地更深埋。恁麼則大眾雖不識。歷
劫盡霑恩。師云。劍梁落膊。從他鬧劈。腹開心
始是明。
師云。夫說法者。須具十智同真。若不具十智
同真。邪正不辨。緇素不分。不能與人天為眼
目決斷是非。如鳥飛空而折翼。如箭射的而
斷弦。弦斷故射的不中。翼折故空不可飛。弦
壯翼牢。空的俱徹。作麼是十智。同真與諸上
座點出。一同一質。二同大事。三總同參。四同
真志。五同遍普。六同具足。七同得失。八同生
殺。九同音吼。十同得失。又云。與什麼人同得
入。與誰同音吼。作麼生是同生殺。什麼物同
得失。阿那箇同具足。是什麼同遍普。何人同
真志。孰能總同參。那箇同大事。何物同一質。
有點得出底麼。點得出者。不悋慈悲。點不出
者。未有參學眼。在切須辨取。要識是非。面目
見在。不可久立。珍重。
小參僧問。氷綻魚散時如何。師云。水清魚不
現。長波自往來。龍王當居何位。師云。在處存
金殿。乾坤獨我尊。恁麼則更無過者。師云。按
劍誰得妙。當人不自傷。
師云。若是按劍手。曹山不奈何。還識得劍未。
與爾註破。寰中無當克。海內獨橫身珍重。
上堂云。汾陽門下。有西河師子。當門踞坐。但
有來者。即便齩殺。有何方便。入得汾陽門。得
見汾陽人。若見汾陽人者。堪與祖佛為師。不
見汾陽人。盡是立地死漢。如今還有人。入得
門麼。快須入取免得辜負平生。不是龍門客。
切忌遭點額。那箇是龍門。客一齊點下。舉起
拄杖云。速退速退。
上堂云。乾坤寬廓。宇宙橫鋪。衲僧分上。左穿
右穴。樵父檐柴。醫王辨價。藥多病甚。網細魚
稠。東西南北。衝霜蹈雪。不避寒暄。要明斯事
也。須是箇一刀兩斷漢始得。只恁麼哄哄恫
恫地爛。冬瓜相似。有什麼成辦。齩斷兩頭。猶
是惹泥帶水。豈更因循可惜許兄弟。正法難
聞。正因難發。何不自省去。譬如兩陣相逢。不
讓先手。掣鼓奪旗。快須與徹。人人慷慨。各各
英豪大丈夫兒。莫教辜負行心虛消信施。山
雲廣闊。有什麼休時。若不自智玄通決定。償
他夙債。圖什麼波波。地誑他父母。虛生一遍
了。又更出家行脚。云我參善知識。見性絕生
死流。了無為法。苦哉苦哉。萬中無一自省歸
根者矣。如今有麼。有即出來。問承和尚有言。
父母之恩。如何報得。師云。粉骨碎身。還當得
也無。師云。不因親寶地。爭得到祇園。
師云諸兄弟當以此心。無令忘失。遞相警策。
分明已見。免得荒疎虛延歲月。自利利人。堪
消信施。所以道日。消萬兩黃金。豈況輕微供
養。各自記取無事。不用久立。珍重。
上堂云。夫說法者。須具宗師眼目。須識玄門。
要辨緇素邪正。所以古人道。玄有玄路。鳥道
難通。一語不玄。流俗阿師。且問諸上座。作麼
生是玄路。還有會底麼。與汾陽說看。要知端
的。莫只恁麼兀兀地。過時虛消信施。自從古
德。各有出人底路。還省得麼。先聖云。一句
語。須具三玄門。一玄門須具三要。阿那箇是
三玄。三要底句。快會取好。各自思量。還得穩
當也未。古德已前行脚。聞一箇因緣未明。中
間直下。飲食無味。睡臥不安。火急決擇將
為小事。所以大覺老人。為一大事因緣。出現
於世。想計他從上來行脚。不為遊山翫水。看
州府奢華。片衣口食。皆為聖心未通。所以驅
馳行脚。決擇深奧。傳唱敷揚。博問先知。親近
高德。蓋為續佛心燈。紹隆祖代。興崇聖種。接
引後機。自利利地。不忘先跡。如今還有商
量者。麼有即出來大家商量。
僧問。如何是接初機底句。師云。汝是行脚僧。
如何是辨衲僧底句。師云。西方日出卯。如何
是正令行底句。師云。千里持來呈舊面。如何
是立乾坤底句。師云。北俱盧州。長粳米食者。
無貪亦無嗔。
師云。只將此四轉語。驗天下衲僧。纔見爾出
來。驗得了也。問如何是學人著力處。師云。嘉
州打大像。如何是學人轉身處。師云。陝府灌
鐵牛。如何是學人親切處。師云。西河弄師
子。
師云。若人會得此三句。已辨三玄。更有三要
語在。切須薦取。不是等閒與大眾頌出。
三玄三要事難分。得意忘言道易親。一句分
明該萬象。重陽九日菊花新。師云。會麼恁麼
會得。不是性󱒨衲僧。作麼生會好。久立珍重。
上堂云。汾陽有三決。衲僧難辨別。擬擬問如
何。拄杖驀頭掣。僧問。如何是三決。師便打。
僧禮拜。師云與爾一時頌出。
第一決。接引無時節。巧語不能詮。雲綻青
天月。
第二決。舒光辨賢哲。問答利生心。拔却眼
中楔。
第三決。西國胡人說。濟水過新羅。白地用
鑌鐵。
師云。且道三決語。還有會底麼。有會底。通露
消息。要知近遠。莫只麼地。記言記語。以當平
生。有甚利益。不用久立。珍重。
小參因舉三玄語云。爾還會三玄底時節麼。
直須會取古人意旨。然後自心明去。便得通
變自在。受用無窮。喚作自受用身。佛不從他
教。便識得自家活計。所以南泉云。王老師十
八。上解作活計。
僧問。古人道十八。上解作活計。未審作得箇
什麼活計。師云。兩隻水牯牛。雙角無欄棬。復
云。若要於此明得去。直須得三玄旨趣始得。
受用無礙。自家慶快。以暢平生。丈夫漢莫教
自辜觸事不通。彼無利濟。與爾一時頌出。
第一玄。法界廣無邊。參羅及萬象。總在鏡
中圓。
第二玄。釋尊問阿難。多聞隨事答。應器量
無邊。
第三玄。直出古皇前。四句百非外。閭氏問
豐干。
師云。這箇是三玄底頌。作麼生是三玄底旨
趣。直教決擇分明。莫只麼望空裏妄解。道我
曾親近和尚。來與我說了。脫空妄語。誑󱓋他
人。喫鐵棒有日。莫言不道。子細子細。珍重。
邑眾送鐘。到請上堂。師云。過去毘婆尸佛。出
興于世。時有一信士。鑄金鐘一口。可重萬斤。
又一信士。身手有力。入山採栴檀木為杵。獲
此福故。鑄鐘者。現今成佛在東方。號金光聚
如來。次施杵者。即西天二十四祖師子尊者。
親弟亦是出家。龍子比丘。是智慧辯才。無人
過者。九十一劫。常生人間天上。受勝福樂。今
日邑眾。施鐘必生善利。要知果證。即今明取。
還有問事者麼。
問鴻鐘纔擊。聲震大千。未審聞底事如何。師
云。僧集六和。儀範足俗。開五義壯英雄。恁麼
則大眾總得聞也。師云。於中爾一箇耳瞶。僧
禮拜起來。師云。記得麼。記不得。師云。大家
聽取一頌。范金成器號鴻鐘。纔擊聲喧。宇宙
通。僧集六和儀範足。俗開五義壯英雄。須彌
報信飲光首。乾竺摧邪提婆宗。永掛蓮宮為
上瑞。人天普悟福無窮。
師云。各自記取。總要悟去。悟也未。不得忘
却。大眾久立。珍重。
早參云。平旦寅狂機。內有道人身。爾等聞鐘
聲上來。不是狂機。那箇是道人身。有識得底
麼。如今識得。盡未來際。不受他瞞。如識不得
蝦蟇蚯蚓欺汝。
僧問。如何是道人身。師云。舉步涉埃塵。如何
得不涉埃塵去。師云。莫認守株人。
師云。認著依前還不是久立喫茶去。
上堂云。千說萬說。不如自見。若得自見分明。
當下超凡入聖。不被眾魔惑亂。喚作大事已
辦。但有來者。到爾面前。一箇伎倆用不得。所
以趙州云。老僧只管看這底。不是箇擇法眼。
釋尊喚作妙明真性。不假莊嚴會取。免得妄
認緣塵。虛過時光。僧問。如何是祖師西來意。
師云。多年松樹饒皴󱓀。心間自有一條明。
問如何是賓中賓。師云。合掌菴前問世尊。如
何是賓中主。師云。對面無人覩。如何是主中
賓。師云。陣雲橫海上。拔劍攪龍門。如何是主
中主。師云。三頭六臂擎天地。忿怒那吒撲帝
鐘。問如何是一句前事。師云。不落言詮明的
旨。纖毫纔動即參差。如何是一句後事。師云。
兩陣相逢不迴避。恁麼則透皮徹骨去也。師
云。橫拕倒拽任塵漫。終不敢辜負和尚。師云。
至孝是重華。問一毫穿眾穴時如何。師云。萬
里絕纖毫還許學人蕩除也無。師云。有即須
除遣無即莫施功。恁麼則依理行之。師云。理
即如是作麼生行。僧以脚振地。師云。見前知
音者更不在人通。
師云。諸方老宿。事不獲已。東語西話。爾等將
謂。合恁麼地。廣陳詞說。各競聚頭。不眠不
睡。道我參尋。爾擬向那裏參。古人云。向外作
功夫。總是癡頑漢。快須信取。不用久立。珍
重。
上堂云。當明對暗。應物舒光。萬別千差參羅
一貫。還有照不著處麼。有即對眾決擇。親明
取好。
僧問。親切處請師指示。師云。㖿。此意如何。
師云。天牓樣。問如何是正法眼。師云。已曾󱓀
瞎。未審向上更有事也無。師云有。如何是向
上事。師云。撈天摸地。問一燈未明時如何。師
云。滅。滅後如何。師云明。未審照燭事如何。
師云。常燃無間斷。今古鎮長明。問久響汾陽
威勢全。略展金毛示眾看。師云。三日後露。恁
麼則學人退身三步。師云。一月後再來。問承
古有言。不居中道。不在二邊。衲僧分上如何
湊泊。師云。汝尋常在什麼處湊泊。今日全因
此問。師云。灘頭頻舉棹何曾不入泥。恁麼則
大眾。側聆學人禮拜。師云。大眾已側聆。學人
已禮拜。不用強推尋。知君解揑怪。還有揑怪
底麼。出來與爾除怪。知怪不怪。其怪自壞。復
云。諸上座佛法。不是這箇道理。只如祖師來。
還有許多忉忉也無。當初二祖。只伸三拜。依
位而立。且道得箇什麼道理。便紹祖位。還會
麼歸堂去。
師方丈坐。次僧俗侍立。外有一人。不通姓名
入來。禮拜起問。如何是和尚家風。師云。我家
廣大。無種不有。學人未會師深旨。乞垂方便
展機鋒。師云。師子座安。方丈內龍形拄杖手
中持。用者如何。師云。󱑰破頑癡石。收取照星
珍。如何是照星珍。師云。我行荒草裏。汝又入
深村。其人禮拜起。出門便隱去。不知所在。
因摘菊花小參云。金花布地。玉蘂承天。杲日
當空。乾坤朗耀。龍騰雨霔。露結成霜。不傷物
義。道將一句。來還有道得底麼。若道不得。則
眼中有屑。直須出却始得。所以風穴和尚云。
若立一塵。家國興盛。野老嚬蹙。不立一塵。家
國喪亡。野老安貼。於此明得去。闍梨無分。全
是老僧。於此明不得。老僧即是闍梨。闍梨與
老僧。亦能悟却天下人。亦能瞎却天下人。要
知老僧與闍梨麼。這箇却是闍梨。這箇即是
老僧。且問諸上座。老僧與闍梨。是同是別。若
道是同去。上座自上座。老僧自老僧。若道是
別去。又道老僧即是闍梨。若能於此明得去。
一句中有三玄三要。賓主歷然。平生事辦。參
尋事畢。所以永嘉云。粉骨碎身未足酬。一句
了然超百億。問承師有言。龍騰雨霔。露結成
霜。不傷物義。意旨如何。師云。霧籠松竹凝寒
色。雲散峯巒杲日輝。恁麼則萬彙。盡承和煦
力。學人粉骨。未酬恩。師云。息金貂於塞外。
行木鐸於天下。問干木奉文侯。知音有幾人。
師云。行尊坐貴。行尊坐貴意旨如何。師云。萬
姓謌皇化。白雲生太虛。問悶悶不轉時如何。
師云。龍馬加鞭急。鑾鈴響洛川。問布鼓當軒
擊。誰是知音者。師云。停鋤傾麥飯。草臥不擡
頭問龍女獻珠成佛。學人無珠可獻。還得成
佛也無。師云。寶覺非功。罔陳獻德。恁麼則不
歷南方。親蒙受記。師云。千萬年後不得錯舉。
問承教有言。阿耨菩提皆從此經出。未審此
經。從何而出。師云。六趣該不得。五陰豈能
收。恁麼則常轉一切處轉也。師云。爾試轉看。
恁麼則信受奉行。師云。善哉明妙旨。不落有
無中。問久響西河師子。到來為什麼不見。師
云。汝識師子。恁麼則大眾盡得隨喜。師云。腦
裂始知忙。
師云。諸上座然則法本不生。何曾有滅。通人
分上。好肉剜瘡。奈何初機向去。未得安然。所
以聚集少時擊揚勸覺。東問西問。話會商量。
忽爾言中有響。句下無私。真智現前。無量劫
來。疑情頓息。豈不慶快平生。出家事畢。遂得
魔軍退伏。釋梵歸依。龍天恭敬。不以為喜。可
謂報佛恩德。堪作明燈。亦名大法炬。為舟為
檝。為棟為梁。蔭覆多徒。運般廣益。開人天眼
目。不昧自心。一切時中。互為賓主。諸上座還
信得麼。若信得不須忘却。真師子兒。大師子
吼久立。伏惟珍重。
上堂。拈起拄杖云。識得這箇。參學事畢還識
麼莫道喚甚麼作拄杖。如此之輩。如塵似沙。
許爾商量。作麼生開口試道看。
僧問。如何是拄杖。師云。德山德山。過在什麼
處。師云。薩摩訶。問塵鹿成群如何。射得塵中
塵。師云白拂在手。問香象咆哮時如何。師云。
鼓腹宮城動。恁麼則一人有慶。兆民賴之。師
云。聖君開寶殿。天花落座前。問承師有言。凡
有答話。不揀高低。學人上來。請師答話。師良
久。恁麼則蝸牛肚下生鱗甲。烏龜背上一莖
毛。師云。兩角撑天地。四脚海裏行。金鎗不點
赤眉賊。得覩君王方顯功師云。甑人携劍去。
塚上草蘺蘺。風從昨夜吹銀漢。迄至如今猶
未休。師云。去年相別後。今日再相逢問古人
以棒喝接人。未審和尚如何接人。師云。總不
用。恁麼則不異諸方也。師喝便打。也曾數處
參知識。罕見如師大作家。師云。後犯不容。大
眾一時喫棒。師云。因兄致此問。大眾盡霑
恩。
師云。更有問底麼。快問將來。道場難遇。時光
迅速。一息不來。黃泉萬劫。久立珍重。
上堂云。鐘聲雀噪。可契真源。別處馳求。妄生
節目。信得因風。吹火不信。平地掘坑。事不獲
已。起模盡樣。所以靈山話月。曹溪指月。月
在什麼處。與我指出看。直報禪和。莫向天上
覓好。
僧問。如何是不在天上底月。師云。照一問便
喝。問如何是長。師云。天高蓋不得。如何是
短。師云。纖毫不礙真。不長不短時如何。師
云。虛空無有障。四海盡知音。恁麼則省得學
人一半。師云。不解一人出隻手。雖然未識初
機句。且有當言辨衲僧。師云。心不負人面無
慚色。今日親聞行正令。千里持來未足能師
云。光漆郊社。乾坤已立人難測。此夕須知有
變通。師云。時時獻芻草。犧牲莫辭勞。須知源
脈異。萬古瀉無窮。師云。一言可以喪邦。
師云。明知無一物。何用更推求。當處不強名。
鋒鋩甚處有直下攬得。猶是殘弓折箭。堪作
什麼用。擬擬躊蹰。陣場掃󰆠。以拄杖一時攂
下。
河東運使鄭工部。入院相見茶話次。工部云。
專甲留一偈。贈師得否。師云。何敢運使慈造。
工部於壁上篆書一偈云。黃紙休遮眼。青雲
自有陰。莫將間學解。埋沒祖師心。復云。只將
此偈。驗天下長老。師云。恁麼則汾陽。也在裏
頭。部云。檐枷過狀師云。更不再勘。部云。兩
重公案。師云。知即得。部良久。師噓一聲部
云。文寶文寶。師云。甚所在。部云。不容專甲
出氣。爭得嗔他道淹滯長老在此。師云。是何
言歟。部云實。師云。也不得放過。部云。請師
一偈得否。師云。不間筆墨。部云。請師口扎。
師遂述一偈云。荒草勞尋逕。巖松逈布陰。幾
多玄解客。失却本來心。
上堂云。鵝王擇乳。素非鴨類。問鵝王擇乳。素
非鴨類。意旨如何。師云。江南有江北無。為什
麼江北無。師云。氷地寒難翥。恁麼則翱翔
九霄外。在處獨超群。師云。舉翼摩空。寧同寒
雪。問善法堂大開三門。如何是和尚第一門。
師云。從此入。入得後如何。師云。雖然無一法。
共會五湖僧。問學人曲子無音韻。請師方便
和來看。師云。五音六律非關妙。四智三空和
不齊。恁麼則知師品弄指下分明。師云。韻出
清霄。任君吹唱。問至道無難。唯嫌揀擇。如何
得不揀擇去。師云。天長地久日諸月餘。恁麼
則僧堂是僧堂。佛殿是佛殿。師云。明明歌詠
豈不殊途。問如何是大道之源。師云。行之不
在天恁麼則更不尋山傍㵎也。師云。既能明
妙用切忌倚林巒。問瑠璃玻璃色。斯由佛光
照。如何是佛光照。師云隱不得。過去燈明佛。
本光瑞如此。師云。尋言轉更賒。問白浪滔天
勢。請師方便渡來看。師云。洪波不沒水。舉棹
不張帆。恁麼則海晏河清。師云。斫額望榑桑。
乘槎人不顧。師云。許多葛藤還得明了。未分
明記取問頭便須覻步究理而參。榑桑不遠。
莫向外馳求。當處發生。隨處自現。乾坤大地。
皎皎明白。但於十二時中行住坐臥。子細思
量看是。誰作障礙。為什麼臨機道不得。只為
一切境識不通被他迴換。便隨境走。不能作
得主宰。所以一句中三玄三要。四種賓主歷
然。地只為多生煩惱雲翳。遮蔽拋擲。今生又
不近明眼道人決擇。莫逐日過時。古人云。今
生不通。來生窒塞。轉轉不明。思量虛延歲月。
枉過時光。在家出家。直教了去。若能了得。盡
未來際。人間天上。作師子吼。告報人天。互為
賓主。展縮自在。為依為止。為道為路。有甚障
礙。若不明了。千難萬難。快須薦取脫却根塵。
其如不了。謾說如今。珍重。
上堂舉先石門和尚初開堂。僧問。知師久醞
葡萄酒。今日為誰開。石云。瓊槳一滴異。普濟
萬機迷。僧便問。如何是和尚一盃。師云。飲者
非常味。得味樂咍咍。不飲不醉時如何。師云。
截耳臥長街。問日用真珠是佛陀。何勞逐物
浪波波。如何是日用真珠。師云。茅廁前頭泥
毬子。恁麼則應用無虧也。師云。瑠璃殿上碧
雲生。問如何是和尚主中主。師云切忌犯著。
莫便是指示學人處也無。師云。吽尀耐。僧禮
拜。師敲繩床云。若到諸方。且作麼生舉。問鴻
鐘一擊時如何。師云。聲震大千。恁麼則息苦
停酸也。師云。那落迦中事作麼生。僧無語。師
噓一聲云。莫是為他出氣麼。問道由心悟如
何是心。師云。學道訪無心。問如何是真正路。
師云莫別去。問波澄湛湛時如何。師云。舉棹
即迷源。如何保任。師云。大海波濤靜。橰棹一
時拋。問正法門中。如何是和尚得入處。師云。
眾星攢夜月。不落紫微宮。恁麼則朗月獨當
天。師云。不昧夜行人。問如何是道。師云。共
汝大家行。問一口吸盡西江水。意旨如何。師
云。蹈破天關逈然廓落。恁麼則大眾總知也。
師云。不但闍梨。老僧亦然。師云。若能蹈破天
關。何處更有不通底佛法。只為千遮萬障。所
以難明。如今大家。明取好久立。珍重。
小參舉。德山示眾云。今夜不答話。問話者三
十棒。時有僧出禮拜。德山便打。僧云。話也未
問。打某甲作麼。德山云。爾是甚麼人。僧云。
新羅人。德山云。據爾擬蹈船舷。好與三十棒。
時有僧出云。承古有言。擬蹈船舷。好與三十
棒。學人上來請師棒。師擲下拄杖便歸方
丈。
上堂云。雲籠碧落。霧展長空。露滴成珠。霜飛
葉墜。日月常明。乾坤晃耀。人心不昧。物類不
拘。秋去春來。暄和合序。於此明得。不失玄
音。如今不薦。更待何時。
僧問。如何是佛。師云。擔麻終不貴。如何是
貴。師云。聞賤必貴。問如何是賓中賓。師云。
終日走紅塵。不信自家珍。如何是賓中主。師
云。識得衣中寶。端坐解區分如何是主中賓。
師云。金鈎拋四海。玉燭續燈明。如何是主中
主師云。高齊日月光寰宇。大闡鴻音唱祖歌。
問君子梁間坐師今事若何。師云。更莫投來。
恁麼則今日捉敗也。師云。天台楖𣗖曾施了。
如今更贈二十枝。
師云。欲知佛性義。當觀時節因緣。明信得去。
不用妄生異見。久立珍重。
上堂云。一切眾生本源佛性。譬如朗月當空。
只為淨雲。遮障不得顯現。僧問。朗月當空。却
被片雲遮時如何。師云。老僧有過。闍梨須知。
恁麼則分明辨的。師云。退後莫思量。問不歷
化城。便登寶所時如何。師云。俊哉大士。歷
劫難逢。問承教有言。為未來世。開生天路。如
何是生天路。師云。莫斷佛種。恁麼則依而行
之。師云。三千世界收不得。六趣輪迴豈肯休。
問學人擬欲歸鄉去。家破人亡事若何。師云。
休行心處路。莫守在家時。未審誰是知音者。
師云。路逢劍客須呈劍。不是詩人莫獻詩。問
百千燈即不問。如何是最初一燈。師云。可明
此問。恁麼則目前晃耀杲日當軒。師便喝。僧
無語。師云。一喝喝滅。僧禮拜云。莫瞞大眾。
師云。棺木裏瞠眼。問如何是深深意。師云。曹
溪無異曲。金峯路轉高。恁麼則同道不奪機
也。師云。明明舉處是汾陽。問舉步涉千谿。尋
源轉路迷。箇中一句。子請師方便為提撕。師
云。千年無影樹。今日見枝柯。若不伸此問。爭
得見師機。師云。瞽人看盡壁。問朝作人間
眼。夜點祖師燈。如何是祖師燈。師云。古今不
昧。恁麼則海晏河清。師云。照出海底人。
師云。諸上座那箇是海底人。還出來也未。與
爾喚出欲識海麼。只是一切眾生。從無始劫。
直至如今。妄想顛倒。貪嗔我慢邪見嫉妬。一
切處明不得。喚作慾海。莫向四天下覓。快須
了取罷遊馳騁。免被諸塵惑亂。所以古人云。
一切業障海。皆從妄想生。無業和尚云。莫妄
想。還信得及麼。自信不及。遂即難逃生死。如
今直下信取。有什麼事。久立珍重。
上堂云。若論此道。絕有言詮。事不獲已。遂即
東語西話。且道。說什麼即得。俗士出來禮拜
起。近前曲躬端然而立。師云如何。俗士退步。
師打繩床一下。俗士拍手。師云。齋後鐘。問一
塵迴出青霄外。湛湛乾坤事如何。師云。平鋪
三點水。曲似刈禾鎌。問昔日歐歌劍。今日為
誰揮。師云響。問不落諸緣。請師便道。師云㖿。
恁麼則燈下白頭翁也。師云吽。問言。前薦得
辜負平生。句後投機全乖道體。直下承當。萬
里崖州到這裏。乞師方便。師云。秋日㘅蘆承
露去。春來細雨潤衣歸。恁麼則路途有依栖
去也。師云。來千去萬久經鍛煉。
師云。朝來暮去即便冬深也。如今這裏與兄
弟大家。持論長處即就。有利濟可行。各自半
百地。更不明了本分事。大屈莫虛過十生五
生。不用久立珍重。
上堂云。夫說法者。須及時節。觀根投機。應病
用藥。若不及時節。總喚作非時語。所以道。欲
知佛性義。當觀時節因緣。若不明君臣父子
之道。邪正不分。觸淨難明矣。喚作野老謳歌。
皇道坦然。佛法現前。擒縱自在。生殺臨機。或
明賓中主。或明主中賓。或明賓中賓。或明主
中主。或兼帶叶通。或探竿影草。或一句中。有
三玄三要。還有問者麼。出來對眾商量。
問學人未達其中事。如何是自己。師云。當時
莫忘。今時句未達。須知逆順機。達後如何。師
云。三十年後莫錯舉。問靈龜未兆時如何。師
云。海裏搖船笑。舉棹望程途。問三界同途出
身無路時如何。師云。叵耐無時狂寇起。對面
無形識得伊。問抱璞投師請師雕琢。師云。來
朝更獻楚王看。恁麼則同道方知也。師云。刖
足雖知貴。人天不可量。問萬法本空心生何
有。師云。不因伸此問。爭得到汾陽。恁麼則當
生生不生也。師云。自知能作貴。不用更思量。
問一句道不得時如何。師云。萬境無差互。青
天不自知。如何領解。師云。了然明似燭。何用
更狐疑。問無為之飯。未審供養什麼人。師云。
千相無形者。共會不莊嚴。恁麼則大眾有賴
也。師云。三千世界中。絕世利群生。問門門一
切境。迴互不迴互。如何是不迴互。師云。今日
過泥不易。問甘露頻霖。為什麼。百草不生芽。
師云。田疎不貯水。龍王爭那何。問如何是心
地法門。師云。莫從人覓。乞師再指。師云。爾
是谷隱出家。問簾捲扇開。當人何在。師云。萬
姓歌皇化。玄音廓太虛。恁麼則明鏡當懸於
此日。時人盡賀太平年。師云。一音普演三邊
靜。四方八面總來朝。問如何是西河一滴水。
師云。飲者永無飢。恁麼則冷味少人知。師云。
潤濟不從源。問如何是諸佛行李處。師云。直
下無生路。行時不動塵。恁麼則謝師方便也。
師云。東西南北路。不用更奢華。
師云。適來上座問。如何是諸佛行李處。對他
道。直下無生路。行時不動塵。且問諸上座。既
是無生路。且作麼進步誠進看。若不進步。不
可有自然釋迦天然彌勒。所以發足超方入
聖階梯。精進為務。若不精進。無有是處。故經
云。未曾有一法。從懶隋懈怠中得。精進猶如
牛二角。習學日久。身心純熟。正念現前。舒卷
自在。所以無功之功。其功大矣。誌公云。勇猛
精進成懈怠。且問諸上座。既是精進。為什麼
却成懈怠。若是久參先德。不在此限。晚學初
心也須子細。大眾既精進。專甲不懈怠。言多
則去道遠矣。久立珍重。
上堂云。倒却須彌。涸竭大海。魚龍變化。禽鳥
飛騰忙忙者。畐塞虛空。正當恁麼時。佛出頭
來。貶向他方世界。且道還有修行分也無。與
我點出來看。有麼有麼。僧纔禮拜。師便打云。
我早是無端入荒草。爾更待平地上掘坑。彼
此相埋沒。作麼道來道來。僧無語。師有頌云。
釋尊嗟汝妄諸求。憐愍堪悲截眾流。決定莫
教絲髮動。吉祥天降讚清幽。
問寒暑漸盛貧者何依。師云。不掛無絲服。終
日樂咍咍。恁麼則應不孤露也。師云。深巖隱
不得。露地不彰形。問如何是向上一路。師云。
千聖不傳。為什麼不傳。師云。不欲埋沒。問如
何是道場。師云。下脚不得。如何是涅槃。師
云。擡脚不得。擡脚不得意旨如何。師云。三十
三天。下脚不得意旨如何。師云。十八重地獄。
問承教有言心無罣礙。如何是無罣礙。師云。
天高無可測。地厚莫能知。恁麼則東西南北
路。學人行處寬。師云。汝試行一步看。未審行
後如何。師云。長空無鳥跡。水裏摸魚蹤。問如
何是一輪月。師云。不從天地出。豈藉四時推。
為什麼有晝有夜。師云。迷人妄生覺。覺後即
知時。問東山西嶺青意旨如何。師云。博地生
寒暑。風吹日照霞。恁麼則南有趙州。北有雪
峯。師云。顛倒了也。問釋迦慳迦葉富。如何是
釋迦慳。師云。一點拋不得。如何是迦葉富。師
云。普濟人天。問如何得豁然惺惺去。師云。步
步不移。恁麼則寒林無一葉。長天絕見霞。師
云。飛雁叫長空。叢林收不得。問如何是達諸
佛意。師云。銅頭鐵額。恁麼則謝師方便也。師
云。三日後頭痛。問開口動舌俱是病。應機接
物事如何。師便喝隨聲打。
師云。且道與他接不與他接。不與他接。辜負
他問頭。若與他接。汾陽眼在什麼處。緇素皎
然。不得錯會。珍重。
上堂云。一切諸法。本來解脫。無有繫縛。故經
云。無繫縛者。無解脫者。僧問如何是解脫智。
師云。無人伏得伊。如何是解脫慧。師云。通身
無影像。遍界不曾藏。未審此理如何。師云。待
爾悟始得。問如何是毘盧師法身主。師云。毘
盧華藏海。法界不思議。恁麼則識得和尚也。
師云。千光不照處。萬象豈藏機。問寬即遍法
界。窄即不容針。如何是窄即不容針。師云。若
行正令大眾恐悚。如何是寬即遍法界。師云。
龍騰碧海無遮障。鶴出青霄不礙空。恁麼則
無障無礙也。師云。速禮三拜。問對境心數起
時如何。師云。俗緣憶昔曾行處。那堪說向解
空人。未審如何消遣。師云。還同無作貴。空外
獨橫身。問槨示雙趺時如何。師云。百千萬億。
當時疑息。恁麼則穿僧堂入佛殿也。師云。人
天能有幾人知。
師云。大眾當時拘尸城。畔跋提河邊。北首面
西。龍天共湊。十六國王。河沙釋梵諸天龍鬼。
五百力士。千萬比丘。各持供養。至如來所。唯
有迦葉一眾。末後而來。散花燒香。旋遶金槨。
禮拜哀慟慘然。山林變白。大地蒼茫。禮世尊
足。當此之時。如來神力。槨示雙趺。令迦葉禮
敬摩觸。意為對人天大眾前。付囑迦葉。流通
法藏。迄至于今。正法不泯。所以西河今日。因
問而言。略陳少意。若欲廣引昔緣。恐妨問事
更有問者麼。如無應供歸堂去。
小參云。老僧昔日。參見石門徹和尚。上堂云。
一切眾生。本源佛性。譬如朗月當空。祇為浮
雲。翳障不得顯現。為明為照。為道為路。為舟
為檝。為依為止。一切眾生。本源佛性。亦復如
是。祇為煩惱重雲之所掩蔽。不得顯現鑑照
分明。當時便問善昭咨和尚。朗月海雲遮不
住。舒光直透水精宮時如何。門云。石壁山河
非障礙。閻浮界外任昇騰。恁麼則千聖共傳
無底鉢。時人皆唱太平歌。門云。太平曲子作
麼生唱。不墮五音非關六律。門云。還有人和
得也無。請和尚不悋慈悲。門云。仁者善自保
任。
師云。今日汾陽。且問諸上座。還有人和得太
平曲子麼。若也和得去上座即是老僧。若和
不得上座不可無分也。孰人無佛。誰佛無心。
直饒見佛。明心猶是眼中塵翳。久立珍重。
因雨下上堂云。天垂甘露。萬物滋榮。雲布長
空。龍騰碧海。鐘鼓交音。人賢合雜不傷物義。
道將一句來。有麼有麼。
問如何是賓。師云。禮拜甚慇勤。如何是主。師
云時中不運步。不賓不主時如何。師云。橫身
當宇宙。誰是出頭人。問一塵纔舉。大地全收。
未審此意如何。師云。痛領一問。恁麼則全因
此問師云收一問。禮拜遲違也。師云。不可更
打爾。以拂子敲禪床喝一聲。
師云。古人午前來者。木人呼喚得迴頭。午後
來者。木人呼喚不迴頭。正午來者。呼喚即是
不呼喚。即是此是曹洞血脈作麼生會會得。
也是第二月。久立珍重。
上堂云。權開頓漸。假說聖凡。療狂子之多疑。
救達人之少悟。親明自性。勿妄他求。行住怡
然。語默澹靜。真常流注。永棄斷常。智海湛
然。義天朗耀。作麼生道將一句來。問正當
恁麼時如何。師云無下手處。恁麼則簾外有
人聞也。師云。當機無影像。屈己為今時。如何
是今時。師云。通身不隔陌。問如何是塵中獨
露身。師云。巧心求不得。鑽氷却出煙。恁麼則
非塵也。師云。非塵亦是病。問如何是世尊不
說說。師云。北地蘆花白。南天雪不寒。如何是
迦葉不聞聞。師云。闍梨甚處聞。問不與萬法
為侶者是什麼人。師便喝。這箇是野干鳴未
審是什麼人。師云腦裂。問東山西嶺青意旨
如何師云。千歲氷巖人罕到。一團煙霧足龍
行。恁麼則三年一閏九月重陽。師云。五峯龍
氣盛。金界碧霄天。同不悟祖宗。不信大道時
如何。師云。打破瑠璃卵。透出鳳凰兒。今日親
見和尚也。師云。三千里外算途程。
師云。好東問西問。忽然言下省悟去。豈不慶
快也。不枉廢時光。爾看古人。為一則因緣未
明。三千五千里地往返□□苦辛決擇。要明
斯事。汝等諸人事。須向前。莫逐日過時。有甚
了益。比來行脚擬圖箇什麼。只如百千諸佛
出現世間。蓋為一大事因緣。故諸人分上可
不知。有老宿上座。相共證明。久立珍重。
奉宣編傳燈錄入藏師觀名字乃述讚并序奉宣編傳燈錄入藏師觀名字乃述讚并序
大慶汾陽請我。何當三千里外。始建道場。傳
燈續焰。法繼飲光。一十八載果熟道香。聖君
親錄。景德傳芳。聞名見面。獲福無疆。瞻禮供
養。人王法王。千古萬古。不泯不藏。金文玉
軸。永劫清涼。讚不可及。孰辨孰。
□□□□瑞國泰民康　頌一□□□□瑞國泰民康　頌一
□□□□□。指人明似燭。皎然清白。分誘進
諸邪曲。皓月印□□。碧天開睡目。慈悲化有
緣。廣度無間獄。
普勸探玄。賓舒光常接續　頌二普勸探玄。賓舒光常接續　頌二
定光昔日記能仁。布髮掩泥多劫僧。此錄慈
尊親囑我。便從今日續然燈。
邑人崇齋慶賀請上堂。師云。此日聲鐘擊鼓。
禱祝焚香。聖凡共集。釋梵同臻。僧俗目前。更
無別說。意為國恩。所以開演一乘。引導群迷。
直言問答。只有如今。還有請問者麼。
邑人問大達傳燈光接續展舒。不斷法中。王
一句玄談。今古外三玄三要藏中藏。如何是
第一玄。師云。親囑飲光前。如何是第二玄。師
云。絕相離言詮。如何是第三玄。師云。明鑒照
無偏。恁麼則三玄□□□□□九天皆唱太
平歌。師云。杲日舒光無□□□□盡耀豁乾
坤。問人王與法王事如何。師云有道無機。未
審人王事如何。師云。皇風歌美化。未審法王
事如何。師云。無私導有緣。問無業預蒙封石
塔。汾陽名字藏中安。未審三聖修何法。請師
方便指來端。師云。一語兩當。恁麼則從來不
差牙。今日妄陳詞。師云。的指勿踟蹰。問如何
是三要。師云。一句分明該萬象。九天無不盡
霑□。如何是第一要。師云。言中無造作。如何
是第二要。師云。千聖入玄奧。如何是第三要。
師云。四句百非外。盡蹈寒山道。謝師親示離
言旨。闔國皆賀太平年。師云。多語忉忉少言
易會。大家聽取一頌。明王治化洽乾坤。景德
親宣燭佛燈。佛日長輝開佛眼。願將此善福
吾君。
上堂云。朝霞暮雨。鐘鼓喧和。習定安禪。去來
運用。還當得生死事也無。面前縱奪。各自測
量。看是誰分上事。風塵草動。雷電霹靂。輷輷
磕磕。自己相度看。還得迴光返照力也未。莫
只為片衣口食。愛甜嗜好。摩脣掁觜。道我解
了。錯用身心。經年度月。擔擎人我。狂象無
鉤。不能制伏。壞淨蓮池。圖箇什麼。僧問。不
落三寸。請師□□。師云。塞却汝口。恁麼則孤
峯。無宿□□。□□萬里一條煙。問匹馬單
槍離群獨戰時如何。師云。舉手不拈弓。低頭
失却箭。和尚是大善知識。為什麼如此。師云。
敗將不斬。問學人欲涉雲霄去。到後如何為
有情。師云。塞外將軍行正令。不展紅旗得勝
歸。恁麼則知音。不敢和也。師云。路逢󱓒首
客。莫識甑中人。問廓然無依法歸何處。師云。
大地日月起自何來。恁麼則龜毛。拂子長三
尺。師云。兔角拄杖打闍梨。問十方薄伽梵。一
路涅槃門。如何是一路涅槃門。師云。日出高
梵一路□□舊巖。恁麼則光漆。檯前一盞燈。
師云。寶□□□無暫息。古今不異萬家忙。問
如何是般若體。師云。澄湛海洲明萬象。如何
是般若用。師云。纔點化山高屹屹。早見奔波
乞命人。師云。諸上座且喚什麼作般若。若識
般若體。便明得用。因此調伏異見。折剉天魔。
令他捨邪歸正。便獲得般若神珠。光明烜爀
地。堪受人天供養接續佛燈。便是真正道眼。
衲僧分上。更有何事。久立珍重。
上堂云。諸上座古人道。天陰性地昏。今日天
陰性還昏麼。若是性昏。被他使喚。迷己為物。
都無生宰。且道行脚本為何事。不被他使喚。
所以古人道。宛然自有冲天氣。直教一切處。
為紀為綱。為道為路。為照為明。不被四時迴
換。使得乾坤大地。為高為下。方稱衲僧本分
家風。如今還有受用得底麼。有即出來。僧問。
還有不歷乾坤底人也無。師云有。未審成得
箇什麼。師云。騰身三界外。不落有無中。問如
何是衲衣下事。師云。赫赤窮漢。云乞師方便。
指妙俠句來看。師云。木女穿針山色秀。石人
牽線海雲生。問面前無障礙。為什麼開口不
得。師云。盡日無言說。喃喃語更新。恁麼則已
能師子吼也。師云。不用野干鳴。僧便喝。師云
恰是。僧擬擬。師便喝。僧禮拜。師云。敗將不
斬。問如何是賓中賓。師云清淨道者解求真。
如何是賓中主。師云。萬象縱橫都不顧。如何
是主中賓。師云。橫身當古路。擡手拓乾坤。如
何是主中主。師云。坐斷毘盧頂。不稟釋迦
文。
師云。這箇是賓主。語明得也未。若明得橫擔
拄杖。穿雲渡水。證據諸方曲󱑷木頭裏老和
尚。見伊開口動舌。便識得伊了也。又不得一
向高茅。點脇點肋。道我知我解。擔擎衒耀。逞
己愚頑。誑他後學。彼無利益。但自省己。保護
聖胎。豈不輕安。更擬躊蹰。堪作何用。伏惟珍
重。
雪下師示眾云。昔日少林。何異今朝。然則古
今不同。法且無二。二祖云。學人不安。請師安
心。初祖云。將心來與汝安。二祖云。覓心了不
可得。初祖云。為汝安心。竟當下便明悟自心。
不在內外中間。信得決定。不從他覓。承當更
無疑滯。諸賢者。如今還有承當得底麼。只是
歷歷諦聽。法者這是賢德真心。莫教諸境迴
換隨物流浪。與二祖何別。西河今日與諸賢。
印此心便是佛心。更莫狐疑。同聽一頌。西河
會裏真禪子。子夏山前立雪人。親印自心心
是佛。莫教心外別生塵。
上堂拈拄杖云。三世諸佛。總在這裏。看看見
爾勿孔竅。總入拄杖裏。妄生節目。去也有趁
得上底麼。有即舉一步。趁看便有僧出師云。
瞥爾早拋千萬里又打云。我早是𨁝跳。入泥
坑裏。爾更待火焰上添草。似箇阿師。救得也
無。僧禮拜。師云。來來爾還會葛藤麼。僧云。不
會。師云。賴爾不會汾陽拾得口。喫飯囌嚕囌
嚕。問如何是祖師西來意。師云。徹骨徹髓。此
意如何。師云通天通地。
師云。諸上座穿耳。胡僧到此土來。便問祖師
西來意。假如白馬馱經時。又問箇甚即得。故
經云。無法可說。是名說法。且道許說不許說。
若道許說。又作麼生說。若道不許。龍宮海藏。
白馬馱來。與諸上座商量。祖教兩名。是一是
二。量數收得他麼。所以百丈云。佛是過量。人
量數管他不著。經云。唯佛不墮諸數。喚作自
受用三昧。攬得麼快。須攬取免得被。他天魔
外道。詐現吉凶。惑亂真源。珍重。
小參云。朕兆未生。誰論凡聖。纔有鋒鋩。便成
瑕玷。作麼生。得一切時中不昧祖燈去。僧問。
如何是祖燈。師云照一問。照後如何。師云點。
問從上諸聖。無一法與人。未審師今傳箇什
麼。師云。來風可辨。問龍吟吐霧。普潤群生
未審將何報答。師云。此恩深厚。恁麼則大眾
霑恩。師云。滴水難銷。問師子嚬呻賓主露。汾
陽家風事如何。師云。腦裂始知慚。宗風已蒙
師指示。如何是西河師子。師云。休撒臊。問涅
槃無異路。方便有多門。作麼生。是無異路底
句。師云。鐘鼓分明在。日月不曾昏。恁麼則狗
子吠人聲。師云。不齩破衣人。問若真修道人。
不見世間過。未審不見什麼過。師云。雪埋夜
月。深三尺陸地。行舟萬里程。和尚是何心行。
師云。却是爾心行。問迦葉傳衣。阿難倒剎。未
審成箇什麼邊事。師云。瞬眸明不盡。喘息絕
知音。恁麼則南山起雲。北山下雨也。師云。雲
騰致雨。露結成霜。問如何是迦葉親聞底事。
師便喝。僧禮拜。師便打。師云。若是飲光門
下。纔擬擬早已。千山萬水。更問什麼親聞。何
堪共話。如斯之輩。豈効先賢。學語之流。塵沙
海墨。不能頓省自慚。隨流認影。妄生節目。
有甚了期。不解返光。探尋識浪。劫石俱銷。不
能自信。苦哉苦哉。故釋尊喚作可憐愍者。多
言轉遠珍重。
上堂云。夫參學之流。須具啐啄同時眼。若不
具啐啄同時眼。未有參學分在。所以鏡清云。
子致啐時。又不能致于母啄母。致啄時。又不
能致于子啐。問子致啐。時於學人分上。明得
箇什麼邊事。清云。且但保任。未用鏡清啄破。
若的實論。又成得箇什麼邊事。清云。親明取
好。為什麼不能致于母啄。清云。觜軟于母。母
致啄時。諸方分上。又成得箇什麼邊事。清云。
露箇面目。若的實論。又成得箇什麼邊事。清
云。好箇商量為什麼不能致子啐。清云。老作
少難。直得啐啄同時時如何。清云。亦有不曾
經歷于此者。只如不曾經歷于此者。還有超
昇分也無。清云。吽吽誰敢坐虎頭。
師云。若解坐虎頭。方能展陣開旗。稱提拈掇。
教伊辨得時節。受用不失一。箇箇抖擻金毛。
吒呀地擒。縱自在應物。舒光利時接引。所以
道天人群生數。皆承此恩力。與爾頌出去
也。大家聽取。
啐啄同時用最難相逢。恰似兩風顛栽松切
囑超今古。普化當時得用全。
師云。且問諸上座。還識普化麼看看。明頭打
喑頭打。擲下拄杖便下堂。
師因舉先廣德和尚。并實道者。各有王子話。
僧請師下語。問王子未登朝時如何。師云。六
宮歌雪韻。八國聽蕭韶。正登朝時如何。師云。
玉璽不彰文。萬邦皆稽首。登朝後如何。師云。
素服問田翁。遍界無相識。頌曰。三朝王子貴
兼尊。今古相傳孰可分。八國六宮朝化美。汾
陽印的莫紜紜。
上堂僧問。從上一人行棒。一人行喝。未審成
得箇什麼邊事。師云。總不曾用。堪嗟楚下鐘
離末。師云。庶子當機失戰場。僧喝。師云。作
家。僧禮拜。師云。却不作家以拄杖點一喝。問
大悲千手眼。如何是正眼。師云瞎。恁麼則一
條。拄杖兩人舁。師云。三家村裏唱巴歌。恁麼
則和尚同在裏頭。師云。謝汝慇懃。問文殊與
維摩讚善。此意如何。師云。錯下名言。恁麼則
此語甚當也。師云。又遭剝脫。問殺父殺母。佛
前懺悔。殺佛殺祖。向什麼處懺悔。師云。燈連
挑夜月。度盡幾多人。恁麼則水精宮裏觀明
月。師云。映眸明寶燭。分照爍精幢。問如何是
轉輪王身。師云。七寶鎮相隨。千子常圍遶。恁
麼則好事不如無。師以拂子擗口打。問大作
業底人來。師還相為也無。師云。朝打三千暮。
打八百。恁麼則眉分八字。眼似金剛。師云。泥
人退步。問皓月雖明。不藏燈影時如何。師
云。白雪深三尺。紅輪爍半天。多應不見舊時
人也。師云。山高隔不得。雲散自東西。問不避
危亡。請師一接。師云。南有雪峯。北有趙州。
恁麼則聒煩和尚也。師云。天台石橋窄。清涼
座具寬。新羅事又作麼生。師便打。問離四句
絕百非。請師別道。師云。六六三十六。恁麼則
風聲浩浩也。師云。九九八十一。僧禮拜。師有
頌。風聲浩浩語喧喧。借問諸賢何物宣。一句
了然超百億。誰人更問箇中玄。
師因觀洞山价和尚五位語。乃述序并頌。言
之玄也。言不可及。旨之妙也。旨不可歸。即代
不乏賢。時不掩德。不乏賢而賢高。不掩德而
德盛。先賢盛德。□即洞上价師。曹溪之後。名
高振也。權開五位。善接三根。大闡一音。廣弘
萬品。橫抽寶劍。剪諸見之稠林。妙俠弘通。截
異端之穿鑿。豁空門之關鍵。挑闇室之玄燈。
恢廓含容。卷舒自在。實人天之龜鑑。為出要
之津梁。若非金色之機。焉能入室。希夷垂露。
全明格外之談。請益投針。迴互物中之妙。擊
風雷海上。巨浪湛然。耀杲日天中。妖魔絕迹。
或藏衣寶。或示髻珠。且非名利於人間。貴顯
幽宗於物外。遠來請問。寧以謙辭。遂述古基。
以示今學。雖應言而質朴。且玄理以無虧。五
位備標。三玄直指。括河沙之法界。通會覺源。
該無量之微塵。盡歸真際。然則良哲易明。昏
徒難曉者耳。五位參尋切要知。纖毫纔動已
相違。金剛透匣。誰能用。唯有那吒第一機。舉
目便令三界靜。振鈴還使九天歸。正中妙俠
通迴互。擬擬鋒鋩失却威。
僧問。如何是正中來。師云。旱地蓮華朵朵開。
開後如何。師云。金蘂銀絲承玉露。高僧不坐
鳳凰臺。如何是正中偏。師云。玉兔既明初夜
後。金鷄須報五更前。如何是偏中正。師云。毫
末成大樹。滴水作江河。如何是兼中至。師云。
意氣不從天地得。英雄豈藉四時推。如何是
兼中到。師云。王女拋梭機軋軋。石人打鼓
響鼕鼕。五位頌。
正中來金剛寶劍。拂天開一片神光。橫世界
晶輝。朗耀絕塵埃。
正中偏霹靂鋒機。著眼看石火電光。猶是鈍
思量。擬擬隔千山。
偏中正看取輪王。行正令七金千子。總隨身
途中。猶自覓金鏡。
兼中至三歲金毛。牙爪備千邪百怪。出頭來
哮吼。一聲皆伏地。
兼中到大顯無功。休作造木牛步步。火裏行
真箇。法王妙中妙。
上堂僧問。如何是汾陽境。師云。子夏峰高登
者少。西河水滿問津多。如何是境中人。師云。
坐久看風信。燒香燭聖燈。問如何是和尚家
風。師云。三玄開正道。一句破邪宗。如何是和
尚活計。師云。尋常不掌握。供養五湖僧。未審
喫箇什麼。師云。天酥陀飯非珍饌。一味良羹
飽即休。問如何是和尚曲。師云。六律不俱人
美聽。百牙虛為子期彈。還有人和得也無。
師云。有口不須論世事。無心只為慕知音。恁
麼則和尚和得也。師云。爾試和看。僧無語。師
云。天上忽雷驚宇宙。井底蝦蟇不舉頭。問如
何是汾陽箭。師云。羿始調弓。九烏失色。須知
好手。師云。石虎既遭傷。金󱌷須沒羽。如何是
和尚吹毛劍。師云。不假干將鑄。出匣透神
光。用者如何。師云。有怪除妖蘖。無生不用
磨。還許別人傳也無。師云。長安大道無關鎮。
車馬同流總不妨。
師云。諸上座若教無德稱揚正法。問答施為。
大海有竭。此道無窮。從古及今。未曾間斷。只
恐諸人。久立心疲。不以為記。一言半句。不易
得聞。多是背覺合塵。妄生穿鑿。各爭事相。
不究根源。流浪生死。虛延歲月。古人云。多言
復多語。猶來返相誤。明明向爾諸人。道也是
久日樺來脣。珍重。
襄州受請。經過華縣。上堂云。纔陞此座。已報
佛恩。更若忉忉。有何所益。雖然如此。官不容
針。私通車馬。有僧禮拜。師云。住住未焚香。
在拈起香云。這一瓣香。從古及今。未曾間斷。
金色曾焚。我今親爇。還有人委得落處。麼遂
燒香。復云。祖師心印。絕有言詮。唱導之機。
豈無談說。雷音震吼。誰敢當機。師子嚬呻。千
狐併跡。僧再出來禮拜。師云。這箇闍黎好與
三十棒。念伊慇懃。且放一頓。問三峰的句即
不問。二人心旨事如何。師云。記得麼。恁麼
則汝水真風寶峰重起。師云。且莫妄生節目。
從上諸聖請師提携。師云。百雜碎。恁麼則謝
師提携。師云。囌嚕囌嚕。問無為法相人難見。
請師方便示眾看。師云。不得錯舉。恁麼則普
得聞也。師云。錯了也道者打一拂。
師云。某比欲林泉樹下依眾過時。幸蒙汾陽
遠邀。經過貴縣。又感堂頭和尚與諸院和尚。
降尊就卑。光揚佛日。堅請舉唱。實慚無德。豈
効先賢。主事大眾。同成佛事說什麼即得。寶
華座上。獨有慈尊。金剛道場。別無異黨。狐非
師子數。燈非日月明。雷門之下。布鼓難施。而
今還有擊鼓者。有即出來。僧問。淨名杜口。猶
涉繁詞。列眾陞堂。擬談何事。師云。喫棒得
也未。淨名杜口又如何。師云敗將不斬。
師云。爾問我答有甚了期。大眾淹延恐無利
益。久滯諸賢。將何報答。古人道。粉骨碎身未
足酬。一句了然超百億。還當得麼。久立珍
重。
晚參僧問。離四句絕百非。請師剖拆。師云。摩
訶衍法。皆從此出。打禪床一下。恁麼則普皆
得聞。師云。不用忉忉。問德雲不下妙峰頂。善
才何處得參尋。師云。今日重聞。覺城東際今
日親聞也。師云。雪山南畔更三千。問大用現
前不存軌則。如何是大用現前。師云。落在什
麼處。僧無語。師便喝云。拂子柄短。
某早來已。承堂頭和尚及大眾延請。一無舉
唱。今者又陞此座。難以酬恩。問答已來。實慚
荒拙。雖是一心拈提有異。今古共同。隨機利
現。冥應諸緣。運通一切。乾坤大地。各不相
依。人人英俊。學不從師。還識師麼。莫交錯
認定盤星。久立珍重。
經過坦縣。眾請上堂。師至法座前。指云。菴園
會上。舍利弗纔見此座。便云。此座高廣。吾不
能陞。被淨名一指。當禮須彌燈王如來。方陞
此座。山僧今日。不禮須彌燈王如來。便登此
座。且道得什麼神力。會麼三十年後。不得錯
舉便陞座。師座定拈拄杖。打繩床一下云。會
麼打草要蛇驚。良久復云。祖意難窮。得之者
可越階梯。教乘易曉。失之者永隔毫𣯛。是以
禪律同途聖凡不異。迷情不了。背覺合塵。如
識衣珠。不從別得。故我大覺世尊。於多子塔
前分半座。告摩訶迦葉云。吾有清淨法眼。涅
槃妙心。實相無相。微妙正法。將付囑汝。汝當
流布。勿令斷絕。如是展轉。西天二十八祖。唐
來六祖。諸方老和尚。各展鋒機。以為內護。及
付囑國王大臣。有力檀信。以為外護。正是今
日。都監司徒。知縣官員。遠近檀信。當院院
主。東京大師。及堂內眾僧。同心堅請。令山僧
敷揚正法。報佛慈恩。雖然如是。還記得靈山
會上。付囑底事麼。記得者出來。對眾商量。要
知端的。有大師問。出群之歌。曲格調似誰家。
師云。紫衣天子賜。飛白自家書。不從人得底
事又如何。師云。却請大師對眾道看。對眾道
不得又作麼生。師云。清霄無障翳。剛有不明
人。講百法座主問。和尚契禪床。禪床契和
尚師云。虛空還有筋骨麼。主良久。師云會
麼。主無語。師云。聽取一頌。座主與禪和。二
義不相過。如斯更不會。靜處薩婆訶。
問芭蕉無心聞雷發。象牙生花事若何。師云。
碧落無遮障。通身不味機。恁麼則涅槃真性
因師擊。萬丈龍門不假功。師云。燒尾事作麼
生。大眾證明。師云。雷聲甚大。雨點金無。問
釋迦降世。七步蓮開。師今出世。未審花開幾
葉。師云。雲布長天上。雨灑鳳樓前。恁麼則群
生有潤。師云。拂子且將揮世界。拄杖權為答
話人。問祖意教意是同是別。師云。赤脚人趁
兔。著靴人喫肉。乞師指示。師云。著靴人飽赤
脚人飢。
師云。有問底麼。有即快問。道場難遇。雖然無
一法與人。有疑者須決擇。山僧幸因行化。輒
到郡城。既宣揚於正法。又須普給於人天。直
截根源。對面分付。還有收得麼。收得即。隨機
利物。古人云。多言復多語。由來返相誤。久立
珍重。
上堂云。一陽生後日長一線爾道佛法長多
少。
上堂云。天已明。僧已到。性惺惺斷煩惱。爾
道。斷煩惱即是。不斷即是。
上堂云。不怕寒不怕熱為參請。且道參阿誰。
上堂云。雷驚蟄戶。萬物發萠。杲日當軒。人心
不昧。為什麼。無眼人不照。且道過在什麼處。
上堂云。雪消雲散盡。霧卷日當天。喫茶去。
上堂云。一輪纔出海。萬類盡沾光。喫茶去。
上堂云。朝參暮請盡尋常。不落言詮。作麼生
道。
上堂云。聞聲見色。觸目舒光。山高海闊。地久
天長。作麼生辨得主中主。
師或小參上堂語句。平鋪更不繁載。聊錄問
答於後。問不雲之雨已澍汾川。燋穀生芽。什
麼時成實。師云。子夏山高峻。孤峰插半天。如
何趣向。師云。白雲巖少客。紅相足金蓮。甚人
境界。師云。清虛無遮障。內外一輪圓。恁麼則
千聖共傳無間隔。萬戶千門總太平。師云。萬
里星河共一天。問百川競注同歸海。萬仞峰
頭事如何。師云。平田不用生荊棘。曲㵎無勞
水直流。問解脫打文殊。意旨如何。師云又。僧
無語。師噓一聲便打。問有問有答。蓋是尋常。
不問不答又如何。師云。莫顛倒。莫便是麼。師
云莫顛倒。問鐘鼓纔動。大眾雲臻請師的舉。
師擊繩床一下。的舉且止請師全舉。師又
擊繩床。的舉全舉。大眾普聞。請師向上舉。師
云。雖然打爾不著。速禮三拜。學人吁。師云。
困即歇。問燕歸東海。雁入南天。佛法歸甚處。
師云。用處無不遍。四海盡天涯。恁麼則遍唱
無生曲。高歌一概平。師云。春來百草秀。秋去
葉凋殘。恁麼則謝師指示。師云。分明記取。問
真友不待請。如母赴嬰孩時如何。師云。天滋
雨露地長靈苗。恁麼則一點貫於大千也。師
云。四海常盈五湖豈闕。問得人身者。如指爪
上土。失人身者。如大地土。意旨如何。師云真
實不虛。此意如何。師云。水精宮裏觀明月。大
嶽峰頭見瑞雲。問今日先師六處齋。未審先
師赴那處。師云。赴供不曾離本位。舒光何處
不霑恩。恁麼則啐啄同時也。師云。應供在如
今。問投針相見時如何。師云。深淺何疑。恁麼
則目擊道存也。師云。龍猛搖金錫。提婆打大
鐘。問學人久依法會。為什麼佛法不現前。師
云。慶汝平生。恁麼則全因今日也。師云。不見
纖毫。豈同生滅。問大悟底人。以何為證。師云。
山高水濶人皆信。地久天長自不知。知後教
甚人委。師云。南嶽石頭親有句。北州道者不
能宣。恁麼則唯佛與佛。乃能知之師云。莫帶
累老僧。問牛頭未見四祖。為甚百鳥銜花獻
師云。新神更著師婆賽。見後為甚不銜花獻
師云。古廟又遭措大題。問如何是祖師西來
意。師云。靈龜未兆知凶吉。莫待騰蛇動始驚。
問如何是古佛家風。師云。一棒一條痕。畢竟
如何。師云劈裂千萬片。
師參首山問。百丈捲󰹯意旨如何。山云。龍袖
拂開全體現。師云。未審師意如何。山云。象王
行處絕狐蹤。師
□□□□□□□□□□□
汾陽無德禪師語錄上卷
中汾陽無德禪師頌古代別卷中
門人住石霜山慈明大師楚圓集
二祖問達磨。請師安心。磨云。將心來與汝安。
祖云。覓心了不可得。磨云。與汝安心竟。九年
面壁待當機。立雪齊腰未展眉。恭敬願安心
地法。覓心無得始無疑。
六祖問讓和尚。甚麼處來嵩山安和尚處來。
祖云。甚麼物恁麼來說似一物即不堪。祖云。
還假修證也無。修證即不無。污染即不得。祖
云。只此不污染。是諸佛之護念。汝善護持。因
師顧問自何來。報道嵩山意不迴。修證即無
不污染。撥雲見日便心開。
馬祖住菴時常坐禪。讓和尚將甎於菴前磨。
祖云。磨甎作什麼。讓云作鏡。祖云。磨甎豈得
成鏡。讓云。磨甎既不成鏡。坐禪豈得成佛。云
如何即是。讓云。譬如駕車。牛若不行。打車即
是。打牛即是。磨甎作鏡慕同音。來問分明示
本心。纔喚耕人迴面指。犁牛觸破古皇金。
百丈再參馬祖。祖以手指繩床角拂子。丈云。
即此用離此用。祖云。爾他後開兩片皮。將何
為人。丈取拂子竪起。祖云。即此用離此用。丈
掛拂子於舊處。祖便喝。丈因此大悟。直得三
日耳聾。每因無事侍師前。師指繩床角上懸。
舉放却歸本位立。分明一喝至今傳。
長慶問靈雲。如何是佛法大意。雲云。驢使未
去。馬使到來。靈雲因問出家才。驢使前行馬
使來。長慶不明真實地。句中認影影難開。余
今報爾諸禪侶。九衢杲日照香街。
僧問雲門。如何是透法身句。門云。北斗裏藏
身。藏身北斗最分明。只為人多見不精。巧妙
妄陳心意解。却如平地作深坑。昏燈日晝何
曾易。青竹黃花滿地生。
溈山示眾云。老僧遷化後。去山下檀越家。作
一頭水牯牛。於左脇上。書一行字云。溈山僧
某甲。若喚作溈山僧。又是水牯牛。若喚作水
牯牛。又是溈山僧。當恁麼時。喚作什麼。古德
垂慈力未酬。纔聞異相便爭牛。聲前句後明
玄旨。失却溈山見不週。且與同袍通一線。蘆
花雪覆菊當秋。
麻谷持錫到章敬。遶禪床三匝。振錫而立。敬
云是是。又到南泉亦如是。泉云。不是不是。章
敬道是。和尚為什麼道不是。泉云。章敬即是
是。汝不是此是。風力所轉終成敗壞。
章敬南泉路似殊。明明道理話親疎。多人不
用磨金鏡。漢自漢兮胡自胡。指月迷津迷自
指。示君持錫却如無。
馬祖上堂眾方集。百丈出捲簟。祖便下座。百
丈當初侍馬師。對師捲簟更無私。人天不測
為奇特。恰是攢鵶捉鳳兒。上士瞥然全體現。
太陽出照嶽峰低。
無著喫茶。文殊托起玻瓈盞。問無著。南方還
有這箇麼。著云無。殊云將什麼喫茶。著無語。
文殊大士托玻瓈。遂問南方有箇奇。無著忽
言無這箇。誤他多少老闍黎。至今猶未知端
的。擡手拈茶不用疑。
祕魔嚴和尚。凡見僧來。提起杈云。什麼魔魅
教爾出家。什麼魔魅教爾行脚。道得也杈下
死。道不得也杈下死。速道速道。祕魔巖下坐
擎杈來者教伊識本家。苦切為君俱不薦。失
却真杈捉妄杈。
僧問大隨。劫火洞然。大千俱壞。未審這箇壞
不壞。隨云壞。云恁麼則隨他去也。隨云隨他
去。懶安的子大隨師。人問隨他師亦隨。返顧
不能休駐意。更生異見却狐疑。汾陽與汝開
天路。萬別千差一道歸。
石鞏常張弓架箭。凡見僧來云看箭。三平纔
見便擘開胸。鞏云。三十年一張弓兩隻箭。只
射得半箇聖人。便拗折。張弓架箭喚君迴。
不省宗師特意來。箇箇盡隨迷醉走。句中認
影影難開。三平猶未全提得。霹靂雷聲遍九
垓。
無業禪師。凡有請問。皆云莫妄想。汾州老作
坐安眠。問者千般及萬般。一正百邪皆罔措。
報伊莫妄直歸源。三乘五性空華夢。一王臨
詔恰如閒。
僧問木平。如何是祖師西來意。平云。石羊頭
子向東看。木平高道最難過。人問西來意若
何。石羊頭子向東望。月明纔上遍山坡。直言
不用多疑慮。海澄浪息現森羅。
玄沙示眾云。亡僧面前。正是觸目菩提。就中
至直是玄沙。觸目全真語不賒。亡者面前親
正驗。更無遍黨絕週遮。叢林浩浩爭脣吻。恰
似虛空捉幻花。
魯祖凡見僧來便面壁。人來面壁坐顒顒。不
話多般說異同。親切不教心外覓。免將明暗
諕盲聾。秋霜博地生寒暑。魯祖垂慈不用功
僧問雲居。截水停輪時如何。居云。磨不轉。雲
居有語機關絕。不轉令君返照看。截󱑚閉關
停妄解。百花俱發一花園。開花結果從何有。
因地抽條長碧天。
藥山手中書佛字。問道吾。是什麼字。吾云佛
字。山云。這多口阿師。道吾忽爾見先師。問字
開拳顯妙機。對佛是真真是佛。藥山為破句
中疑。狂風纔起香林動。正是波中拾礫時。
欽山問德山。天皇也恁麼道。龍潭也恁麼道。
未審德山作麼生道。山云。汝試舉天皇龍潭
底看。欽山擬議。德山便打。老倒忘機大作家。
古今皆賞絕纖瑕。天皇一脈龍潭現。涌出靈
源萬路差。切囑欽山猶定動。得無言說至今
誇。
趙州見僧到便問。曾到此間麼。云不曾到。州
云。喫茶去。或云曾到。州亦云。喫茶去。院主
問。不曾到喫茶去。到來為甚也喫茶去。州召
院主。主應諾。州云。喫茶去。趙州有語喫茶
去。天下胡僧總到來。不是石橋元底滑。喚他
多少衲僧迴。
僧問寶應念和尚。如何是祖師西來意。念云。
風吹日炙。日炙風吹不計年。行人塵路辨應
難。擬心已早深三尺。更教誰問箇中玄。
靈雲見桃花悟道。有頌。三十年來尋劍客。幾
迴葉落又抽枝。自從一見桃花後。直至如今
更不疑。舉似玄沙。沙云。諦當甚諦當。敢保老
兄未徹在。昔日靈雲自有知。桃花已落布華
夷。寰中拔劍當鋒者。未徹橫身斬萬機。
俱胝和尚。凡有請問只竪一指。天龍一指悟
俱胝。當下無私物匪齊。萬互千差寧別說。直
教今古勿針錐。
溈山令僧。馳書并鏡。至仰山。山接得提起云。
若道是溈山鏡。又在仰山手裏。若道仰山鏡。
又是溈山寄來。還有人定當得麼。眾無語遂
撲破却。向僧使云到和尚處。但恁麼舉似。仰
山接得溈山鏡。告眾拈來行正令。懵懂禪流
眼不開。仰山直下驀頭釘。
龍潭在俗時。常供餅十枚上天皇。皇食已每
留一餅。與之曰。惠汝以蔭子孫。師忽訝之問
曰。餅是某甲將來。何以返云惠汝。皇曰。是汝
持來復汝何咎。師因悟遂投出家。將去將來
事不差。龍潭故問勿交加。後徒多少爭脣吻。
春鳥喃喃罵落花。
馬祖與百丈行。次見野鴨飛過。祖曰。是什麼。
丈云。野鴨子。祖曰。甚麼處去。丈曰。飛過去
也。祖遂扭百丈鼻頭。丈作忍痛聲。祖曰。何曾
飛去。野鴨飛空却問僧。要傳祖印付心燈。應
機雖對無移動。纔扭綱宗道可增。
裴相國托一尊佛。向黃檗前䠒跪云。請師安
名。檗召裴休。休應喏。檗云。與汝安名竟。裴
遂禮拜。師前跪托請安名。驀地當鋒喚一聲。
不是裴公誰敢應。直教聾瞽也聞聽。
大禪佛。一夜於僧堂內叫云。我悟也我悟也。
僧問。爾悟箇什麼。大禪云。師姑元來是女人
作。悟來不在苦多端。了解都由瞥爾間。定道
師姑女人作。癡人積雪作銀山。
普化喫生菜。臨際云。普化大似一頭驢。化便
拓地作驢鳴。濟云。直歲與他。細抹草料。著
化云少室人不識金陵又再來。臨際一隻眼。
到處為人開。
老倒分明兩路差。箭鋒相柱勿喎斜。龍蛇混
雜人難辨。白日長空下雪花。
保壽開堂三聖推出一僧。壽便打。聖云。爾恁
麼為人。瞎却鎮州一城人眼去在。壽擲下拄
杖歸方丈。三聖擔他保壽槍。推僧出眾擬商
量。塞外將軍行正令。直得盲人滿大唐。
普化見馬步使喝街聲。化當街舉手云。滕行
者相撲一交來。官人吽云。侮弄人。遂喚當直
檐上打五棒。化云。這田舍兒。似即似。是即不
是。官人云。說甚是不是。打得爾便休。混俗和
光用最難。相逢正是兩風顛。雖然大化無方
所。俗官且不是僧官。
僧問法眼。慧超咨和尚。如何是佛。眼云。汝是
慧超。問答從頭理不虧。莫同巧妙騁鋒機。真
金若不鑪中鍛。爭不將金喚作泥。
香嚴初開堂。溈山令僧送書并拄杖。嚴接得
便哭。僧問。和尚哭什麼。嚴云。不是哭只為春
行秋令。拄杖將來便徹心。淚流不覺思沈吟。
春行秋令人驚怪。絕後光前越古今。
僧問永興安和尚。如何是祖師西來意。師云。
壁上畫枯松。蜂來競採蘂。發志忘疲効上機。
便伸請益欲除疑。宗師正示空花樹。免教土
上更加泥。
韓愈侍郎問大顛。和尚春秋多少。顛提起數
珠云。會麼。侍云不會。顛云。晝夜一百八。明日
復來。門首見首座遂問。和尚道。晝夜一百八。
意旨如何。首座叩齒三下。侍郎至方丈復問。
晝夜一百八意。旨如何。大顛叩齒三下。侍云。
元來佛法不別。顛云。侍郎見何道理。侍云。適
來問首座。亦恁麼祇對。顛請首座問。適來恁
麼祗對侍郎是否。座云是。顛乃打趁出院。解
展機鋒是大顛。明知不為小因緣。一般叩齒
叢林異。出院韓公始得閒。
文殊問無著。南方如何住持。著云。末法比丘。
少奉戒律。云多少眾。著云。或三百或五百。無
著却問。此間如何住持。殊云。凡聖同居。龍蛇
混雜。云多少眾。殊云。前三三後三三。至晚求
宿。殊云。大德有執心在。某甲無執心。云還曾
受戒否。云受戒久矣。云既無執心。何用受戒。
著無語。童子送出。至門遂問。適來大聖道。前
三三後三三。是多少。童子召大德。著迴首。童
子云。是多少。又問。此是什麼寺額。童子指金
剛背後。無著迴首。化寺乃隱。顧問南方住若
何。對云三五眾非多。吉祥自述龍蛇混。三三
之說告和和。無著未明重話會。均提謂指不
仙陀。金剛背後看名字。滿目荒山不奈何。
女人哭入法堂。百丈問作什麼。云父母俱喪。
請師揀日。丈云。明日一時埋却。百丈山頭坐
不遙。女人山下哭嘷咷。一時埋向清涼地。至
孝方能今古超。
西國有聲明三藏。至閩王請玄沙。驗看玄沙
背處。以銅筋敲鐵火爐。問是什麼聲。藏云。銅
鐵聲。師云。大王莫受外國人謾。師問同人聲
色心。報言銅鐵響高音。世間學博雖明了。爭
奈將金不識金。
閩王封柑橘各一顆。令使送上雪峰。問云。既
是一般。顏色為甚。名字不同。雪峰遂封。回復
馳問玄沙。沙將一張紙蓋却。柑橘閩王親手
封。將來直問擊胡風。長人入水分明在。更問
玄沙又不通。汾陽為汝開天路。寶方金界碧
霄空。
僧問地藏。以字不成。八字不是。未審是什麼
字。藏云。看取下頭註脚。以八不成只目前。經
中未識註中看。垂慈不為多知解。切要參玄
達本源。
僧問德山。如何是露地白牛。云叱叱。云飲噉
何物。山云喫喫。白牛露地勿遮欄。在處橫眠
在處閒。水草恣情甘美足。醍醐純出潤良田。
耽源辭忠國師問。某甲到南方。人問極則事。
向他道什麼。國師云。幸自可憐生剛。要箇護
身符子作麼。護身符子最通靈。國師起坐總
將行。耽源得用南方去。為說令人睡眼惺。
僧問鏡清。祖歌如何唱。清云。拋送醉人酒。云
恁麼則辜負和尚。清云。猛虎不喫伏肉。對眾
橫身問祖歌。師云拋送醉和和。猶言未肯剛
瞠眼。伏肉無緣更喫多。
南泉兩堂爭猫兒。泉見遂提起云。道得即不
斬。眾無對。泉便斬却後。舉問趙州。州脫草
鞋。於頭上戴出。泉云。子若在却救得猫兒。兩
堂上座未開盲。猫兒各有我須爭。一刀兩段
南泉手。草鞋留著後人行。
臺山路上有一婆子。凡有僧問。臺山路向什
麼處去。婆云。驀直去。僧纔行。婆云。好箇阿
師。又恁麼去也。趙州聞云。我與爾勘破這婆
子。遂往問婆亦如是。州迴舉似大眾云。勘破
婆子了也。臺山路上老婆禪。南北東西萬萬
千。趙州勘破人難會。南北草鞋徹底穿。
洞山勘泰上座云。有一物黑。洞洞上拄天下
拄地。常在動用中。動用中收不得。過在什麼
處。泰云。過在動用中。山便喝出。同人直示問
同袍。舉過分明驗的毛。說理妄陳狂浪動。幻
花糊眼不能蘇。
三聖問雪峰。透網金麟。以何為食。峰云。待汝
出網來。即向汝道。聖云。一千五百人。善知識
話頭。也不識。峰云。老僧住持事繁。透網之魚
不識鉤。貪游浪水認浮頭。高灘坐釣垂慈者。
迴棹收綸却上舟。
僧問巖頭。古帆不掛時如何。巖云。小魚吞大
魚。古帆不掛更何疑。學問依前又是迷。大小
二魚俱一海。爭奈鉤頭餌不齊。
修山主悟空法眼。行脚到地藏。向火舉話。次
地藏入來乃問。山河大地。與上座自己。是同
是別。修云不別。藏竪起兩指出去云云。入院
高茅總不疑。都緣未達祖師機。妄空學問爭
長短。虛記閒詞一肚皮。大地山河君可別。報
云不別恰如癡。當人被息狂迷者。見成舉指
不楊岐。
僧問思和尚。如何是佛法大意。思云。廬陵米
作麼價。出家學道未心開。請問宗乘大意來。
却問廬陵米幾價。當時心境一齊灰。
僧問趙州。承聞和尚。親見南泉是否。州云。鎮
州出大蘿蔔頭。因問當初得法緣。不言東土
及西天。鎮州有菜名蘿蔔。濟却飢瘡幾萬千。
僧問趙州。如何是祖師西來意。州云。庭前柏
樹子。云和尚莫將境示人。云我不將境示汝。
云如何是祖師西來意。云庭前柏樹子。庭前
柏樹地中生。不假犁牛嶺上耕。正示西來千
種路。欝密稠林是眼睛。
僧問洞山。如何是祖師西來意。山云。待洞水
逆流。即向汝道。龍牙未息狂心地。遍問諸
師不肯休。先達愍他親志切。直言洞水逆須
流。
臨濟兩堂首座相見。齊下喝。僧問臨濟。還有
賓主也無。濟云。賓主歷然。兩堂上座總作家。
其中道理有分拏。賓主歷然明似鏡。宗師為
點眼中花。
閩王令使。送交床與雪峯。僧問和尚。受大王
如此供養。將何答報。峯以兩手托地云。輕打
我輕打我。因問如何報主恩。舉畢全收坐要
津。船頭若有風浪動。滿目流沙不見人。
打地和尚。凡見僧來。打地一下。紫府山前真
正士。主丈常擎在手中。南北問津無限眾。唯
將打地報盲聾。
甘贄行者。往南泉設粥云。請和尚念誦。泉自
打槌云。請大眾為猩奴白牯。念摩訶般若波
羅蜜。贄禮拜便出去。泉後問典座。行者在
麼。云去也。泉遂打破粥鍋。一般設粥古今稀。
十利功圓果不低。鍋鑊盡穿無煮粒。叢林遠
近總應知。
中邑纔見僧。拍手鼓唇云。嗚㖿嗚㖿仰山到。
從東過西立。邑云。子甚處得此三昧。云某甲
從曹溪脫印學得來。邑云。如是山却問和尚。
甚處得此三昧。邑云。我從章敬處得來。鼓唇
拍手口嗚㖿。直引人來辨正邪。千萬往迴都
不薦。仰山才見便同家。
鳥窠和尚。侍者辭去問。什麼處去者。云諸方
學佛法去。窠云。若是佛法。我者裏也。有些子
云。如何是和尚佛法。窠拈布毛一吹。侍者悟
去。侍者初心慕聖緣。辭師欲去學參禪。鳥窠
知是根機熟。吹毛當下得心安。
崔禪上堂云。出來打出來打。僧出云崔禪聻。
師擲下主丈。便歸方丈。大展家風示眾人。垂
鉤入海釣金鱗。游魚弄水騰波浪。船棹俱拋
出大津。
長慶保福遊山。次福云。秖這裏便是妙峯頂
也無。慶云。是即是可惜許。因上高巖到頂頭。
僧人致問已圓周。是即便是可惜許。只恐同
音別處遊。
僧問長沙。本來人還成佛否。沙云。大唐天子。
不可割茅刈草去也。岑公出袖播鴻機。問佛
人多作佛稀。王主割茅親下手。不能土上更
加泥。
曹山聞鐘云。阿邪阿邪。僧云。和尚作什麼。山
云。打著吾心。聞鐘便道打余心。語淺分明理
事深。楞嚴會上圓通者。正法明王觀世音。
睦州喚僧。大德僧迴首。州云。擔板漢。垂慈
只要總通靈。不是宗師妄自生。擔板直教須
放下。免伊虛度百千生。
西禪到保壽云。甚處來。云西山來。壽云。還見
胡孫麼。云見。壽云。作得箇甚伎倆。云見。某
甲一箇。伎倆也做不得。壽便打。舊人相見話
中心。詰問西山路淺深。對眾直言呈伎倆。洪
爐鍛煉要真金。
報恩令侍者取西橋水。灌東面蓮盆。侍者灌
了。恩云。灌何處者。云東面蓮盆。恩却問傍
僧。是真實是虛妄。西邊取水灌東邊。侍者親
行往又還。汲使更無心外法。却問傍僧恐不
圓。
僧問巖頭。塵中如何辨主。嵓云。銅砂羅裏滿
盛油。塵中辨主最難明。千萬人中少一惺。銅
砂羅油今古淨。與君拔却眼中釘。
僧問石頭。如何是解脫。師云。誰縛汝。云無人
縛。師云。無人縛汝。即是解脫。何用更求解
脫。未息狐疑問上流。如何解脫得心休。承君
解縛從誰起。直說無生是石頭。
僧問趙州。牛頭未見四祖時如何。州云。飽柴
飽水。云見後如何。云飽柴飽水。古人抱志坐
牛頭。信師示話示無休。飽柴飽水心安靜。真
正無私是趙州。
曹山問僧。甚處來。云掃地來。云佛前掃佛後
掃。云前後一時掃。山云。與老僧過袈裟來。量
器方圓識得伊。問君掃地示慈悲。前後一時
俱掃却。也是拈他第二機。
鼓山問僧。如何是不跨石門句。僧無語。不跨
石門入理深。學人不用更沈吟。晏公正坐鼓
山上。大海無波浪不侵。
玄沙示眾云。諸方老宿盡道。接物利生。忽遇
三種病人來。作麼生接。患盲者拈槌竪拂。他
又不見。患聾者語言三昧。他又不聞。患瘂者
教伊說。又說不得。且作麼生接。若接不得。佛
法無靈驗。權生聾瞽瘂𤸷痲。要顯吾宗驗作
家。金剛截銕如泥碎。透金纔動失玄沙。
廓侍者問德山。從上諸聖向甚處去。山云。作
麼作麼。廓云。官家勅點飛龍馬。跛鼈出頭來
作麼。山休去。明日浴。次山將木杓。打廓一下
云。昨日公案作麼生。廓云。這老漢今日方始
瞥地。跛鼈飛龍騎。形殊理不殊。欲明二大士。
棒下識真珠。
藥山看經。次僧問。和尚尋常。不許人看經。為
什麼却自看。山云。我祇要遮眼。云某甲學和
尚得麼。山云。汝若看牛皮也須穿。徹底更何
疑。覻穿會者稀。叮嚀猶付囑。句句是玄機。
外道問佛。不問有言。不問無言。世尊良久。外
道讚嘆云。世尊大慈大悲。開我迷雲。令我得
入。外道去。阿難問佛。外道有何所證。讚嘆而
去。世尊云。如世良馬見鞭影而行。鞭影分明
指似君。多聞瞥地爽精神。汾陽報汝諸禪侶。
信手拈來莫厭塵。
藥山謂雲巖云。與我喚沙彌來。巖曰。喚他作
什麼。云我有箇折脚鐺子。要伊提上提下。云
恁麼則共和尚。出一隻手。道人相見喚沙彌。
來往須勤勿得遲。折脚鐺子常拈掇。各携一
耳臂交加。
藥山示眾云。智不到處切忌道著道著即頭
角生道吾便出去。雲巖問藥山。智師兄為什
麼。不秖對和尚。山曰。却是智頭陀會爾去。問
取他却來。問智師兄。適來為什麼。不祇對和
尚。云我今日頭痛。爾去。問取和尚。巖遷化
後。吾云。雲巖不知有悔。不當時向伊道。雖然
如是。要且不違藥山之子。言詮不到是同袍。
拂袖歸坐眾手掏。砂礫真金元底別。不須疑
慮更忉忉。
歸宗鋤草。見一條蛇便斬却。僧問。久嚮歸宗
到來。只是箇麁行沙門。宗云。是爾麁我麁。後
雪峯問德山。古人斬蛇意旨如何。山便打。峯
便走。山召云。布納布納。峯回首。山云。他後
悟去。方知老漢徹底老婆心。廬嶽宗師接上
機。斬蛇特地施慈悲。高茅座主驚忙怕。却道
麁心錯是非。
藥山問僧。年多少。云七十二。云是年七十二
麼。僧云是。山便打。有僧馳此語。問曹山。此
意如何。曹山云。前箭猶是可。後箭射人深。僧
云。如何免棒。曹山云。王勅既行。諸侯避道。
垂慈接引問年多。應答隨時未許他。再審始
明端的處。令行霹靂不仙陀。
僧辭趙州問。甚麼處去。僧云。閩中去。州云。
彼中軍馬隘鬧。直須迴避。僧云。向什麼處。迴
避始得。州云。恰好。僧去閩中路不遙。報言軍
馬王嘈嘈。問師迴避居何處。恰好安眠日正
高。
雪峯負一束藤。路逢一僧。便拋下。僧擬取。峯
便蹈倒歸。舉似長生。乃云。我今日蹈者僧甚
快。生云。和尚替這僧。入涅槃堂始得。峯休
去。雪峯拋束示傍僧。僧取遭師脚一登。懵懂
不靈知恰好。長生却解揥籠燈。
三聖令秀上座問長沙。南泉遷化。向什麼處
去。沙云。石頭作沙彌時。參見六祖。秀云。不
問石頭參見六祖。南泉遷化。向什麼處去。沙
云。教伊尋思去。秀云。和尚雖有千尺寒松。且
無抽條石笋。沙不對。秀云。謝師答話。沙亦不
對。秀舉似三聖。聖云。若實恁麼。猶勝臨濟七
步。雖然如此。待我更驗看。至明日。三聖問。
承聞和尚昨日。答南泉遷化話。可謂光前絕
後。今古罕聞。長沙亦不對。聖云。從來疑著這
漢。三聖令僧問同人。長沙輕輕為指陳。多少
毳流言下覓。從來疑著走如塵。
藥山打鼓。高沙彌捧鉢。作舞入堂。山便拋下
鼓槌云。是第幾和。沙彌云。第二和。作麼生是
第一和。沙彌就桶內。盛一杓飯便去。一般打
鼓并作舞。與爾諸家事不同。歷歷正聲霄漢
外。且非數目落寰中。
僧問石霜。咫尺之間為什麼。不覩師顏。霜云。
我道遍界不曾藏。僧復問雪峰。遍界不曾藏。
意旨如何。峰云。什麼處不是石霜。後玄沙云。
雪峯老子。蹉過石霜。千疑萬慮扣禪關。遍界
非藏豈小言。象骨玄沙猶定動。誤他遊子失
歸源。高賢不用隨聲色。地久天長目對門。
法眼問修山主。毫釐有差。天地懸隔。兄作麼
生會。修云。毫釐有差。天地懸隔。眼云。恁
麼會又爭得。修云。和尚意作麼生。眼云。毫
釐有差。天地懸隔。修便禮拜宗師故故問同
人。一擊毫釐兩路分。再審便能明的旨。自然
青白不從聞。
白兆舉紫胡有犬。上取人頭。中取人心。下取
人腰。僧問如何是白兆犬。師云。不作聲。僧便
喝。師便打云。向道不作聲。白兆有犬不作
聲。學人一喝眾皆驚。宗師縱奪能舒展。直教
睡眼一齊明。
僧問南泉。和尚百年後。向什麼處去。泉云。向
山下檀越家。作一頭水牯牛去。云某甲隨和
尚去得也無。泉云。爾若來。銜取一枝草來。類
中難辨要分明。戴角披毛卒未惺。銜取草來
方定動。頭頭物物現真靈。
永嘉到六祖。遶繩床振錫而立。祖云。夫沙門。
具三千威儀八萬細行。大德從何方而來。生
大我慢。師云。生死事大。無常迅速。祖云。何
不體取無生。了取無速。師云。體即無生。達本
無速。祖云。汝甚得無生意耶。師云。無生豈有
意。祖云。既無意誰為分別。師云。分別亦非
意。祖云。如是如是。圓悟真心作本心。無人
證據思沈吟。崛多擊發緣當熟。一見能師便
得金。
南泉問僧。甚處來。云神山打羅來。泉云。手打
脚打。僧無語。泉云。爾問我與爾道。僧云。手
打脚打。泉云。向後遇明眼人。舉似後法眼問
僧。神山打羅話。爾作麼生會。僧便拜。眼云。
我擗脊棒。爾作麼生。僧云。若不打何處討崇
壽。眼云。別處即得這裏不得。法眼當初似一
明。打羅道理甚叮嚀。恰如飢國逢王饍。未食
疑心却欲爭。
良遂座主。初參麻谷。谷見來便去鋤草。良遂
到谷都不顧。便歸方丈。閉却門。良遂三日後
去。參纔扣門。谷云阿誰。云和尚莫謾良遂。若
不來禮拜和尚。泪被經論賺過一生。谷乃開
門相見。迸順之機不易當。大根良遂解思量。
若非久積同風事。爭肯迴頭信法王。
雪峯示眾云。望州亭與爾相見了也。烏石嶺
與爾相見了也。僧堂前與爾相見了也。保福
問鵝湖。僧堂前且置。望州亭烏石嶺甚麼處
相見。鵝湖䠫步歸方丈。保福便入僧堂。望州
烏石與堂前。相見相知幾萬千。唯有鵝湖并
保福。此時相見解推遷。
雪峯到浦泉辭去。入簥裏坐。泉云。這箇四人
舁。那箇幾人舁。峯從簥內湧起身云。道什麼。
泉再問。峯云。行行是伊不識。湧泉故故問舁
僧。四一分明說似君。再問早踰千萬里。行行
要得識慈身。
溈山與仰山行。次鵶衘一紅柿落。仰山捧上
溈山。溈云。甚處得來。仰云。是和尚道德所
感。溈云子也不得空。然遂分一半。鵶衘柿子
落師前。獻問何來事皎然。各分一半甜似蜜。
如今不會更何年。
溈山與仰山摘茶。次溈云。終日只聞子聲。不
見子形。仰山撼茶樹。溈云。子只得其用。不
得其體。云某甲只恁麼和尚作麼生。源山良
久。仰云。和尚只得其體。不得其用。溈云。放
子三十棒。摘茶更莫別思量。處處分明是道
場。體用共推真應物。禪流頓覺雨前香。
南泉麻谷歸宗同去。禮拜忠國師。泉於地上。
畫一圓相。云道得即去。歸宗於圓相中坐。麻
谷便作女人拜。泉云。恁麼則不去也。宗云。
是什麼心行。國師欲見義多般。圓相端居拜
請看。不去同音聞便解。久經行陣奪旗旛。
玄沙令僧持書上雪峯。峯開見是白紙。遂呈
示大眾云。會麼。眾無語。峯云。不見道君子。
千里同風僧。回舉似玄沙。沙云。山頭老漢蹉
過也不知。故遣馳書達遠信。不于文字示家
風。回來却報玄沙語。蹉過分明理更封。
百丈問雲居。承聞溈山近來。作水牯牛去也。
雲居云。是却問百丈。溈山水牯牛話作麼生
會。丈云。彼此老大。雲居因問古人牛。賓主天
然互換酬。彼此老年真可信。類中拈出一毛
頭。
李翱尚書問藥山。如何是道。山以手指天云。
會麼。李云。不會。師云。雲在青天。水在瓶翱。
乃述一偈上師。練得身形似寉形。千株松下
兩函經。我來問道無餘說。雲在青天水在瓶。
雲在青天水在瓶。恐君妄解詐惺惺。□□□
□□魂聽。如實通神現姓名。
香巖垂語云。如人上樹。口󰍱樹枝。手不攀枝。
脚不蹈樹。枝下有人。問西來意。不對則違他
所問。若對又喪身失命。當恁時作麼生即是。
香巖㘅樹示多人。要引同袍達本真。擬擬却
從言下取。喪身失命數如塵。汾陽為爾開迷
路。雲散長天日月新。
都頌都頌
先賢一百則。天下錄來傳。難知與易會。汾陽
頌皎然。空花結空果。非後亦非先。普告諸開
士。同明第一玄。
師註首山念禪師頌師註首山念禪師頌
咄哉拙郎君素潔條然巧妙無相識運機非面目
打破鳳林關蕩盡玲瓏性著靴水上立塵泥自異
咄哉巧女兒玅智理圓容攢梭不解織無間功不立
看他鬪雞人傍觀審騰距爭功不自傷水牛也不識全力能負不露頭角
詰問一百則逐一代之于後。
問寶華座上。獨有慈尊。萬聖俱攢。千光透影。
明明普照。各各凝然。盡已神通。穿雲渡水。為
什麼識不得。如今還有識得底麼。有即道來。
代云。却勞心力。
風無形象。為什麼。水輪持上。代云。力不虧。
水無筋骨。為什麼。能持大地。代云。柔弱勝剛
強。
地無偏黨。為什麼。高下不平。代云。顯然。
火在木中為什麼。不燒本體。代云。壞不得。
空無邊際。為什麼。世界不同。代云。不添減。
佛身無。為什麼。雙林入滅。代云示。
如來至聖。為什麼。不到曠野林中。代云明。
如來至聖。為什麼。却到曠野林中。代云知。
佛身廣大。為什麼。隱於微塵。代云。隱得麼。
空中鳥跡。水內□蹤。茶中鹽味。色裏膠清。
明眼衲僧。不能分別。作麼生析得晶然去。代
云可明。
真佛無形。為什麼却言。具三十二相。代云。恐
斷絕。
佛不違眾生願。為什麼。不受宿請。代云。不失
時。
佛不脫眾生願。為什麼。不付法與提婆達多。
代云。量才補職。
佛心平等。為什麼。無緣眾生不度。代云。不欺
他。
佛化普備為什麼。化勝鬘夫人老婢不得。代
云。自屈。
如來之身。諸惡已盡。眾善普集。為什麼。不免
金槍馬麥。迸石木盂之苦。代云。歷然。
佛言。一切眾生皆有佛性。為什麼。六道四生。
各不能知。代云。非日月咎。
一切眾生。本來成佛。地獄眾生。因何受苦。代
云。知恩者少。文不加點。是什麼人境界。代
云。赤土塗牛嬭。
盡劫難窮。不同語默。覺空幻有。早落名言。絕
跡忘機。如狂如騃。作麼生。得不傷物義去。代
云。不勞再舉。
法門廣大。為什麼。時人入不得。代云。是誰。
法無隱顯。為什麼。人天不見。代云。有即不
可。
法無內外。為什麼。却有得失。代云。不勞故問。
法無定相。眾魔。為什麼。不能壞真說。代云。
今古分明。
法無增減。為什麼。滿字匉匉。代云。人平不
語。水平不流。
眾生無邊誓願度。誰是度者。代云。車輪往靈
山。
法門無邊誓願學。作麼生學。代云。朝參暮請。
煩惱無邊誓願斷。將什麼斷。代云。有麼。
無上菩提誓願成。作麼生得成。代云。天子不
刈草。
文殊普賢。觀音勢至。滿心十地彌勒慈尊。一
生補處。為什麼。却擔柴著火。荷眾苦辛。憨癡
不辨。掃地放牛。喫人殘食。亡身盡命。絕世超
倫。出生入死。具甚道理。代云渾。
大海能納眾流濟。水為什麼。過新羅國。代云。
雜不得。
大海無增減。為什麼。三潮盈縮不定。代云。今
古歷然。
海水一味。為什麼。龍王所食不同。代云。變業。
海深無底。脩羅王。為什麼。水只到脚膝。代
云。大業。
海水無知。為什麼。潮不失時。代云。和修吉行
無嚴令。群神來往自知時。
泰山不厭微塵。須彌山。為什麼。不容塵污。代
云。入不得。
須彌山不動不搖。大劫壞時為什麼。都無形
質。代云。不與世爭。
白王無瑕。為什麼。卞和刖足。代云。鑑在。
實際理地。不受一塵。一切眾生。如何運步。代
云。東涌西沒。
龍騰滄海。魚鼈潛蹤。虎嘯高巖。群狐併跡。象
王蹴蹈。寶岸皆崩。師子嚬呻。猛獸隱匿。目連
鶖子。運智及通。金色頭陀瞬眸。釋主聲聞。莫
測十地。寧知。空生纔唱。天早雨花。豈況繁詞
更堪談說。通仁一線。滿口道來有麼。代云㖿
僧有六和。為什麼。法歸一法。代云。怪得麼。
僧是佛弟子。為什麼。道先供養僧。後供養佛。
代云。末後最初。
僧依法出家。為什麼法因僧說。代云。莫謗如
來。
如天普蓋。為什麼。無藏身處。代云。賊是小人
智過君子。
似地普擎。纖毫為什麼。著不得。代云窄。
一真之法。盡可有矣。為什麼。各人不得受用。
代云。不占田地。
人人具足。為什麼。千少萬少。代云。不信衣珠
百不會底人。為什麼不疑。代云明。
黃河遇聖明。則清未審得什麼人力。代云。此
恩難報。
乾坤朗耀。日月齊明。心不負人。面無慚色。萬
象燦然。不會者過在甚處。代云。不勞再驗。
千邪不如一直。一直即不問。如何是千邪。代
云。識得爾。
但有一切。總是興來如何是不興來。代云。莫
瞞我思量。不到處便請道。代云。口澁麼。
言詮不及作。麼生商量。代云。好事不如無。
真理無言如何親近。代云疎。
正法中還許咨問也無。代云。擗口打。
乾坤之內眾生。擾壤如何。辨得主中主。代云。
放爾一頓。
唯一無二乘。什麼處得龍宮海藏來。代云。平
地骨堆。
道無形相。為什麼行之有力。代云。信耳。
東風纔動。百卉抽條。和氣昇天。陰陽合運。雷
興雨澍。掣鼓奪旗。不傷物義。誰當先手。有底
在什麼處。有麼有麼。代云。讓即有餘。
三春景秀。四序芬芳。白日流光。古今不墜。是
箇什麼物。代云。化得麼。
所見色如盲等。作麼生。得分別諸法皎然去。
代云。恰似瞎。
一法遍含一切法。為什麼。山河大地。各不相
知。代云。著得麼。
天不能蓋。地不能載。向什麼處。安身立命。代
云。蒿荒裏。
一切眾生。具足見聞。為什麼。經中道無眼耳
鼻舌身意。代云。真實不虛。
目前無物。為什麼。却有盈餘。代云。爭即不
足。
戒如海無涯。如寶求無厭。為什麼。只持二百
五十條。代云。盡法無民。
不曾有一法與人。世尊為什麼道。我有正法
眼。付囑摩訶大迦葉。代云。陽和萬物生。
心然法亦然。真心勿後先。為什麼。却道問諸
先達。代云。萬中無一箇。
人天不測。凡聖那知。橫竪長空。虛間自在。觸
目隨緣。應機施設。是何相貌。代云。醜頭顋。
四大無主。身亦無我。佛為什麼道。唯我獨尊。
代云。自憐不覺醜。
亘古亘今。都來是一法。前佛後佛。為什麼。用
不盡。代云便棒。
法無盡藏。為什麼。只說五千四十八卷。代云。
早是多。
道本無失。為什麼。却言得道。代云信。
如芭蕉堅似太虛實。雲中掣電。迅速難停。作
麼生是趁不迭底句。代云。和聲打。
無言童子。為什麼解說經。代云。忍不徹。
真性心地藏心。在什麼處藏。代云有麼。
性似虛空。虛空為什麼。比他不得。代云。愛嗔
愛喜。
鐘鈴螺鼓聲。琴瑟箜篌聲。與驢鳴狗吠。是同
是別。代云。鳥飛空中。不雜空色。
滿字匉匉。佛為什麼。道無法可說。代云恐。
無神通菩薩。為什麼。足跡難尋。代云猶自。
法不屬因。不在緣故。作麼生說得。代云。據欵
結案。
大如天地者。是什麼物。代云。蓋不得。
從生至老。將什麼。著衣喫飯。代云。驢齩博地
草。
佛法是佛說。為什麼。道謗佛。代云又。
明明無悟者有句。為什麼却迷人。代云有。
有情為什麼無佛性。代云隔。
無情為什麼有佛性。代云知。
橫該宇宙。竪括乾坤。海水騰波。須彌岌峇。還
有撲不碎底句麼。有即道將來。代云撲。
日月無心。為什麼。能分萬象。代云。此恩難
報。
日月光明。照人心地。迷人還假日月也無。代
云。不見道。
燈光雖小。為什麼。能破闇室中昏。代云明。
火星至微起。為什麼。成壞俱能。代云。時來天
地皆同力。勢往英雄不自由。
山嶽雖高。為什麼。不比人心。代云。識法者恐。
全不知底人。為什麼。不求佛祖。代云。屈得麼。
天垂甘露。地氣所滋。萬物生芽。千祥合彩。擎
拳合掌。供養三尊。還有超佛越祖底道理。代
云嚮。
如拳作手。如手作拳。展縮自由。不因他力。過
在什麼處。代云。朝打三千暮打八百。
雲生巨海。雨澍龍心。出金入福。長養人天。虛
空有盡。此事無窮。還有識得底麼。識得喚作
什麼。代云。波斯眼瞎。
頌曰頌曰
詰問一百則。從頭道理全。古今如目覩。有口
不能詮。室中請益。古人公案。未盡善者。請以
代之。語不格者。請以別之故。目之為代別。
外道六師告波斯匿王。萍沙王及十六大國
王。一切人天。悉集俱薩羅國。索世尊鬪神通。
富蘭那迦葉云。瞿曇現一。我等現二。乃至百
千各各一倍。佛從十二月十五日。對天人國
王一切龍神。現無量神通。至正月十五日。度
無數人天。彼外道等。一無所現。被諸國王問
云。六師何不現神通。外道等悉皆無語。四散
馳走。直至死者。正與麼時。對佛現得什麼神
通。代云。專甲謹退。
提婆達多。教惡生王。殺父殺母。及殺世尊。失
却神通。却來見佛。佛告曰。癡人。汝何不現神
通。無對慚恥。代云。君子惡先言。
佛陀波利遊臺。到忻州東。見一老人問。師向
什麼處去。對云。臺山禮拜文殊去。老人云。大
德。見文殊還識也無。無對。代云。今日慶幸。
佛弟子畢陵伽婆蹉。見一僧塔。觀知是凡夫
恐遭天人禮。到彼坼却。被六群尼來打。一無
言對。代云。好心無好報。
阿育王請賓頭盧。齋問。承聞尊者。親見佛來
是否。尊者以手擡眉示王云。會麼。王云。不
會。老僧親見佛來。無對。代云。却勞尊者。
阿難問迦葉。世尊傳金襴外。更傳何法。迦葉
呼。阿難應諾。云倒却門前剎竿著。代云。不問
那知。
優波毱多來。看蓮花色比丘尼。纔入門觸撒
油鉢。尼云。佛在之日。六群比丘。甚是麁行。
數來我舍。尚不觸此鉢。尊者是紹祖位之人。
得恁麼麁行。代云。已知錯怪。
文殊觀音彌勒。問戒賢法師云。四大無主。身
亦無我是否。云是。云教誰患㓨風。代云。不
見道無主。
十八祖伽耶舍多。至月氏國。鳩摩羅多問。是
何徒眾。祖云。是佛弟子。彼聞佛號。心神竦
然。即時閉門。祖扣其門。彼曰。此舍無人。祖
曰。道無者誰。代云。洎合忘却。
羅睺羅行化。到摩竭國。手執一竿。竿懸一幡。
在人前立。人問汝是什麼人。云我是一切智
人。眾皆無語。代云。自憐不覺醜。
西天外道。問一入定僧云。輪王種眾生種。非
佛非羅漢。不受後有身。是什麼義。羅漢無語。
遂却入定問彌勒。彌勒為答。却出定來。如彌
勒云。譬如陶師挻埴成器。代云。却勞尊者往
復神用。
彌遮迦從中印土來。至北天竺。見一人手執
酒器問。師從何方來。復往何許。迦曰。我自心
來。欲往無處。又問。師識我手中物否。師曰。
此是觸器。而負淨者。又問。師識我否。師曰。
我即不識。識即非我。我雖識汝。不知姓字。汝
暫稱名。我即悟矣。代云。師既識我。何待稱
名。
馬鳴問迦毘摩羅。汝有何聖。云我化大海。不
足為難。又問。汝化性海得否。云若化性海。我
當不得。別云。許即不讓。
龍樹行化。至西印土。見提婆問。汝佛性如何。
報言。布施。我求福利。非解佛性。汝會佛性。
當為我說。師曰。欲學佛道。先除我慢。心生敬
仰。發大慚愧。方得佛性。云何汝今不生恭敬。
而欲得也。提婆求哀。別云。因一事長一智。
師子尊者。行化於罽賓國。彼有一師。名波梨
迦。有少智慧。習小乘禪定。自後出得五眾。各
處一方。師子尊者。一一自問。問不語眾曰。說
佛真教。演波羅蜜。誰教不語。而禁佛邪。代
云。語亦非通。
問捨相眾。佛說真教。威儀具足。梵行清白。何
於此相。而謂捨邪。代云。捨亦非污。
問執相眾。佛土清淨。自在無著。云何執相。而
定得邪。代云。將謂無人。
問知見眾。諸佛智見。無所得故。此法微妙。覺
聞不及。無相無為。何知見邪。代云。却勞相
為。
王問尊者曰。師得勝法否。云已得。王曰。於生
死有懼否。云已離生死。既離生死。可施我頭。
師曰。身非我有。豈況施頭。別云。識頭麼。王
便下劍。頭臂俱落。別云。知師不悋。
東印土國王。請般若多羅。齋王問。諸人盡轉
經。師為什麼不轉。師曰。貧道出息。不隨眾
緣。入息不居蘊界。常轉如是經。百千萬億卷。
非但一卷兩卷。代云。却勞尊者心力。
梁帝問祖師。如何是聖諦第一義。祖曰。廓然
無聖。帝云。對朕者誰。祖云。不識。代云。弟子
智淺。
誌公問祖師。承聞仁者喚我作屠兒。還見我
殺生否。云見。誌公云。有見見無見見。不有不
無見邪。祖云。汝有如是見邪。代云。不枉西來。
梁武帝請傅大士講經。大士儼然。帝曰。請大
士與朕講經。為什麼不講。誌公云。大士講經
畢。代云。講得甚好。
大士講經。次帝來。諸人總起。大士端坐。臣
問。帝來何不起。大士云。法地若動。萬法不
安。代云。解說道理。
大士側坐。帝云。何不正坐。大士云。正人無正
性。側人無側心。代云。其義皎然。
無著喫茶。文殊托玻瓈盞問。南方還有這箇
麼。著云。無。殊云。將什麼喫茶。代云。謝顧問。
又至晚求宿。文殊云。大德有執心在。著云。某
甲無執心。文殊云。還曾受戒否。云受戒久矣。
殊云。既無執心。何用受戒。代云。悔出前言。
童子送出門。問童子。適來大聖。道前三三後
三三是多少。童子召大德著迴頭。童子云。是
多少。代云。識得汝。
又不見寺額。遂問童子。是什麼寺。童子指金
剛背後。著迴頭。化寺乃隱。代云。辯才遇蕭
翼。
文殊令善財云。不是藥者。採一莖來。却來白
云。無有不是藥者。云是藥者採將來。童子隨
手。取一枝草。與文殊。殊接得呈大眾曰。亦能
殺人。亦能活人。代云。秤子在手頭。
跋陀三藏。問生法師。如何是色空義。生法師
云。眾微聚為色。眾微無自性為空。又問。眾微
未聚時。喚作什麼。代云體葛藤。
誌公坐。見梁帝來。竪起蠟燭。帝曰。莫是令弟
子傳無盡燈否。誌公把蠟燭。直下㓨殺。代云。
洎合錯承當。
梁帝殿上坐。大士披納。頂冠靸履來。帝問。師
是僧耶。指頭上冠。是道耶。指納帔。是俗耶。
指鞋履。代云。大士多能。
四祖接牛頭融禪師。見菴後虎。祖師。作怕勢。
牛頭云。師猶有這箇在。祖曰。居士適來見什
麼。代云。一似怕。
肅宗問忠國師。師得何法。師曰。陛下見空中
一片雲否。云見。師云。釘釘著懸掛著。代云洎
錯會。
又問。如何是十身調御。師起立。云會麼。云不
會。與老僧過淨瓶來。代云諾。
又有山人。多學師問識地否。云不敢。師曰。殿
前脚下是什麼地。代云。但一隻脚。蹈地云乾。
又問。自住底山。是雌是雄。代云。一語兩當。
又問。這箇是什麼字。代云。添減得麼。
又問。三七是多少。云二十一。何曾解算。代
云。力不如勢。
又問。更解何事。云設有解者。對師說不得。代
云。已醜惡也。
師呵云。阿那裏引這懵鈍漢來。代云。不來何
辨。
肅宗問訊。師都不見。帝曰。朕是一國天子。何
得無些子顧視。師云。陛下見面前虛空麼。云
見還曾與陛下眨眼麼。代云。早是不著便。
又魚軍容問。師住白崖山。如何修行。師喚童
子來。以手摩頂云。惺惺直言惺惺。歷歷直言
歷歷。他後莫受人瞞。軍容無語。代云爭肯。
麻浴參忠國師。遶菴一匝。振錫一下。師曰。既
有如是。何用見吾。又振錫一下。師喝云。這野
狐精。代云。唐突和尚。
國師問座主。講什麼經。云金剛經。最初兩字。
是什麼字。云如是。又問。是什麼字。代云。早
是葛藤。
丹霞問僧。什麼處來。山下來。師云。喫飯了也
未。云喫了也。師云。將飯與闍梨喫底人。還具
眼也無。代云。若不上山。爭識丹霞。
僧問五洩。何物大於天地。師云。無人識得伊。
還可雕琢否。師云。爾試下手看。代云。放過即
不可。
僧問龍潭。髻中珠什麼人得。師云。不賞翫者。
云安著何處。待爾有處所。即說似爾。代云。掩
耳便過。
德山問維那。幾人新到。云八人。師云。一時喚
來生案過。代云勘破了。
南泉把斧頭云。道得也一斧。道不得也一斧。
代云打一掌。
百丈捲󰹯。馬祖歸堂。僧問。如何是佛法旨趣。
師云。正是放身命處。代云。功不浪放。
女人哭入法堂。百丈問作什麼。云父母俱喪。
請師揀日。師云。明日一時埋却。代云。換手搥
胸。
僧問杉山。如何是本來身。師云。無相似者。代
云。爭肯受瞞。
僧問魯祖。如何是言不言。師云。汝口在什麼
處。云無口。師云。將什麼問。代云。只為不會。
石鞏云。看箭看箭。三平擘胸。師云。三十年一
張弓一下箭。只射得半箇人。代云。彼此鈍置。
僧問茗溪。如何修行。師云。好箇阿師莫客作。
代云。本非所望。
草堂參海昌禪師。師問。什麼處來。云道場來。
師云。這裏是什麼所在。云賊不打貧兒家。代
云和聲打。
麻浴持錫。到章敬。遶師三匝。振錫而立。敬云
是是。代云。莫瞞專甲。
又持錫到南泉。泉云。不是不是。浴云。章敬道
是。和尚為什麼道不是。泉云。章敬即是是。汝
不是此是。風力所轉。終成敗壞。代云。道無遠
近。力有淺深。
僧辭大慈。慈云。什麼處去。江西去。將取老僧
去得麼。云非但和尚。更有過如和尚者。亦不
將去。代云。知汝力微。
僧問萬歲。大眾上堂。合談何事。師云。序品第
一。代云。習氣不除。
僧問六祖。黃梅意旨。什麼人得。祖云。會佛法
者得。和尚還得麼。師云。我不得。和尚為什麼
不得。祖云。我不會佛法。代云。方知密旨難
傳。
江南劉王。訪菴主報云。鑾駕來也。菴主云。佛
來也不起。云佛豈不是師。主云是為什麼不
起。代云足知。
韓侍郎問僧。承聞大德。講肇論是否。云隨分
讀文字。肇有四不遷是否。云是侍郎將茶盞。
撲破云。這箇是遷不遷。代云。方識侍郎。
光侍者向玄沙道。師叔學得禪。某甲打鐵船
下海去。玄沙後住。教人持語。問侍者。打得鐵
船也未。代云。只見錐頭利。失却鑿頭方。
宰相合內。盛李子一顆。問忠國師。裏面是什
麼物。師云。千鈞之弩。不為鼷鼠而發機。代
云。欺敵者亡。
投子問僧。什麼處來。云東西山禮拜祖師來。
云祖師不在東西山。代云。早是不著便。
有老宿。見僧鋤茄子云。道者護生。某甲只管
鋤茄子。老宿展脚向前。代云。豈是護生。
僧問雪峯。拈槌豎拂不當。未審和尚如何。峯
竪起拂子。僧抱頭出去。代云。可惜許一員戰
將。
曹山令僧馳書。到虔州李侍中處。接書了云。
書已領得。請取信物。代云。莫怪輕黷。
僧問長慶。如何是文彩未生時事。師云。爾先
舉我後舉。汝作麼生舉。代云合伸請益。
侍者鎖泗州塔門。官人問。既是三界大師。為
什麼却被弟子鎖。代云放一著。
百丈塔主。見僧禮塔云。古人得一言半句。便
休去。今時師僧。波波地有什麼了期。洞山云。
只如塔主。得多少言句。代云。龍蛇易辨。衲子
難瞞。
洞山問雪峯。柴重多少。云盡大地。人擎不起。
云爭得到這裏。代云。也知擎不起。
又問。什麼處去來。云斫槽來。幾斧斫成。云一
斧斫成。猶是這邊事。那邊事作麼生。云直得。
無下手處。云無下手處。猶是這邊事。那邊事
作麼生。代云。專甲早是困。
藥山問雲巖。什麼處來。云百丈來。百丈有什
麼言句。巖云。和尚云我有一句子。百味具足。
山云鹹是鹹味。淡是淡味。不鹹不淡是常味。
作麼生百味具足。代云。洎合不具足。
雲巖鋤薑道。吾問。只鋤得這箇。還鋤得那箇
麼。巖云。把來把來。代云。奪取鋤頭。
安州法雲與州主行。次主指壁問。這箇是什
麼文字。云心鏡圖。既是心鏡圖。為什麼却在
壁上。代云。照一問。
襄州洞山勘僧近離什麼處。云鹿門。山云。鹿
王不跨㵎。諸子復何來。云還許學人親近也
無。爾擬作麼生親近。僧珍重而去。代云。也是
第二搥。
鎮州天王院主官人問。什麼功德。云護國天
王。云只護此國。偏護餘國。云在秦為秦。在楚
為楚。云臘月二十九日。打破鎮州城。天王向
什麼處去來。代云。喜對尊顏。
杏山問甘贄行者。什麼處來。云臺山來。還見
文殊麼。云見。云見爾道什麼。云道闍梨父母。
臥在荊棘林中。代云。著槽廠去。
夾山勘僧近離什麼處。云洞山洞山。有什麼
言句。和尚上堂。云今時向去。許伊三路學。所
謂玄路鳥道展手。夾云。實有此語否。云是師。
云鬼持千里鈔。林下道人悲。代云。枉行千里。
百丈見僧看經云。到甚處。云廣百論。師云。知
諸法唯心。便捨外塵相。作麼生。說箇捨底道
理。代云豈悋。
尊宿看官人著碁云。請禪師一著。尊宿作著
子勢。官人云。放過即不可。代云。全局輸了。
僧行餬餅。睦州云。是什麼。僧云餬餅。州云。
這俗漢。代云。方知君子。
忠國師問僧。城外草作什麼色。云青色。這俗
漢。代云果然。
雲門問僧。什麼處來。云禮塔來。門云。□我。
云某甲禮拜去來。云五戒也不持。代云。彼此
鈍置。
又問僧。看什麼經。云須知。有不看經者。師
云。一頭兩面漢。代云。檢不在他。
又問僧。近離什麼處。云郴州。我問爾一箇事
得麼。和尚有什麼事。師云。箭過新羅國。代
云。小遇大便。
淨照禪師。問楞嚴大師。經中道。若能轉物。即
同如來。只如升元閣。作麼生轉得。代云。彼此
老人。
檀越請僧。齊纔展開功德㡠子。云請和尚開
光明。代云。頂禮有分。
廬山偃臺和尚。見保慶菴童子。織草鞋云。與
我打一緉得麼。童子云。和尚脚大小。師翹起
脚。代云。只瞞得童子。
老宿見僧看寶藏論問。色可色非真色。爾作
麼生會。代云。和尚念得熟。
老宿問經論僧云。疏鈔解義。廣略如何。云鈔
即解疏。疏即解經。師云。經又解什麼。代云。
廣略不及。
王常侍註信心銘。呈香嚴。嚴接得便棄地上。
常侍失色。師云。纔有是非。紛然失心。作麼生
註。代云。和尚註得好。
老宿註金剛經。演教大師問。若以色見我。以
音聲求我。是人行邪道。不能見如來。作麼生
註。代云。只恁註。
問看維摩經僧。持世菩薩。為什麼不識天魔。
代云。放汝歸天。
法眼因僧參提起數珠。問是多少。代云。和尚
記得。
又因僧來報云。收下廣南。燒却南華寺。師問。
還救得祖師麼。代云。大殺著急。
有官人。看涅槃相。問僧。是甚相。云涅槃相。
既是涅槃。為什麼却有悲有憙。代云。細腰鼓
子兩頭打。
百丈恒和尚問僧。什麼處來。云久響當山大
樹去遊來。師云。是什麼樹。得與麼大。代云。
早是枝條少。
世尊夏末自恣。文殊三處過夏。迦葉欲擯文
殊。拈槌了。見百千萬億文殊。盡其神力。槌不
能下。世尊問迦葉。汝擬白那箇文殊。迦葉無
語。代云三三。
汾陽無德禪師拈古代別卷中
下汾陽無德禪師歌頌卷下
門人住石霜山慈明大師楚圓集
參學儀參學儀
夫參玄大士。與義學不同。頓開一性之門。直
出萬機之路。入總持之林苑。薝蔔為香。扇古
佛之嘉猷。心明是道。懷氷霜而潔白。真玉無
瑕。蘊金石而堅貞。驪珠有照。紹迦葉之正宗。
傳曹溪之密印。自省者不論尊幼。玄通者豈
礙賢愚。是僧俗以同遵。乃聖凡而共湊。心明
則言垂展示。智達則語必投機。了萬法於一
言。截眾流於四海。如斯則何天不皎。何地不
平。既有觀見之光。豈無能鑑之者。今時欲參
此道。便須省己如燈。照多生之暗室。高明似
月。輝積劫之昏衢。洗意清神。亡身為法。學師
子兒哮吼。勿逐野干。同鳳凰子翱翔。休隨黃
雀。精進為務。覺多生。罕遇奇人。勇猛為心。
慶此世得逢知己。須開正見。切要精通。物外
高流。無生怠慢。忠言逆耳。不順人情。直語無
私。幸希覺察。
行脚歌行脚歌
發志辭親。意欲何能。投佛出家。異俗專心。慕
法為僧。既得尸羅具備。又能法服霑身父母。
不供甘旨王侯。不侍不臣。潔白修持。如氷似
玉。不名不利。去垢去塵。受人天之瞻敬。承釋
梵之恭勤。忖德業量來處。將何報答為門戶。
專精何行即能消。唯有參尋別無路。苦身心
歷山水。白眉作伴為參禮。冐雪衝霜不避寒。
渡水穿雲伏龍鬼。銕錫飛銅瓶滿。不問世間
長與短。叢林道侶要商量。四句百非一齊翦。
探玄機明道眼。入室設針須鍛鍊。驅邪顯正
自應知。勿使身心有散亂。道難行塵易漫。頭
頭物物須明見。區區役役走東西。今古看來
忙無限。我今行勤自辨。莫教失却來時伴。舉
足動步要分明。切忌被他虛使喚。入叢林行
大道。不著世間虛浩浩。堅求至理不辭勞。剪
去繁華休作造。百衲衣雲水襖。萬事無心離
煩惱。千般巧妙不施功。直出輪迴生死道。勸
同袍求正見。莫似愚夫頻改變。投嵓立雪猛
身心。方得法王常照現。請益勤恭敬速。不避
寒喧常不足。只緣心地未安然。不羨榮華不
怕辱。直教見性不從他。自家解唱還鄉曲。度
平生實安樂。蕩蕩縱橫無依托。四方八面應
機緣。萬象森羅任寬廓。報四恩拔三有。問答
隨機易開口。五湖四海乍相逢。一擊雷音師
子吼。悠悠自在樂騰騰。大地乾坤無過咎。分
明報爾水雲僧。記取面南看北斗。讚曰。五湖
四海歷叢林。萬里千山不易尋。親覲祖宗明
見性。莫將薺苨作人蔘。
略序四宗頓漸義略序四宗頓漸義
夫律師者。宗分有部。細行威儀。弘範毘尼。嚴
淨三界。究七聚五篇之奧。窮四夷二過之微。
持犯開遮真常軌。則白三翻之羯磨。唱四忍
之護持。若非宣律之能。爭得同成師範者也。
夫法師者。登狻猊座。廣敷妙義。談二空理。理
契圓常。開頓漸之門。擇聖凡之慧。隨方處藥。
量器堪任。知熟知根。甄邪甄正。煥然能所。明
暢主賓因果不昧於人間。道化罔迷於天界。
擊大法鼓豈廢津梁非四依三德之高流。寧
得弘通於大教。除非達士。頗測淺深。堪作當
人。始稱導誘者也。
夫論師者。擊鐘樓上。立義場中。縱奪臨機。斥
呵當勢。聳四無礙之雷辯。掩千萬類之鼓音。
邪正雙驅。有無互起。奪赤幡于手內。鞭白骨
於階前。高建法幢。廣摧異見。非若馬鳴龍樹
之威。豈敢當鋒者矣。
夫禪師者。元真一氣。堅固三空。行住怡然。語
默憺靜。携金剛之智印。傳諸佛之心燈。照積
劫之昏衢。燭多生之暗室。截眾流於四海。了
萬法於一言。直指人心。見性是佛。同師子而
哮吼。大闡玄音。震龍猛之天雷。直明妙旨。皆
是懸通佛記。須知。宿植勝因。若非洞貫天機。
那得安禪靜慮。識心達本。冥契諸緣。悟性無
生。頓超事理。當得續焰傳燈。光輝三界。佛
日長明者也。
不出院歌不出院歌
志靜安禪不出院。天機洞貫十方同。無為大
化人難湊。有作微權世易通。真慧劍絕磨礱。
當疑破惑濯愚蒙。正定不生諸妄解。須知萬
法本元空。塵沙界一念中。百千妙理瞥然窮。
彈指盡收無量義。縱橫豈礙往來風。坦蕩蕩
坐顒顒。幽庭深院對青松。澄神靜處間心地。
唯有高僧問至宗。病起藥興除妄病。病除藥
遣道堪崇。鶣鵲能針虛用力。祁婆妙術枉施
功。寬性海普吞容。饒人量器列疆封。謙如育
德申仁義。敦美溫良順克恭。圓自智感殊功。
人問天上廣興隆。淳朴不移山野志。樂說無
生得聖聰。休計度莫思量。眉間忽爾放毫光。
照破無明多劫黑。三山鬼賊不能藏。戒定慧
解脫香。知見分明滿十方。為報諸賢須守護
遙天必定降嘉祥。寶光明殿親記說。雷音震
吼法中王。伏龍鬼化剛強。如如不動行溫良。
百福莊嚴資萬乘。總持道化樂時康。實堪忍
樂深藏。不話春秋青與黃。兀兀如癡心自在。
騰騰似醉性舒光。四句百非俱不著。優遊安
坐法堂堂。頌曰。行心已歇身安靜。妄斷攀緣
世不拘。絲髮不移通法界。河沙佛國一毫舒。
自慶歌自慶歌
慶幸慶幸無人哭。安禪正坐常知足。不貪世
利不求餘。不羨榮華不怕辱。辰一齋寅一粥。
麁細任從麥與穀。破衣壞衲度寒暄。普為人
天多植福。智慧刀戒定燭。照破無明黑闇獄。
直截根源諸佛言。叮嚀為說須記錄。法性通
無諂曲。問答隨機不拘束。慈悲喜捨種良田。
寬裕清通施金玉。性恬和常肅穆。願與天人
作眼目。五根五力導五通。三脫三空壞三毒。
清淨心無雜欲。常將慚愧作衣服。瓔珞莊嚴
解脫身。誓與塵勞不相續。法界周任延促來
往不論僧與俗。無生無念總無疑。有德有能
任斤斸。我今自慶自忻愉。同道同心常共讀。
頌曰。無德無能無所解。無心無意續玄燈。無
生無滅無來去。無是無非一箇僧。
德學歌德學歌
今之重學。古之重德。德學相扶。堪為軌則。夙
夜強學。席上珍總。似巢由千萬億。安睡高枕
翠蘿間。青靄白雲伴賢德。武陵潛舜讓國。廬
庵蓮社招不得。十八多才五老迎。披莎側笠
千峯北。穿耳胡僧却相識。同坐同吟同共食。
携琴執錫碧嵓巔。調琴卓錫長泰息。五千言
美上德。積學成功却失德。寂然不動更無思。
感而遂通如晷刻。似安師見彌勒。正問三科
謂玄默。物外高談會者希。世智辯聰未奇特。
道中人數相覓。瞬目揚眉便端的。丘伯當初
髣髴間。自餘誰更能相擊。古云。一合乾坤夾
是非。所以少林長面壁。頌曰。休經罷論絕文
章。為效先宗續古皇。心地開通明至理。全提
應用得玄綱。真燈一照無明破。假幻三因有
質亡。為報五湖參道者。速須親近法中王。
因見古德翫珠吟乃述翫珠歌因見古德翫珠吟乃述翫珠歌
蕩蕩神珠身廣大。落落圓空無障礙。萬象縱
橫影現中。赤白青黃常自在。天然器含法界。
不著聖凡兼古代。靈通照燭體無瑕。彼此是
非百雜碎。有威神無生滅。貧苦之徒須擊發。
賑濟三塗六道中。利生引出乾坤月。或大或
小人不別。隱顯人天離圓缺。用時便用不思
量。拾礫之流明皎潔。無價寶如意珠。隨緣遇
物化非虛。春興和煦成真相。秋分結實滿倉
儲。心如空意如鏡。垢盡空空亦無鏡。豁達玲
瓏只箇珠。愚人不識諸佛性。活鱍鱍白洞洞。
古聖今賢皆掌弄。四方八面現靈光。但爀巍
巍絕輕重。善友得濟飢慳。直出威音至聖前。
分明識取箇精真。長劫免被眾魔牽。本色衲
僧高著眼。茅刀不過待驢年。
與重巖道者住山歌與重巖道者住山歌
住山須識山中主。不識徒勞山裏住。青山綠
水眼前飛。白靈散漫山頭去。嵓又高嶺又峻。
曲襵徘徊身自困。臨崖石上坐思量。正性不
明心躁悶。望林巒看石壁。滿目杉松懸布滴。
不知何者是真山。妄念空多元不息。我修行
憑何力。見性未分無道德。將甚酬他施主恩。
一米七斤難消得。願今身逢知識。決擇身心
去荊棘。常持法雨潤心田。百福莊嚴俱濟益。
豁然通心明悟。這迴識得山中主。行住坐臥
體輕安。問答隨機巧迴互。身如山性如水。山
水空花無表裏。對境看時似有形。子細推窮
從誰起。既分明心通徹。坐臥山中常快活。不
消功力用求真。皎皎青天見明月。照山林無
不遍。一片霞光如白練。飛禽走獸任縱橫。皆
是向渠影中現。師子王常獨步。百怪千邪離
驚怖。龍天釋梵總歸依。此是妙峯真正主。千
谿萬󱐙總唯心。直至涅槃山上路。頌曰。山中
有主山中住。山石經行山水語。端坐山林山
色心。心外無山山是生。識得山中不死人。覺
智圓明自看取。乾坤大地及江河。總是山僧
行李處。
廣智歌一十五家門風廣智歌一十五家門風
大道頗見有高低。真空那肯說疎離。如海吞
流同增減。似妙峯聳總擎持。萬派千溪俱入
海。七金五嶽盡須彌。玉毫金色傳燈後。二三
四七普聞。知信衣息廣開機。諸方老宿任施
為。識心是木從頭說。迷心逐物却生疑。或直
指或巧施。解導前綱出後機。旨趣分明明似
鏡。盲無慧目不能窺。明眼士見精微。不言勝
負惰愚癡。物物會同流智水。門風逐便演宗
枝。即心佛非心佛。歷世明明無別物。即此真
心是我心。我心猶是權機出已上是馬祖宗派。
或五位或三路。施設隨根巧回互。不解當今
是本宗。展手玄通亡佛祖已上是洞山宗派。
或君臣或父子。量器方圓無彼此。士庶公侯
一道平。愚智賢豪明漸次已上是石霜宗派。
有時敲有時唱。隨根問答談諦當。應接何曾
矢理儀。淺解之流却生謗。或雙明或單說。
只要當鋒利禪悅。開權不為鬪聰明。舒光祇
要辨賢哲。有圓相有默論千里持來目視瞬。
萬般巧妙一圓空。爍迦羅眼通的信已上是溈仰宗派。
或全提或全用。萬象森羅實不共。青山不礙
白雲飛。隱顯當臺透金鳳已上是石頭藥山宗派。
象骨鏡地藏月。玄沙崇壽照無缺。因公致問
指歸源。旨趣來人明皎潔已上是地藏至雪峯宗派。
或稱提或拈掇。本色衲僧長擊發。句裏明人
事最精。好手還同楔出楔。或擡薦或垂手。切
要心空易開口。不識先人出大悲。管燭之徒
照街走已上是雲門宗派。
德山棒臨際喝。獨出乾坤解橫抹。從頭誰敢
亂區分。多口阿師不能說。臨機縱臨機奪。迅
速鋒鋩如電掣。乾坤祇在掌中持。竹木精靈
腦劈裂。或賓主或料揀。大展禪宗辨正眼。三
玄三要用當機。四句百非一齊翦。勸同袍莫
強會。少俊依前成窒礙。不知宗脈莫顢頇。永
劫長沈生死界。難逢難遇又難聞。猛烈身心
快通泰。
了義經歌了義經歌
修多羅藏。諸佛奧旨。示生滅門。釋無生理。直
指心源。敷第一義。截偽續真。授人天記。意出
有無。行過籌計。言不拘理不制。正顯無功亡
漸次。八萬四千諸度門。祇為迷徒多巧偽。有
邪諦無真智。立正摧邪二俱祕。大聖無功一
切通。三毒不生佛出世。此箇經信有幾。毘盧
藏內貫花偈。是經常在一塵中。大智之人能
普濟。釋梵護天龍喜。惡鬼脩羅恭敬禮。更有
千邪百怪來。聞說此經皆䠒跪。真實經離文
字。演波羅蜜普周備。化相能開方便門。總攝
多般都一智。眼絕見耳絕聽。六用如空不相
閉。萬象森羅夢裏塵。誰人肯向夢中睡。素怛
囕明有記。摩怛哩迦依了義。清淨無生解脫
根。雜念盡為煩惱抵。淨尸羅遮俗世。毘尼木
叉親自製。波離不識比丘元。無垢始明心地
契。報君知須審細。一種談經明解義。河沙曠
劫歷微塵。不識茲經長日醉。解空人祖佛位。
剖出眾生根本智。利他自利化無邊。妄斷攀
緣成大士。勸人天聽了義。直出輪回生死際。
當處無心空不生。永棄斷常能所地。緣起無
因不強名。只箇圓音勝一切。分明為報道中
人。勤讀此經長莫廢。復云。作麼生得不廢
去。
佛道訣佛道訣
佛道顯然。顯然不是。不是不辨。萬象俱現。日
月空明。物我皆氷。氷鏡弗真。杳絕疎親。陽焰
空花。今古何存。虛機釋幻。妄自指陳。指陳不
了。全成大兆。了指失宗。妄認西東。達本識
空。劫盡莫通。二乘不曉。如石壓草。草根不
除。葉不能枯。草石俱掃。更有何惱。吾宗直
截。太虛生滅。生滅通辨。隨機緣轉。弗用針
錐。直須快見。快見無差。即是余家。余家無
物。眾魔不屈。三世如來。皆從斯出。日用無
傷。觸目開彰。口放毫光。永絕稱揚。乾坤廣
大。人王法王。如斯不決。任自提綱。
古皇道古皇道
古皇道坦然。坦然常自在。智慧與愚癡。邪正
成窒礙。東西南北週。不明妄作解。心明一切
明。心昧一切昧。六門靜六通。三毒成三界。
總是意根生。不須生妄解。地水與火風。四空
為祖代。祖代不惺惺。子孫虛揑怪。八萬四千
門。結繁都一塊。森羅日月分。依位不相背。漢
玉及胡氷。九夏水流快。切莫妄指陳。指陳眼
翳殺眼中青不亡空花豈可退。古今參學徒。
與此恰相對。不過大中關。病根終不差。與爾
撥大虛。解脫觀自在。如今一切通。洞曉十方
界。
是非歌是非歌
出家學道總須知。在眾叢林切莫虧。尊幼古
今詮有德。勿同愚輩是兼非。聞說好心便喜。
聞說惡恨不死。好惡都來只自心。剛向其中
覓道理。世間人多無智。不解思量是非起。大
智之人看著伊。自己容身入無地。子路曾遭
漁父呵。夫子慚顏足忘履。舍利尊第一記。亦
被愚夫親正指。如來慈眼視眾生。了達古今
明本際。看周秦及漢魏。敗國亡家皆總是。歷
劫是非地獄因。聞說是非須審細。我聞說心
不起。只箇是非便親旨。些子浮言尚不銷。問
甚西來祖師意。要分明辨根帶。曉箇是非真
有地。更有人來說是非。向道余今識得爾。
魚鼓歌魚鼓歌
天地之間。宇宙之際。不逐四時。寧同三世。為
魚則滄波之外。作木乃白蓮宮裏。頭尾俱全。
鱗角皆備。心寬腹大而長生。身直性空而無
死。虛間自在終不犯。於金鉤杳絕名言。願長
申於玉偈。森羅不礙。處寶剎以為祥。萬象那
同在乾坤。而作瑞時時扣擊。十方之海眾來
臻。每每傳音五天之胡。僧去𥧌香厨最上。舒
空界之千光。不雜人天。引太虛之一氣。冥心
大士。聞之則爽朗精神。懵懂禪流。聽之則堂
中瞌睡。六律不拘。八音何滯。四惡之名利已
祛。五美之間聲不至。口珠每吐。難逢別寶之
人。龍角長申。罕遇識龍之士。潛身金谷。患為
鐘鼓先規。示質精藍。且與童真作器。江湖之
外。寧同點額之鱗。海嶽隨身。自有冲天之
勢。同袍側耳。聽解脫之圓音。普眼門開。見乾
坤之廣細。
拄杖歌拄杖歌
八節九曲。山水具足。頭脚分明。開人眼目。不
從天不從地。橫竪長空無壅滯。常將擊發上
根人。懵懂禪流且瞌睡。或登山或渡水。用導
前岡作肘臂。九州四海任升騰。卓然直下金
輪際。實堅貞堪倚仗。頭尾迴旋指的當。解脫
文殊疆界分。本色衲僧擗脊棒。
又拄杖歌又拄杖歌
我有一條曲󱑷杖。節鬪螺紋山勢樣。橫擔天
下撥虛空。邪魅見之皆膽喪。實堅貞硬如鐵。
擊石山河須爆裂。有時攪海伏獰龍。騫馱佉
羅當時歇。辨頑愚明宗的。不是文殊虛效力。
相似之談不要舒。屎中展臥幾時出。山僧又
見不忍。卓刺教伊須奮迅。振令萬象豁然明。
咀娑阿竭碎如粉。示人天要知分。各各英豪
添爽俊。昔時金色獨擎持。今日汾陽親掌印。
印群心明如日。未辨正邪莫啾唧。挑摘教君
子細看。鬣󱑒眼睛阿誰識。識得者是何枝。休
言南北與東西。不是飲光親付囑。爭得成龍
天上飛。大丈夫須猛烈。勁定聖凡蹤跡絕。直
言一拂去餘塵。拈得拄杖驀頭掣。頌曰。一條
拄杖刺嵑勁。直螺紋爆節。尋常肩上橫檐。大
地乾坤挑斡。󱒴開懵鈍頑癡。打破怜利尖黠。
如今卓在西河。諸方作麼拈掇。
一字歌一字歌
諸佛無法可說。汾陽略宣一字。不干紙墨文
章。豈效維摩焌地。三乘未稱吾宗。萬行亦非
他意。見性唯祇自心。認著依前不是。塵中世
界無涯。自在逍遙行李。毛頭海嶽無邊。曠蕩
遊山翫水。一字歌百萬偈。的的相傳傳子細。
句句幽微微又玄。只箇玄玄玄本。智飲光尊
同明證。瞬目欲恭行正令。諸徒異解枉施功。
亂向途中認凡聖。不用求元不失。妄念纔生
黑似漆。幻化浮雲性本無。方寸迷真捉幻物。
歷劫迷不曾省。遍計河沙妄纏病。如今證得
本根源。靈智廓然離邪正。汾陽直說審思量。
瞥爾緣塵拋佛性。八節遷一心秉。密密那伽
常在定。青霄碧落是家風。信手拈來善祇應。
投針入室要商量。一字歌中明似鏡。
讚深沙神讚深沙神
大悲濟物福河沙。現質人間化白蛇。牙爪纖
鋒為利劍。精神獰惡作深沙。鼻高言言丘帶
嶽。耳大輪󱑖山疊󰯦。黤䫡兩睛懸金鏡。磔索
雙眉鍤鐵叉。有螺筋有蚌結。皴皴󱓀󱓀身爆
烈。脚蹈洪波海浪翻。手撥天門開日月。現威
靈如忿怒。遙見便令人畏懼。瓔珞枯髏頸下
纏。猛虎毒蛇身上布。師子衫象王袴。更絞毒
龍為抱肚。非但人間見者驚。一切邪魔無不
怖。真大聖實慈力。現相人間人不識。都緣塵
劫縱頑嚚。不信大悲施軌則。或驚天或震地。
哮吼喊呀聲匝地。警覺群生睡眼開。敲磕愚
迷親佛智。我今知能方便。利物觀根千萬變。
或擒或縱或扶持。只要速超生死岸。驅雷風
擊覢電。霹靂鋒機如擊箭。輷輷磕磕震天威。
爆爆熚熚須鍛鍊。丘區巘崿一齊平。劍戟槍
刀無不殄。化人天伏神鬼。磽硬剛強盡瞻禮。
放光覢爍靜乾坤。吐氣停騰清海水。吾今讚
爾實靈通。曠劫如來親受記。頌曰。威靈不測
化人天。現質三千滿大千。一念遍收無量劫。
河沙諸佛口親宣。
屏風歌屏風歌
余有素屏風。美施今古蹤。端形皆皓色。頗得
稱禪宮。不裝點勿舒功。能遮劫壞鼓南風。煙
塵雲霧俱弗著。萬象森羅總現中。愚不識智
先通。積雪為真雪莫同。定光曾受能仁記。釋
迦因此化瞑矇。方整體靜圓容。只在人天天
勿窮。士庶公侯為景秀。貧賤愚癡隔壁。聾可
珍仰實難逢。百千萬劫失形容。如今不識還
巧妙。爭如掌翫素屏風。筋力有勿痕跡。不使
良工一點力。珂月長舒玉練明。照爍乾坤用
無德。
師一日携拄杖行。次俗人問。手裏是什
麼。師云。大不知時。云弟子罪過。師云。
不打爾。因茲有歌。
一條楖𣗖手中拄。󱑰地撑天無價數。頭尾廻
旋擊電機。堪與諸方作規矩。報禪流猛提取。
渡水登山且依怙。橫擔世界臥長空。指出乾
坤明佛祖。打愚癡伏猛虎。直截根源分付與。
教伊自在用縱橫。量器方圓巧廻互。罕逢知
莫謾語。黃檗高亭大莽鹵。德山臨際盡鋪舒。
荷澤分明承六祖。後學流少砧杵。掌內擎持
不能剖。韶陽偏得睦州心。保壽開堂越今古。
示同袍指行路。肩上挑衣大辛苦。缾鉢都來
些子多。千千萬萬擔將去。如今舉動總隨身。
不過茅刀自看取。
山僧歌山僧歌
卓犖風姿。寉眉烏髮。曾遍歷於山雲。亦廣行
於海畷。普見宗師。躳身參謁。或則請問投機。
或即開鋒提掇。或即大眾以同途。或即獨行
而栖息。萬年松上。高聳一枝。千聖林中。明懸
孤月。蹉跎於宇宙之間。蹭蹬於湘江避拙。是
以巖阿凝定。身心而自在。俱間雄峯。宴坐神
靜。而清虛總歇。或策杖而經行。或逢人而指
訣。寶光影裏。願作明燈。玉軸函中。長為擊
發。軟如緜硬似鐵。一片真心常皎潔。縱橫不
礙往來風。運用豈更有時節。垣蕩蕩勿拘
結。粥飯尋常茶又啜。寒即烘爐堂裏安。熱即
青蘿松下歇。任王侯從檀越。不怕嚴凝地凍
裂。天晴萬象不能遮。雨後撥雲開日月。振威
神凝霜雪。霹靂鋒機如電掣。直言不見有纖
毫。誰更將心誇巧拙。有人不會問如何。向道
還同楔出楔。
壽山歌壽山歌
壽嶽南臺。寶月長開隱一箇。圓明大象顯三
句。炟爀崔嵬。爍電之機。愚迷罔措。或展拓
而出沒太虛。或收攝而針關難度。一淳道者。
無鑑藥於言詮。千學之徒。有機關於語路。或
雷驚於宇宙。聖凡路絕。或指示於乾坤。群靈
普入。有生有殺。無匿無私。麗水之真金不重。
塵途之瓦礫非輕。如天普蓋。似地普擎。孤窮
之子歸家。錯判之徒共爭。歷歷落落。撈撈摝
摝。滿滿兮十方世界。蕩蕩兮六道空廓。實不
思議。正宗難墜。祖祖相傳。佛佛授記。阿呵呵
莫瞌睡。歌頌既彰。分明道理。頌曰。爍電機已
早遲。碧眼胡莫揚眉。大海龍小水龜。壽嶽聳
日月低。虎豹奔波走。師子吼全威。正宗長不
朽。邪徒勿強為。是非都不管。真箇法王兒。
法身歌法身歌
蕩蕩全軀。人天莫測。雖無念以無私。乃有恩
而有力。展之不舒。收之不克。現千般異像於
人天。化萬類長懸於太極。震威靈無邊剎土。
豈礙星辰化群生。有識界中。寧亡軌則。不話
無功。豈談寂默。興大悲而拔苦。有恩運大慈。
而與樂無德。或擒或縱。只在臨機。或用或施。
互為光飾。用則遍滿十方。施則不移晷刻。縱
則放曠寬容。擒則毘耶杜默。實不思議。可行
可止。只目前兮。巍巍莫覩。在纖塵兮。落落何
視。有作有能。無心無意。上智聞兮。爽神下士
見兮。眼翳塞之杜源。通之流水明白。只要心
開。不管古今道理。一念不通有塞。瞥爾心開
無滯。雖然毫髮不收。曾與空王同志。直言普
告人天。分明這箇不是。復云那箇是。
翫珠歌翫珠歌
晃晃圓珠表裏明。長居塵世不彰形。觸物用
光光不盡。應緣照世世無生。常皎潔體無瑕。
隨機引接稱僧家。貧苦之人常濟拔。賢豪之
類助英華。不居地不居天。毘盧藏裏解方圓。
有意搜求終不見。無心燭物照寧。偏衣中寶
用無邊。斯多曾獻祖師前。瓔珞親傳密多手。
西乾東土化人天。如今得不須慳。大悲展手
施心寬。饒益解行方便慧。利他自利悉周
圓。
性水歌性水歌
智水流通流不竭。湛然濯世異生滅。渡人濟
物解方圓。潤洽良田眾果結。養魚龍清火獄。
渴乏飢羸皆飽足。苦惱俱消水不渾。天上人
間常滋沃。波浪停眾流息。千󱐙澄源長皎碧。
萬象齊分總不妨。各各靈明俱濟益。
方丈素壁歌方丈素壁歌
金園素質無瑕隙。不使良工一點力。表裏從
他照國明。免將巧手畫為則。入此室心不撓。
雪嶽霜天常皎皎。玉鏡蘇燈晝夜輝。照出輪
迴生死道。
證道頌二十首證道頌二十首
入聖超凡割愛親。勿同愚慢縱貪嗔。六根永
滅邪思漏。便得光明解脫身。
入聖超凡割愛親。便從博地了煩塵。速除癡
騃無明苦。即是圓通自在人。
入聖超凡割愛親。無令容易度秋春。斬釘截
鐵勤精進。上味醍醐最是珍。
入聖超凡割愛親。為求祖印揥心燈。六道八
解三明徹。方得堪為應供人。
入聖超凡割愛親。勿輕小罪撥無因。如今見
有愚慵者。纔作高人却下人。
入聖超凡割愛親。滅除妄念絕煩塵。心同朗
月添群象。萬德莊嚴一行真。
入聖超凡割愛親。直須堅猛莫因循。無令少
樂侵名利。失却高賢德行人。
入聖超凡割愛親。便同孤寉不同群。雪毛丹
頂天然貴清唳翱翔一片雲。
入聖超凡割愛親。勤行精進莫教虧。專心供
佛挑燈燭。獻果焚香志勿疲。
入聖超凡割愛親。志拋家國奉慈尊。巾瓶策
勵心無倦。願事空王作子孫。
入聖超凡割愛親。片雲孤寉喜同隣。氷霜不
變金剛性。此界他方作大人。
入聖超凡割愛親。丹霄騰霧越星辰。依時造
化興雲雨。灑潤山河翠色新。
入聖超凡割愛親。天然自性比浮雲。騰空不
礙高低路。正氣融和逈出群。
入聖超凡割愛親。移山竭海路通津。不辭接
引勞心力。只恐人中罕遇人。
入聖超凡割愛親。一言道合便同門。休將心
識虛等覓。日月何曾屬暗昏。
入聖超凡割愛親。須知同類不同群。慈悲喜
捨多饒益。不在功能不在文。
入聖超凡割愛親。便將心意合天真。迴光返
照明今古。識得愚人是智人。
入聖超凡割愛親。乾坤大地不妨身。虛空展
縮無增減。一種為僧利濟人。
入聖超凡割愛親。無令魔子巨頑嚚。從今輕
用金剛杵。擊碎須彌作粉塵。
入聖超凡割愛親。如龍騰霧布祥雲。驅雷降
雨滋苗稼。萬物咸蘇祝聖君。
擬寒山詩擬寒山詩
雨落田中濕。風搖樹上寒。時人󱈛肆去。山翁
屋裏眠。似醉人難識。如癡兩鬢班。白顏猱叫
處。驚出一雙猨。好是住汾陽。猶連子夏岡。西
河蓮藕熟。南國果馨香。野客爭先採。公侯待
後甞。仲尼不遊地。唯我獨消詳。紅日上東方。
霞舒一片光。皎然分萬象。精潔涌潮岡。蝶舞
叢花拆。鸎啼煙柳茂。孰能知此意。令我憶南
陽。余家路不遙。金界示金橋。香嶺叢花拆。煙
嵐日上銷。清涼千谷靜。紫府萬賢高。我笑寒
山笑。豐干脚下勞。無德住西河。心間野興多。
太虛寬世界。海嶽蹙江波。獨坐思知己。聲鍾
聚毳和。欲言言不盡。拍手笑呵呵。百福莊嚴
相。從頭那路長。雲生空裏盡。雨落滿池塘。春
鳥喃喃語。秋鴻役役忙。孰能知此意。獨我化
汾陽。方種巧升騰。須知一點真。古今研至理。
明暗示餘塵。虜塞風霜急。長空雨露頻。天台
山裏客。却與我相隣。歷劫何曾忘。長年只麼
間。蓼花芳浦岸。松韻響溪間。三島雲開靜。五
峯雨霽山。古今常不昧。金界碧霄看。寂寂虛
間處。人疎到此來。透窓明月靜。穿戶日光
開。鶴聚庭前樹。鸎啼宇後臺。同心誰得意。舉
目望天台。全體是寒山。唯能向此眠。捉猿高
嶺上。放虎石溪邊。花拆香風遞。松分細雨穿。
疎林竹徑重。將謂是神仙。
唐六祖後門人立讓大師為七祖唐六祖後門人立讓大師為七祖
頌曰
1 達磨大師一達磨大師
西天二十八。東土為第一。親承迦葉宗。得法
波羅蜜。六眾已調伏。三化早周畢。震旦果芬
芳。遍界金光出。
2 可大師二可大師
斷肱求法人。今古應難比。立雪至齊腰。屈身
禮到地。願開甘露門。廣度群生類。不是小因
緣。必成於大事。
3 璨大師三璨大師
世人見風狂。可公知大器。有罪乞師懺。師云
無罪底。言下契真源。佛法僧無二。備弘智惠
門。大闡曹溪志。
4 信大師四信大師
隨化處人問。往來俱不止。直望雙峯山。頂空
分一氣。童子記牛頭。融公受教至。法布滿娑
婆帝王躳自禮。
5 忍大師五忍大師
初生與世殊。量含於太虛。室女親為母。見僧
絕有天。宿住人皆讚他心美不如。巍巍容相
異。千聖一真軀。
6 能大師六能大師
混世人難測。權作採樵夫。訪道尋知識。慇懃
捨俗愚。親得黃梅旨。疎看白玉書。負石舂糠
志。酬恩行不孤。
7 讓大師七讓大師
已得觀音號。猶談讓子名。有危持夢救。無苦
不辭輕。受讖應先聖。傳燈付後經。隨根興普
澤。蒙潤即芽生。
敘六祖後傳法正宗血脈頌敘六祖後傳法正宗血脈頌
能師密印付觀音。百丈親傳馬祖心。黃檗大
張臨際喝。三聖大覺解參尋。興化流津通汝
海。寶應曾窮風穴深。首山一脈西河注。六七
宗師四海欽。師子金毛牙爪備。嚬呻震奮象
穿林。群狐併蹤狐蹤絕。眾類潛形類不侵。唯
有五湖真大士。遠方來湊競投針。橫笻掛錫
挑燈手。不過茅刀豈得金。為報水雲參道者。
直須英俊勿沈吟。一般採藥求真藥。莫將薺
苨作仁蔘。真印真得親傳軌則。千萬人中一
兩人克。
又頌又頌
鵝王鳥飛去。馬頭嶺上住。天高蓋不得。大家
總上路。
六根圓明頌六根圓明頌
眼色圓明色是心。色心無物更相侵。相侵只
是心根動。動靜圓明觀世音。
耳聲應響普圓音。十方洞徹古兼今。今古圓
通觀自在。迷悟須知一道心。
鼻香塵剎盡皆通。普應圓彰事理融。此界他
方和合處。不論凡聖在其中。
舌味蓮花相前有。甜苦辛酸應不久。分明了
別是塵心。演說談玄不在口。
身觸圓真萬行全。隨機擊發勿邪偏。普含法
界元真淨。只箇圓通理事寬。
意法舒光一切空。總持園苑號吾宗。金色頭
陀親付囑。六相圓明一路通。
都釋六根圓明短歌都釋六根圓明短歌
眼耳鼻舌身兼意。六用皆同一法智。百千巧
妙應機緣。物物俱圓離塵翳。眼色空耳聲離。
香味觸法俱無滯。和融自在號圓通。這箇圓
通絕真偽。要分明須審細。六道神光常不閉。
心隨萬境境唯心。心境元空總周備。重重帝
網六門開。鏡象圓真明一切。
六相頌六相頌
見是阿那律。分明無一物。大地及山河。演出
波羅蜜。聞是跋難陀。聲通總莫過。遠近一齊
了。更不念摩訶。香是殑伽女。慈悲心偏普。淨
穢盡能知。即此我人母。味是憍梵鉢。甜苦尋
常說。入口辨辛酸。恰似當天月。觸是舜若多。
善惡總能和。塗割無嗔喜。只箇是彌陀。意是
大迦葉。毘盧俱一法。幽室顯然分。枝派千花
葉。
辨邪正辨邪正
垂帶稱提辨是非。要分緇素識尊卑。針筒鼻
孔須拈出。若無巴鼻失宗機。
恐顢頇恐顢頇
一向高茅又不通。須明春夏及秋冬。水動波
澄知是濕。達幻方能得性空。
巧辯不真須有志巧辯不真須有志
巧口多聰號辯才。分明却與道相乖。若無斷
臂酬恩者。爭肯西胡特地來。
得用全得用全
作用威權理要分。勿教觸事有情塵。看君駐
意求玄旨。不是楞伽會上人。
擬將來擬將來
獨脫將來已早遲。隨言薦得更何為。直似江
西逢馬祖。也是汾陽第二機。
辨作家辨作家
汾陽寨下有作家。箇箇能提鼈鼻蛇。將頭作
尾能施展。本色衲僧薩普吒。
識機鋒二頌識機鋒二頌
爍電之機不易當。將心學道轉顛狂。直饒齩
得當鋒箭。也是烏龜水底藏。
疾焰過風用更難。揚眉瞬目隔千山。奔流度
刃猶成滯。擬擬如何更得全。
句內明真句內明真
句裏明人事最精。來機深辨審須聽。禮拜進
前分皂白。眼中早有焰光生。
顯宗用顯宗用
迅速超然物外機。莫教駐思有遲疑。喻似金
剛携寶劍。擬將切玉早成泥。
讚師機讚師機
䦎閬宗師不易逢。電機聳峻疾如風。禮拜進
前身定動。知君失却主人翁。
因僧毳衲有頌因僧毳衲有頌
抖擻頭陀服。分明百衲衣。不從針線出。豈肯
等閒披。萬行方為首。千賢一路歸。如今承事
者。必定續能師。
南行述牧童歌南行述牧童歌十五首
我有牧童兒。常樂古書典。不將文筆抄。祇麼
便舒展。未曾讀一字。要文千萬卷。應物不須
虧。問答能祇遣。
我有牧童兒。執杖驅牛轉。不使蹈荒田。豈肯
教馳踐。泉水落巖崖。青松長石畔。牛飽取陰
涼。餘事誰能管。
我有牧童兒。騎牛入鬧市。不把一文錢。買斷
乾坤地。種也不施工。收也無準備。當市垛皮
鞭。蟄戶一齊啟。
我有牧童兒。長年百不作。日出向光明。天晴
入巖谷。溪水洗牛頭。嬾草蔽牛脚。從他萬象
昏。我心長寥廓。
我有牧童兒。尋常一似癡。有言人不會。無心
道自知。海嶽指淵峻。乾坤廣極低。人問承何
力。空拳掌萬機。
我有牧童兒。身心如鐵石。不依諸佛言。不取
世人則。吹笛上高山。把鞭牛上槭廻。首笑呵
呵。大地無人識。
我有牧童兒。䰉鬟髽髻長。眉舒兩卷經。手挈
一條杖。指物作乾坤。演說成真相。孰能知此
意。天上人間仰。
我有牧童兒。人天不奈何。忽將世界生。忽打
乾坤破。顏貌只齠年。性寬心海大。却問古皇
仙。誰人生得我。
我有牧童兒。千般呼喚有。行時海嶽隨。坐即
乾坤守。廻首枕須彌。擡身倚北斗。先賢不奈
何。唯我獨長久。
我有牧童兒。是非不到耳。縱橫自在安。展縮
無拘止。有意翫江山。無心求榮貴。長眠牛背
上。真箇無餘事。
我有牧童兒。披莎戴箬笠。不能風雨侵。霧露
和衣濕。春聽百花榮。秋看千株泣。牧童祇箇
心。非是不能入。
我有牧童兒。風姿爽古貌。心通廓太虛。性直
量還奧毛端三界現。微塵六趣倒。傷嗟洗耳
翁。却被牽牛笑。
我有牧童兒。不解一切法。左手提一鞭。右手
携一榼。不見有同流。驅牛入石菴。須密遇彌
迦。方能善對答。
我有牧童兒。不著於三昧。大地作繩床。青天
為寶蓋。參羅及萬象。日月星辰界。鼓腹唱巴
歌。橫眠長自在。
我有牧童兒。醜陋無人識。肩上一皮鞭。腰間
一管笛。往往笑寒山。時時歌拾得。閭氏問豐
干。穿山透石壁。
紙扇紙扇
團團滿月。應機擊發。解取清涼。能去炎熱。得
用當時。雲消雨歇。掌內乾坤。一齊通徹。
色空色空
色空明暗普門彰。萬物無形對影光。法法化
成真是幻。幻心不住界通方。心如空色是幻。
空幻分明無改變。根塵物物盡光鮮。不說聖
凡兼貴賤。遇正陽和風扇。水綠山青花爛漫。
鸎啼燕語話春分。令人總憶能公喚。
又曰又曰
余今說色心。萬象不相侵。直須言下薦。切忌
句中尋。
四相四相
地廣寬容負重輕。擎持海嶽不曾傾。聖凡無
不因茲力。春色方臨百卉禎。
水涌高源性本清。澄流壅決順方平。沃潤良
田通津濟。滄波須作海潮聲。
火性堅剛事莫窮。能成萬物助神功。發來天
地俱灰燼。上下東西一聚空。
風動無形不可彰。乾坤大地放毫光。鳴條拔
樹吹砂石。總說東君一道芳。
三教三教
夫子有真知。五常是要規。百王不能易。千載
洽昌時。老子有丹訣。人間近可師。去華能守
實。此外更無知。我佛有真眼。照盡世間疑。三
千大千界。一念能總知。三教鼎三足。無令缺
一物。推窮因果門。究竟不如佛。
鐘鐘
了童纔擊朗乾坤。谿契迷徒不悟門。示聽盲
聾興大用。達人豈不爽精神。飲光曾杵通天
信。吉利吒王息劍輪。隨扣發機皆應召。普天
無不總霑恩。
圓通圓通
聞思修慧獲圓通。果滿三乘路不同。用即隨
機循業現。發生諸趣見真功。玉毫曾展三塗
界。金色分輝萬行中。爍迦羅眼千燈照。母陀
羅手印虛空。
黑黧猫兒黑黧猫兒
黑黧猫兒作用全。牙爪纖長勢力圓。毛頭涌
出真師子。眼放毫光照大千。無邊寶藏能守
護。有心蟲鼠解摧殘。分明上樹安身法。未曾
開口𡖦甥前。
竹杖竹杖
一條青竹杖。操節無比樣。心空裏外通。身直
圓成相。渡水作良明。登山堪倚仗。終須撥太
虛。卓在高峯上。
悟道悟道
一悟大乘空。萬境自然通。圓融三界外。包含
六趣中。失旨終無物。得用有神功。真箇無心
道。不是小人宗。
明道明道
皎潔分明不在勳。寶光明殿絕纖塵。波澄水
動元知濕。嶽聳雲開皂白分。師子嚬呻千獸
伏。象王蹴蹈一池渾。帝鐘日打那吒手。拶破
乾坤獨出倫。
文殊劍文殊劍
我有文殊劍。光明晝夜舒。曾逼如來走。徒使
比丘蘇。天魔皆稽首。梵釋盡嗚呼。尋常安膝
上。今古總橫鋪。
金剛王劍金剛王劍
金剛寶劍我常携。大振空堂日月輝。梵釋天
龍親禮讚。威光觸物盡當機。
行脚僧行脚僧
五湖四海盡曾遊。自在縱橫不繫舟。今日忽
因屏上看。人人總持用機籌。
畫劍二首畫劍二首
龍泉寫出鬼神驚。倒嶽傾湫宇宙清。四海八
蠻皆貢國。垂衣披袞罷欃槍。
琅玕永息駐心疑。物物當機理不移。如人問
我因誰力。報道能公第一枝。
秋夜秋夜
秋天靜僧寂寞。夜更長心寥廓。諦思仁不識。
審細何依託。不見有纖毫。應物隨機作。人問
是何宗。同道鳴金鐸。
雪雪
滿目似銀山。心空世界寬。光明凝皎潔。何物
更能宣。
因人施無角牛二首因人施無角牛二首
人施無角牛。應瑞有來由。果熟誠難避。因圓
業已周。儀相人皆訝。藏角不藏頭。孫賓遇方
朔。始可識張稠。
有頭無角實堪嗟。百劫難逃這作家。凡聖不
能明得盡。現前相貌有些些。
因人得線因人得線
妙手何曾掛一條。今晨蒙贈可知交。三乘五
性猶花貫。爍電當機是毳袍。
歲旦二首歲旦二首
余今周甲子。孰可知生死。四大夢中漚。一身
葉上水。浮雲不久停。甘蔗豈長美。唯有一靈
光。曠劫何曾墜。
余今六十一。白髮相催出。幻質比浮雲。空心
同祖佛。春來不羨花秋。去豈嫌物。更與三十
年。瞥然如電拂。
坐禪坐禪
閉戶疎慵叟。為僧樂坐禪。一心無雜念。萬行
自通玄。月印秋江靜。燈明草舍鮮。幾人能到
此。到此幾能甄。
寄德山院主寄德山院主
西河水闊難逢信。善卷山深易隱賢。今日遇
僧馳片幅。貴圖記得箇中玄。
慶法筵慶法筵
一周甲子慶為僧。萬事無心總不能。唯有五
湖來請問。權開三徑去冤憎。滿頭白髮從他
白。遍地氷霜任自氷。今古不移絲髮許。逍遙
物外樂騰騰。
雜言歌王觀察雜言歌王觀察
余見王觀察。台星斗柄拔。雄雄宋作珪。凜凜
漢為鎋。奇兮崛兮王君烈。我今始識真賢哲。
寬猛相須綿又鐵。磊磊落落真英傑。鞫鞫鞫
磕除妖孽。一千年聖遇文明。合志順天孰能
奪。
啐啄同時頌三首啐啄同時頌三首
物外無生體妙機。洞傳今古棄亡思。分明句
內超乾象。啐啄何曾不及時。
頭頭萬象顯靈機。句句微亡絕慮思。凡聖路
殊同啐啄。直教點鏑不遺時。
從前垂手接初機。正示繁言免妄思。今日捧
詩來請益。聊伸啐啄報當時。
示眾示眾
春雨與春雲。資生萬物新。青蒼山點點。碧綠
草勻勻。雨霽長空靜。雲收一色真。報言修道
者。何物更堪陳。
書懷書懷
寄跡五湖外。萍蓬四海間。鳳棲桐樹穩。鶴憩
古松閒。雨潤香樓漬。莓苔怪石斑。吉祥天獻
草。方稱老愚頑。
因讀又玄集因讀又玄集
因讀又玄集。堪嗟錯用心。不除三惑苦。總被
四知侵。獻寶虧家寶。求金失自金。幾多迷路
者。不解自推尋。
園頭僧乞頌園頭僧乞頌
茂殖園林主。寒喧切要知。地肥多白朮。砂鹵
少青芝。下種宜春澤。收藏怕晚灕。却因花木
盛。憶得草枯時。
三玄三要頌三玄三要頌
第一玄。照用一時全。七星常燦爛。萬里絕塵
煙。
第二玄。鉤錐利似尖。擬擬穿腮過。裂面倚雙
肩。
第三玄。妙用且方圓。隨機明事理。萬法體中
全。
第一要。根境俱亡絕朕兆。山崩海竭洒颺塵。
蕩盡寒灰始為妙。
第二要。鉤錐察辨呈巧妙。縱去奪來掣電機。
透匣七星光晃耀。
第三要。不用垂鉤不下鉤。臨機一曲楚歌聲。
聞了盡皆悉返照。
修禪總攝修禪總攝
安禪心寂靜。不被世魔牽。入聖超凡境。人間
出世間。
見性離文字見性離文字
見性非言說。何干海藏文。舉心明了義。不在
廣云云。
頓漸俱收頓漸俱收
識心心是佛。不識即魔王。魔佛一心作。佛真
魔即狂。
法界無差法界無差
莊嚴法界廣精勤。剎剎塵塵見佛身。經卷塵
中誰解出。法王真子可宣陳。
圓通頓了圓通頓了
萬德圓通開佛眼。千光福相號金輪。莊嚴幻
質同真際。妙覺無生讚道人。
直指本心直指本心
眾生少信自心佛。不肯承當多受屈。妄想貪
嗔煩惱纏。都緣為愛無明窟。
頓覺頓覺
頓悟心源開寶鉢。應供人天離禪悅。百味酥
陀最上珍。萬兩黃金也不說。
迷悟同源迷悟同源
迷疑千卷猶嫌少。悟了一言尚太多。迦葉親
傳心印印。不從文字付頭陀。
漸根三乘漸根三乘
三乘了義號真詮。接引初心出蓋纏。遠劫熏
成無漏種。要明本性解方圓。
初心五性初心五性
五性修行道不同。人間天上是真蹤。往來豈
出輪迴苦。堪愍垂慈六趣中。
錯用心錯用心
近見修持苦節人。六時行道志精勤。心中妄
想邪思覺。兜率西方覓世尊。
明道明道
汾陽道廣勿遮欄。蹈著清涼路轉寬。拾得寒
山誰辨明。分明同步是豐干。
西河師子西河師子
西河師子九州聞。抖擻金毛眾獸賓。哮吼一
聲天地靜。五湖四海奉明君。
汾陽境汾陽境
子夏峯高峻。西河水湛深。登山涉水客。步步
見真心。
直示佛心直示佛心
百川競注歸滄海。萬法多名只一心。經有明
文余又說。大悲菩薩號觀音。
自書自書
每自勤三業。誰能笑七賢。然燈迦葉後。運智
古皇前。不止無心地。寧居有想天。一輪明月
靜。萬󱐙寶光妍。宴坐爐藏火。經行香續煙。古
今同道者。頻復往來篇。
自懷自懷
自覺年來力已知。經行宴坐只慈悲。無明頓
息休人我。妄解蠲除絕有疑。朽木既非無象
質。荷花豈得作瑠璃。從他日月般時序。都放
身心一似癡。
學問學問
從前學問幾能知。拾礫泥中辨寶稀。唯有隱
倫高趣者。騰騰兀兀混時機。
學古學古
古者金聲是正聲。今人蹤跡倣先行。莫教空
笑爭蝸角。直下今生要不生。
齧缺傷俊勇齧缺傷俊勇
聰明不得失人多。既得聰明理合和。德似顏
回堪入室。來車去乘聽謠歌。
十二時歌十二時歌
鷄鳴丑百福。莊嚴莫自守。開門大施。濟饑貧。
英俊還須師子吼。
平旦寅顒顒。端坐自安神。四句百非都不著。
四明照出道中人。
日出卯不用。思量作計校。人來遠近少知音。
不肯休心任煩惱。
食時辰鐘鼓。分明喚主人。隨方應供福人天。
萬德莊嚴是正因。
禺中已更莫。多求樂餘事。三乘五性夢中塵。
靈光直出如來智。
日南午直性。分明異今古。迴光普照勿親疎。
不信依前受辛苦。
日昳未平等。舒光照天地。江海高山總不妨。
這箇分明智中智。
晡時串萬別。千差識取真。一正百邪俱不起。
十力圓通號世尊。
日沒酉諸行。無常不長久。經行坐臥不生心。
便是余家真道友。
黃昏戌寂靜。安禪功已畢。了了通身六道光。
錯解還同漆中漆。
人定亥一念。不生無障礙。道合天機性宛然。
妙旨玄通觀自在。
夜半子大智。圓通無彼此。迷悟還如鏡上塵。
塵鏡俱亡更何事。
勸世勸世
近見人多說是非。不能緘口道相依。言他短
處君還短。長短誰人自得知。
聖凡邪正自須知。莫管他人是與非。今古幾
能窮妙盡。妄隨塵境走如痴。
爭人競我幾時休。不覺春光已變秋。葉落雁
歸霜漸冷。布衣草屨更何求。
汾陽無德禪師歌頌卷下終
禪師語錄舊版在汾州歲久多脫落南方亦
少見者今勸眾緣重鏤版以廣流通
建中靖國元年正月初五日比丘　守中題
　　　　　　洪州開禪宗文字陳政　印行
廬山圓通崇勝禪院住持傳法比丘圓璣校勘
校註
秊季
辦辨
將將莫
地他
陝陜
閒間
決訣
辯辨
辦辨
辦辨
盡畫
己已
□□師曰
數類
王玉
百白
此不
䠒跪胡跪
著普
□魚
清青
矢失
䠒跪胡跪
垣坦
羨羡
CBETA 校註
盡＝畫ヵ【原】＊
此＝不【unknown】
大正 校註
【原】大日本續藏經
將＋（莫）ヵ【原】
地＝他ヵ【原】
決＝訣ィ【原】
盡＝畫ヵ【原】＊
□□＝師曰ヵ【原】
數＝類ヵ【原】
王＝玉ヵ【原】
百＝白ヵ【原】
此＝不
著＝普？
□＝魚？
清＝青ヵ【原】
矢＝失ヵ【原】
垣＝坦ヵ【原】


本網站係採用 Creative Commons 姓名標示-非商業性-相同方式分享 3.0 
  台灣 (中華民國) 授權條款授權.Copyright ©1998-2016 CBETA
