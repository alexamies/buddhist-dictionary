長阿含經序

長安釋僧肇述

[0001a05] 夫宗極絕於稱謂，賢聖以之沖默；玄旨非言不傳，釋迦所以致教。是以如來出世，大教有三：約身口，則防之以禁律；明善惡，則導之以契經；演幽微，則辨之以法相。然則三藏之作也，本於殊應，會之有宗，則異途同趣矣。

[0001a10] 禁律，律藏也，四分十誦。法相，阿毗曇藏也，四分五誦。契經，四阿含藏也：《增一阿含》四分八誦，《中阿含》四分五誦，《雜阿含》四分十誦，此《長阿含》四分四誦，合三十經以為一部。

[0001a13] 阿含，秦言法歸。法歸者，蓋是萬善之淵府，總持之林苑。其為典也，淵博弘富，韞而彌廣；明宣禍福賢愚之迹，剖判真偽異齊之原，歷記古今成敗之數，墟域二儀品物之倫。道無不由，法無不在，譬彼巨海，百川所歸，故以法歸為名。開析修途，所記長遠，故以長為目。翫茲典者，長迷頓曉。邪正難辨，顯如晝夜；報應冥昧，照若影響；劫數雖遼，近猶朝夕；六合雖曠，現若目前。斯可謂朗大明於幽室，惠五目於眾瞽，不闚戶牖，而智無不周矣。

[0001a23] 大秦天王，滌除玄覽，高韻獨邁，恬智交養，道世俱濟，每懼微言翳於殊俗。以右將軍使者司隸校尉晉公姚爽，質直清柔，玄心超詣，尊尚大法，妙悟自然，上特留懷，每任以法事。以弘始十二年歲次上章閹茂，請罽賓三藏沙門佛陀耶舍出律藏一分四十五卷，十四年訖。十五年歲次昭陽赤奮若，出此《長阿含》訖。涼州沙門佛念為譯，秦國道士道含筆受。時，集京夏名勝沙門，於第校定，恭承法言，敬受無差，蠲華崇朴，務存聖旨。余以嘉遇猥參聽次，雖無翼善之功，而預親承之末，故略記時事，以示來賢焉。

佛說長阿含經卷第一

後秦弘始年佛陀耶舍共竺佛念譯

（一）第一分初大本經第一

[0001b12] 如是我聞：

[0001b12] 一時，佛在舍衛國祇樹花林窟，與大比丘眾千二百五十人俱。

[0001b13] 時，諸比丘於乞食後集花林堂，各共議言：「諸賢比丘！唯無上尊為最奇特，神通遠達，威力弘大，乃知過去無數諸佛，入於涅槃，斷諸結使，消滅戱論。又知彼佛劫數多少，名號、姓字，所生種族，其所飲食，壽命脩短，所更苦樂。又知彼佛有如是戒，有如是法，有如是慧，有如是解，有如是住。云何，諸賢！如來為善別法性，知如是事，為諸天來語，乃知此事？」

[0001b22] 爾時，世尊在閑靜處，天耳清淨，聞諸比丘作如是議，即從座起，詣花林堂，就座而坐。

[0001b24] 爾時，世尊知而故問，謂：「諸比丘！汝等集此，何所語議？」時，諸比丘具以事答。

[0001b25] 爾時，世尊告諸比丘：「善哉！善哉！汝等以平等信，出家修道，諸所應行，凡有二業：一曰賢聖講法，二曰賢聖默然。汝等所論，正應如是。如來神通，威力弘大，盡知過去無數劫事，以能善解法性故知，亦以諸天來語故知。」佛時頌曰：

「比丘集法堂，　　講說賢聖論；
　如來處靜室，　　天耳盡聞知。
　佛日光普照，　　分別法界義；
　亦知過去事，　　三佛般泥洹。
　名號、姓、種族，　　受生分亦知；
　隨彼之處所，　　淨眼皆記之。
　諸天大威力，　　容貌甚端嚴；
　亦來啟告我，　　三佛般泥洹。
　記生、名號、姓，　　哀鸞音盡知；
　無上天人尊，　　記於過去佛。」

[0001c13] 又告諸比丘：「汝等欲聞如來識宿命智，知於過去諸佛因緣不？我當說之。」

[0001c14] 時，諸比丘白言：「世尊！今正是時，願樂欲聞。善哉！世尊！以時講說，當奉行之。」

[0001c16] 佛告諸比丘：「諦聽！諦聽！善思念之，吾當為汝分別解說。」時，諸比丘受教而聽。

[0001c19] 佛告諸比丘：「過去九十一劫，時，世有佛名毘婆尸如來、至真，出現于世。復次，比丘！過去三十一劫，有佛名尸棄如來、至真，出現於世。復次，比丘！即彼三十一劫中，有佛名毘舍婆如來、至真，出現於世。復次，比丘！此賢劫中有佛名拘樓孫，又名拘那含，又名迦葉。我今亦於賢劫中成最正覺。」佛時頌曰：

「過九十一劫，　　有毘婆尸佛；
　次三十一劫，　　有佛名尸棄；
　即於彼劫中，　　毘舍如來出。
　今此賢劫中，　　無數那維歲；
　有四大仙人，　　愍眾生故出：
　拘樓孫、那含、　　迦葉、釋迦文。

[0002a04] 「汝等當知，毘婆尸佛時，人壽八萬歲。尸棄佛時，人壽七萬歲。毘舍婆佛時，人壽六萬歲。拘樓孫佛時，人壽四萬歲。拘那含佛時，人壽三萬歲。迦葉佛時，人壽二萬歲。我今出世，人壽百歲，少出多減。」佛時頌曰：

「毘婆尸時人，　　壽八萬四千；
　尸棄佛時人，　　壽命七萬歲；
　毘舍婆時人，　　壽命六萬歲；
　拘樓孫時人，　　壽命四萬歲；
　拘那含時人，　　壽命三萬歲；
　迦葉佛時人，　　壽命二萬歲；
　如我今時人，　　壽命不過百。

[0002a16] 「毘婆尸佛，出剎利種，姓拘利若；尸棄佛、毘舍婆佛，種、姓亦爾。拘樓孫佛，出婆羅門種，姓迦葉；拘那含佛、迦葉佛，種、姓亦爾。我今如來、至真，出剎利種，姓名曰瞿曇。」佛時頌曰：

「毘婆尸如來，　　尸棄、毘舍婆，
　此三等正覺，　　出拘利若姓。
　自餘三如來，　　出于迦葉姓。
　我今無上尊，　　導御諸眾生；
　天人中第一，　　勇猛姓瞿曇。
　前三等正覺，　　出於剎利種；
　其後三如來，　　出婆羅門種；
　我今無上尊，　　勇猛出剎利。

[0002a28] 「毘婆尸佛坐波波羅樹下成最正覺，尸棄佛坐分陀利樹下成最正覺，毘舍婆佛坐娑羅樹下成最正覺，拘樓孫佛坐尸利沙樹下成最正覺，拘那含佛坐烏暫婆羅門樹下成最正覺，迦葉佛坐尼拘律樹下成最正覺。我今如來、至真，坐鉢多樹下成最正覺。」佛時頌曰：

「毘婆尸如來，　　往詣波羅樹；
　即於彼處所，　　得成最正覺。
　尸棄分陀樹，　　成道滅有原。
　毘舍婆如來，　　坐娑羅樹下；
　獲解脫知見，　　神足無所礙。
　拘樓孫如來，　　坐尸利沙樹；
　一切智清淨，　　無染無所著。
　拘那含牟尼，　　坐烏暫樹下；
　即於彼處所，　　滅諸貪憂惱。
　迦葉如來坐，　　尼拘樓樹下；
　即於彼處所，　　除滅諸有本。
　我今釋迦文，　　坐於鉢多樹。
　如來十力尊，　　斷滅諸結使；
　摧伏眾魔怨，　　在眾演大明。
　七佛精進力，　　放光滅闇冥；
　各各坐諸樹，　　於中成正覺。

[0002b22] 「毘婆尸如來三會說法，初會弟子有十六萬八千人，二會弟子有十萬人，三會弟子有八萬人。尸棄如來亦三會說法，初會弟子有十萬人，二會弟子有八萬人，三會弟子有七萬人。毘舍婆如來二會說法，初會弟子有七萬人，次會弟子有六萬人。拘樓孫如來一會說法，弟子四萬人。拘那含如來一會說法，弟子三萬人。迦葉如來一會說法，弟子二萬人。我今一會說法，弟子千二百五十人。」佛時頌曰：

「毘婆尸名觀，　　智慧不可量；
　遍見無所畏，　　三會弟子眾。
　尸棄光無動，　　能滅諸結使；
　無量大威德，　　無能測量者；
　彼佛亦三會，　　弟子普共集。
　毘舍婆斷結，　　大仙人要集；
　名聞於諸方，　　妙法大名稱；
　二會弟子眾，　　普演深奧義。
　拘樓孫一會，　　哀愍療諸苦；
　導師化眾生，　　一會弟子眾。
　拘那含如來，　　無上亦如是；
　紫磨金色身，　　容貌悉具足；
　一會弟子眾，　　普演微妙法。
　迦葉一一毛，　　一心無亂想；
　一語不煩重，　　一會弟子眾。
　能仁意寂滅，　　釋種沙門上；
　天中天最尊，　　我一會弟子。
　彼會我現義，　　演布清淨教；
　心常懷歡喜，　　漏盡盡後有。
　毘婆、尸棄三，　　毘舍婆佛二，
　四佛各各一，　　仙人會演說。

[0002c24] 「時，毘婆尸佛有二弟子：一名騫茶，二名提舍，諸弟子中最為第一。尸棄佛有二弟子：一名阿毘浮，二名三婆婆，諸弟子中最為第一。毘舍婆佛有二弟子，一名扶遊，二名鬱多摩，諸弟子中最為第一。拘樓孫佛有二弟子，一名薩尼，二名毘樓，諸弟子中最為第一。拘那含佛有二弟子：一名舒槃那，二名鬱多樓，諸弟子中最為第一。迦葉佛有二弟子，一名提舍，二名婆羅婆，諸弟子中最為第一。今我二弟子，一名舍利弗，二名目揵連，諸弟子中最為第一。」佛時頌曰：

「騫茶、提舍等，　　毗婆尸弟子；
　阿毗浮、三婆，　　尸棄佛弟子。
　扶遊、鬱多摩，　　弟子中第一，
　二俱降魔怨，　　毗舍婆弟子。
　薩尼、毗樓等，　　拘樓孫弟子；
　舒槃、鬱多樓，　　拘那含弟子；
　提舍、婆羅婆，　　迦葉佛弟子；
　舍利弗、目連，　　是我第一子。

[0003a15] 「毗婆尸佛有執事弟子，名曰無憂。尸棄佛執事弟子，名曰忍行。毗舍婆佛有執事弟子，名曰寂滅。拘樓孫佛有執事弟子，名曰善覺。拘那含佛有執事弟子，名曰安和。迦葉佛有執事弟子，名曰善友。我執事弟子，名曰阿難。」佛時頌曰：

「無憂與忍行，　　寂滅及善覺，
　安和、善友等，　　阿難為第七。
　此為佛侍者，　　具足諸義趣；
　晝夜無放逸，　　自利亦利他。
　此七賢弟子，　　侍七佛左右；
　歡喜而供養，　　寂然歸滅度。

[0003a27] 「毗婆尸佛有子，名曰方膺。尸棄佛有子，名曰無量。毗舍婆佛有子，名曰妙覺。拘樓孫佛有子，名曰上勝。拘那含佛有子，名曰導師。迦葉佛有子，名曰集軍。今我有子，名曰羅睺羅。」佛時頌曰：

「方膺、無量子，　　妙覺及上勝，
　導師、集軍等，　　羅睺羅第七，
　此諸豪貴子，　　紹繼諸佛種；
　愛法好施惠，　　於聖法無畏。

[0003b07] 「毗婆尸佛父名槃頭，剎利王種，母名槃頭婆提，王所治城名曰槃頭婆提。」佛時頌曰：

「遍眼父槃頭，　　母槃頭婆提；
　槃頭婆提城，　　佛於中說法。

[0003b11] 「尸棄佛父名曰明相，剎利王種，母名光曜，王所治城名曰光相。」佛時頌曰：

「尸棄父明相，　　母名曰光曜，
　於明相城中，　　威德降外敵。

[0003b15] 「毗舍婆佛父名善燈，剎利王種，母名稱戒，王所治城名曰無喻。」佛時頌曰：

「毗舍婆佛父，　　善燈剎利種；
　母名曰稱戒，　　城名曰無喻。

[0003b19] 「拘樓孫佛父名祀得，婆羅門種，母名善枝，王名安和，隨王名故城名安和。」佛時頌曰：

「祀得婆羅門，　　母名曰善枝；
　王名曰安和，　　居在安和城。

[0003b24] 「拘那含佛父名大德，婆羅門種，母名善勝，是時王名清淨，隨王名故城名清淨。」佛時頌曰：

「大德婆羅門，　　母名曰善勝；
　王名曰清淨，　　居在清淨城。

[0003b29] 「迦葉佛父名曰梵德，婆羅門種，母名曰財主，時王名汲毗，王所治城名波羅㮈。」佛時頌曰：

「梵德婆羅門，　　母名曰財主；
　時王名汲毗，　　在波羅㮈城。

[0003c05] 「我父名淨飯，剎利王種，母名大清淨妙，王所治城名迦毗羅衛。」佛時頌曰：

「父剎利淨飯，　　母名大清淨，
　土廣民豐饒，　　我從彼而生。

[0003c09] 「此是諸佛因緣、名號、種族、所出生處，何有智者聞此因緣而不歡喜，起愛樂心？」

[0003c10] 爾時，世尊告諸比丘：「吾今欲以宿命智說過去佛事，汝欲聞不？」

[0003c12] 諸比丘對曰：「今正是時，願樂欲聞！」

[0003c13] 佛告諸比丘：「諦聽！諦聽！善思念之，吾當為汝分別解說。比丘！當知諸佛常法：毗婆尸菩薩從兜率天降神母胎，從右脇入，正念不亂。當於爾時，地為震動，放大光明，普照世界，日月所不及處皆蒙大明，幽冥眾生，各相覩見，知其所趣。時，此光明復照魔宮，諸天、釋、梵、沙門、婆羅門及餘眾生普蒙大明，諸天光明自然不現。」佛時頌曰：

「密雲聚虛空，　　電光照天下，
　毗婆尸降胎，　　光明照亦然；
　日月所不及，　　莫不蒙大明，
　處胎淨無穢，　　諸佛法皆然。

[0003c25] 「諸比丘！當知諸佛常法：毗婆尸菩薩在母胎時，專念不亂，有四天子，執戈矛侍護其人，人與非人不得侵嬈，此是常法。」佛時頌曰：

「四方四天子，　　有名稱威德，
　天帝釋所遣，　　善守護菩薩。
　手常執戈矛，　　衛護不去離，
　人非人不嬈，　　此諸佛常法。
　天神所擁護，　　如天女衛天，
　眷屬懷歡喜，　　此諸佛常法。」

[0004a10] 又告比丘：「諸佛常法：毗婆尸菩薩從兜率天降神母胎，專念不亂，母身安隱，無眾惱患，智慧增益。母自觀胎，見菩薩身諸根具足，如紫磨金，無有瑕穢。猶如有目之士觀淨琉璃，內外清徹，無眾障翳。諸比丘！此是諸佛常法。」爾時，世尊而說偈言：

「如淨琉璃珠，　　其明如日月；
　仁尊處母胎，　　其母無惱患。
　智慧為增益，　　觀胎如金像；
　母懷妊安樂，　　此諸佛常法。」

[0004a20] 佛告比丘：「毗婆尸菩薩從兜率天降神母胎，專念不亂，母心清淨，無眾欲想，不為婬火之所燒然，此是諸佛常法。」爾時，世尊而說偈言：

「菩薩住母胎，　　天終天福成；
　其母心清淨，　　無有眾欲想。
　捨離諸婬欲，　　不染不親近；
　不為欲火燃，　　諸佛母常淨。」

[0004a28] 佛告比丘：「諸佛常法：毗婆尸菩薩從兜率天降神母胎，專念不亂，其母奉持五戒，梵行清淨，篤信仁愛，諸善成就，安樂無畏，身壞命終，生忉利天，此是常法。」爾時，世尊而說偈言：

「持人中尊身，　　精進、戒具足，
　後必受天身，　　此緣名佛母。」

[0004b06] 佛告比丘：「諸佛常法：毗婆尸菩薩當其生時，從右脇出，地為震動，光明普照。始入胎時，闇冥之處，無不蒙明，此是常法。」爾時，世尊而說偈言：

「太子生地動，　　大光靡不照，
　此界及餘界，　　上下與諸方，
　放光施淨目，　　具足於天身，
　以歡喜淨音，　　轉稱菩薩名。」

[0004b14] 佛告比丘：「諸佛常法：毗婆尸菩薩當其生時，從右脇出，專念不亂。時，菩薩母手攀樹枝，不坐不臥。時，四天子手奉香水，於母前立言：『唯然，天母！今生聖子，勿懷憂慼。』此是常法。」爾時，世尊而說偈言：

「佛母不坐臥，　　住戒修梵行，
　生尊不懈怠，　　天人所奉侍。」

[0004b21] 佛告比丘：「諸佛常法：毗婆尸菩薩當其生時，從右脇出，專念不亂，其身清淨，不為穢惡之所汙染。猶如有目之士，以淨明珠投白繒上，兩不相汙，二俱淨故。菩薩出胎亦復如是，此是常法。」爾時，世尊而說偈言：

「猶如淨明珠，　　投繒不染汙；
　菩薩出胎時，　　清淨無染汙。」

[0004b28] 佛告比丘：「諸佛常法：毗婆尸菩薩當其生時，從右脇出，專念不亂。從右脇出，墮地行七步，無人扶侍，遍觀四方，舉手而言：『天上天下唯我為尊，要度眾生生老病死。』此是常法。」爾時，世尊而說偈言：

「猶如師子步，　　遍觀於四方；
　墮地行七步，　　人師子亦然。
　又如大龍行，　　遍觀於四方；
　墮地行七步，　　人龍亦復然。
　兩足尊生時，　　安行於七步；
　觀四方舉聲，　　當盡生死苦。
　當其初生時，　　無等等與等，
　自觀生死本，　　此身最後邊。」

[0004c12] 佛告比丘：「諸佛常法：毗婆尸菩薩當其生時，從右脇出，專念不亂，二泉湧出一溫一冷，以供澡浴，此是常法。」爾時，世尊而說偈言：

「兩足尊生時，　　二泉自涌出；
　以供菩薩用，　　遍眼浴清淨。
　二泉自涌出，　　其水甚清淨；
　一溫二清冷，　　以浴一切智。

[0004c20] 「太子初生，父王槃頭召集相師及諸道術，令觀太子，知其吉凶。時，諸相師受命而觀，即前披衣，見有具相，占曰：『有此相者，當趣二處，必然無疑。若在家者，當為轉輪聖王，王四天下，四兵具足，以正法治，無有偏枉，恩及天下，七寶自至，千子勇健，能伏外敵，兵杖不用，天下太平；若出家學道，當成正覺，十號具足。』時，諸相師即白王言：『王所生子，有三十二相，當趣二處，必然無疑。在家當為轉輪聖王；若其出家，當成正覺，十號具足。』」佛時頌曰：

「百福太子生，　　相師之所記，
　如典記所載，　　趣二處無疑。
　若其樂家者，　　當為轉輪王，
　七寶難可獲，　　為王寶自至。
　真金千輻具，　　周匝金輞持，
　轉能飛遍行，　　故名為天輪。
　善調七牙住，　　高廣白如雪，
　能善飛虛空，　　名第二象寶。
　馬行周天下，　　朝去暮還食，
　朱髦孔雀咽，　　名為第三寶。
　清淨琉璃珠，　　光照一由旬，
　照夜明如晝，　　名為第四寶。
　色聲香味觸，　　無有與等者，
　諸女中第一，　　名為第五寶。
　獻王琉璃寶，　　珠玉及眾珍，
　歡喜而貢奉，　　名為第六寶。
　如轉輪王念，　　軍眾速來去，
　健疾如王意，　　名為第七寶。
　此名為七寶，　　輪、象、馬純白，
　居士、珠、女寶，　　典兵寶為七。
　觀此無有厭，　　五欲自娛樂，
　如象斷羈靽，　　出家成正覺。
　王有如是子，　　二足人中尊，
　處世轉法輪，　　道成無懈怠。

[0005a26] 「是時，父王慇懃再三，重問相師：『汝等更觀太子三十二相，斯名何等？』時諸相師即披太子衣，說三十二相：『一者足安平，足下平滿，蹈地安隱。二者足下相輪，千輻成就，光光相照。三者手足網縵，猶如鵝王。四者手足柔軟，猶如天衣。五者手足指纖，長無能及者。六者足跟充滿，觀視無厭。七者鹿膞腸，上下傭直。八者鈎鎻骨，骨節相鈎，猶如鎻連。九者陰馬藏。十者平立垂手過膝。十一、一一孔一毛生，其毛右旋，紺琉璃色。十二、毛生右旋，紺色仰靡。十三、身黃金色。十四、皮膚細軟，不受塵穢。十五、兩肩齊亭，充滿圓好。十六、胸有萬字。十七、身長倍人。十八、七處平滿。十九、身長廣等，如尼拘盧樹。二十、頰車如師子。二十一、胸膺方整如師子。二十二、口四十齒。二十三、方整齊平。二十四、齒密無間。二十五、齒白鮮明。二十六、咽喉清淨，所食眾味，無不稱適。二十七、廣長舌，左右舐耳。二十八、梵音清徹。二十九、眼紺青色。三十、眼如牛王，眼上下俱眴。三十一、眉間白毫柔軟細澤，引長一尋，放則右旋螺如真珠。三十二、頂有肉髻，是為三十二相。』」即說頌曰：

「善住柔軟足，　　不蹈地跡現，
　千輻相莊嚴，　　光色靡不具。
　如尼俱類樹，　　縱廣正平等。
　如來未曾有，　　祕密馬陰藏。
　金寶莊嚴身，　　眾相互相暎，
　雖順俗流行，　　塵土亦不汙。
　天色極柔軟，　　天蓋自然覆，
　梵音、身紫金，　　如華始出池。
　王以問相師，　　相師敬報王。
　稱讚菩薩相，　　舉身光明具。
　手足諸支節，　　中外靡不現。
　食味盡具足，　　身正不傾斜。
　足下輪相現，　　其音如哀鸞。
　傭髀形相具，　　宿業之所成。
　臂肘圓滿好，　　眉目甚端嚴。
　人中師子尊，　　威力最第一。
　其頰車方整，　　臥脇如師子。
　齒方整四十，　　齊密中無間。
　梵音未曾有，　　遠近隨緣到。
　平立不傾身，　　二手摩捫膝。
　毛齊整柔軟，　　人尊美相具。
　一孔一毛生，　　手足網縵相。
　肉髻、目紺青，　　眼上下俱眴。
　兩肩圓充滿，　　三十二相具。
　足跟無高下，　　鹿膞腸纖傭。
　天中天來此，　　如象絕羈靽；
　解脫眾生苦，　　處生老病死。
　以慈悲心故，　　為說四真諦；
　開演法句義，　　令眾奉至尊。」

[0005c19] 佛告比丘：「毗婆尸菩薩生時，諸天在上，於虛空中手執白蓋寶扇，以障寒暑、風雨、塵土。」佛時頌曰：

「人中未曾有，　　生於二足尊；
　諸天懷敬養，　　奉寶蓋寶扇。

[0005c24] 「爾時，父王給四乳母：一者乳哺，二者澡浴，三者塗香，四者娛樂。歡喜養育，無有懈倦。」於是頌曰：

「乳母有慈愛，　　子生即付養；
　一乳哺一浴，　　二塗香娛樂。
　世間最妙香，　　以塗人中尊。

[0006a01] 「為童子時，舉國士女視無厭足。」於是頌曰：

「多人所敬愛，　　如金像始成，
　男女共諦觀，　　視之無厭足。

[0006a04] 「為童子時，舉國士女眾共傳抱，如觀寶華。」於是頌曰：

「二足尊生時，　　多人所敬愛；
　展轉共傳抱，　　如觀寶花香。

[0006a08] 「菩薩生時，其目不眴，如忉利天。以不眴故，名毗婆尸。」於是頌曰：

「天中天不眴，　　猶如忉利天；
　見色而正觀，　　故號毗婆尸。

[0006a12] 「菩薩生時，其聲清徹，柔軟和雅，如迦羅頻伽鳥聲。」於是頌曰：

「猶如雪山鳥，　　飲華汁而鳴；
　其彼二足尊，　　聲清徹亦然。

[0006a16] 「菩薩生時，眼能徹視見一由旬。」於是頌曰：

「清淨業行報，　　受天妙光明；
　菩薩目所見，　　周遍一由旬。

[0006a19] 「菩薩生時，年漸長大，在天正堂，以道開化，恩及庶民，名德遠聞。」於是頌曰：

「童幼處正堂，　　以道化天下；
　決斷眾事務，　　故號毗婆尸。
　清淨智廣博，　　甚深猶大海；
　悅可於群生，　　使智慧增廣。

[0006a25] 「於時，菩薩欲出遊觀，告勅御者嚴駕寶車，詣彼園林，巡行遊觀。御者即便嚴駕訖已，還白：『今正是時。』太子即乘寶車詣彼園觀。於其中路見一老人，頭白齒落，面皺身僂，拄杖羸步，喘息而行。太子顧問侍者：『此為何人？』答曰：『此是老人。』又問：『何如為老？』答曰：『夫老者生壽向盡，餘命無幾，故謂之老。』太子又問：『吾亦當爾，不免此患耶？』答曰：『然，生必有老，無有豪賤。』於是，太子悵然不悅，即告侍者迴駕還宮，靜默思惟：『念此老苦，吾亦當有。』」佛於是頌曰：

「見老命將盡，　　拄杖而羸步；
　菩薩自思惟，　　吾未免此難。

[0006b09] 「爾時，父王問彼侍者：『太子出遊，歡樂不耶？』答曰：『不樂。』又問其故，答曰：『道逢老人，是以不樂。』爾時，父王默自思念：『昔日相師占相太子，言當出家，今者不悅，得無爾乎？當設方便，使處深宮，五欲娛樂，以悅其心，令不出家。』即便嚴飾宮舘，簡擇婇女以娛樂之。」佛於是頌曰：

「父王聞此言，　　方便嚴宮舘；
　增益以五欲，　　欲使不出家。

[0006b18] 「又於後時，太子復命御者嚴駕出遊。於其中路逢一病人，身羸腹大，面目黧黑，獨臥糞除，無人瞻視，病甚苦毒，口不能言。顧問御者：『此為何人？』答曰：『此是病人。』問曰：『何如為病？』答曰：『病者，眾痛迫切，存亡無期，故曰病也。』又曰：『吾亦當爾，未免此患耶？』答曰：『然。生則有病，無有貴賤。』於是，太子悵然不悅，即告御者迴車還宮。靜默思惟：『念此病苦，吾亦當爾。』」佛於是頌曰：

「見彼久病人，　　顏色為衰損；
　靜默自思惟，　　吾未免此患。

[0006b29] 「爾時，父王復問御者：『太子出遊，歡樂不耶？』答曰：『不樂。』又問其故，答曰：『道逢病人，是以不樂。』於是父王默然思惟：『昔日相師占相太子，言當出家，今日不悅，得無爾乎？吾當更設方便，增諸伎樂，以悅其心，使不出家。』即復嚴飾宮舘，簡擇婇女以娛樂之。」佛於是頌曰：

「色聲香味觸，　　微妙可悅樂，
　菩薩福所致，　　故娛樂其中。

[0006c09] 「又於異時，太子復勅御者嚴駕出遊。於其中路逢一死人，雜色繒幡前後導引，宗族親里悲號哭泣，送之出城。太子復問：『此為何人？』答曰：『此是死人。』問曰：『何如為死？』答曰：『死者，盡也。風先火次，諸根壞敗，存亡異趣，室家離別，故謂之死。』太子又問御者：『吾亦當爾，不免此患耶？』答曰：『然，生必有死，無有貴賤。』於是，太子悵然不悅，即告御者迴車還宮，靜默思惟：『念此死苦，吾亦當然。』」佛時頌曰：

「始見有人死，　　知其復更生；
　靜默自思惟，　　吾未免此患。

[0006c21] 「爾時，父王復問御者：『太子出遊，歡樂不耶？』答曰：『不樂。』又問其故，答曰：『道逢死人，是故不樂。』於是父王默自思念：『昔日相師占相太子，言當出家，今日不悅，得無爾乎？吾當更設方便，增諸伎樂以悅其心，使不出家。』即復嚴飾宮舘，簡擇婇女以娛樂之。」佛於是頌曰：

「童子有名稱，　　婇女眾圍遶；
　五欲以自娛，　　如彼天帝釋。

[0007a01] 「又於異時，復勑御者嚴駕出遊，於其中路逢一沙門，法服持鉢，視地而行。即問御者：『此為何人？』御者答曰：『此是沙門。』又問：『何謂沙門？』答曰：『沙門者，捨離恩愛，出家修道，攝御諸根，不染外欲，慈心一切，無所傷害，逢苦不慼，遇樂不欣，能忍如地，故號沙門。』太子曰：『善哉！此道真正永絕塵累，微妙清虛，惟是為快。』即勑御者迴車就之。

[0007a08] 「爾時，太子問沙門曰：『剃除鬚髮，法服持鉢，何所志求？』沙門答曰：『夫出家者，欲調伏心意，永離塵垢，慈育群生，無所侵嬈，虛心靜寞，唯道是務。』太子曰：『善哉！此道最真。』尋勑御者：『賷吾寶衣并及乘轝，還白大王，我即於此剃除鬚髮，服三法衣，出家修道。所以然者？欲調伏心意，捨離塵垢，清淨自居，以求道術。』於是，御者即以太子所乘寶車及與衣服還歸父王。太子於後即剃除鬚髮，服三法衣，出家修道。」

[0007a18] 佛告比丘：「太子見老、病人，知世苦惱，又見死人，戀世情滅；及見沙門，廓然大悟。下寶車時，步步中間轉遠縛著，是真出家，是真遠離。時，彼國人聞太子剃除鬚髮，法服持鉢，出家修道，咸相謂言：『此道必真，乃令太子捨國榮位，捐棄所重。』于時，國中八萬四千人往就太子，求為弟子，出家修道。」佛時頌曰：

「撰擇深妙法，　　彼聞隨出家；
　離於恩愛獄，　　無有眾結縛。

[0007a28] 「于時，太子即便納受，與之遊行，在在教化。從村至村，從國至國，所至之處，無不恭敬四事供養。菩薩念言：『吾與大眾，遊行諸國，人間憒閙，此非我宜。何時當得離此群眾，閑靜之處以求道真，尋獲志願，於閑靜處專精修道？』復作是念：『眾生可愍，常處闇冥，受身危脆，有生、有老、有病、有死，眾苦所集，死此生彼，從彼生此，緣此苦陰，流轉無窮，我當何時曉了苦陰，滅生、老、死？』

[0007b07] 「復作是念：『生死何從？何緣而有？』即以智慧觀察所由，從生有老死，生是老死緣；生從有起，有是生緣；有從取起，取是有緣；取從愛起，愛是取緣；愛從受起，受是愛緣；受從觸起，觸是受緣；觸從六入起，六入是觸緣；六入從名色起，名色是六入緣；名色從識起，識是名色緣；識從行起，行是識緣；行從癡起，癡是行緣。是為緣癡有行，緣行有識，緣識有名色，緣名色有六入，緣六入有觸，緣觸有受，緣受有愛，緣愛有取，緣取有有，緣有有生，緣生有老、病、死、憂、悲、苦惱，此苦盛陰，緣生而有，是為苦集。菩薩思惟：苦集陰時，生智、生眼、生覺、生明、生通、生慧、生證。

[0007b21] 「於時，菩薩復自思惟：『何等無故老死無？何等滅故老死滅？』即以智慧觀察所由，生無故老死無，生滅故老死滅；有無故生無，有滅故生滅；取無故有無，取滅故有滅；愛無故取無，愛滅故取滅；受無故愛無，受滅故愛滅；觸無故受無，觸滅故受滅；六入無故觸無，六入滅故觸滅；名色無故六入無，名色滅故六入滅；識無故名色無，識滅故名色滅；行無故識無，行滅故識滅；癡無故行無，癡滅故行滅。是為癡滅故行滅，行滅故識滅，識滅故名色滅，名色滅故六入滅，六入滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老、死、憂、悲、苦惱滅。菩薩思惟：『苦陰滅時，生智、生眼、生覺、生明、生通、生慧、生證。』爾時，菩薩逆順觀十二因緣，如實知，如實見已，即於座上成阿耨多羅三藐三菩提。」佛時頌曰：

「此言眾中說，　　汝等當善聽，
　過去菩薩觀，　　本所未聞法。
　老死從何緣？　　因何等而有？
　如是正觀已，　　知其本由生。
　生本由何緣？　　因何事而有？
　如是思惟已，　　知生從有起。
　取彼取彼已，　　展轉更增有；
　是故如來說，　　取是有因緣。
　如眾穢惡聚，　　風吹惡流演；
　如是取相因，　　因愛而廣普。
　愛由於受生，　　起苦羅網本；
　以染著因緣，　　苦樂共相應。
　受本由何緣？　　因何而有受？
　以是思惟已，　　知受由觸生。
　觸本由何緣？　　因何而有觸？
　如是思惟已，　　觸由六入生。
　六入本何緣？　　因何有六入？
　如是思惟已，　　六入名色生。
　名色本何緣？　　因何有名色？
　如是思惟已，　　名色從識生。
　識本由何緣？　　因何而有識？
　如是思惟已，　　知識從行生。
　行本由何緣？　　因何而有行？
　如是思惟已，　　知行從癡生。
　如是因緣者，　　名為實義因，
　智慧方便觀，　　能見因緣根。
　苦非賢聖造，　　亦非無緣有，
　是故變易苦，　　智者所斷除。
　若無明滅盡，　　是時則無行；
　若無有行者，　　則亦無有識；
　若識永滅者，　　亦無有名色；
　名色既已滅，　　即無有諸入；
　若諸入永滅，　　則亦無有觸；
　若觸永滅者，　　則亦無有受；
　若受永滅者，　　則亦無有愛；
　若愛永滅者，　　則亦無有取；
　若取永滅者，　　則亦無有有；
　若有永滅者，　　則亦無有生；
　若生永滅者，　　無老病苦陰；
　一切都永盡，　　智者之所說。
　十二緣甚深，　　難見難識知；
　唯佛能善覺，　　因是有是無。
　若能自觀察，　　則無有諸入；
　深見因緣者，　　更不外求師。
　能於陰界入，　　離欲無染者；
　堪受一切施，　　淨報施者恩。
　若得四辯才，　　獲得決定證；
　能解眾結縛，　　斷除無放逸。
　色受想行識，　　猶如朽故車；
　能諦觀此法，　　則成等正覺。
　如鳥遊虛空，　　東西隨風逝；
　菩薩斷眾結，　　如風靡輕衣。
　毗婆尸閑靜，　　觀察於諸法；
　老死何緣有？　　從何而得滅？
　彼作是觀已，　　生清淨智慧；
　知老死由生，　　生滅老死滅。

[0008b07] 「毗婆尸佛初成道時，多修二觀，一曰安隱觀，二曰出離觀。」佛於是頌曰：

「如來無等等，　　多修於二觀；
　安隱及出離，　　仙人度彼岸。
　其心得自在，　　斷除眾結使；
　登山觀四方，　　故號毘婆尸。
　大智光除冥，　　如以鏡自照；
　為世除憂惱，　　盡生老死苦。

[0008b15] 「毗婆尸佛於閑靜處復作是念：『我今已得此無上法，甚深微妙，難解難見，息滅、清淨，智者所知，非是凡愚所能及也。斯由眾生異忍、異見、異受、異學，依彼異見，各樂所求，各務所習。是故於此甚深因緣，不能解了，然愛盡涅槃，倍復難知，我若為說，彼必不解，更生觸擾。』作是念已，即便默然不復說法。

[0008b22] 「時，梵天王知毗婆尸如來所念，即自思惟：『念此世間便為敗壞，甚可哀愍。毗婆尸佛乃得知此深妙之法，而不欲說。』譬如力士屈伸臂頃，從梵天宮忽然來下，立於佛前，頭面禮足，却住一面。時，梵天王右膝著地，叉手合掌白佛言：『唯願世尊以時說法！今此眾生塵垢微薄，諸根猛利，有恭敬心，易可開化，畏怖後世無救之罪，能滅惡法，出生善道。』

[0008c01] 「佛告梵王：『如是！如是！如汝所言，但我於閑靜處默自思念：所得正法甚深微妙，若為彼說，彼必不解，更生觸擾，故我默然不欲說法。我從無數阿僧祇劫，勤苦不懈，修無上行，今始獲此難得之法，若為婬、怒、癡眾生說者，必不承用，徒自勞疲。此法微妙，與世相反，眾生染欲，愚冥所覆，不能信解。梵王！我觀如此，是以默然不欲說法。』

[0008c09] 「時，梵天王復重勸請，慇懃懇惻，至于再三：『世尊！若不說法，今此世間便為壞敗，甚可哀愍。唯願世尊以時敷演，勿使眾生墜落餘趣！』爾時，世尊三聞梵王慇懃勸請，即以佛眼觀視世界，眾生垢有厚薄，根有利鈍，教有難易。易受教者畏後世罪，能滅惡法，出生善道。譬如優鉢羅花、鉢頭摩華、鳩勿頭華、分陀利華，或有始出汙泥未至水者，或有已出與水平者，或有出水未敷開者，然皆不為水所染著，易可開敷。世界眾生，亦復如是。

[0008c19] 「爾時，世尊告梵王曰：『吾愍汝等，今當開演甘露法門，是法深妙，難可解知，今為信受樂聽者說，不為觸擾無益者說。』

[0008c22] 「爾時，梵王知佛受請，歡喜踊躍，遶佛三匝，頭面禮足，忽然不現。其去未久，是時如來靜默自思：『我今先當為誰說法？』即自念言：『當入槃頭城內，先為王子提舍、大臣子騫茶開甘露法門。』於是，世尊如力士屈伸臂頃，於道樹忽然不現，至槃頭城槃頭王鹿野苑中，敷座而坐。」佛於是頌曰：

「如師子在林，　　自恣而遊行；
　彼佛亦如是，　　遊行無罣礙。

[0009a02] 「毘婆尸佛告守苑人曰：『汝可入城，語王子提舍、大臣子騫茶：寧欲知不？毘婆尸佛今在鹿野苑中，欲見卿等，宜知是時。』時，彼守苑人受教而行，至彼二人所，具宣佛教。二人聞已，即至佛所，頭面禮足，却坐一面。佛漸為說法，示教利喜：施論、戒論、生天之論，欲惡不淨，上漏為患，讚歎出離為最微妙清淨第一。爾時，世尊見此二人心意柔輭，歡喜信樂，堪受正法，於是即為說苦聖諦，敷演開解，分布宣釋苦集聖諦、苦滅聖諦、苦出要諦。

[0009a12] 「爾時，王子提舍、大臣子騫茶，即於座上遠離塵垢，得法眼淨，猶若素質易為受染。是時，地神即唱斯言：『毗婆尸如來於槃頭城鹿野苑中轉無上法輪，沙門、婆羅門、諸天、魔、梵及餘世人所不能轉。』如是展轉，聲徹四天王，乃至他化自在天，須臾之頃，聲至梵天。」佛時頌曰：

「歡喜心踊躍，　　稱讚於如來，
　毘婆尸成佛，　　轉無上法輪。
　初從樹王起，　　往詣槃頭城，
　為騫茶、提舍，　　轉四諦法輪。
　時騫茶、提舍，　　受佛教化已，
　於淨法輪中，　　梵行無有上。
　彼忉利天眾，　　及以天帝釋，
　歡喜轉相告，　　諸天無不聞。
　佛出於世間，　　轉無上法輪；
　增益諸天眾，　　減損阿須倫。
　昇仙名普聞，　　善智離世邊；
　於諸法自在，　　智慧轉法輪。
　觀察平等法，　　息心無垢穢；
　以離生死扼，　　智慧轉法輪。
　滅苦離諸惡，　　出欲得自在；
　離於恩愛獄，　　智慧轉法輪。
　正覺人中尊，　　二足尊調御；
　一切縛得解，　　智慧轉法輪。
　教化善導師，　　能降伏魔怨；
　彼離於諸惡，　　智慧轉法輪。
　無漏力降魔，　　諸根定不懈；
　盡漏離魔縛，　　智慧轉法輪。
　若學決定法，　　知諸法無我；
　此為法中上，　　智慧轉法輪。
　不以利養故，　　亦不求名譽；
　愍彼眾生故，　　智慧轉法輪。
　見眾生苦厄，　　老病死逼迫；
　為此三惡趣，　　智慧轉法輪。
　斷貪瞋恚癡，　　拔愛之根原；
　不動而解脫，　　智慧轉法輪。
　難勝我已勝，　　勝已自降伏；
　已勝難勝魔，　　智慧轉法輪。
　此無上法輪，　　唯佛乃能轉；
　諸天魔釋梵，　　無有能轉者。
　親近轉法輪，　　饒益天人眾；
　此等天人師，　　得度于彼岸。

[0009b26] 「是時，王子提舍、大臣子騫茶，見法得果，真實無欺，成就無畏，即白毘婆尸佛言：『我等欲於如來法中淨修梵行。』佛言：『善來，比丘！吾法清淨自在，修行以盡苦際。』爾時，二人即得具戒。具戒未久，如來又以三事示現：一曰神足，二曰觀他心，三曰教誡，即得無漏、心解脫、生死無疑智。

[0009c03] 「爾時，槃頭城內眾多人民，聞二人出家學道，法服持鉢，淨修梵行，皆相謂曰：『其道必真，乃使此等捨世榮位，捐棄所重。』時，城內八萬四千人往詣鹿野苑中毘婆尸佛所，頭面禮足，却坐一面。佛漸為說法，示教利喜：施論、戒論、生天之論，欲惡不淨，上漏為患，讚歎出離為最微妙清淨第一。爾時，世尊見此大眾心意柔輭，歡喜信樂，堪受正法，於是即為說苦聖諦，敷演開解，分布宣釋苦集聖諦、苦滅聖諦、苦出要諦。

[0009c13] 「時，八萬四千人即於座上遠塵離垢，得法眼淨，猶如素質易為受色，見法得果，真實無欺，成就無畏，即白佛言：『我等欲於如來法中淨修梵行。』佛言：『善來，比丘！吾法清淨自在，修行以盡苦際。』時，八萬四千人即得具戒。具戒未久，世尊以三事教化：一曰神足，二曰觀他心，三曰教誡，即得無漏、心解脫、生死無疑智現前。八萬四千人聞佛於鹿野苑中，轉無上法輪，沙門、婆羅門、諸天、魔、梵及餘世人所不能轉，即詣槃頭城毘婆尸佛所，頭面禮足，却坐一面。」佛時頌曰：

「如人救頭燃，　　速疾求滅處；
　彼人亦如是，　　速詣於如來。

[0009c26] 「時，佛為說法亦復如是。爾時，槃頭城有十六萬八千大比丘眾，提舍比丘、騫茶比丘於大眾中上昇虛空，身出水火，現諸神變，而為大眾說微妙法。爾時，如來默自念言：『今此城內乃有十六萬八千大比丘眾，宜遣遊行，各二人俱在在處處，至於六年，還來城內說具足戒。』

[0010a03] 「時，首陀會天知如來心，譬如力士屈伸臂頃，從彼天沒，忽然至此，於世尊前，頭面禮足，却住一面，須臾白佛言：『如是，世尊！此槃頭城內比丘眾多，宜各分布，處處遊行，至於六年，乃還此城，說具足戒，我當擁護，令無伺求得其便者。』爾時，如來聞此天語，默然可之。

[0010a09] 「時，首陀會天見佛默然許可，即禮佛足，忽然不現，還至天上。其去未久，佛告諸比丘：『今此城內，比丘眾多，宜各分布，遊行教化，至六年已，還集說戒。』時，諸比丘受佛教已，執持衣鉢，禮佛而去。」佛時頌曰：

「佛悉無亂眾，　　無欲無戀著；
　威如金翅鳥，　　如鶴捨空池。

[0010a17] 「時，首陀會天於一年後告諸比丘：『汝等遊行已過一年，餘有五年。汝等當知，訖六年已，還城說戒。』如是至于六年，天復告言：『六年已滿，當還說戒。』時，諸比丘聞天語已，攝持衣鉢，還槃頭城，至鹿野苑毘婆尸佛所，頭面禮足，却坐一面。」佛時頌曰：

「如象善調，　　隨意所之；
　大眾如是，　　隨教而還。

[0010a25] 「爾時，如來於大眾前上昇虛空，結加趺坐，講說戒經：忍辱為第一，佛說涅槃最，不以除鬚髮害他為沙門。時，首陀會天去佛不遠，以偈頌曰：

「『如來大智，　　微妙獨尊，
　　止觀具足，　　成最正覺。
　　愍群生故，　　在世成道，
　　以四真諦，　　為聲聞說。
　　苦與苦因，　　滅苦之諦，
　　賢聖八道，　　到安隱處。
　　毘婆尸佛，　　出現于世，
　　在大眾中，　　如日光曜。』

[0010b08] 「說此偈已，忽然不現。」

[0010b08] 爾時，世尊告諸比丘：「我自思念：『昔一時於羅閱城耆闍崛山，時，生是念：我所生處，無所不遍，唯除首陀會天，設生彼天，則不還此。』我時，比丘！復生是念：『我欲至無造天上。』時，我如壯士屈伸臂頃，於此間沒，現於彼天。時，彼諸天見我至彼，頭面作禮，於一面立，而白我言：『我等皆是毘婆尸如來弟子，從彼佛化，故來生此，具說彼佛因緣本末。又尸棄佛、毘沙婆佛、拘樓孫佛、拘那含佛、迦葉佛、釋迦牟尼佛，皆是我師，我從受化，故來生此。』亦說諸佛因緣本末，至生阿迦尼吒諸天，亦復如是。」佛時頌曰：

「譬如力士，　　屈伸臂頃，
　我以神足，　　至無造天。
　第七大仙，　　降伏二魔，
　無熱無見，　　叉手敬禮。
　如晝度樹，　　釋師遠聞，
　相好具足，　　到善見天。
　猶如蓮華，　　水所不著，
　世尊無染，　　至大善見。
　如日初出，　　淨無塵翳，
　明若秋月，　　詣一究竟。
　此五居處，　　眾生所淨，
　心淨故來，　　詣無煩惱。
　淨心而來，　　為佛弟子，
　捨離染取，　　樂於無取。
　見法決定，　　毘婆尸子，
　淨心善來，　　詣大仙人，
　尸棄佛子，　　無垢無為，
　以淨心來，　　詣離有尊。
　毘沙婆子，　　諸根具足，
　淨心詣我，　　如日照空。
　拘樓孫子，　　捨離諸欲，
　淨心詣我，　　妙光焰盛。
　拘那含子，　　無垢無為，
　淨心詣我，　　光如月滿。
　迦葉弟子，　　諸根具足，
　淨心詣我，　　如北天念，　　不亂大仙，
　神足第一，　　以堅固心，
　為佛弟子。　　淨心而來，
　為佛弟子，　　禮敬如來，
　具啟人尊。　　所生成道，
　名、姓、種族，　　知見深法，
　成無上道。　　比丘靜處，
　離于塵垢，　　精勤不懈，
　斷諸有結。　　此是諸佛，
　本末因緣，　　釋迦如來，
　之所演說。」

[0010c28] 佛說此大因緣經已，諸比丘聞佛所說，歡喜奉行。

佛說長阿含經卷第一

【經文資訊】大正藏第 01 冊 No. 0001 長阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA