虛堂和尚語錄卷之七
偈頌

釋雪竇革轍二門

迦葉聆箏起舞。淵明聞鐘皺眉。息畊斗室危  坐。  
半窓凍日熙熙。

大功不宰

碧玉溪頭黃葉村。不聞花鳥到籬門。憨眠似  覺底時節。  
山月半規新吐痕。

善應無方

雨脚蹣跚林葉稀。去來初不涉離微。靈機未  轉已先照。  
蹤跡擬從何處歸。

緣對

石床偃月夢魂冷。溪水寫真癯影清。平生矻  矻自忘我。  
世外不知誰可盟。

君子有所思

孤舟十萬里。委命在危流。五葉芬芳後。神州  法已秋。

閱宗鏡錄

百卷非文字。精探海藏深。老胡三寸舌。鏡主  幾生心。  
力破塵勞網。能銷曠劫金。歸原何所  似。  
花底囀靈禽。

鑄印

袍著金花勒小驄。揚鞭幾度月明中。黃河界  上空來往。  
直至如今未樹功。

銷印

鐵鞋無底飽風霜。歲晚歸來臥石床。一對眼  睛烏律律。  
半隨雲影挂寒堂。

回雁峯晚望

孤笻影落清湘外。看盡歸雲歛復翔。身世悠  悠心自許。  
幾回到此立斜陽。

衡陽龐居士庵

居士當年錯用心。渾家不睦到如今。摝籬柄  短無人買。  
空自蕭蕭風滿林。

登祝融峯

南嶽諸峯七十二。惟有祝融峯最高。九千七  百三十丈。  
下視寰海如秋豪。岷峨華頂遠俯  伏。  
九華五老來相朝。上封老僧日無事。興來  以手摩雲霄。

方廣寺

雲中玉磬無時響。木末金燈永夜明。勝地正  緣人罕到。  
古今門戶未嘗扃。

訪趙野雲不值

久思閑對老維摩。欲話眾生病痛多。丈室無  端鐵門限。  
未應容易野人過。

圓書記之錢唐

誰管鮎魚上竹竿。  [拚-ㄙ+ㄊ]  身捱得髑髏乾。者回歸  去西湖上。  
犢草鷗波不亂看。

彌藏主歸潮陽

穆穆叢林見老成。江湖約我復同盟。鰐鄉未  話腥風起。  
春雪初消好問程。

斷橋

瞎驢一蹈兩頭空。便與尋常路不同。寸步却  成千里隔。  
紛紛多在半途中。

訪南湖晦嵓講主

講堂迷却散花人。百萬茫茫徒苦辛。絕處逢  生機路活。  
定應尊者是前身。

謝戴悟庵

深荷城東老淨名。菜園捨了又齋僧。磨刀石  子看看盡。  
居士肝心鐵打成。

觀山水圖。留休禪者

近遠何多趣。難將尺寸求。向來柀嶽頂。今  已遍神州。  
水肅蒼林晚。寒生玉井秋。圓蒲  冷相對。  
時與話峯頭。

求猫子

堂上新生虎面狸。千金許我不應移。家寒故  是無偷鼠。  
要見翻身上樹時。

通禪客進納

衲僧肘後箇靈符。誰管從前有與無。片板不  能擔到底。  
又來依樣盡葫蘆。

送僧見龍泉不庵

太阿橫桉。血淋漓。鐵作心肝也皺眉。入得  門來翻死欵。  
不庵未必肯饒伊。

鬮觀音背水陸幀

吉祥大士捨全身。要使迷途脫苦輪。無奈眾  生難教化。  
天堂地獄又重新。

霞谷清夜

執晝蘊丘  壑  。冥機未策勳。瓦匜消古篆。石榻  伴歸雲。  
勝事知如許。餘生無所聞。燈花冷相  笑。  
何可補毫分。

送先侍者

半怯春寒病未甦。出門無力為三呼。諸方辣  手如靈驗。  
秋晚應歸捋虎鬚。

送文瘦牛

一味清寒骨拄皮。且無心力去扶犁。江湖儘儘  有閑地。  
況是春風草長時。

玄黃不真

萬物自全璧。蒙莊安可齊。月高松影細。風急  雁行低。  
誰把丹青入。難將竹帛題。寒山應笑  我。  
携手隔雲泥。

黑白何咎

世事亂如麻。情人未到家。連延深院雨。滴碎  後庭花。  
舊話幾時別。音書未有涯。暝煙將四  合。  
何處起胡笳。

謝芝峯交承惠茶

揀芽芳字出山南。真味那容取次參。曾向松  根烹瀑雪。  
至今齒頰尚餘甘。

棘林

海鳳飛來不敢棲。舊條新刺利如錐。茫茫出  得出不得。  
只許  [拚-ㄙ+ㄊ]  身到者知。

趙開府訪霞谷。次韻謝之

旌幢天外見。縹緲谷中來。望重草先偃。山靈  雲自開。  
禪衣坐幽石。椶柄拂清埃。勳業凌煙  上。  
難教隱釣臺。

茶寄樓司令

暖風雀舌鬧芳叢。出焙封題献至公。梅麓自  來調鼎手。  
暫時勺水聽松風。

送鑒座主

紙燈吹滅尚迂回。直至如今心未灰。臺石蘚  花將半蝕。  
不知焚鈔復誰來。

僧禮補陀

孤蹤抹過海門東。吳越溪山幾萬重。一拜起  來還一拜。  
不知何處見圓通。

送騰禪者

別我芝嵓舊主情。松堂月冷露華清。古桐高  佩知何處。  
會聽百灘流水聲。

遊棲霞觀

海上多幽蹟。尋碑始得名。仙成丹竈冷。霞  暖地花生。  
有鶴久不死。見人長欲鳴。壇西羽  衣子。  
知我不虛行。

僧之金陵

良宵桂月耿中庭。蛩在青莎葉底鳴。別我寸  心如寸鐵。  
不知南國幾多程。

寄晦嵓佛光法師

對文箋釋通人到。破句分科作者難。不見澧  陽焚鈔者。  
棒頭拈出尚寒酸。

昌老號竹谿

疎疎綠影釀寒清。高節虛心久得名。不見月  明流水處。  
好風時引鳳雛聲。

潭老號古囦

蛟龍窟宅初無底。神禹難窮淺與深。好把  凝流消息子。  
沛然為雨活叢林。

溥禪者西還

梅影稀疎蘭葉香。吳中水草越中行。荒田觸  目無人揀。  
欵欵歸來帶月耕。

僧字止中

鍊實而食。擇木而棲。靈靈自晦。物物難齊。秋  歛巢虛睡穩。  
夢破月印清溪。

閱侍者鏡潭

雨過天風靜。波光似鑄成。不須頻鑑照。妍醜  自分明。

牧童

煙暖溪。頭草正肥。儘教牛飽臥晴曦。捲桐又  入深深塢。  
吹盡春風不自知。

漁父

菰蒲葉冷暮天低。斷岸舟橫水四圍。秪有一  竿湘楚竹。  
未嘗容易下漁磯。

曾禪人唯之

當頭一諾未為親。大道難將語默分。不聽晚  風江上笛。  
一聲吹破碧天雲。

楫禪人之太白

明明不可銘。斷續復誰聽。海上有癡絕。山中  無白丁。  
天風生寂籟。霜月下寒汀。子去忘幽  討。  
重嵓猶未扃。

萬松山贈張省元

鑽仰無門靡不通。靜如古井鑑秋容。樂天自  得道中術。  
時引清風吹萬松。

僧遊台雁

音旨雙消不可聞。捲衣南去與誰論。龍湫水  澁石橋滑。  
得路應敲尊者門。

床屏怪松

蛟幹虬枝巧作蟠。鱗鱗鬣鬣自生寒。臥間不  致為妖去。  
只就濤聲起處看。

僧歸越

露激風摶岸草秋。攬衣何處上蘭舟。無方始  是知方者。  
莫傚支師泥沃洲。

遠塵軒

開窓種脩竹。鑿石搆方池。良夜月來此。勞生  幾箇知。

遊金華洞天

颼颼崖溜靜邊聞。到此仙凡咫尺分。鶴駕朝  真何日返。  
洞門終日鎖寒雲。

寄婺守趙玉堂

儒釋同科到者稀。道融水雪鑑精微。和平堂  上公餘坐。  
靜看寒雲片片歸。

題書畫什後

發揮多古跡。優彼色絲辭。逸少觀鵝處。元暉  縱墨時。  
室虛蛟自觸。神久樹生悲。得處何機  感。  
尋披當爾思。

冬夜示俊侍者

守得烏薪暖氣回。夜深寒重易成灰。因思百  丈重挑撥。  
轉使溈山眼不開。

靈竺權衡之訪婺守會雙林

不將一字顯今宗。隨處溪山老眼中。想見金  華舊知己。  
未容明月照歸篷。

[1036b22]  西蜀言道士。昔同夏嶽山。三十年後。  著僧伽梨衣。復會于雙林。

不拜星壇不步虛。裂冠來下死工夫。地爐深  處燒紅葉。  
曾記三生舊話無。

演僧史錢月林

濬發靈機口角邊。斷崖飛瀑逼人寒。若言列  祖有傳受。  
迦葉無因倒剎竿。

淵禪人之乳峯

淵默雷聲善發機。鈍根難下頂門椎。青霜黃  葉壓窮野。  
急急歸來見隱之。

羅漢樹

稽首如來種。悲生末世中。枝枝成小果。葉葉  現神通。  
海月分清影。天香逐曉風。願惟迷己  者。  
覩此出樊籠。

上四明守黃侍郎辭延福

雨化仁陶德愈馨。如春物物自生成。昔年秀  水曾觀政。  
却與鄞江一樣清。

石床久矣臥雲林。六十銀絲兩鬢侵。海上浮  盃。  
心已息。掬溪容我竊棠陰。

寄寂照庵主

遠引高蹤繼覆盆。一龕枯寂是前身。秀峯影  裏閑揩眼。  
見盡深雲未到人。

示祖躬禪人

祖意明明在爾躬。視之不見用無窮。擬心更  欲重提掇。  
一片驚秋葉墮空。

安座主更衣

良遂曾敲麻谷門。不相謾。處主賓分。子來  親見虛堂叟。  
兩耳垂肩坐白雲。

天竺送僧之昌邑

肅然凝目引秋光。帆過東溟白鳥行。不即不  離雖自肯。  
海山誰為說經王。

動靜雙照

舉息冥方所。徒稱宋地僧。百年應自擲。一飯  若為憑。  
風暖鬪山鵲。煙消露石稜。分甘雲水  共。  
終日任騰騰。

物我兩忘

居常多不器。情謂盡方知。有眼挂空壁。無心  合祖師。  
衲穿隨手補。客至下階遲。或問虛堂  叟。  
慇懃說向伊。

慧禪人之萬年

鼠入錢筒伎已窮。十年蹤跡眼頭空。如今又  問平田路。  
山舍半吹黃葉風。

示明禪者

面壁風規久寂寥。兒孫旋旋立新條。不知斷  臂緣何事。  
血灑空庭雪未消。

齊禪者之道場

峯從險處自孤起。石到虎邊飛冽泉。門戶既  難子宜去。  
莫辭深雪立庭前。

厲道人字弗云

身墮虛空如夢覺。萬機截斷任天真。單單留  得孃生口。  
箇事如何說向人。

靈山聽猿齋祖首座號無傳

龍猛因緣會北齋。轟轟南嶽到荊溪。宏綱若  謂無人舉。  
誰聽孤猿月下啼。

酬覺如居士

覺體如如不變時。能驅萬象入毫釐。毘耶城  裏無人識。  
一默雷轟只自知。

北山庵居

祖擔終難荷。嵓棲儘可攀。愛閑嫌日短。遇興  不知還。  
谷嘯風搏虎。窓明月啟關。餘生無異  念。  
贏得放疎頑。

恭欽二禪人之長庚

難兄難弟未全知。毒種從來眼戴眉。若到鄞  江有雲處。  
九峯寒碧鎖清池。

訪月上人幽室

竹裏池清雲屋深。萬機冥合道人心。有門不  是無人到。  
自是靈蹤不可尋。

寄東湖溥侍者

聲前未舉已先知。曾用輸機陷國師。險處與  誰分勝負。  
蘋花汀草暗相宜。

送泰闍梨

井梧初墮別芝園。椶笠秋行過海邊。沙上有  人搏律虎。  
謂言經鈔未曾詮。

送涇禪者

白鳥明邊秋思遠。逢人未話齒先寒。他年祖  室爭頭角。  
雲外歸來略借看。

溥禪人歸疎山

故山臨汝夢秋江。況是蛩吟月到窓。不住京  華南蕩寺。  
法身歸去問枯椿。

立禪人平山

依依遠勢接雲根。有路何曾氣急人。澤廣既  知藏不得。  
異花靈草自生春。

宣知客歸江心

風帽雲巾歷所期。問津何似到家時。曲闌半  倚垂楊外。  
潮落潮生秪自知。

寄節維那

幾度忘言話克賓。叢林音響許誰聞。海山秋  夜對孤月。  
應記北高峯頂雲。

酬李新恩惠竹杖

一枝蒼玉寄宵人。遠勝邛州九節紋。添得老  來山水興。  
指空敲石看飛雲。

元藏主遊方

罵詈瞿曇說脫空。年來分外惡情悰。吳山越  水相逢著。  
放出蟭螟咬大蟲。

得頤

地窄天寬古所聞。誅茅分得半溪雲。有時夢  覺蘿窓底。  
懶聽前峯鹿叫群。

冷泉送文禪者之天台

惠理呼猿日。葛仙成道時。地勝人難到。去來  誰得知。

送信禪人

誠信之言是道根。出門句子要區分。溪山到  眼知慚愧。  
莫學叢林飽見聞。

正禪者歸菴

方廣靈蹤為絕概。到者紛紛殊不會。亂雲深  處著禪菴。  
狐猿啼在蘿窓外。

文禪人臨哀北堂

捲衣東去淚沾巾。蘭谷風香二月春。天地豁  空舒笑眼。  
不知誰是報親人。

寄雪竇足首座

光鋩曾不著纖埃。拂拭磨礱心已灰。秋夜不  禁猿嘯月。  
與誰同上妙高臺。

衍鞏珙三禪德之國清

誰知三隱寂寥中。因話尋盟別鷲峯。相送當  門有脩竹。  
為君葉葉起清風。

送僧之嚴

對蒲方話蘿窓底。又握山藤破曉煙。領取桐  江到家句。  
子規啼在月明前。

送逢侍者

銷鑠精微復見人。青鞋蹈破幾重雲。鷲峯孤  頂來辭我。  
秪有秋光可共分。

本禪人爛柴

秪。為到頭乾不盡。縱饒見火亦難吹。年來  歲往消磨去。  
不許春風管帶伊。

崖泉應虛室

天籟發中靜。峯高遠出雲。有來非眼聽。無處  足心聞。  
蒲冷禪衣弊。窓虛月影分。大功終不  宰。  
縱爾自云云。

題漁磯

秋竿倚石臺。沙鳥暗相猜。一草有時動。幾朝  魚不來。

電嵓相者

妙處未形三寸舌。神眸一爍更無餘。季咸退  舍許負死。  
湖海識人方見渠。

大義庵主

山根旋縛尖頭屋。溪上新開數畆田。老矣不  能重展手。  
倚笻凝目送寒煙。

傅禪人空谷

洞然非洞亦非盤。箇裏有神唯解看。未啟口  前先應諾。  
聽時莫被耳根謾。

送小師無二回中川

蜃江來訪竺山春。貴爾尋師已得人。莫學橫  趨未歸客。  
至今塵土滿衣巾。

此軒

一梁對一柱。綽綽自橫陳。誰擬復誰即。溫然  無故新。

古梅

千年苔樹不成春。誰信幽香似玉魂。霽雪滿  林無月曬。  
點燈吹角做黃昏。

獨舫軒

踪跡渾如漾綠漪。畫橈曾不近漁磯。有時夢  落秋江去。  
短笛橫吹載月歸。

霞光亭

靈跡宣符豈易量。故應祥彩發天藏。真風不  逐三韓去。  
直至如今草木香。

泳侍者不受育王藏主

劫空田地自由身。眼綻無心典竺墳。探討正  音誰可擬。  
調高終是遏行雲。

明知客江心訪竺峯

歷盡風霜兒不枯。髑髏前下死工夫。檮林句  子千鈞重。  
江上歸來記得無。

對雪

郊郊寒翠濕癡雲。暗剪水花巧著春。多話風  前初重竹。  
可思深夜立庭人。

上竺池院歸鷲峯菴

鷲嶺心旌動。池邊影漸疎。一生無定力。七十  尚移居。  
細雨洒松塢。涼風挽竹輿。白雲相望  處。  
跼蹐自渠渠。

次白雲端和尚韻。禮楊岐會禪師塔

來拜東山祖。峯高日未央。遐瞻心已足。右繞  興何長。  
啼鳥驚人去。飛花過水香。西河牙爪  在。  
曾不媿汾陽。

禮道吾雷。迁塔在石霜

祖師靈骨見應難。霹靂聲中過別山。父子  秪緣機不密。  
翻成千古是非關。

謝夢庵居士性宗集

性本無宗夢亦非。萬機難透一真機。有時暗  與乾坤合。  
笑看春花秋葉飛。

寄崇福源長老

一髮千鈞適此時。風前無語皺雙眉。松源正  脈將枯竭。  
濬發靈源復是誰。

愷藏主號庾嶺

南宗北祖爭衣處。雨洗風磨石尚新。靈跡豈  知千載後。  
叢林猶有昔時人。

白糍寄夢匃

黃  秫  爛舂如切玉。醉人風味忍沾唇。火爐頭  話煩君舉。  
莫作粘牙綴齒人。

淨髮吳生

適意多雲水。尋幽訪所知。曾於竺峯下。會見  寶溪時。  
巧理數莖髮。清分兩點眉。忽忘心手  處。  
何謂不如斯。

村樂圖

一年田地熟。賦外樂天真。便不打鼓笛。也是  太平人。

自賦息畊

葉深煙氣暖。粳軟骨毛香。巢許垂清節。臨流  不爾忘。

送鄱陽復道者

相逢道人漆雙瞳。衣衫零落迎秋風。甘將百  骸作泥土。  
冷笑萬事如展蓬。當今祖道薄如  紙。  
瓦缶雷鳴鬧人耳。正音却作一線懸。兩手  枕胸淚如洗。  
行行不惜兩莖眉。魔宮虎穴俱  探窺。  
山窮橋斷始得路。伎倆盡時方見伊。

寄星婺適莊居士

稽首毘耶金粟身。靜中多見鬧中人。却將不  二門頭事。  
時與虛空細講論。

寄雪竇性首座

祝融峯下燒紅葉。應夢山中看白雲。足跡未  教容易見。  
誰知天外有人聞。

送茂侍者

木葉辭柯霜氣清。虎頭戴角出禪扃。東西南  北無人處。  
急急歸來話此情。

春日對鏡

不住復新新。來從幻裡真。舊髯皆變白。老眼  尚精神。  
世事終難鑑。菱花亦有塵。東風原上  草。  
不覺又生春。

送炳書記

心鏡頻磨髮漸斑。照臨今古未甞閑。已知所  得離文字。  
此去禪棲必有山。

法光藏主之南徐

三呼檮下愧靈襟。湖海叢林已遍尋。忘却飛  猿舊時路。  
到頭曾不厭初心。

實禪者歸省

靈山禪起未溫席。却問潮陽過海舡。咨省壽  堂春日靜。  
究心應記白雲邊。

璟和尚號石庵

空嵓為屋薜蘿門。天巧渾無斧鑿痕。花鳥不  來雲自合。  
竪拳消息與誰論。

可禪人歸江心

每思槌拂恨難酬。孤嶼尋歸月正秋。堂上若  呈圓相去。  
迺師應錯罵雙檮。

送僧省母

十年來往浙東西。捱得頭荒露伏犀。因話編  蒲米山老。  
不禁秋夜聽莎雞。

寄都省羅太尉

海涵山育氣如春。內相聲華中外聞。綱紀禁  庭天寵密。  
金璫長染御爐熏。

淨覃藏主遊方

叢林荒落水雲寒。風味辛酸話轉難。隱隱一  枝天外去。  
不知何地擇人安。

德惟侍者巡禮

巖。桂初飄好問津。軟風輕結露華新。諸方不  用多招手。  
自有尋香逐臭人。

通藏主之南國

春人長淮野燒青。六朝遣事鏡中明。臨崖細  剝苔紋看。  
太半無人知姓名。

立藏主之三衢

一會靈山已七年。寸心如鐵鼻遼天。無端歸  去思前事。  
話到柯消石也穿。

端書記赴雲城辟命

不遊文苑入祇園。芻草風香春正妍。要識根  莖來處遠。  
葛仙丹井冷雲邊。

慶藏主之南屏

曾向殊方典竺墳。叢林有志張吾軍。天寒歲  晚重尋舊。  
莫負青鞋蹈凍雲。

隱侍者遊乳峯

竇深惟古雪。霄岸列危巒。到者難披頂。尋師  多賣單。  
無時雲氣重。長帶瀑聲寒。挨得入門  句。  
歸來似我看。

寄慈峯故人

湖面春歸物理明。水花無數點青萍。因行若  訪和庵主。  
未必孤蹤在二靈。

無補侍者遊方

索索青鞋蹈曉霜。逢人屈指問諸方。有無探  討歸來日。  
糞火堆邊話短長。

沔  禪人之雁蕩

風高木落雁山秋。鞭起無依穴鼻牛。村草步  頭攔不住。  
大方隨處有良疇。

珙侍者之  沔

漢江漠漠向東流。摝蜆撈鰕休未休。蒲葉半  凋秋著岸。  
子歸無口笑嵓頭。

贈許居士

山儀不裹龐公帽。軃袖深藏傳老槌。敲磕諸  方應未已。  
眼頭乖角少人知。

贈妙喜社道友

斷來妙喜針鋒上。塞破虛空不礙空。昔日維  摩今社友。  
相逢箇箇有神通。

示日本智光禪人

隱隱孤帆絕海來。虛空消殞鐵山摧。大唐國  裏無知識。  
己眼當從何處開。

送永嘉祖意禪人

識得祖師端的意。迢迢千里扣知音。當機一  喝忘情謂。  
歸興猶如虎出林。

心侍者歸省

露葉蕭蕭月滿庭。秋來多夢老人星。海山印  渚知吾處。  
終不深雲獨掩扃。

就明書懷

流菜非深隱。那堪復故山。未能忘影跡。終是  礙人間。  
白髮吟邊短。清燈話裏閑。江湖有新  夢。  
何日出松關。

海首座號怒濤

憂國憂民日夜驚。攧天攧地作雷鳴。子胥此  去休煩惱。  
百谷來朝一樣清。

天竺玉輪師赴覺海

妙旨惟從句外求。白雲先見室中籌。海山深  處多麟鳳。  
此去橫經一網收。

賀契師庵居

正席雲山萬象回。道人毒眼為誰開。呼童放  竹澆花外。  
修整茶爐待客來。

揖讓圖

行必有師。進之以禮。昭昭君子心。對面風波  起。

山行示思穆侍者

春水綠浮影。山光瀉入懷。因思善牧者。隨分  納些些。

雲谷術士

出則無心應有聲。眇然天地亦難銘。可中別  有通神處。  
見說年來分外靈。

鐫者任廷

入石入木知分數。古篆今篆攻豈難。秪因雕  巧失真體。  
不見全文在世間。

剃剪林榮

眾技爾為得。養生何所親。篋中三寸鐵。雲外  一閑身。  
黑白已無幾。修治轉失真。畏寒宜少  伐。  
未愧舀溪人。

韜光室

懶光栽花傍竹籬。旋收巖葉毳寒衣。不知陵  谷幾遷變。  
時見斷雲相逐歸。

三友堂

清客蒼官會此君。歲寒不減舊精神。有時品  字論交態。  
各有丰標遠襲人。

碧照軒

剪木依山巧鑿池。已知寫影到人稀。一奩寒  玉坐來久。  
但見雙雙白鳥飛。

荷衣沼

水面綠盤擎雨出。臨風幾度倚闌干。不知暖  氣有多少。  
老子年年得禦寒。

岳林古渡

契翁來作濟人舟。兩岸青山浸碧流。舞棹舷  歌不到處。  
知心惟有老嵓頭。

長汀煙雨

漪漪遠水漾明邊。沙鷺風晴刷羽翰。借使輞  川收拾得。  
江湖莫作畫圖看。

酬李寄軒

寄傲知何所。行藏匪一軒。究心無別旨。鳴道  有來源。  
未話先通理。聲詩不在言。相期湖上  寺。  
執手聽啼猿。

惟侍者號曲江

源脈滔滔古岸頭。往來終是礙行舟。無風激  起千尋浪。  
到海方知是逆流。

日本源侍者游台雁

師道嚴明善應酬。石橋過了問龍湫。一花一  草人皆見。  
是子知機獨點頭。

示內記藻侍者

當年濟北辭黃檗。索火之機屈未伸。今日子  孫開活眼。  
老南元是讀書人。

德信西上

出門溪葉亂紛紛。欲去重尋舊主人。碓下莫  辭腰石冷。  
古菱花綻不干春。

壬戌登雪竇

錦鏡

池面溶溶水照空。春風花影落青銅。倚欄擬  作機頭看。  
已墮阿師圈  [袖-由+貴]  中。

妙高

松枯石老凍雲垂。到此虛空漸覺低。脚力盡  時清興遠。  
與誰携手上天梯。

飛雪

黑風袞袞六花輕。天列陰崖勢欲傾。到此只  知膚粟冷。  
夜深誰聽瀑泉聲。

水仙

芳心塵外潔。道韻雪中香。自是神仙骨。何勞  更洗粧。

墨竹

毫端不及處。精神殊可掬。靡靡聽談玄。六月  添重服。

浙江潮圖

怒勢自驚殊莫擬。靜心人見骨毛寒。平生一  對風波眼。  
今日晴窓不忍看。

老融牛圖

純去自忘牧。青蓑柳影中。不飡櫻外草。知是  幾春風。

梁楷忘機圖

尋常忘物我。渾不涉希夷。夢落秋壇冷。從教  斗柄移。

常牧溪猿圖

霜墮群林空。一嘯千巖靜。耿耿殊有情。勞生  發深省。  
抱子攀危條。清興在高遠。一點鍾愛  心。  
業風吹不斷。

荷鷺

沙嘴坡頭。枯荷影裡。清興忽來。一息千里。  
蒲葉吹秋。水天漠漠。歛影肅心。意不在啄。

虛堂和尚語錄卷之七

* * *

【經文資訊】大正藏第 47 冊 No. 2000 虛堂和尚語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
