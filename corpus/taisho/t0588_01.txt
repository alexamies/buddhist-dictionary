佛說須真天子經卷第一(文殊師利所報法言稱，一名斷諸法狐疑法，一名諸佛法普入方便慧分別炤明持)

西晉月氏三藏竺法護譯

問四事品第一

[0096c08] 聞如是：

[0096c08] 一時佛遊舍衛國祇樹之園給飯孤獨精舍，與大眾俱。比丘千二百五十人，菩薩萬人，及諸欲天子、諸色天子、諸遍淨天子，比丘、比丘尼、優婆塞、優婆夷。於是世尊與無央數百千之眾圍遶會聚而為說法。

[0096c12] 爾時文殊師利童子、須真天子於會中坐。須真天子察眾坐定，便從坐起，整衣服、叉手長跪白佛言：「願欲有所問，惟佛分別解說其決？」

[0096c16] 佛言：「善哉，善哉！天子！為世一切求最上義，乃以此念問多陀竭。所疑便說，恣所欲問！」

[0096c17] 須真天子踊躍歡喜即白佛言：「世尊！何謂菩薩得不妄信而志大乘？何謂菩薩所作堅強，得不怯弱？何謂菩薩得無能及最禑之福？何謂菩薩得知無所罣礙之行？何謂菩薩去離冥塵而得智慧？何謂菩薩入眾勇辯，得無恐懼？何謂菩薩得所聞義，依而有護？何謂菩薩得依法奧，超絕於俗？何謂菩薩得恭敬順行佛、世尊教？何謂菩薩得承法教，導利一切？何謂菩薩得不可及神通之慧？何謂菩薩得魔現怪，心不傾動？何謂菩薩得深遠智而不可逮？何謂菩薩得不為俗法之所沾污？何謂菩薩得入深行，殊勝無侶？何謂菩薩得知巧方便根，為眾說法？何謂菩薩得入脫門，在生死中不與色欲會？何謂菩薩得奇特方便，降伏貢高？何謂菩薩得因緣方便，知諸所作？何謂菩薩得律方便，離諸所見？何謂菩薩得善權方便，長育一切？何謂菩薩得吉祥願，身意清淨？何謂菩薩得忍辱力，心無恚怒？何謂菩薩得波羅蜜，度於彼岸？何謂菩薩得應所乏，饒益一切？何謂菩薩得為一切世人所愛敬？何謂菩薩而得智黠，為人所譽？何謂菩薩所行功德而不可盡？何謂菩薩堅其本要，會得至佛？何謂菩薩常為豪尊，攬持諸法而得自在？何謂菩薩諸所施造輒為作師？何謂菩薩總持眾事，無所不了？」須真天子問已，默然。

[0097a13] 佛言：「善哉，善哉！須真天子！所問甚深，多所過度於世人民，念持是事以問如來，起菩薩意濟脫生死。諦聽，諦受！佛當為汝解說其義，踰於所問，疾得是事。」於是天子受教而聽。

[0097a17] 佛告天子：「菩薩有四事行，得不妄信而志大乘。何等為四？一者，以善權方便入於智慧而不動轉；二者，以立大哀住無蓋慈；三者，以立法義所問能報；四者，以立於道逮得神通，曉知所有。是為四事，菩薩得不妄信而志大乘。」

[0097a22] 佛爾時歌頌而言：

「堅住於權方便，　　已見慧智無底，
　普弘廣行大哀，　　慈護人常得脫，
　得義法善方便，　　應所報無躓礙，
　神通達道化之，　　以得是無能壞。

[0097a28] 「復次，天子！菩薩有四事行，所作堅強，得不怯弱。何等為四？一者，精進不轉；二者，身所行淨及淨他人；三者，其意純淑，得至於道；四者，不厭惓於佛法而得成就。是為四事，菩薩所作堅強，得不怯弱。」

[0097b03] 佛爾時歌頌曰：

「得堅住於精進，　　立中正無兩際，
　常清淨無垢濁，　　身意行口亦爾，
　所作為常純淑，　　以是故乘佛義，
　於請益不厭惓，　　常思念於佛法。
　此四事法之上，　　是則為微妙持，
　若有堅住法者，　　便當得道行徑，
　於內外皆已了，　　悉逮得道之節，
　在於此三處中，　　為法王今不久。

[0097b12] 「復次，天子！菩薩有四事法，得無能及最禑之福。何等為四事？一者，以般若波羅蜜廣教授諸菩薩；二者，未發道心者而勸一切令發道意；三者，常行三品願：一戒、二智慧、三平等，應是事者所作功德而無恚怒；四者，心念於道而無懈怠。是為四事，菩薩得無能及最禑之福。」

[0097b18] 佛爾時歌頌言：

「用智慧度無極，　　教導於解黠者，
　便以等住於道，　　則恒以是道心，
　廣勸勉於眾人，　　皆使令發道意。
　於三品而不轉，　　若有應於是者，
　便為合於道義。　　其一切諸所作，
　是功德遂當辦，　　稍得依近於道。

[0097b25] 「復次，天子！菩薩有四事行，得知無所罣礙之行。何等為四？一者，有所作常以慧，不為頑佷自用；二者，知一切法因緣所屬，離於吾我而無瞋怒；三者，以空法攝護一切；四者，遠離愛欲，曉了六情。是為四事，菩薩得無所罣礙之行。」

[0097c01] 佛爾時歌頌言：

「所作常以慧，　　不佷不自從，
　信用律方便，　　所見而不受，
　是法為以空，　　終不捨離人，
　行過諸所欲，　　內外為已淨。
　如是最上法，　　四事之所立，
　便得智無礙，　　慧度於無極。

[0097c08] 「復次，天子！菩薩有四事行，去離冥塵而得智慧。何等為四？一者，所聞不厭足；二者，應人所欲而為說法，心無所冀；三者，一切所作如幻，於諸法界慧無所壞；四者，一時發道意，超入法城。是為四事，菩薩去離冥塵而得智慧。」

[0097c13] 佛爾時歌頌言：

「常求深學，　　聞不厭足，　　審觀法義，
　應所欲教。　　已得總持，　　自以意說，
　不復從人，　　有所啟受。　　所作若夢，
　及野馬幻，　　視一切法，　　癡分如是。
　其所修設，　　而不壞法，　　一發淨意，
　便棄苦痛。　　如是法品，　　甚為殊傑，
　是經尊特，　　常當親近。　　去離冥塵，
　而得慧明，　　遊於三世，　　譬如日光。

[0097c22] 「復次，天子！菩薩有四事行，入諸勇辯，得不恐懼。何等為四？一者，得陀隣尼念持不忘；二者，語能報諸所問，皆斷其狐疑；三者，以大哀教授一切，使入空；四者，所作離於魔事，便得神通之智。是為四事，菩薩入眾勇辯，得不恐懼。」

[0097c27] 佛爾時歌頌言：

「已得於總持，　　所聞而不忘，
　語報堅諸問，　　皆斷眾狐疑，
　大哀廣教授，　　一切無所有，
　神通為已達，　　魔欲不能制。
　如是四事法，　　則為應菩薩，
　於是無恐畏，　　在眾住不懼。

[0098a05] 「復次，天子！菩薩有四事行，得所聞義，依而有護。何等為四？一者，諸所聞者皆悉持之，於所聞、無所聞，亦無力，亦無持，亦無所至；二者，諸所音聲非是正行，皆遠離之，諸法皆解脫等，若如稱義，議如響；三者，若聞他方有深經，輕身往求；四者，已入寂靜義而無有憒閙。是為四事，菩薩得所聞義，依而有護。」

[0098a12] 佛爾時歌頌言：

「雖欲多聞法，　　不聽采其義，
　無聞亦無力，　　因義是其要。
　三界諸音聲，　　皆非正道行，
　響等譬如稱，　　知義亦如是。
　於是得聞聽，　　觀受奉其義，
　無使身自行，　　彼說聞歡喜。
　其義最第一，　　法寂無憒義，
　用是深法行，　　稟承敬其義。

[0098a21] 「復次，天子！菩薩有四事行，得依法隩，超絕於俗。何等為四？一者，聚會眾人而為說法；二者，於大眾中為現無常事；三者，勸大祠祀者，使為覺願；四者，常欲捨諸所有，止空閑處。是為四事，菩薩得依法隩，超絕於俗。」

[0098a25] 佛爾時歌頌言：

「在於大城，　　常處其中，　　因其黠慧，
　而為說法。　　住身大會，　　建立眾人，
　淫放逸中，　　為現無常。　　會於大祠，
　彼我等佐，　　因祠勸助，　　用已覺故。
　與無有俱，　　常念捨離，　　心常願求，
　處在空閑。

[0098b04] 「復次，天子！菩薩有四事行，得恭敬順，行佛、世尊教。何等為四？一者，心常在道，究竟不離；二者，所聞受持，念未曾忘；三者，所許如言，有求不逆；四者，習於空無，入一切法。是為四事，得菩薩恭敬順，行佛、世尊教。」

[0098b08] 佛爾時歌頌言：

「身更諸苦痛，　　道意終不轉，
　得聞入法要，　　是則大導師。
　心口有所許，　　身行亦如言，
　習諸空無慧，　　入眾智黠法。
　奉行如法教，　　得離婬怒癡，
　不懈不中止，　　無恚亦無懊。
　十方稱名譽，　　歌歎其功德，
　若應順此教，　　法慧無過者。

[0098b17] 「復次，天子！菩薩有四事行，得承法教，道利一切。何等為四？一者，受空身住，能為眾會廣說大法；二者，已自調心，去離婬欲而得泥曰，復令會者調心止欲，說泥洹法；三者，自身所作滿足至道，復令一切立摩訶衍；四者，自身求法，已暢眾妙，復教於人，令求索法。是為四事，菩薩得承法教，導利一切。」

[0098b23] 佛爾時歌頌曰：

「教授於人，　　令受空要，　　調心止欲，
　得住泥曰。　　有德至尊，　　及大神足，
　以法布施，　　示人覺乘。　　所為已具，
　至於道心，　　於眾立人，　　使至大乘。
　常求於法，　　便合義力，　　為眾說法，
　亦不增減。

[0098c01] 「復次，天子！菩薩有四事行，得不可及神通之慧。何等為四？一者，日日修梵四淨之行；二者，常止宿於空閑之處；三者，深入於法忍；四者，身心而等慧。是為四事，菩薩得不可及神通之慧。」

[0098c05] 佛爾時歌頌言：

「日修梵行，　　以自興立，　　常樂空閑，
　處於清淨。　　已入深法，　　便至於道，
　身心平等，　　自致得慧。　　已合如是，
　於行如等，　　於五神通，　　為已得達。
　飛到十方，　　住諸佛前，　　多所育養，
　於一切人。

[0098c12] 「復次，天子！菩薩有四事行，得魔現怪，心不傾動。何等為四？一者，住四禪者，皆令入空；二者，常以大哀不捨一切；三者，供施三寶精進不絕，常不厭足；四者，以漚和拘舍羅故，六波羅蜜而得堅住。是為四事，菩薩得魔現怪，心不傾動。」

[0098c17] 佛爾時歌頌言：

「空無思想住，　　建立道四禪，
　常以無極哀，　　令眾安入義。
　其於法寶貫，　　不截亦不斷，
　應諸度無極，　　則是權所引。
　意尊無能壞，　　堅住而不動，
　一切諸四魔，　　皆悉為之伏。
　遍見諸庶人，　　在魔羅網中，
　示於泥洹道，　　皆令發是乘。

[0098c26] 「復次，天子！菩薩有四事行，得深遠智而不可逮。何等為四？一者，常思惟入深法；二者，非義之事常悉捨離；三者，常憂念一切，便得合法議；四者，能調剛強，開解愚冥，得佛無礙智。是為四事，菩薩得深遠智而不可逮。」

[0099a01] 佛爾時歌頌言：

「意常思惟，　　入於空法，　　放捨非義，
　常合正義。　　已入是念，　　憂勞一切，
　得深遠智，　　則意之最。　　得調剛強，
　開伏曚冥，　　令發起意，　　立摩訶衍。
　神通之智，　　皆為已辦，　　得智深遠，
　不可逮覺。

[0099a09] 「復次，天子！菩薩有四事行，得不為俗法之所沾污。何等為四？一者，若得利、若樂、若有名、若歎譽，不以喜悅；二者，若無利、若苦、若無名、若謗毀，亦不以憂；三者，依受五陰，護養一切；四者，若得受陰者，示現空聚處。是為四事，菩薩得不為俗法之所沾污。」

[0099a14] 佛爾時歌頌言：

「若有利及名譽，　　便已得一切樂，
　有如是稱歎者，　　心亦不以為喜。
　若無利無名苦，　　有智者不以憂，
　如蓮華無沾污，　　於世行亦如是。
　若受陰用是義，　　以將護養一切，
　已能滅盡諸陰，　　計念之若如幻。
　於世行隨其法，　　不為俗所沾污，
　令一切得樂義，　　以戒德為塗香。

[0099a23] 「復次，天子！菩薩有四事行，得入深行，殊勝無侶。何等為四？一者，是身亦無人；二者，是人亦非人，三者，諸法皆靜寞；四者，慧無所著。是為四事，菩薩得入深行，殊勝無侶。」

[0099a26] 佛爾時歌頌言：

「是身亦非身，　　是人亦非人，
　法靜亦如是，　　慧亦無欲著。

[0099b01] 「復次，天子！菩薩有四事行，得知巧便根，為眾說法。何等為四？一者，便得神通；二者，其慧無所罣礙；三者，得辯才之智；四者，本願已淨。是為四事，菩薩得知巧便根，為眾說法。」

[0099b04] 佛爾時歌頌言：

「神通已為達，　　其慧無罣礙，
　辯智常如此，　　本願畢清淨。
　已知見人根，　　如應為說法，
　聽者輒聞受，　　不疑怪泥洹。

[0099b10] 「復次，天子！菩薩有四事行，得入脫門，在生死中不與色欲會。何等為四？一者，得住於空聚，若見繫囚便度脫之；二者，得立無想，諸著行者皆度脫之；三者，逮得無願，安和定隱，將育一切；四者，得漚和拘舍羅，以智慧示現諸法。是為四事，菩薩得入脫門，在生死中不與色欲會。」

[0099b16] 佛爾時歌頌言：

「已得空於聚，　　繫囚即解脫，
　已立於無想，　　度諸想著行。
　已得於無願，　　安詳和定隱，
　隨眾所生處，　　將育於一切。
　權慧開化人，　　則住度脫門，
　具足以時入，　　不止無色界。

[0099b23] 「復次，天子！菩薩有四事行，得奇特方便，降伏貢高。何等為四？一者，普視悉見知諸法界；二者，了生死本，以法度脫之；三者，悉知身欲本；四者，習於泥洹，不疑諸法。是為四事，菩薩得奇特方便，降伏貢高。」

[0099b27] 佛爾時歌頌言：

「普察悉見知，　　一切諸法界，
　終無偏恨心，　　所視悉平等。
　至於身之本，　　處欲而自在，
　已知殊特便，　　以權應而說。
　一切無所習，　　諸法皆滅度，
　不生無所趣，　　所有為都盡。
　不慢不自大，　　降伏諸貢高，
　一切以巧智，　　皆使入泥洹。

[0099c07] 「復次，天子！菩薩有四事行，得因緣方便，知諸所作。何等為四？一者，布施得豪富，因此便致是；二者，持戒得生天，因此便致是；三者，博學成大智，因此便致是；四者，止觀離生死，因此便致是。是為四事，菩薩得因緣方便，知諸所作。」

[0099c12] 佛爾時歌頌言：

「布施得豪富，　　緣是則果報，
　持戒生天上，　　緣是則果報，
　博聞慧無欲，　　緣是則果報，
　道觀無識著，　　緣是則果報。

[0099c17] 「復次，天子！菩薩有四事行，得律方便，離諸所見。何等為四？一者，在有常中心得無著；二者，在無常中意不有異；三者，見諸起者及生死本，乃從十二因緣合會生，其已見知，不作是事；四者，視諸起滅及生死滅，乃從十二因緣離散滅，其已見知，處於三界不作滅事。是為四事，菩薩得律方便，離諸所見。」

[0099c23] 佛爾時歌頌言：

「見計有常者，　　為示無常事，
　在於無常中，　　為現中正法。
　若為一切人，　　廣說因緣意，
　其聞十二事，　　心普得清淨。
　一切諸十方，　　世尊所可說，
　癡為生死本，　　上下從是起。
　諸可所起者，　　亦終不復滅，
　因緣皆已盡，　　不與十二會。

[0100a04] 「復次，天子！菩薩有四事行，得善權方便，長育一切。何等為四？一者，一切人是我所，皆為示現其道；二者，所作功德而不厭足；三者，住於生死，無求泥洹無；四者，隨諸所樂而入度脫之，以權行，不為愛欲所污。是為四事，菩薩得善權方便，長育一切。」

[0100a09] 佛爾時歌頌言：

「堅於一切人，　　使住於道覺，
　諸所作功德，　　不念欲中止。
　在於生死中，　　而為求滅度，
　如其所好樂，　　因是而濟脫。
　心意常當念，　　親近於是法，
　善權方便故，　　都以曉了知。
　恒志在養護，　　無數諸人民，
　攬持一切智，　　皆使疾逮得。

[0100a18] 「復次，天子！菩薩有四事行，得吉祥願，身意清淨。何等為四？一者，無慳貪；二者，施不擇時與；三者，堅於戒；四者，身意所作常願於道。是為四事，菩薩得吉祥願，身意清淨。」

[0100a21] 佛爾時歌頌言：

「心質樸不慳，　　持戒淨無瑕，
　堅住而不動，　　譬如須彌山。
　身意之所作，　　常願於覺乘，
　今得吉祥應，　　如是得不久。

[0100a27] 「復次，天子！菩薩有四事行，得忍辱力，心無恚怒。何等為四？一者，待遇一切人如父母愛其子，亦如自身無異；二者，若得苦痛、撾捶、割剝，計無有身而不愁憂；三者，已得解空，離諸所見；四者，身所行惡常自責悔，他人所作見而不證。是為四事，菩薩得忍辱力，心無恚怒。」

[0100b04] 佛爾時歌頌言：

「視一切如身，　　若父母愛子，
　常持大慈意，　　照育諸人民。
　若有起恨心，　　則覺隨而滅，
　已解了於空，　　能為第一忍。
　若身有短惡，　　常深自責悔，
　及見他瑕穢，　　終不證其闕。
　一切諸人民，　　吾當盡度脫，
　在於夜夢中，　　未曾起恚心。

[0100b13] 「復次，天子！菩薩有四事行，得波羅蜜，度於彼岸。何等為四？一者，所作福無央數；二者，所作慧無有限；三者，以一波羅蜜滿諸度無極；四者，發意作功德不求餘，但願一切智。是為四事，菩薩得波羅蜜，度於彼岸。」

[0100b17] 佛爾時歌頌言：

　所作福無厭足，　　如眾流歸於海，
　修智慧無限量，　　已得住於佛乘。
　則持一度無極，　　滿足諸波羅蜜，
　凡發意所作為，　　常願求於正道。
　已得度於彼岸，　　諸度無極亦爾，
　則便入泥洹城，　　如是得不為難。

[0100b25] 「復次，天子！菩薩有四事行，得應所乏，饒益一切。何等為四？一者，有無盡寶藏；二者，有無窮法教；三者，神通為已達；四者，心平等，譬如地。是為四事，菩薩得應所乏，饒益一切。」

[0100b28] 佛爾時歌頌言：

「其福藏無有盡，　　法教化亦無窮，
　神通智達無礙，　　心平等其若地。
　如是法難稱量，　　已於道而得住，
　如是者多饒益，　　便疾得至於佛。

[0100c05] 「復次，天子！菩薩有四事行，得為一切世人所敬。何等為四？一者，行四梵行；二者，行四恩救攝一切；三者，有四諦慧；四者，得四無所罣礙：一義、二法、三次第均、四報答。是為四事，菩薩得為一切世人所敬。」

[0100c09] 佛爾時歌頌言：

「如梵住行四淨，　　常樂施於四恩，
　已得有四諦慧，　　用供養一切人。
　因是恩已得度，　　應教授而說法，
　以恩行合會人，　　用是故見敬愛。

[0100c14] 「復次，天子！菩薩有四事行，而得智黠，為人所譽。何等為四？一者，多聞具足，不犯於戒，得無所疑；二者，已得樂止，安而無害；三者，已得寂寞，諸根便定；四者，自身已得安隱而無所貪，所作不自侵，悉逮見知。是為四事，菩薩而得智黠，為人所譽。」

[0100c19] 佛爾時歌頌言：

「聞已具便受持，　　以自戒度彼岸，
　如是者無所疑，　　得樂止安隱處。
　已止宿在空閑，　　則諸根用寂定，
　身已安無所貪，　　悉逮見諸自侵。

[0100c24] 「復次，天子！菩薩有四事行，所作功德而不可盡。何等為四？一者，已信得豐饒；二者，已精進得豐饒；三者，以大哀得豐饒；四者，所作功德但願大乘。是為四事，菩薩所作功德而不可盡。」

[0100c28] 佛爾時歌頌言：

「已信得堅住，　　無能動搖者，
　常修精進行，　　從是得大力。
　無盡之大慈，　　及與無極哀，
　常為一切人，　　行於廣大道。
　以如是之故，　　得無盡功德，
　稍稍復增益，　　遂至不可量。
　如月盛滿時，　　淨好無瑕穢，
　常在眾星中，　　其明無能蔽。

[0101a08] 「復次，天子！菩薩有四事行，堅其本要，會得至佛。何等為四？一者，如口所言，身、意不異；二者，已受持要；三者，心已安隱，得住於道；四者，意得堅強，若如金剛。是為四事，菩薩堅其本要，會得至佛。」

[0101a12] 佛爾時歌頌言：

「口之所言，　　所作亦爾，　　若已敬愛，
　奉持正要。　　為已安住，　　於此道意，
　其身堅強，　　譬若金剛。　　如是則為，
　四事法行，　　智黠之人，　　常修是事。
　意不猶預，　　為已得定，　　已堅其要，
　會得至佛。

[0101a19] 「復次，天子！菩薩有四事行，常為豪尊攬持諸法而得自在。何等為四？一者，得於智力而無欲力；二者，得黠慧力，離諸癡冥；三者，心得自在，不隨魔教；四者，為得總持，隨人所樂而為說法。是為四事，菩薩常為豪尊攬持諸法而得自在。」

[0101a24] 佛爾時歌頌言：

「已智力得勇慧，　　為不隨愛欲力，
　黠慧力消癡冥，　　已度脫諸所見。
　心已尊魔皆伏，　　得總持應問答，
　教授眾不自侵，　　已是故疾得尊。

[0101a29] 「復次，天子！菩薩有四事行，諸所施造輒為作師。何等為四？一者，不瞋恚；二者，常恭敬於人；三者，不婬泆；四者，意純淑。是為四事，菩薩諸所施造輒為作師。」

[0101b03] 佛爾時歌頌言：

「心念無婬恚，　　常住於恭敬，
　純淑得至道，　　為師敷要慧。
　造匠眾方便，　　於世世之上，
　世人咸歸仰，　　一切頭面禮。

[0101b08] 「復次，天子！菩薩有四事行，總持眾事，無所不了。何等為四？一者，已通於智，於智中遊無所不過；二者，所說十方諸佛皆聞其音佛尋報讚；三者，皆已離諸無功德法；四者，皆已得諸功德正法，即便逮得世雄印。是為四事，菩薩總持眾事無所不了。」

[0101b13] 佛爾時歌頌言：

「神通為已達，　　飛行淨眾塵，
　其智甚廣大，　　普等如虛空。
　一切諸如來，　　皆見聞其音，
　報答悉滿足，　　其音無缺減。
　諸非功德業，　　為已悉遠離，
　愛慶得吉祥，　　立諸功德本。
　已住如此者，　　為能光是法，
　於是功德中，　　皆無自侵者。」

[0101b22] 佛說此四事章句言時，萬二千人發無上正真道意，五千菩薩得無所從生法忍。爾時三千大千剎土六反震動，其大光明無所不照。

◎
佛說須真天子經卷第一

[0101b27] 此經第十九幅末二行，人發無上正真道意之下，五千菩薩之上，丹本有為轉法輪甘教慈教，乃至於泥越行永不泥越等，凡三十八行；宋本可五十行經，詳其文相，首尾疣贅，皆不穩當，撿之即是下文宋本第三卷、丹本下卷，分別品第八之末文耳。丹本重安於此，錯矣，故不添之。請詳其致。

【經文資訊】大正藏第 15 冊 No. 0588 佛說須真天子經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，日本 SAT 組織提供，北美某大德提供，三寶弟子提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA