大寶積經卷第一百一十一

大唐三藏菩提流志奉　詔譯

淨信童女會第四十

[0623b06] 如是我聞：

[0623b06] 一時佛在舍衛國祇樹給孤獨園，與大比丘眾五百人俱。菩薩摩訶薩八千人，一切皆是眾所知識，得陀羅尼辯才無礙，具足諸忍降伏魔怨，逮諸如來所得之法。其名曰：持世菩薩、持道菩薩、持地菩薩、持大地菩薩、樂慧菩薩、令信樂菩薩、妙色莊嚴菩薩、寶焰菩薩、寶幢菩薩、寶思菩薩、寶處菩薩、寶慧菩薩、寶德菩薩、寶光菩薩，復有賢劫諸菩薩等，彌勒菩薩而為上首。復有六十無等喻心諸菩薩等，文殊師利而為上首。復有十六大士，賢護菩薩而為上首。復有二萬兜率天子俱在會中。

[0623b17] 是時世尊處大莊嚴藏師子之座，無量百千大眾圍繞，光明照曜猶如日月，威德殊勝如釋梵王，高出眾表如須彌山，光焰猛盛猶大火炬，顧視安詳如大象王，說法無畏如師子吼，蓋諸大眾如羅睺羅王，相好莊嚴威光熾盛，出梵音聲遍滿三千大千世界，為欲覺悟一切眾生普令安住決定勝義，於大眾中而演說法。

[0623b25] 時波斯匿王所生愛女名曰淨信，年在幼稚顏貌端嚴，為諸眾生之所樂見。宿植善本修習大乘，與五百童女前後圍繞，各持金鬘出舍衛城詣祇陀林。至如來所頂禮佛足，右遶三匝却住一面，即於佛前而說偈言：

「久積福善清淨業，　　滿足無邊功德海，
　令眾信樂皆歡喜，　　故我頂禮牟尼尊。
　顯現威光相奇特，　　開示法門眾寶處，
　身光一尋常照曜，　　我禮大慧清涼池。
　功德大樹福無盡，　　人中最尊世所讚，
　本願戒行已圓滿，　　故我頂禮應供尊。
　安住妙法常寂然，　　等心世間如一子，
　智慧善巧知諸行，　　示平坦路如導師。
　若有堅固勇進者，　　慈悲利益眾生類，
　如是菩薩正修行，　　唯願如來為宣說。
　云何當得堅固力，　　安住生死降魔眾？
　云何當得平等法？　　云何成熟諸眾生？
　云何如地如虛空，　　如風如水亦如火？
　云何得信住於法，　　如彼須彌師子王？
　云何遠離憎愛心，　　淨意質直無諛諂？
　云何出生施戒忍，　　精進禪定及解脫，
　智慧破諸煩惱闇，　　而常安住大方便，
　三昧總持無礙辯，　　住四無量五神通？
　云何得在諸佛前，　　常受化生知宿命？
　頭陀無諍住蘭若，　　調伏其心滅煩惱，
　持戒修習菩提道，　　證甘露滅降魔怨，
　施眾安樂轉法輪，　　如是正道願宣說。」

[0623c23] 爾時世尊告淨信童女言：「菩薩若能成就八力，於生死中堅固勇猛而無疲倦。何等為八？一志樂力無諂誑故，二勝解力離諸惡故，三加行力常修善故，四淨信力深信業報故，五菩提心力不求小乘故，六大慈力不害眾生故，七大悲力堪忍諸惡故，八善友力時時警覺故。童女！是名八力。菩薩成就如是力故，堅固勇猛於生死中無所染著。」

[0624a01] 爾時世尊重說偈言：

「志樂勇猛，　　離諸諂誑，　　常行質直，
　正趣菩提。　　以勝解力，　　遠離眾惡，
　純修善行，　　住於正勤。　　加行具足，
　恒善觀察，　　精進堅固，　　安樂眾生。
　淨信力故，　　了知業報，　　信於佛智，
　攝受世間。　　菩提心力，　　遠離小乘，
　不斷佛種，　　安住法性。　　大慈力故，
　等觀眾生，　　無愛無憎，　　不生恚害。
　大悲力故，　　堪忍眾惡，　　不染生死，
　亦無疲厭。　　以善友力，　　常相警悟，
　心不退沒，　　安住菩提。　　彼勇進者，
　得是八力，　　當坐道場，　　破諸魔眾。

[0624a15] 「復次童女！菩薩成就八種法故，住於平等。何等為八？一者一切眾生平等本無我故，二者一切法平等諸法寂靜故，三者一切剎平等入空界故，四者一切智平等平等說法故，五者一切行平等因緣無性故，六者一切乘平等等無為故，七者心平等心如幻故，八者諸魔平等煩惱為先不可得故。是為八法住於平等。」

[0624a22] 爾時世尊重說偈言：

「眾生本無我，　　念念不可得，
　住於平等者，　　應當如是觀。
　一切法平等，　　本性常空寂，
　文字有分別，　　諸法本無差。
　十方諸剎土，　　邊際不可得，
　其性如虛空，　　佛國常平等。
　三世諸如來，　　住法界平等，
　無邊智解脫，　　佛佛皆如是。
　眾生本緣起，　　一切皆平等，
　善知其所行，　　如應為開悟。
　眾生若干種，　　了知如幻化，
　內外無所取，　　自性常清淨。
　諸乘種種說，　　無為性平等，
　導師善方便，　　分別說三乘。
　現住煩惱魔，　　煩惱無所有，
　天魔及蘊死，　　境界悉皆空。

[0624b10] 「復次童女！菩薩成就八種法故，離諸憎愛。何者為八？一慈，二悲，三者常行利益，四者不染世法，五者不著自身，六者常修定心，七者捨離身命，八者觀察煩惱。修此八法能離憎愛。」

[0624b14] 爾時世尊重說偈言：

「堅被慈心鎧，　　哀悲於一切，
　安住平等心，　　則不生憎愛。
　智人行利益，　　常施他安樂，
　得利不自高，　　輕毀不生恨，
　不為八風動，　　則不生憎愛。
　於己若於他，　　不生憎愛想，
　諸想悉捨離，　　境界無所著。
　常自觀其身，　　不惜於軀命，
　智者於苦樂，　　不動如虛空。
　善觀察煩惱，　　我我所俱離，
　持行恒如地，　　則不生憎愛。

[0624b26] 「復次童女！菩薩成就八種法故，於生死中無有疲倦。何等為八？一者善根廣大故，二者觀察眾生故，三者常得見佛修供養故，四者得見無量諸佛剎故，五者常求佛智故，六者了知生死猶如夢故，七者於殊勝法無怯弱故，八者觀察前際及以後際如實際故。」

[0624c02] 爾時世尊重說偈言：

「若諸行道者，　　修善無瑕垢，
　如空月清淨，　　度脫苦眾生，
　攝諸功德故，　　生死無疲倦。
　觀察眾生性，　　堅固行精進，
　於無量佛剎，　　恭敬供養佛，
　是故十力者，　　生死無疲倦。
　無量無邊世，　　說不思議法，
　不斷三寶種，　　當成於法王，
　堅持禁戒者，　　生死無疲倦。
　了知生死性，　　如夢如雲電，
　於法得解脫，　　生死無疲倦。
　安住於菩提，　　喜心常悅豫，
　度於方便岸，　　生死無疲倦。
　常修殊勝法，　　如空月增長，
　愛樂佛功德，　　生死無疲倦。
　生死無邊際，　　常住於實際，
　一念慧相應，　　生死無疲倦。

[0624c21] 「復次童女！成就八法心界平等。何者為八？一者心如地故，二者心如水故，三者心如火故，四者心如風故，五者心如虛空故，六者心等法界故，七者心等解脫故，八者心等涅槃故。是名八種心界平等。」

[0624c25] 爾時世尊重說偈言：

「等心如地，　　荷負一切，　　於善於惡，
　無所增減。　　等心如水，　　洗諸垢穢，
　養育世間，　　除煩惱渴。　　等心如火，
　燒滅煩惱，　　大炬光明，　　無所不燎。
　等心如風，　　無處無依，　　飃戒聞香，
　流遍三世。　　等心如空，　　離見清淨，
　遍入一切，　　而不隨魔。　　等心法界，
　善得安住，　　不增不減，　　常入平等。
　聲聞緣覺，　　所得解脫，　　無有縛者，
　亦無解者。　　生死涅槃，　　無來無去，
　安住寂靜，　　遍遊三世。

[0625a08] 「復次童女！有八種法，菩薩成就出生菩提。何等為八？一者施出生捨諸有故，二者戒出生無所犯故，三者忍出生無瞋恚故，四者精進出生不懈退故，五者禪出生行方便故，六者慧出生持戒多聞故，七者梵住出生解脫寂靜故，八者神通出生常在定故。」

[0625a13] 爾時世尊重說偈言：

「常修行施者，　　離諸貪熱惱，
　不希求果報，　　迴向佛菩提。
　持戒為大乘，　　割截無瞋恨，
　志求大安樂，　　除習證真滅。
　菩薩行精進，　　多劫為眾生，
　忍苦遊世間，　　精進力增長。
　修行禪定者，　　遠離諸戲論，
　到諸禪彼岸，　　而不隨禪生。
　大慧無等倫，　　永離諸邊見，
　了知世空寂，　　癡闇滅無餘。
　寂靜修梵住，　　淨除諸惡道，
　常為釋梵王，　　勤修諸義利。
　神通遊佛剎，　　侍佛聽聞法，
　善知諸性欲，　　說法度眾生。

[0625a29] 「復次童女！菩薩成就八種法故，得陀羅尼辯才無礙。何等為八？一者尊重法故，二者承事和上阿闍梨故，三者求法無厭故，四者如聞演說故，五者不慳悋法故，六者不揚他惡故，七者愛敬法師如和上故，八者不見他過勸離過故。是名八法，菩薩成就具足總持辯才無礙。」

[0625b06] 爾時世尊重說偈言：

「志樂常求法，　　事師親善友，
　遠離惡知識，　　得無盡藏持。
　多聞無厭足，　　勇猛勤求法，
　如聞而演說，　　不希求利養，
　得清淨辯才。　　能令眾歡喜，
　欣樂行法施，　　遠離於慳嫉，
　行法無所著，　　獲得陀羅尼。
　護戒自觀身，　　不求他過失，
　慈悲為依止，　　發語不非時，
　當得無礙辯。　　度言說彼岸，
　於善說法者，　　愛敬如師想，
　隱過勸離惡，　　獲無盡海持。

[0625b19] 「復次童女！菩薩成就八種法故，於諸佛前蓮花化生。何者為八？一者乃至失命不說他過，二者勸化眾生令歸三寶，三者安置一切於菩提心，四者梵行無染，五者造立佛像置蓮花座，六者憂惱眾生令除憂惱，七者於貢高人常自謙下，八者不惱他人。」

[0625b24] 爾時世尊重說偈言：

「假令苦逼身，　　終不說他過，
　常稱歎三寶，　　化生諸佛前。
　勸發菩提心，　　令求一切智，
　常修於梵行，　　化生諸佛前。
　黃金嚴佛像，　　坐寶蓮花座，
　除眾生憂惱，　　化生諸佛前。
　於彼憍慢人，　　謙卑如弟子，
　不令他生惱，　　化生諸佛前。

[0625c05] 「復次童女！有八種法，菩薩成就頭陀功德，常樂住於阿蘭若處。何等為八？一者少欲，二者知足，三者滿足善法，四者以善自養，五者常持聖種，六者見生死患心常厭離，七者恒觀無常苦空無我，八者深信堅固不隨他教。」

[0625c09] 爾時世尊重說偈言：

「少欲知足不放逸，　　法喜眾善為資養，
　愛樂常修於聖種，　　見生死患生怖心，
　由是常樂行頭陀，　　如犀一角獨無侶。
　有為之法苦無我，　　慧心深信住正勤，
　自見於法不隨他，　　常處空閑佛所讚，
　頭陀遠離無惱患，　　無諸諍論眾過失，
　遠離眷屬絕稱譽，　　由是樂住阿蘭若。

[0625c18] 「復次童女！菩薩成就八種法故，摧伏魔怨。何等為八？一者入於性空，二者信於無相，三者信於無願，四者了知無作，五者內無疑惑，六者忍於無生，七者決了無性，八者於一切法方便觀察不壞於如。」

[0625c22] 爾時世尊重說偈言：

「於空無相及無願，　　得三解脫降魔怨。
　有為無為無二相，　　證於無生得解脫，
　諸法無生如是忍，　　彼等降伏諸魔怨。
　於此無生無滅中，　　蘊界無我猶如幻，
　決定了知法無性，　　不壞於如巧方便，
　分別諸法為魔業，　　捨離分別則降魔。
　智慧方便二俱行，　　若有若空無所住，
　修習如是殊勝法，　　得善方便妙色身。

[0626a02] 「復次童女！菩薩成就八種法故，不離菩提。何者為八？一者正見，成熟邪見眾生故；二者正念，悲愍邪念眾生故；三者正語，愍諸邪語故；四者正業，攝諸邪業故；五者正精進，度邪勤者故；六者正命，不捨邪命眾生故；七者正思惟，令離邪思惟故；八者正定，發起增進邪定者故。」

[0626a08] 爾時世尊重說偈言：

「成就正見者，　　化彼諸邪見；
　常修行正念，　　哀悲邪念者；
　清淨正言說，　　愍諸邪語者；
　安住於正業，　　攝諸邪業者；
　常修於正勤，　　不捨邪勤者；
　相應正淨命，　　攝諸邪命者；
　智者正思惟，　　哀愍邪思者；
　常住於正定，　　攝諸邪定者。
　無上八正道，　　安隱度暴流，
　復渡漂流者，　　是大菩提道。
　聲聞及緣覺，　　草筏唯自渡，
　菩薩廣運濟，　　如彼大船師。

[0626a21] 「復次童女！菩薩成就八種法故，證甘露道。何等為八？一者住於無諍之法，二者善守無障礙心，三者常觀如實之義，四者住菩提心修習六念，五者精勤修習諸波羅蜜，六者積集善根成熟眾生，七者住於大悲攝受正法，八者得無生忍住不退轉。」

[0626a26] 爾時世尊重說偈言：

「常修無諍行，　　住大沙門法，
　遠離瞋恚過，　　積集諸善根。
　善觀如實義，　　得諸無盡辯，
　安住菩提心，　　常念於無念。
　一切波羅蜜，　　勤修無退轉，
　得諸方便力，　　由是度眾生。
　能以法王財，　　悲心施一切，
　速證無生忍，　　不退轉菩提。
　若能如是行，　　佛法不難得，
　不久降魔眾，　　證最上菩提。」

[0626b09] 爾時淨信童女聞是法已歡喜踊躍，白佛言：「世尊！成熟幾法能轉女身？」

[0626b10] 佛告童女：「成就八法當轉女身。何等為八？一者不嫉，二者不慳，三者不諂，四者不瞋，五者實語，六者不惡口，七者捨離貪欲，八者離諸邪見。童女！修此八法速轉女身。」

[0626b14] 爾時世尊重說偈言：

「不嫉妬他人，　　離慳常樂法，
　不行於諂誑，　　厭患女人身。
　慈心捨離瞋，　　常修於實語，
　除貪離惡口，　　安住正見中。
　若厭女人身，　　應修如是法，
　便當速得轉，　　受善丈夫身。

[0626b21] 「復次童女！成就八法能轉女身。何者為八？一者尊重於佛深樂於法，二者恭敬供養戒忍多聞沙門婆羅門，三者於夫男女及以居家不生愛著，四者受持禁戒無所缺犯，五者於一切人不生邪念，六者增上意樂厭離女身，七者住菩提心大丈夫法，八者觀世家業如幻如夢。」

[0626b27] 爾時世尊重說偈言：

「敬佛深樂法，　　尊重戒多聞，
　不生貪愛心，　　女身速當轉。
　持戒具慚愧，　　不妄念他人，
　安住菩提心，　　不樂餘乘法，
　由是速能轉，　　不淨女人身。
　勝志得厭心，　　一切皆如幻，
　諸法本無動，　　因緣性空寂，
　勤修如實法，　　速得丈夫身。」

[0626c07] 爾時淨信童女以所持金鬘散於佛上，於虛空中變成真金宮殿樓閣，於宮殿中有化如來坐於金座。時五百童女各各解身莊嚴之具散彼佛上，亦於空中變金樓閣，寶帳寶蓋種種莊嚴。爾時五百童女見大神變，異口同音而說偈言：

「世尊人中最殊勝，　　哀愍利益諸眾生，
　我今已發菩提心，　　志樂相應住調伏，
　為世導師施安樂，　　我當供養人中尊。
　聞法已離於塵垢，　　我等無復諸疑惑，
　方離女身眾染污，　　永破煩惱降魔怨。
　十方無量俱胝佛，　　我當歡喜常供養，
　安住施戒勤精進，　　忍辱禪定善調心，
　智慧方便攝眾生，　　當證最上菩提道。
　利益無量人天眾，　　悉令發起大乘心，
　我等當能師子吼，　　我等當作人天師。」

[0626c23] 爾時世尊便現微笑，諸佛常法種種色光，青黃赤白紅紫頗梨從佛口出，遍照無量無邊世界乃至梵世，遶佛三匝還從頂入。爾時長老阿難從座而起，白佛言：「世尊！何因何緣現此微笑？」

[0626c27] 佛告阿難：「汝見淨信童女不？」

[0626c27] 阿難白言：「唯然已見。」

[0626c28] 佛言：「阿難！是淨信等五百童女人中壽盡，當捨女身生兜率陀天，承事供養彌勒世尊及賢劫中一切如來。是淨信童女過八萬四千俱胝那由他劫，於電光世界當得作佛，號光明莊嚴王如來。劫名常光。其佛壽命如兜率陀天十二千歲，其國純以無量無邊大菩薩眾而為眷屬，是五百童女於此眾中最為上首；猶如我今六十菩薩，文殊師利而為上首。阿難！若有女人得聞此經，受持讀誦，盡此女身後不復受，速證阿耨多羅三藐三菩提。」

[0627a09] 佛說此經已，淨信等五百童女，及一切世間天、人、阿脩羅，聞佛所說，皆大歡喜，信受奉行。

大寶積經彌勒菩薩問八法會第四十一

元魏三藏菩提留支譯

[0627a14] 如是我聞：

[0627a14] 一時婆伽婆住王舍城耆闍崛山中，與大比丘眾千二百五十人俱，并諸菩薩摩訶薩十千人等。

[0627a17] 爾時彌勒菩薩摩訶薩即從座起，偏袒右肩。右膝著地，合掌向佛，白佛言：「世尊！我今欲以少法問於如來、應、正遍知，不審世尊聽許以不？」

[0627a20] 爾時世尊告彌勒菩薩摩訶薩言：「彌勒！隨汝心念問於如來、應、正遍知，我當為汝分別解說，令汝心喜。」

[0627a22] 爾時彌勒菩薩摩訶薩白佛言：「世尊！如是，願樂欲聞。世尊！諸菩薩摩訶薩畢竟成就幾法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲倦，以心不疲倦故不依他智，速疾成就阿耨多羅三藐三菩提？」

[0627a29] 爾時世尊告彌勒菩薩摩訶薩言：「善哉善哉。彌勒！汝今乃能問於如來如是深義。」佛復告彌勒菩薩摩訶薩言：「汝今應當一心諦聽，吾當為汝分別解說如是深義。」

[0627b03] 即時彌勒菩薩摩訶薩白佛言：「世尊！如是，願樂欲聞。」

[0627b04] 佛復告彌勒菩薩摩訶薩言：「彌勒！若諸菩薩摩訶薩畢竟成就八法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲倦，以心不疲倦故不依他智，速疾成就阿耨多羅三藐三菩提。何等為八？彌勒！所謂諸菩薩摩訶薩成就深心、成就行心、成就捨心、成就善知迴向方便心、成就大慈心、成就大悲心、成就善知方便、成就般若波羅蜜。

[0627b14] 「彌勒！云何諸菩薩摩訶薩成就深心？彌勒！若諸菩薩摩訶薩聞讚歎佛及毀呰佛，其心畢竟於阿耨多羅三藐三菩提堅固不動；聞讚歎法及毀呰法，其心畢竟於阿耨多羅三藐三菩提堅固不動；聞讚歎僧及毀呰僧，其心畢竟於阿耨多羅三藐三菩提堅固不動。彌勒！如是諸菩薩摩訶薩畢竟成就深心。

[0627b21] 「彌勒！云何諸菩薩摩訶薩成就行心？彌勒！若諸菩薩摩訶薩遠離殺生、遠離偷盜、遠離邪婬、遠離妄語、遠離兩舌、遠離惡口、遠離綺語，彌勒！如是諸菩薩摩訶薩畢竟成就行心。

[0627b25] 「彌勒！云何諸菩薩摩訶薩成就捨心？彌勒！若諸菩薩摩訶薩是能捨主、是施主，施諸沙門及婆羅門、貧窮乞匃下賤人等，衣食臥具隨病湯藥所須之物，彌勒！如是諸菩薩摩訶薩畢竟成就捨心。

[0627b29] 「彌勒！云何諸菩薩摩訶薩成就善知迴向方便心？彌勒！若諸菩薩摩訶薩所修善根謂身口意業！皆悉迴向阿耨多羅三藐三菩提，彌勒！如是諸菩薩摩訶薩畢竟成就善知迴向方便心。

[0627c04] 「彌勒！云何諸菩薩摩訶薩成就大慈心？彌勒！若諸菩薩摩訶薩畢竟成就大慈身業、畢竟成就大慈口業、畢竟成就大慈意業，彌勒！如是諸菩薩摩訶薩畢竟成就大慈心。

[0627c08] 「彌勒！云何諸菩薩摩訶薩成就大悲心？彌勒！若諸菩薩摩訶薩畢竟成就不可譏呵身業、畢竟成就不可譏呵口業、畢竟成就不可譏呵意業，彌勒！如是諸菩薩摩訶薩畢竟成就大悲心。

[0627c12] 「彌勒！云何諸菩薩摩訶薩成就善知方便？彌勒！若諸菩薩摩訶薩善知世諦、善知第一義諦、善知二諦，彌勒！如是諸菩薩摩訶薩畢竟成就善知方便。

[0627c17] 「彌勒！云何諸菩薩摩訶薩成就般若波羅蜜？彌勒！若諸菩薩摩訶薩如是覺知，依此法有此法，依此法生此法，所謂無明緣行、行緣識、識緣名色、名色緣六入、六入緣觸、觸緣受、受緣愛、愛緣取、取緣有、有緣生、生緣老死憂悲苦惱，如是唯有大苦聚集。彌勒！此法無故此法無，此法滅故此法滅，所謂無明滅則行滅、行滅則識滅、識滅則名色滅、名色滅則六入滅、六入滅則觸滅、觸滅則受滅、受滅則愛滅、愛滅則取滅、取滅則有滅、有滅則生滅、生滅則老死憂悲苦惱滅，如是唯有大苦聚集滅。彌勒！如是諸菩薩摩訶薩畢竟成就般若波羅蜜。

[0627c29] 「彌勒！是名諸菩薩摩訶薩畢竟成就八法，不退阿耨多羅三藐三菩提，於勝進法中不退不轉，行菩薩行時降伏一切諸魔怨敵，如實知一切法自體相，於諸世間心不疲倦，以心不疲倦故不依他智，速疾成就阿耨多羅三藐三菩提。」

[0628a05] 佛說此經已，彌勒菩薩摩訶薩及餘諸菩薩摩訶薩，比丘、比丘尼、優婆塞、優婆夷，天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等，一切大眾聞佛所說，皆大歡喜，信受奉行。

大寶積經彌勒菩薩所問會第四十二

大唐三藏菩提流志譯

[0628a12] 如是我聞：

[0628a12] 一時佛在波羅奈國施鹿林中，與大比丘眾五百人俱，一切皆為眾所知識。其名曰：阿若憍陳如、摩訶迦葉、優樓頻螺迦葉、伽耶迦葉、那提迦葉、舍利弗、大目揵連、阿難、羅睺羅等，而為上首。復有菩薩摩訶薩一萬人俱，其名曰：善意菩薩、增上意菩薩、堅固意菩薩、師子意菩薩、觀世音菩薩、大勢至菩薩、辯積菩薩、美音菩薩、勝幢菩薩、信慧菩薩、水天菩薩、帝勝菩薩、帝天菩薩、無攀緣菩薩、具辯才菩薩、神通妙華菩薩、彌勒菩薩、文殊師利法王子等，而為上首。

[0628a23] 爾時世尊，無量百千大眾圍遶供養恭敬而為說法。是時彌勒菩薩摩訶薩在眾會中，即從座起，偏袒右肩右膝著地，合掌頂禮而白佛言：「世尊！我有少疑，今欲諮問，唯願如來見垂聽許。」

[0628a27] 佛告彌勒菩薩言：「若有所疑，今恣汝問，當為解說令得歡喜。」

[0628a28] 爾時彌勒菩薩聞佛許已，歡喜踊躍而白佛言：「世尊！菩薩成就幾法，離諸惡道及惡知識，而能速證阿耨多羅三藐三菩提耶？」

[0628b02] 佛告彌勒菩薩言：「善哉善哉。彌勒！汝今為欲哀愍一切，利益安樂天人世間，能問如來如是深義。汝應諦聽，善思念之，吾當為汝分別解說。」

[0628b05] 彌勒菩薩即白佛言：「唯然世尊！願樂欲聞。」

[0628b06] 佛告彌勒言：「菩薩成就一法，離諸惡道及惡知識，速能證得阿耨多羅三藐三菩提。云何為一？所謂發勝意樂菩提之心。是名為一。彌勒！復有二法，離諸惡道及惡知識，速能證得阿耨多羅三藐三菩提。云何為二？一者於奢摩他常勤修習，二者於毘鉢舍那而得善巧。是名為二。彌勒！復有三法，離諸惡道及惡知識，速能證得阿耨多羅三藐三菩提。云何為三？一者成就大悲，二者修習空法，三者於一切法不生分別。是名為三。彌勒！復有四法，離諸惡道及惡知識，速能證得阿耨多羅三藐三菩提。云何為四？一者安住淨戒，二者離諸疑網，三者樂阿蘭若，四者起正見心。是名為四。彌勒！復有五法，離諸惡道及惡知識，速能證得阿耨多羅三藐三菩提。云何為五？一者住於空法，二者不求他過，三者常自觀察，四者愛樂正法，五者攝護於他。是名為五。彌勒！復有六法，離諸惡道及惡知識，速能證得阿耨多羅三藐三菩提。云何為六？一者無有貪欲，二者不生瞋恚，三者不起愚癡，四者常離麁語，五者住於空性，六者心如虛空。是名為六。彌勒！復有七法，離諸惡道及惡知識，速能證得阿耨多羅三藐三菩提。云何為七？一者住於正念，二者成就擇法，三者發起精進，四者常生歡喜，五者身得輕安，六者住諸禪定，七者具足行捨。是名為七。彌勒！復有八法，離諸惡道及惡知識，速能證得阿耨多羅三藐三菩提。云何為八？一者正見，二者正思惟，三者正語，四者正業，五者正命，六者正勤，七者正念，八者正定。是名為八。彌勒！復有九法，離諸惡道及惡知識，速能證得阿耨多羅三藐三菩提。云何為九？一者速離諸欲惡不善法，安住初禪尋伺喜樂心一境性；二者遠離尋伺，安住二禪內淨喜樂心一境性；三者遠離於喜，安住三禪捨念慧樂心一境性；四者遠離憂苦及以喜樂，安住四禪捨念清淨無苦無樂心一境性；五者超過色想無異攀緣，安住無邊虛空處定；六者超過無邊空處定已，而能安住無邊識定；七者超過無邊識處定已，而能安住無所有定；八者超過無所有處定已，安住非想非非想定；九者超過非想非非想處定已，而能安住滅受想定。是名為九。彌勒！復有十法，離諸惡道及惡知識，速能證得阿耨多羅三藐三菩提。云何為十？一者善能成就金剛三昧，二者成就處非處相應三昧，三者成就方便行三昧，四者成就遍照明三昧，五者成就普光明三昧，六者成就普遍照明三昧，七者成就寶月三昧，八者成就月燈三昧，九者成就出離三昧，十者成就勝幢臂印三昧。是名為十。彌勒！菩薩成就如是法已，離諸惡道及惡知識，速能證得阿耨多羅三藐三菩提。」

[0628c29] 爾時彌勒菩薩得聞是法心大歡喜，偏袒右肩右膝著地，合掌恭敬，即於佛前以偈讚曰：

「佛於過去劫，　　捨所愛妻子，
　頭目及骨髓，　　到於施彼岸。
　佛常護禁戒，　　如犛牛愛尾，
　最勝無倫匹，　　到於戒彼岸。
　佛以忍辱力，　　捨離於違諍，
　不求人過惡，　　到於忍彼岸。
　佛以精進力，　　得無上寂靜，
　究竟常安樂，　　到於勤彼岸。
　佛以禪定力，　　能滅諸罪垢，
　為天人導師，　　到於定彼岸。
　佛以智慧力，　　善了知諸法，
　自性無所有，　　到於慧彼岸。
　佛於菩提樹，　　降伏諸魔軍，
　具足最勝智，　　成就無上道。
　導師無畏力，　　於波羅奈國，
　轉清淨法輪，　　摧破諸外道。
　無上大智慧，　　出過於世間，
　能放淨光明，　　善說諸法要。
　如來清淨色，　　智慧及功德，
　超過諸世間，　　能到於彼岸。」

[0629a23] 爾時阿難白佛言：「世尊！是彌勒菩薩甚為希有，而能成就無量辯才，隨眾生念平等說法，而於文字無所繫著。」

[0629a25] 佛告阿難：「如是如是，如汝所說。阿難！彌勒菩薩豈唯今日能於我前以偈讚佛。乃往過去十無數劫，爾時有佛，號焰光遊戲妙音自在王如來、應供、正遍知、明行足、善逝、世間解、無上士、調御丈夫、天人師、佛、世尊。爾時有一婆羅門子名曰賢壽，諸相具足見者歡喜。從園苑出，見彼如來端正殊妙諸根寂靜，得奢摩他如清淨池無諸垢穢，三十二相八十種好而自莊嚴，如娑羅樹其花開敷，如須彌山出過一切，面貌熙怡如月盛滿，威光赫奕如日顯曜，形量周圓如尼俱陀樹。是時賢壽覩佛如來殊勝之相，心生淨信作是思惟：『希有世尊乃能成就如是無量功德莊嚴。我亦願於當來之世，成就如是功德之身。』發是願已投身於地，復自念言：『若當來世得佛身者，唯願如來足蹈我上。』爾時彼佛知賢壽意，即以其足蹈賢壽身，當下足時得無生法忍。世尊迴顧告諸比丘：『汝等勿以足蹈賢壽。何以故？此是菩薩摩訶薩，今已證得無生法忍，復能成就天眼、天耳、他心、宿住神境智通。』爾時賢壽即於佛前以偈讚曰：

「『佛於十方界，　　最尊無有上，
　　超過諸世間，　　我今稽首禮。
　　如來大光明，　　掩蔽於日月，
　　超過諸世間，　　我今稽首禮。
　　譬如師子吼，　　諸獸咸怖畏，
　　世尊大威德，　　摧伏諸外道。
　　眉間白毫相，　　猶如頗梨光，
　　普照于世間，　　超過於一切。
　　世尊無與等，　　足蹈千輻輪，
　　清淨化世間，　　能動於大地。
　　成就出離道，　　超過煩惱海，
　　以諸功德財，　　隨意皆施與。
　　如來清淨戒，　　猶如於大地，
　　出生諸功德，　　無有愛憎想。
　　以智慧力故，　　了知諸法空，
　　眾生及壽者，　　分別不可得。
　　善了眾生性，　　心行及所趣，
　　為世作明燈，　　饒益於一切。
　　世間苦逼迫，　　漂溺於暴流，
　　常為諸眾生，　　起大精進力。
　　世尊離煩惱，　　生老及病死，
　　處世如虛空，　　一切無所染。
　　智慧大威光，　　能破一切闇，
　　永離貪瞋癡，　　我今稽首禮。』」

[0629c12] 佛告阿難：「賢壽菩薩所獲神通，從是已來不復退失。於意云何？爾時賢壽豈異人乎？今此會中彌勒菩薩摩訶薩是。」

[0629c14] 阿難白佛言：「世尊！若彌勒菩薩久已證得無生法忍，何故不得阿耨多羅三藐三菩提耶？」

[0629c16] 佛告阿難：「菩薩有二種莊嚴、二種攝取，所謂攝取眾生、莊嚴眾生，攝取佛國、莊嚴佛國。彌勒菩薩於過去世修菩薩行，常樂攝取佛國、莊嚴佛國。我於往昔修菩薩行，常樂攝取眾生、莊嚴眾生。然彼彌勒修菩薩行經四十劫，我時乃發阿耨多羅三藐三菩提心。由我勇猛精進力故，便超九劫，於賢劫中得阿耨多羅三藐三菩提。阿難！我以十法得證菩提。云何為十？一者能施所愛之物，二者能施所愛之妻，三者能施所愛之子，四者能施所愛之頭，五者能施所愛之眼，六者能施所愛王位，七者能施所愛珍寶，八者能施所愛血肉，九者能施所愛骨髓，十者能施所愛支分。是名為十。我行此法，能得阿耨多羅三藐三菩提。

[0630a02] 「阿難！復有十法能證菩提。云何為十？一者獲戒功德，二者成就忍力，三者發起精進，四者得諸禪定，五者有大智慧，六者於諸眾生常不捨離，七者於諸眾生起平等心，八者於諸空法而常修習，九者善能成就真實空性，十者善能成就無相無願。是名為十。我行此法，能得阿耨多羅三藐三菩提。阿難！彌勒菩薩往昔行菩薩道時，不能捨施手足頭目，但以善巧方便安樂之道，積集無上正等菩提。」

[0630a11] 爾時阿難白佛言：「世尊！云何彌勒往昔行菩薩道時，但以善巧方便安樂之道而能積集無上菩提？」

[0630a13] 佛告阿難：「彌勒往昔行菩薩道，晝夜六時偏袒右肩右膝著地，合掌頂禮，於諸佛前說是偈言：

「『我今歸命禮，　　十方一切佛，
　　菩薩聲聞眾，　　大仙天眼者。
　　亦禮菩提心，　　遠離諸惡道，
　　能得生天上，　　乃至證涅槃。
　　若我作少罪，　　隨心之所生，
　　今對諸佛前，　　懺悔令除滅。
　　我今身口意，　　所集諸功德，
　　願作菩提因，　　當成無上道。
　　十方國土中，　　供養如來者，
　　及佛無上智，　　我今盡隨喜。
　　有罪悉懺悔，　　是福皆隨喜，
　　我今禮諸佛，　　願成無上智。
　　十方大菩薩，　　證於十地者，
　　我今稽首禮，　　願速證菩提。
　　得證菩提已，　　摧伏於魔軍，
　　轉清淨法輪，　　饒益眾生類。
　　常願住世間，　　無量俱胝劫，
　　擊于大法鼓，　　度脫苦眾生。
　　我沒於欲泥，　　貪繩之所繫，
　　種種多纏縛，　　願佛垂觀察。
　　眾生雖垢重，　　諸佛不厭捨，
　　願以大慈悲，　　度脫生死海。
　　現在諸世尊，　　過去未來佛，
　　所行菩薩道，　　我今願修學。
　　具足波羅蜜，　　成就六神通，
　　度脫諸眾生，　　證於無上道。
　　了知諸法空，　　無相無自性，
　　無住無表示，　　不生亦不滅。
　　又如大仙尊，　　善了於無我，
　　無補特伽羅，　　乃至無壽者。
　　於諸布施事，　　不執我我所，
　　為安樂眾生，　　施與無慳悋。
　　願我所施物，　　不假功用生，
　　觀察了知空，　　具施波羅蜜。
　　持戒無缺減，　　得佛淨尸羅，
　　以無所住故，　　具戒波羅蜜。
　　忍辱如四大，　　不生分別心，
　　以無瞋恚故，　　具忍波羅蜜。
　　願以身心力，　　發起大精進，
　　堅固無懈怠，　　具勤波羅蜜。
　　以如幻如化，　　及勇猛精進，
　　金剛等三昧，　　具禪波羅蜜。
　　願證三明智，　　入於三脫門，
　　了三世平等，　　具慧波羅蜜。
　　諸佛妙色身，　　光明大威德，
　　菩薩精進行，　　願我皆圓滿。』
　　彌勒名稱者，　　勤修如是行，
　　具六波羅蜜，　　安住於十地。」

[0630c06] 佛告阿難：「彌勒菩薩安住如是善巧方便，積集阿耨多羅三藐三菩提。阿難！我昔求道受苦無量，乃能積集阿耨多羅三藐三菩提。何以故？乃往古昔時有太子名見一切義，端正殊妙諸相具足，見者歡喜。出遊園苑，見一病人受諸重苦，生悲愍心便問之言：『汝今此病豈無有藥能療治耶？』爾時病人即以偈頌白太子言：

「『我病藥難求，　　世間不可得，
　　國王亦無有，　　何況病惱者。
　　通達於諸論，　　善說醫方者，
　　雖欲為療治，　　其藥難可得。』

[0630c18] 「爾時太子復以偈頌告病人言：

「『金銀摩尼珠，　　乃至於象馬，
　　所求皆當說，　　為汝除憂惱。』

[0630c21] 「爾時病人復以偈頌白太子言：

「『若飲太子血，　　我必得安樂。
　　願生歡喜心，　　施我無憂惱。』

[0630c24] 「爾時太子復以偈頌告病人言：

「『我為諸眾生，　　墜墮無間獄，
　　多劫猶能忍，　　何況於身血！』

[0630c27] 「爾時太子即取利刀刺身出血，令彼病人隨意所用，不生一念悔恨之心。阿難當知，爾時太子見一切義者豈異人乎？今我身是。四大海水猶可測量，我於往昔行菩薩道捨已身血不可稱計。」

[0631a03] 佛告阿難：「乃往古昔時有太子名曰妙花，端正殊勝諸相具足，見者歡喜。從園苑出，見一病人身體羸瘦，生悲愍心便問之言：『汝今此病豈無有藥能療治耶？』爾時病人即以偈頌白太子言：

「『世雖有良醫，　　無藥療我病，
　　唯願生慈愍，　　為我除憂惱。』

[0631a10] 「爾時太子即以偈頌告病人言：

「『我為利世間，　　一切咸施與，
　　身分及珍寶，　　須者皆當說。』

[0631a13] 「爾時病人復以偈頌白太子言：

「『譬如大藥王，　　隨意療眾病，
　　亦如日月光，　　普照諸世間。
　　若能出身髓，　　遍塗於我身，
　　是病乃消除，　　長夜得安樂。』

[0631a18] 「爾時太子復以偈頌告病人言：

「『若有諸眾生，　　碎我身出髓，
　　為利於世間，　　心不生憂惱。』

[0631a21] 「爾時太子即自碎身取其骨髓，與彼病人隨意所用，不生一念悔恨之心。阿難當知，爾時妙花太子豈異人乎？今我身是。四大海水猶可測量，我於往昔行菩薩道捨身骨髓不可稱計。」

[0631a25] 佛告阿難：「乃往古昔時有國王名為月光，端正殊妙諸相具足，見者歡喜。從園苑出，見一盲人貧窮乞匃，生悲愍心便問之言：『汝何所須，我當施汝。或飲食衣服莊嚴資具、金銀摩尼及諸珍寶，隨汝所欲皆當與之。』爾時盲人即以偈頌而白王言：

「『大王猶日月，　　光明照世間，
　　具足勝功德，　　不久生天上。
　　一切淨妙色，　　我今悉不見，
　　願王起慈悲，　　施我所愛眼。』

[0631b06] 「爾時大王即以偈頌告盲人言：

「『汝速來取眼，　　令汝得安樂。
　　願我當來世，　　得佛清淨眼。
　　我行菩薩道，　　一切皆當捨，
　　若我不施汝，　　是則違本願。』

[0631b11] 「爾時月光王即取利刀自挑其眼，與彼盲人隨意所用，不生一念悔恨之心。阿難當知，爾時月光王者豈異人乎？即我身是。須彌山王猶可度量，我於往昔行菩薩道捨所愛眼不可稱計。阿難！彌勒菩薩往修行菩薩道時，作是願言：『若有眾生薄婬怒癡成就十善，我於爾時乃成阿耨多羅三藐三菩提。』阿難！於當來世有諸眾生，薄婬怒癡成就十善，彌勒菩薩當爾之時得阿耨多羅三藐三菩提。何以故？由彼菩薩本願力故。」

[0631b21] 佛告阿難：「我於往昔行菩薩道，作如是言：『願我當於五濁惡世貪瞋垢重，諸惡眾生不孝父母不敬師長，乃至眷屬不相和睦，我於爾時當成阿耨多羅三藐三菩提。』阿難！以是願故，我今所入城邑聚落，多有眾生毀罵於我，以斷常法招集眾會。若行乞食坌以塵土，和諸雜毒與我令食，或以女人誹謗於我。阿難！我於今者以本願力，為如是等諸惡眾生，起大悲心而為說法。」

[0631c01] 爾時阿難白佛言：「世尊！如來、應、正等覺能作難作、能忍難忍，不調伏者悉令調伏，荷擔如是罪垢眾生而為說法。」

[0631c03] 佛告阿難：「如是如是，如汝所說。何以故？如來大悲之所攝故。」

[0631c04] 爾時阿難白佛言：「世尊！我聞如來堅固誓願，身毛皆竪。世尊！當何名此經？我等云何受持？」

[0631c07] 佛告阿難：「是經名為『彌勒所問』，亦名『往昔本願因緣』，以是名字汝當受持。」

[0631c08] 佛說是經已，彌勒菩薩、尊者阿難，一切世間天、人、阿修羅、乾闥婆等，聞佛所說皆大歡喜，信受奉行。

大寶積經卷第一百一十一

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA