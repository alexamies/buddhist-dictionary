佛說大乘隨轉宣說諸法經卷中


宋明教辯才法師充譯經三藏  沙門紹德等奉　詔譯

[0776c09]  爾時，文殊師利童真菩薩白佛言：「世尊！云何  離除業障得清淨心？」

[0776c10]  佛告文殊師利：「要離惡  業，當學一切法，了知諸法分別心生，虛妄不  實；空智現前，業障自除，心得清淨。

[0776c12]  「復次，文殊  師利！一切眾生，從無始劫來，妄想顛倒，貪  嗔癡三為因；造殺、盜、婬業無量無邊，墮落
諸趣，輪迴生死，受大苦惱，無有休息，業障熾  盛惡魔嬈惱，故心不得清淨。

[0776c16]  「復次，文殊師利！  汝今欲知，一切眾生離諸業障，心得清淨，當  學如來一切法，於身口意三業清淨，晝夜精
勤修持梵行，遠離苦惱，分別不生，希求菩提，  恭敬供養佛法僧寶，長時誦習大乘經典祕  密陀羅尼，身心堅固，無有退轉，觀想了知，
生住異滅，念念無常剎那生滅，一切虛妄  無有真實，安住禪定漸漸增進，心無散亂，一  切惡魔不得其便，自然快樂，意地發明，積
諸功德滋長慧命，證佛菩提無上道果；是名  出家，是真佛子；乃知如來甚深法藏廣大如  海，饒益有情無有窮盡。得無上法寶，復修
禪定，觀想法空，無諸苦惱，獲功德力，行平等  行，心常護持，晝夜恭敬尊重讚仰，一切解脫，  身心快樂。了知生滅，一切皆是幻夢，安住法
中，生於勝處，具足圓滿更無退失。如是而修，  惡業自除，心得清淨。」

[0777a03]  爾時，文殊師利童真菩  薩白佛言：「世尊！云何四聖諦？」

[0777a04]  佛告文殊師  利：「四聖諦，謂苦、集、滅、道，是名四聖諦。」

[0777a05]  文殊  師利白佛言：「世尊！當云何學？」

[0777a06]  佛言：「當學一  切法，得彼法智現前；於此分別不生，善與不  善，觀想自性清淨，了知一切悉皆虛妄。」

[0777a08]  文  殊師利白佛言：「一切眾生云何不學？」

[0777a09]  佛言：  「愚夫異生，為毀謗教法，不生善心、不修梵行、  不讀誦經典、不受教誨、於佛教法不肯少學；
常作惡行，流浪三界而生歡喜，即不知一切  法，如幻如夢如陽焰，虛妄不實。若諸眾生學  一切善法，修習奢摩他定，觀想自性清淨，
了知貪、嗔、癡悉皆虛妄，安住法中得彼定力，  身心快樂。愚夫不學善法，不知有佛法僧寶，  普遍虛空微妙難見。」

[0777a17]  文殊師利白佛言：「云何  此法微妙眾生難見？」

[0777a18]  佛告文殊師利：「此法如  風生浪起，只見浪起不見風生；唯汝文殊、須  菩提能知，餘皆不解。」

[0777a20]  爾時，文殊師利白佛言：  「世尊！云何四念處？」

[0777a21]  佛言：「文殊師利！四念處，  謂觀身不淨、觀受是苦、觀心無常、觀法無  我，是名四念處。」

[0777a23]  文殊師利言：「當云何學？」

[0777a23]  佛  言：「一切眾生，當觀想自身五種不淨；觀受  有苦受、樂受、捨受三，悉皆是苦；觀心無常，念
念無常，剎那生滅；觀法無我，四大、五陰無實  我體；是名四念處；一切眾生當如是學。」

[0777a27]  文  殊師利白佛言：「世尊！云何五根？」

[0777a28]  「謂信、進、念、  定、慧，是名五根。」

[0777a29]  文殊師利白佛言：「當云何  學？」

[0777b01]  佛言：「學法眾生，於一切法中，觀想此法深  遠，能生信故，名信根；了知此法勤行精進，  除障解脫，名精進根；然於此法，一心想念不
忘，名念根；了知一切法定知心生，名定根；以  慧揀擇一切法空，名慧根；是名五根。」

[0777b05]  文殊  師利白佛言：「世尊！云何七覺支？」

[0777b06]  佛告文殊  師利：「念覺支、擇覺支、精進覺支、喜覺支、  輕安覺支、定覺支、捨覺支，是名七覺支。」

[0777b08]  文  殊師利白佛言：「世尊！當云何學？」

[0777b09]  佛告文殊  師利：「學法眾生，於自性中，了知一切善不善  法，棄捨世緣，勤念正法，名念覺支。擇謂以
自性智，於三界能揀擇，故名擇覺支；精進謂  了知一切法，勤行不捨，名精進覺支；喜謂於  一切諸行發生，晝夜喜行妙性快樂歡喜，故
名喜覺支；輕安謂安住一切法中，不為魔嬈，  心得自在，故謂輕安覺支；定謂了一切法本  無自性，修三摩地，名定覺支；捨謂心安住一
切法，不住智、不住佛，捨離諸緣，名捨覺支；是  名七覺支。」

[0777b19]  文殊師利白佛言：「世尊！云何八  正道？」

[0777b20]  佛告文殊師利：「八正道，謂正見、正思、  惟、正語、正業、正命、正精進、正念、正定，是名  八正道。」

[0777b22]  文殊師利白佛言：「世尊！當云何學？」

[0777b23]  佛告文殊師利：「彼一切眾生，了知一切法，三  業恭敬，是名正見；彼於一切法，分別不分  別喜不喜，名正思惟；彼了知一切法，真實言
說，名正語；彼於一切法，了知唯造善業，名  正業；彼於一切法，安住平等真心，名正命；  彼於一切法，勤修大乘，名正精進；彼於一切
法，不生惡業，名正念；彼於一切法，不散不亂，  名正定；是名八正道。彼學法眾生，一心了知  四聖諦、四念處、五根、七覺支、八正道，如是等
法一一修學已，得到彼岸，生諸佛國，無有恐  怖，得金剛堅固心。一切羅漢、聲聞、沙門、婆羅  門，及小婆羅門等，聞佛說此微妙最上法門，
有大神力，能除熱惱，獲得心地清涼；諸比丘  若能展轉勤行，心無退轉，與我無異。而諸天  人晝夜作諸音樂，持眾名香、種種奇華、珍妙  飲食，堪受供養。

[0777c09]  「文殊師利！彼諸比丘若不斷  嗔，入王城持鉢循行乞食，為魔所惱，染著諸  欲，非佛弟子，與俗無異。復有比丘心無嗔故，
了知大乘微妙法行、法義言句，於真實正行  而得解脫。爾時，三千二百天子，持天曼陀羅  華、種種名香、上妙飲食，恭敬供養，心大歡喜，
互相讚歎出家功德，與如來佛國而無有異。」

[0777c16]  爾時，文殊師利白佛言：「世尊！我聞佛說祕密  陀羅尼章句云何？」

[0777c17]  佛告文殊師利：「我為汝說  祕密句、橛句、金剛句、慧句，是名陀羅尼章句  法門。此法門，菩薩得一切法句發生，剎那剎  那得忍辱法。」

[0777c20]  文殊師利言：「云何名祕密句法  門？」

[0777c21]  佛言：「我為汝說祕密句真實章句，於一  切法中心愛樂祕密句為第一；如汝文殊師  利，於一切菩薩中而得第一，祕密句亦復如
是。復次，文殊師利！祕密句如虛空，我身遍  滿虛空，一切法亦如是遍滿虛空，一切菩薩  現前不現前，都是一如，名真實祕密句。」

[0777c26]  文  殊師利白佛言：「世尊！云何橛句？」

[0777c27]  佛告文殊  師利：「我為汝說橛句，不動貪法界，住一切  法動；我不動大乘，不作種種世事，是名橛  句。」

[0778a01]  文殊師利白佛言：「世尊！云何金剛句？」

[0778a01]  佛  言：「我為汝說金剛句，嗔眾生長時有嗔，金  剛能斷一切法，是名金剛句。」

[0778a03]  文殊師利白佛  言：「世尊！云何慧句？」

[0778a04]  佛言：「我為汝說慧句，癡  是學佛智，一切眾生，非學佛智不到彼岸。若  諸眾生學佛智，一切慧具足，有慧無慧悉能
了知，此是甚深。文殊師利！悉能了知眾生  無智，但樂諸惡，於一切法不能遠離，是名祕  密句。」

[0778a09]  文殊師利白佛言：「世尊！云何祕密句  識？」

[0778a10]  佛告文殊師利：「識如幻化，妄生一切法，空  無自性、無自相，如是五蘊如五指，不實如虛  空，悉是假名；眾生惛懵，不能曉了，是名祕密
句。」

[0778a13]  文殊師利白佛言：「世尊！云何祕密句色？」

[0778a13]  佛  告文殊師利：「色一切法，眾生心癡、眼癡，毀謗  正法，不好勤學，愛樂於色，不知虛妄。文殊師
利！汝於色塵悉能了知，是名祕密句。」

[0778a16]  文殊  師利白佛言：「世尊！云何祕密句聲？」

[0778a17]  佛告文  殊師利：「聲空發生，不可得見，種種語言、音響  之聲，耳識聽受，是名祕密句。」

[0778a19]  文殊師利白佛  言：「世尊！云何祕密句香？」

[0778a20]  佛告文殊師利：「香  發諸塵，不可得見，但識所聞，識亦無故，皆是  虛妄，是名祕密句。」

[0778a22]  文殊師利白佛言：「世尊！云  何祕密句味？」

[0778a23]  佛告文殊師利：「味無自性，妄生  於舌，眾生分別，愛樂貪著，是名祕密句。」

[0778a24]  文殊  師利白佛言：「世尊！云何祕密句觸？」

[0778a25]  佛告文  殊師利：「觸本無故，觀想一切法如虛空，眾  生愚迷，於境、於身種種貪著，以為妙觸，是名  祕密句。」

[0778a28]  文殊師利白佛言：「世尊！云何祕密  句地？」

[0778a29]  佛告文殊師利：「地性質實，於法思惟，  無自體性，亦無自相，眾生顛倒，妄執為有，種  種戀著，是名祕密句。」

[0778b02]  文殊師利白佛言：「世  尊！云何祕密句水？」

[0778b03]  佛告文殊師利：「觀諸水  性，猶如陽焰，虛妄不實故，是名祕密句。」

[0778b04]  文  殊師利白佛言：「世尊！云何祕密句火？」

[0778b05]  佛告  文殊師利：「火性猛烈苦惱眾生，此法滅故自  性寂靜，分別不生，最上極樂，是名祕密句。」

[0778b08]  文殊師利白佛言：「世尊！云何祕密句風？」

[0778b08]  佛  告文殊師利：「風一切法不可得見，眾生貪著  動作往來，風力所轉，是名祕密句。」

[0778b10]  文殊師利  白佛言：「世尊！云何祕密句佛亦如是？」

[0778b11]  佛告  文殊師利：「一切不善法，十方諸佛，各各開說，  教詔眾生，是名祕密句。」

[0778b13]  文殊師利白佛言：  「世尊！云何祕密句法亦如是？」

[0778b14]  佛告文殊師利：  「一切法不可取、不可捨；觀想無我、無自相、無  自性，心不散亂，是名祕密句。」

[0778b16]  文殊師利白  佛言：「世尊！云何祕密句僧亦如是？」

[0778b17]  佛告文  殊師利：「彼無數妙住法界，於三摩地平等持  戒，修平等慧、平等解脫，於平等法中善安住  故，餘無所學，是名祕密句。」

[0778b20]  文殊師利白佛  言：「世尊！云何橛句虛空境界？」

[0778b21]  佛告文殊師  利：「一切法虛空境界、不思議境界，於諸境界  不可取、不可捨、不可住，無有住處，是名橛句。」

[0778b24]  文殊師利白佛言：「世尊！云何橛句一切法住  虛空？」

[0778b25]  佛告文殊師利：「一切法不離虛空住，  不生煩惱，住寂靜故，是名橛句。」

[0778b26]  文殊師利  白佛言：「世尊！云何橛句一切法無分別心？」

[0778b28]  佛告文殊師利：「一切法不學、不問、不作、不親  近、不發願、不生愛樂，寂靜如虛空，是名橛  句。」

[0778c01]  文殊師利白佛言：「世尊！云何橛句一切  法微妙？」

[0778c02]  佛告文殊師利：「一切法離垢，安住清  淨，光自在妙圓滿清淨，虛空圓滿清淨，發  生微妙，身安住於法，是名橛句。」

[0778c04]  文殊師利白  佛言：「世尊！云何橛句一切法安住虛空？」

[0778c05]  佛  告文殊師利：「一切法安住虛空不可見，一切  法離垢安住亦不可見，是名橛句。」

[0778c07]  文殊師利  白佛言：「世尊！云何橛句一切法教詔學？」

[0778c08]  佛  告文殊師利：「一切法教詔眾生，不來勤學、  不學觀想、不作意、晝夜六時不學，又不問  隣座，不會解釋、不能宣說、無有智慧、不能分
別，亦不愛樂、不親善友、我慢貢高，遠離教詔，  不得解脫，是名橛句。」

[0778c13]  文殊師利白佛言：「世  尊！云何橛句一切法最上遠離？」

[0778c14]  佛告文殊師  利：「一切眾生，於諸善法而不肯學，唯造罪惡，  不親賢善，無有智慧，是名橛句。」

[0778c16]  文殊師利  白佛言：「世尊！云何橛句眾生難教詔？」

[0778c17]  佛告  文殊師利：「若諸眾生，心不散亂，唯勤學法，親  近供養，自然往詣教詔求法，福慧乃生；若眾
生不學一切法，唯造惡業，欲求福慧無有，是  名橛句。」

[0778c21]  文殊師利白佛言：「世尊！云何橛句  眾生得一切智？」

[0778c22]  佛告文殊師利：「一切眾生勤  求學法，得一切智；發歡喜心生大乘行，明了  自性得一切智，是名橛句。」

[0778c24]  文殊師利白佛言：  「世尊！云何橛句眾生得一切智智具足？」

[0778c25]  佛告  文殊師利：「一切眾生自性，自性中於如來平  等一切智慧，悉皆曉解一體性相，是名橛句。」

[0778c28]  文殊師利白佛言：「世尊！云何橛句一切眾生  菩提道場？」

[0778c29]  佛告文殊師利：「菩提道場，唯求佛  法，一切法寂靜道場、一切法性道場、一切  法求道場。文殊師利！言菩提道場，我一心
求法，不求餘相；一切眾生、一切人民，常樂往  彼求此菩提道場，是名橛句。」

[0779a04]  文殊師利白佛  言：「世尊！云何橛句一切眾生得此忍辱？」

[0779a05]  佛告  文殊師利：「學法眾生，息念觀想，淨慧發生，於  諸名相不生分別，得忍辱平等，是名橛句。」

[0779a07]  文  殊師利白佛言：「世尊！云何橛句一切眾生善  友說法？」

[0779a09]  佛告文殊師利：「一切眾生與十方天  人、諸小天人，各各說法，希求菩提，心生歡喜，  供養恭敬，除障平等，於無體相安住，是名橛  句。」

[0779a12]  文殊師利白佛言：「世尊！云何橛句一切眾  生得此陀羅尼？」

[0779a13]  佛告文殊師利：「一切眾生，學  觀想色、聲、香、味、觸；任持甚深圓滿分別、圓滿  不分別，是名橛句。」

[0779a15]  文殊師利白佛言：「世尊！  云何橛句一切眾生慈心具足？」

[0779a16]  佛告文殊師  利：「一切眾生樂修慈心，了知一切法，得平等  慈，是名橛句。」

[0779a18]  文殊師利白佛言：「世尊！云何橛  句一切眾生悲心具足？」

[0779a19]  佛告文殊師利：「一切  眾生，勤學如來平等大悲心，大悲體具足，是  名橛句。」

[0779a21]  文殊師利白佛言：「世尊！云何橛句  一切眾生不得三摩地？」

[0779a22]  佛告文殊師利：「一切  眾生，不修禪，不樂不喜，妄語顛倒，性惡剛暴，  多諸障礙，非有智慧，無剎那頃愛樂禪定，是  名橛句。」

[0779a25]  文殊師利白佛言：「世尊！云何橛句  一切眾生貪具足？」

[0779a26]  佛告文殊師利：「一切眾生  貪愛具足，煩惱多生，無歡喜心，不樂寂靜，不  行平等，而於貪性無有覺悟，不得菩提，是名  橛句。」

[0779a29]  文殊師利白佛言：「世尊！云何橛句一  切眾生嗔具足？」

[0779b01]  佛告文殊師利：「一切眾生，嗔  具足安住、嗔體性安住，悉皆具足，是名橛  句。」

[0779b03]  文殊師利白佛言：「世尊！云何橛句一切眾  生癡具足？」

[0779b04]  佛告文殊師利：「一切眾生不求佛  法，一切慢、一切行非梵行，癡平等住、癡體性  住，不學菩提，是名橛句。」

[0779b06]  文殊師利白佛言：  「世尊！云何橛句一切眾生癡身具足？」

[0779b07]  佛告文  殊師利：「一切眾生，身住癡，一切法不誦，經典  不信、不讀，性惡憎嫌，不樂大乘，安住最上不  善，是名橛句。」

[0779b10]  文殊師利白佛言：「世尊！云何  橛句一切眾生邪見具足？」

[0779b11]  佛告文殊師利：「一  切眾生邪見，歸依十身佛，不真實歸依，常作  十惡，行十邪見，不悟邪見，體性愛樂，安住五
慾中，安住貪嗔癡中，安住障，不得菩提，是  名橛句。」

[0779b15]  文殊師利白佛言：「世尊！云何橛句  一切眾生住處聽法？」

[0779b16]  佛告文殊師利：「一切  眾生，一心恭敬聽受，當為汝說。一切眾生真  實求法，一心不動，不生怕怖，佛福廣大，愚夫
不知。我有真實言教，不生恭敬，不安住聽  受；貪平等住、嗔平等住、癡平等住、五慾中  平等住、障難平等住、愛樂平等住，不讚歎
佛，有如是無上正等正覺；如是貪體性安住、  嗔體性安住、癡體性安住、五慾中體性安住、  障難體性安住、愛樂體性安住，不讚歎佛，有  如是無上正等正覺解脫。」

[0779b25]  佛告文殊師利：「汝  若不問，不為汝說，汝今問我，當為汝說。一切  善法當學，如來正等正覺一切善法平等具
足；如是師僧善友歡喜，學大乘教，行大乘  行，有大勢力，捨離於此更無餘事；專心發  願求法最上，精勤專心，觀想五智如來境界，
如來境界無別境界，一切境界平等，晝夜如  是學法一心供養。文殊師利！若諸眾生作如  是求法，得佛菩提，了知善法，一切善法具足
如是，若不學佛法，與諸禽畜實無有異。」

佛說大乘隨轉宣說諸法經卷中

* * *

【經文資訊】大正藏第 15 冊 No. 0652 佛說大乘隨轉宣說諸法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，釋心陞法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
