菩薩瓔珞經卷第五
  (一名現在報)

姚秦涼州沙門竺佛念譯

◎生佛品第十四

[0040c27]  爾時，座上有菩薩摩訶薩，名分別說施，普於  無量諸佛世尊造眾德本，即從坐起，前白佛  言：「善哉，善哉！世尊！頗有如來、至真、等正覺，
於過去世未來現在，一時一日中，知過去三  事、未來現在三事，得成佛不乎？」

[0041a02]  答曰：「無也。何  以故？如來、至真、等正覺，隨其變化觀見國土，  應適眾生乃有所成耳。猶如菩薩摩訶薩不
以國土為國土，不以眾生為眾生，分別法界  法智所生。如來神智非世俗智，世俗智者從  欲色界至有想無想天，乃謂世俗智。今日
如來、至真、等正覺已過此智，云何出生諸法，  成如來、至真、等正覺乎？此事不然。何以故？  如來如。如如來如，如世界如，諸法性如、
不思議如、未來如、於彼世界劫數如。如來  劫數如，一如不二如。諸有如、諸法性空如，  亦不生亦不滅，亦無著斷。諸佛世尊所出名
號，於彼劫數無限無量不可稱記，不見有長  亦不見短，亦不見生亦不見滅，云何出生諸  法？無形不可見未來未起，無記不見有記。如
無形法種種異，名句身亦爾，味身亦爾，無  各各名身，無各各句身，無各各味身。何以  故？一切諸法各各虛空，亦不有善亦不有惡，
亦不有福非不有福，或有行或無行。」

[0041a20]  爾時，有  菩薩名無盡慧，得此性空如如無法，即從坐  起白佛言：「我今堪任於如來前，說有行無行  如空性如如法。」

[0041a23]  佛言：「善哉，善哉！族姓子！恣  汝所說。」

[0041a24]  無盡慧菩薩白佛言：「若有善男子、善  女人，修習有行無行，便能具足一切諸法成  等正覺。云何有行無行？諸法不生不滅，無
過去當來今現在，是謂無行。必終諸法分別  過去當來今現在，是謂菩薩有行。無量有名  身不見本末，無量有句身不見本末，無量
味身不見本末，是謂菩薩無行。若善男子、善  女人知三世法有生有滅，於中分別悉無所  有，是謂菩薩有行。」

[0041b03]  爾時，無盡慧復白佛言：「未  究竟法使令究竟，未滅盡法使令滅盡，是謂  菩薩無行。若有菩薩摩訶薩於過去當來今
現在，不見有量不見無量，是謂菩薩有行。

[0041b07]  「復次，善男子、女人！初生道心行無上正真  道，不以稱譏苦樂利衰毀譽甘樂其中，是謂  菩薩無行。如三千大千世界其中眾生一意
一心，分別三世斷滅之法，是謂菩薩有行。

[0041b10]  「復  次，善男子、女人於無量劫中行勤苦行，欲得  聞受如來言教，是謂菩薩無行。復次，善男子、  女人行四等心，不以四等以自稱歎，是謂
菩薩有行。

[0041b14]  「不染不污無過去當來今現在，是  謂菩薩無行。若善男子、女人非義非無義，  非有成非無成，亦不有對亦不無對，是謂菩  薩有行。

[0041b17]  「或以國土清淨無所染，自不見國  土有所成就，是謂菩薩無行。若復於諸法  不生妄見而無所起，以無盡法能自纓絡，
是謂有行。亦不有亦不無，是謂菩薩無行。

[0041b21]  「復次，善男子、女人，觀一剎土如空無異，不  以異剎係在一國，是謂菩薩有行。復自觀見  本有三世諸佛菩薩摩訶薩，有過去當來今
現在，是謂菩薩無行。

[0041b24]  「復次，族姓子！若善男  子、女人一一分別，界非我界，世非我世，有  非我有，是謂菩薩有行。復次，族姓子！分別
三界行無所行，不見作亦不見不作，是謂菩  薩無行。」

[0041b28]  爾時，如來問無盡慧菩薩曰：「汝住何  等法而說此乎？無行起於有行？有行起於無  行？何由而從如來而自說有行無行耶？」

[0041c01]  無  盡慧菩薩復白佛言：「本從自覺，如今始果，唯  願世尊敷演宣暢。」

[0041c03]  佛言：「善哉，善哉！善男子！  如汝所言，善思念之，今日如來當為汝敷演  其教。云何？族姓子！汝本發意成無上等正覺，
為從有行？為從無行？」

[0041c06]  答曰：「不從有行，不從無  行。」

[0041c07]  佛言：「云何？族姓子！若不從有行、不從無行，  云何得成等正覺乎？」

[0041c08]  答曰：「有如如，如亦如如，  是故不從有行、不從無行。」

[0041c09]  佛言：「汝本何以不  發此問？吾先已說有行無行。」

菩薩瓔珞經本末品第十五

[0041c12]  爾時，世尊將欲示現菩薩之行，即入本淨三  昧，令一切眾生悉見過去未來現在諸法本  末。復令眾生見諸佛無量世界諸佛世尊，有
成就者、不成就者，或從一地乃至十地，有現  在身行、不現在身行，令一切眾生一一分別。

[0041c17]  爾時，如來、無所著、等正覺，將欲度眾生便笑，  從面門出大光明，乃照無量恒沙剎土，從  欲界上至有想無想天，悉見光明。於彼光明
演出無量眾生根本。云何為眾生本末？於是  善男子、善女人，修行一法無量智慧便能具  足，淨佛國土教化眾生。

[0041c22]  爾時，世尊告諸會  等諸無著行：「云何無著行？從初發意乃至成  佛，五十四法不著空行。於是，善男子、善女人
常當思惟不離須臾。云何為五十四？一者分  別五陰，起亦知起滅亦知滅，然彼五陰有生  無生，有聖行無聖行，有空觀無空觀。

[0041c27]  「若善  男子、善女人，分別五陰何由而生？何由而滅？  色本無生如今有生，解色非有非無，或有色  有，或有色本，過去當來今現在色亦復如
是。本無有色不見本色，於過去中不見過去  色，於未來中不見未來色，於現在中不見現  在色，過去色非現在色非未來色，未來色非
過去色非現在色，現在色非過去色非未來  色，菩薩摩訶薩盡能分別一一悉知。

[0042a06]  「復次，善  男子、女人！分別痛法解知痛無所起，觀過  去痛本無此痛，亦知此痛非有過去，過去痛
非未來現在，未來痛非過去現在，現在痛非  過去未來。何以故？未來痛本無此痛。若善  男子、女人觀現在痛亦非前痛，亦非後痛，
非過去痛，非未來痛，痛亦不自知痛，然後  乃知本淨末淨。

[0042a13]  「若善男子、女人，復當思惟  過去五陰想，法本無此想，過去五陰想不知  未來現在想，未來想不知過去現在想，現在
想不知過去未來想，想無有想。

[0042a16]  「若善男子、  女人，於未來中分別未來想，未來想不自  知未來想，未來想不知過去現在想，未來過  去想不知未來，過去想不知未來現在想。

[0042a19]  「若  善男子、女人，於現在中分別過去想亦無有  過去想，分別未來想亦無有未來想，分別現  在想亦無有現在想，於現在過去亦無過去
想，於現在未來亦無現在未來想，於現在想  亦無有想。

[0042a24]  「若善男子、女人，復當於過去分  別五陰行何由生？復何由滅？過去行亦不有  行，分別過去行非過去行，過去行非未來行
非現在行，未來行非過去行非現在行，現在  行非過去行非未來行，過去未來行非過去  未來行，過去現在行非過去現在行。何以故？  行本無所有亦不有行。

[0042b01]  「若善男子、女人，於  未來中便當具足於未來行，於未來中不見  過去行、不見現在行，於未來中不見未來過
去行、不見未來現在行，亦不見未來現在行。  何以故？本無有此行。

[0042b05]  「若善男子、女人，於現  在中復當分別，過去行亦無過去行，亦無未  來行亦無現在行。於現在行觀現在過去行，
亦不見現在過去行，於現在觀現在未來  行，亦不見現在未來行，觀了諸行悉無所有。

[0042b10]  「若善男子、女人，於過去中觀過去識，亦不  見過去識，於未來識亦不見未來識，於現在  識亦不見現在識，於過去識亦不見過去未
來識，於過去中亦不見過去現在識，亦不見  識。

[0042b14]  「若善男子、女人，於未來中不見過去識  未來識，於未來中不見未來過去識，不見未  來現在識。若善男子、女人，於現在識不見
過去識，不見未來識，於現在中不見現在過  去識，不見現在中未來識，是謂善男子、女  人分別五陰本  末  空也。」

◎

◎菩薩瓔珞經非有識非無識品第十六

[0042b21]  爾時，形響菩薩白佛言：「世尊！向聞如來、至真、  等正覺已說眾生根本。如我今日欲承如來
威神說有識無識。唯願，世尊！聽者，果敢當說。」

[0042b24]  佛言：「族姓子！樂說便說。」

[0042b24]  形響菩薩即於佛前  以偈讚佛：

「世尊大弘誓，　　知眾生根原，  
今日已得聽，　　神尊口言教。  
本從無數佛，　　恒求聞此要，  
今聞聖尊教，　　聽說有無教。  
昔我無數劫，　　承事諸聖尊，  
如我今已獲，　　音響辯第一。  
相亦不有相，　　亦不見有無，  
無塵無諸垢，　　今號人中尊。  
人生本無生，　　況我復有生？  
以我無生意，　　欲說小慧本，  
不敢以愚情，　　宣暢如來教。  
自憶昔行本，　　唯聽不敢疑，  
生死無有量，　　受身復受身，  
至竟懷狐疑，　　唯聽敷演之。」

[0042c11]  爾時，形響菩薩說此偈已，前白佛言：「世尊！解  第一義不別彼識此識者，是謂有識無識。不  見有行執、不見無行執，諸法一相悉無悉
有，是謂菩薩摩訶薩有識無識。分別種姓，此  清淨識、此非清淨識，我相好成就、彼相好不  成就，悉能觀了而無所有，是謂菩薩摩訶薩
有識無識。分別時節覩見諸佛，此劫有佛、彼  劫無佛，不以有佛而懷喜悅，正使無佛亦復  不慼，是謂菩薩有識無識。我復觀見眾生
之類，有權方便者、無權方便者，於中不起想  行，是謂菩薩有識無識。復觀眾生知其年歲  限數，或有眾生應從前劫而得度者，復有眾
生應從後劫而得度者，或有眾生應從現在  劫而得度者，亦不見此劫有度無度，是謂菩  薩有識無識。」

[0042c25]  爾時，有菩薩名眾相具足，即從  坐起，前白佛言：「世尊！我亦堪任於如來前說  有識無識。」復以此偈而說頌曰：

「於恒沙諸佛，　　造此眾德業，  
心念等正覺，　　積行識宿命。  
不著我人壽，　　生死無根本，  
道相無形兆，　　今遭人中尊。  
三世平等慧，　　非識非無識，  
行盡不造行，　　乃授弟子決。  
一識亦無一，　　覺寤深法要，  
超越諸佛剎，　　無量諸佛土。  
本從無數世，　　聞說乃得寤，  
願於如來前，　　聽說識無識。  
分別深妙法，　　今遭人中尊，  
盡達泥洹境，　　唯願聽說之。」

[0043a11]  爾時，眾相具足菩薩白佛言：「世尊！如我今日  號曰眾相具足，相起不知相起、相滅不知相  滅，是謂菩薩摩訶薩有識無識。」

[0043a13]  眾相具足菩  薩白佛言：「世尊！如我自念，昔從識慧如來、  至真、等正覺聞說此要，諸有眾生從初發意
乃至成佛不見識相，是謂菩薩有識無識。  若善男子、女人，一一分別六衰六入，知  過去衰非過去衰，知未來衰非未來衰，知  現在衰非現在衰，於中不起想著者，是謂
有識無識。」

[0043a20]  種姓生菩薩白佛言：「世尊！今日  於如來前，聞音響菩薩說有識無識，復聞眾  相菩薩說有識無識。云何？世尊！所言識，云何  為識？」

[0043a23]  佛言：「如空等也。」

[0043a23]  種姓生菩薩復白佛  言：「世尊！云何如空等耶？」

[0043a24]  佛言：「不生不滅不  著斷也。」

[0043a25]  種姓生菩薩白佛言：「今問如來識  所起，乃以空報我耶？」

[0043a26]  佛言：「不然。我今說識  非有非無，故號有識無識。」

[0043a27]  種姓生菩薩言：「識  為有相、為無相乎？」

[0043a28]  佛言：「識亦非有相、非無相  也。」

[0043a29]  種姓生菩薩白佛言：「云何識非有相非  無相乎？」

[0043b01]  佛言：「本不有相亦非今相，故曰本  識非今識；今識非本識，故曰識非有相、非無  相也。」

[0043b03]  爾時，種姓生菩薩白佛言：「若使有相非  識、無相非識，何以故說識識？」

[0043b04]  佛言：「隨識所  起。識起則起、識滅則滅，是故非有相、非無相  也。」

[0043b06]  佛復告族姓子：「云何？種姓生菩薩！汝今  識有乎？」

[0043b07]  答曰：「無也。何以故？無形無像，非今  有、非過去有、非未來有。」

[0043b08]  佛言：「汝已自說識無  有識，非今非未來非過去，汝今言是誰乎？」

[0043b09]  答  曰：「欲言識耶？種姓生乎？」

[0043b10]  佛言：「我不問此  識菩薩生，但問識為有為無。」

[0043b11]  答曰：「識非有  非無。」

[0043b12]  佛言：「如是，如是。族姓子！」

[0043b12]  爾時，種姓生  菩薩白佛言：「云何？世尊！如今日如來、至真、等  正覺，為從識說有說無？為不從識說有說無？」

[0043b15]  佛言：「汝以何等義而問如來？」

[0043b15]  種姓生菩薩  白佛言：「向如來問：『汝今說有識無識乎？有  當來今現在過去乎？無當來今現在過去乎？』
我報曰：『無也。世尊！』如今世尊言亦無今當來  過去識。我與如來識何所在？」

[0043b19]  佛言：「我已先說  非有識非無識，但為如來、至真、等正覺，以若  干法覺寤眾生。云何？族姓子！若善男子、女
人體知此法者，便能具足一切諸法。」

[0043b22]  爾時，有  菩薩名曰力盛，即從坐起復白佛言：「我亦堪  任說有識無識。」力盛菩薩即於佛前而說頌  曰：

「本從十力尊，　　聞此有無識，  
賢聖八等道，　　演暢無礙慧。  
音聲各各異，　　眾生界不同，  
施惠無等想，　　稱號為十力。  
若我後成佛，　　分別諸法界，  
從一行無二，　　唯願聽說識。  
道本從我生，　　由我不生識，  
計了無思想，　　非有識無識。  
積小至大行，　　乃自致覺寤，  
生死非可量，　　神識豈可盡？  
我今承尊神，　　少欲自演說，  
唯願在聖顏，　　得近諸佛藏。」

[0043c09]  爾時，力盛菩薩說此偈已，便白佛言：「云何？世  尊！若有分別如來十力不可沮壞，云何如來  十力不可沮壞？一者如來發意求無上等正
覺不可沮壞，是謂菩薩有識無識。復知和合  彼此不見本末，是謂菩薩有識無識。觀眾生  行本了自然，乃知無量本所從來，是謂菩薩
有識無識。一切諸法本無有形，積由癡故便  生此識，分別此癡不知所從起滅，是謂菩薩  有識無識。分別眾智，有三事行本，從有明還
墮四顛倒，於四顛倒了為幻化，亦不見倒亦  不見非倒，是謂菩薩有識無識。復於四事，觀  眾生本末具足五行者尋能思惟，即成五事。
若善男子、女人，於本無行、行無行迹。何謂  為五？一者、念；二者、轉念；三者、本；四者、癡；五  者、無盡，是謂菩薩摩訶薩有識無識。復有識
法不可思議，無或善權非人所測，有四事  行，覩見諸佛剎土有生起滅，便能成就不見  起滅，是謂菩薩有識無識。如來、至真、等正覺，
觀過去當來現在，亦不見過去當來現在根  本。若生五趣受五趣眾生形已，得分別五趣  隨彼所入，復能分別受有形根無形根。若菩
薩摩訶薩已受天根不受龍根，雖然欲受龍  根便能降諸法雨。若善男子、女人得閱叉  根，離彼閱叉根受阿須倫根，復能具足有識
無識。捨彼阿須倫根受彼乾沓和根，捨彼  根已便能具足有識無識。旃陀羅、魔休勒、  人與非人亦復如是，是謂菩薩摩訶薩通盡  法藏不可思議。」

菩薩瓔珞經無量品第十七

[0044a09]  「復次，善男子、善女人，菩薩摩訶薩復能盡知  諸佛設教有定有量無量。云何？族姓子！菩薩  摩訶薩諸佛世尊入此三昧，盡知諸佛所設
教有量無量，盡能知一切諸佛說口行說身  行說意行。或復示現遊十方世界，度東方無  量世界度所度界，不失東方諸佛設教；度南
方無量世界度所度界，不失南方諸佛設教；  度西方無量世界度所度界，不失西方諸佛  設教；  度  北方無量世界度所度界，不失北方
諸佛設教；度東北方無量世界度所度界，不  失東北方諸佛設教；度東南方無量世界度  所度界，不失東南方諸佛設教；度西南方無
量世界度所度界，不失西南方諸佛設教；度  西北方無量世界度所度界，不失西北方諸佛  設教。復遊上方無量世界度所度界，不失上
方諸佛設教。復至下方無量世界度所度界，  不失下方諸佛設教。」

[0044a25]  爾時，世尊出廣長舌放  大光明，普照無數十方世界，盡令眾會聞如  來、至真、等正覺，說甚深設教，度所度界：「此有
十八慧明。於是，族姓子、族姓女！便能具足如  來設教，能使界有非界想，能使非界有界想，  於彼世界說一觀法，是謂善男子女人於十  八慧明成就一法。

[0044b02]  「復次，善男子、女人！豫察  未來無數世事，及知過去現在佛、非佛、菩薩、  非菩薩，是謂菩薩於十八慧明成就二法。

[0044b04]  「復  次，善男子、女人！過去無量無緣無數盡不  見盡起不見起，是謂菩薩於十八慧明成就  三法。

[0044b07]  「復次，善男子、善女人！內外分別四非  常行，於中自觀身行具足者，是謂菩薩於十  八慧明成就四法。

[0044b09]  「復次，善男子、善女人！佛  界無量不可思議，便能分別諸佛二事癡愛  悉知性空，是謂善男子、善女人於十八明慧，  成就五法。

[0044b12]  「復次，善男子、善女人！若能一一觀  內外空，我非彼有、彼非我有，一一知空寂而  無所有，是謂善男子、善女人於十八法成就  六法。

[0044b15]  「復次，族姓子！虛空無相不可以與虛空  作相，於中自分別身如彼空等者，是謂善男  子，善女人於十八法成就七法。

[0044b17]  「復次，善男子、  善女人！若有形、無形，若有聲、無聲，於中分別  悉無所有，是謂善男子、善女人於十八法成  就八法。

[0044b20]  「復次，善男子、善女人！知七觀所生四  諦聖法總持十八空行，是謂善男子、善女人  於十八法成就九法。

[0044b22]  「復次，善男子、善女人！  知無形法性亦在有生亦在無生，於中分別  悉無所有，是謂菩薩於十八明慧成就十法。

[0044b25]  「復次，善男子、善女人！觀無量世界知有起有  滅，猶如幻師觀鏡中像，是謂菩薩於十八明  慧成就十一法。

[0044b27]  「復次，善男子、善女人！復當知  七苦根本。云何為七？一者、知此心不從彼出，  彼心亦不在此；二者、彼苦心無我無人，此苦
心無我無人；三者、諸佛世界不可思議，如來、  至真、等正覺盡能度彼量；四者、若善男子、善  女人，內自思惟苦空非我，不見有身如鏡照
像；五者、若我受形斷十身法，亦不見十身本  從我有；六者、以無畏法不嬈彼受，諸有受教  者意不移易；七者、觀行、無行、本行、我行、未來
行、非有非不有、非無非不無，此號七苦行；是  謂菩薩於十八明慧成就十二法。

[0044c08]  「復次，善男  子、善女人！觀無量空，於無量空想，不自生念  亦不見彼念。何以故？以無量世界空無相故。
是謂菩薩於十八明慧成就十三法。

[0044c11]  「復次，善  男子、善女人！復當觀無量四苦。云何為四苦？  於閻浮利內觀無量眾生諸苦原本：一者、生
苦，知生本末恒念胎厄；二者、老苦，形異色變  壯意不存；三者、病苦，一大增則一病增，四  大增則四病增，一大滅則一病滅，四大滅則
四病滅。云何？族姓子！病為起滅、為不起滅？」

[0044c17]  爾  時，菩薩名本滅，前白佛言：「世尊！四大本滅，  非起滅也。」

[0044c19]  佛言：「族姓子！云何四大本滅非起  滅？」

[0044c20]  答曰：「本無四大，今生非本有，是故本滅非  起滅。」

[0044c21]  佛言：「族姓子！云何為本滅？云何為起滅？」

[0044c22]  答曰：「本無有形、本無有生，不見苦、不見非苦，  是謂本滅；所言起滅者，我心現在，能令此心  潛伏不起，是謂起滅。」

[0044c24]  佛言：「云何？族姓子！過  去心現在心，過去心非現在心，現在心非過  去心，云何本滅起滅？」

[0044c26]  答曰：「本者無滅，起者無  滅。」

[0044c27]  佛言：「族姓子！本滅起滅何由而生？」

[0044c27]  答曰：  「無生故生。」

[0044c28]  爾時，世尊！歎本滅菩薩曰：「善哉，  善哉！族姓子！乃能於如來前快作是言：『所  謂死苦，臨欲死時，捨身受身中間停住，未知
所趣當來過去現在，當於爾時，神便恐怖，是  謂死苦。』是謂菩薩於十八明慧成就十四法。

[0045a04]  「復次，族姓子！若男子、女人，分別無我苦空非  身，具此四行便能受如來莂。云何為四？於  是，族姓子！若善男子、善女人，計我無我非有
色非無色，解了無所有者，是謂無我。若復  善男子、善女人，思惟法界苦無根本，說非有  苦亦不有生滅，是謂分別苦無苦。如眾生無
量想遍滿虛空界，遍知此想本識所生皆盡  於空，是乃為空。云何為非身？所謂非身我  得我分別，我無我、見無見、聞無聞，非有見非
有聞，是謂非身，是謂菩薩於十八明慧成就  十五法。

[0045a14]  「復次，族姓子！如我如諸佛法如，與  諸佛法如不異，不有佛法不有如亦復不異，  是謂菩薩於十八明慧成就十六法。

[0045a16]  「復次，族  姓子！若善男子、善女人，如來、至真、等正覺，於  本行願知等分眾生三毒多少，不見三毒三
清淨法，是謂菩薩於十八明慧成就十七法。

[0045a20]  「復次，族姓子！若善男子、善女人，自念過去  無數恒沙劫，復知現在無數恒沙劫，復知當  來無數恒沙劫，於中一一分別而無所有，是
謂菩薩於十八明慧成就十八法。

[0045a24]  「若善男子、善女人，分別十八明慧在大眾中  無所畏懼，猶勇健國王有所典領，諸有親附  者皆承王教無有闕失。菩薩摩訶薩亦復如
是，得聖慧法教以法印所封，則能備悉無量  慧門。云何為無量慧門？諸佛不可思議，諸  佛剎土不可思議，諸法不可思議，諸法法
性不可思議，比丘僧不可思議，僧法不可思  議，僧剎不可思議。如此法行，復有四事。云  何為四？一者本從無數經歷劫限，恒為一意
而不錯謬。若有善男子、善女人，守一行本  知有盡無盡，知諸佛有盡無盡，乃能具足平  等道行。」

[0045b07]  爾時，有菩薩名月光照，即從座起白佛言：「世  尊！我今堪任說有盡無盡諸法門行。云何菩  薩摩訶薩於四法本具足五行，便能盡知如
來根本？云何為四？一者在世盡知去就，分別  道法世法，是謂成就一法。

[0045b11]  「復以無形色相定  意感諸國土，於彼國土教化眾生示現無為  之教，是謂善男子、善女人成就二法。

[0045b13]  「復次，善  男子、女人，於己身法不自見身，能度於無  量眾生，終不捨眾生法界，是謂成就三法。

[0045b15]  「復  次，善男子、女人，分別如來三法行本。云何  為三法行本？一者、經行，可去知去、可來知來、
可坐知坐，係意明想心不憒亂；二者、坐禪，  若欲詣座結加趺坐，便去眾想一意一心不  轉其身，終竟禪定初不錯亂；若復興作施諸
善事，所造必成無他餘想，是謂於三法中成  就四法。

[0045b22]  「復次，善男子、女人，於過去當來現  在，盡知當生未生已生，便能於中作師子吼  不失本行之法，是謂成就五法。

[0045b24]  「復次，善男子、  女人，菩薩摩訶薩當復覺知如來三行，如  來禪定非世俗禪，亦非羅漢辟支佛禪，亦非
一地二地乃至十地禪。何以故？餘禪有限，如  來禪者亦無有限。」

[0045b28]  爾時，世尊告月光照菩薩  曰：「云何？族姓子！為世俗禪、為學禪、為無學禪，  從一地乃至十地禪？」

[0045c01]  月光照菩薩白佛言：「世  尊！如我從如來所聞其中諸事，諸有欲界眾  生若男子、女人，從初發意乃至成佛，初在道
地未處菩薩位中，便得三禪：有過去禪、有未  來禪、有現在禪。是善男子、善女人雖得此三  禪，正可自知身中過去身、身中未來身、身中
現在身，未能知他身中過去身、未能知他身  中未來身、未能知他身中現在身。如此善男  子、女人，云何知身中過去身？於是，世尊！若
坐禪時，便自觀身起不淨想，便自思惟：『咄！我  此身為磨滅法。』一意一念唯知不淨，未能  知其所趣。爾時，善男子、善女人，復自思惟：『我
今捨此身已當更求觀，如我今身解知無我，  然知外物亦復如是，一一分別悉無所有。』是  謂於現在身便能思惟過去未來。

[0045c15]  「復次，善男  子、善女人，自觀己身外物已，捨此心當更求  觀：『我今此身悉皆分別非有非無。彼眾生者
如我身不？』便分別外人內過去身，咄嗟此身  磨滅不久，便起不淨想。已生不淨想，知外  人內過去身如己無異。

[0045c20]  「若善男子、善女人，捨  此外人內過去身已，復當生觀：『云何此人內  過去心，為從何生？為從何滅？』復自思惟：『且
捨外人內過去心。』便復思惟外人內未來心。  『咄哉！此身為從何來？為從何滅？』是謂善男子、  女人在菩薩位者，便能具足三禪之行。」

[0045c25]  佛  復問月光照菩薩曰：「云何學地修三禪法？」

[0045c26]  月  光照菩薩白佛言：「若善男子、善女人，已在  信地名曰學人，便欲前進向所趣道，即詣  六靜處，若樹下、塚間、無事及虛空露靖，便能
結加趺坐，端心思惟，自欲具足三禪行法。是  時善男子、善女人，內自思惟：『自觀內過去身  本從何生？復從何滅？』復自思惟：『咄嗟！此身本
無所生、本無所滅。』善男子、善女人，即捨此身  已復更求觀：『我今此身為從何生？為從何滅？  未來身者亦復然耶？』便自思惟：『內未來身為
從何生？為從何滅？』便自生念：『此內未來身亦  不有生亦不有滅。』是謂善男子、善女人於學  地內身具足三禪。

[0046a09]  「云何學地觀內身於他身  具足三禪？是時善男子、善女人，捨此身已自  觀外身，內過去身本從何生？本從何滅？  便  自
思惟：『咄！他內過去身，為從何生？為從何滅？』復  自思惟：『此內過去身亦不生亦不滅。』復捨此  已而更求觀：『此內過去身，已不復生、已不復
滅。此內未來身為從何生？為從何滅？』便自生  念：『此內未來身，亦不生亦不滅。』是謂善男子、  善女人於他身內過去未來身，具足三禪。」

[0046a17]  佛  告月光照菩薩曰：「云何無學地善男子、善女  人具足三禪？」

[0046a19]  月光照菩薩白佛言：「若善男子、  善女人，欲趣漏地斷無漏法，便自思惟，結加  趺坐，內自思惟：『此內過去身為從何生？為從
何滅？』復自思惟：『此內過去身亦不生亦不滅。』  爾時，無學善男子、善女人，捨此觀已，復更思  惟：『我今已觀內過去身，當復觀我我過去身，
亦不見滅亦不見生，亦劫無有亦無生死亦  無剎土。』是謂善男子、善女人於無學地具足  三禪。」

[0046a27]  世尊復問月光照菩薩曰：「云何一地菩  薩不盡諸行具足三禪？」

[0046a28]  答曰：「以無身觀觀  身念，以無念本不失念行，不以聲受音響，過  初菩薩地，三過信地、三越一切諸法，是謂善男  子、善女人具足三禪。」

[0046b02]  世尊問月光照菩薩曰：  「云何？族姓子！不見汝一地三禪乎？」

[0046b03]  答曰：「不見  有界，是故不說。」

[0046b04]  佛言：「無身耶？有身耶？何以  故不說。」

[0046b05]  答曰：「有身。」

[0046b05]  佛復問曰：「身為法身？為  四大身？」

[0046b06]  答曰：「是父母身。」

[0046b06]  佛言：「汝今以父母身，  云何成就三禪？」

[0046b07]  月光照菩薩白佛言：「如我初  求如來、至真、等正覺，坐樹王下無畏亦無恐  懼心，便念三界然熾法。即自思惟：『過去諸佛
悉般泥洹，為能度幾所眾生過去須陀洹？過  去斯陀含？過去阿那含？過去阿羅漢？過去辟  支佛？』復自思惟：『於未來亦復如是。』是謂一地
菩薩具足一禪行。如我一地菩薩觀見三界，  一地行本越次羅漢辟支佛上，是謂一地菩  薩成就二禪。若一地善男子、善女人，分別內
外守身三空，演說法教無有差錯，是謂一地  中成就三禪。」

[0046b17]  佛復問月光照菩薩曰：「汝何  不說斯陀含、阿那含三禪耶？」

[0046b18]  答曰：「若善男子、  善女人，已在見地便自思惟：『己身內過去身  內未來身亦不有此身，亦無佛想亦無法想
亦不見身想。』是謂內過去身具足三禪。云何  內未來身具足三行？爾時，斯陀含復自觀內  外，捨諸塵勞，於三禪地係念不忘，雖自獲證
不壞自相，猶如法法自相，自分別名身句身  味身。復觀外無量眾生不興佛想，成就佛想  平等無二悉令清淨，不見往來無有近遠，是
謂斯陀含於內未來身具足三禪。復次，善男  子、善女人端坐思惟，以得不還道，便自分別：  『吾今定在受證之地，不壞諸法自然之相，審
自證明。吾已過一、已過二、已過三，不復往來處  在生死，心意澹然不可移轉。』是謂善男子、善  女人於己身觀過去，未來亦復如是。」

[0046c03]  爾時，世  尊問月光照菩薩曰：「阿那含獲過去法耶？未  獲過去法耶？」

[0046c05]  答曰：「阿那含獲過去法、未盡過  去法。何謂獲過去法、未盡過去法？然阿那含  身在過去、法在未來，是謂獲過去法、未盡過
去法。又復，阿那含身在未來、法已過去，此亦  獲過去法、未盡過去法。復次，善男子、善女人，  若阿那含身未過去、身未現在，法已過去、法
已現在前，是謂阿那含獲過去法、未盡過去  法。」

[0046c12]  世尊復問月光照菩薩曰：「斯陀含獲過去  法、盡過去法乎？」

[0046c13]  答曰：「斯陀含雖有過去身，不  獲過去法、不盡過去法。」

[0046c14]  「云何斯陀含有過去  身，不獲過去法不盡過去法？」

[0046c15]  答曰：「斯陀含  過去身已滅、過去法未盡，未來法自觀已過  去、法亦無所有。如阿那含無過去身、有過去
法，是故斯陀含不爾。猶如明鏡觀其面像，不  如面面相見，是故斯陀含不如。阿那含識如  純鍊金，斯陀含識如未鍊金，故有差別。」

[0046c20]  佛  復問：「云何？族姓子！如汝所言，阿那含獲過  去法、盡過去法，獲未來法、盡未來法，已成就  所未成就法耶？」

[0046c23]  答曰：「不然。雖為鍊金猶未成  器，可有金名未有形像。」

[0046c24]  佛言：「善哉，善哉！族  姓子！善說此義。如阿那含無過去法、盡過去  法，無未來法、盡未來法。如今阿羅漢獲過去
法、盡過去法耶？獲未來法、盡未來法耶？」

[0046c27]  答曰：  「獲過去法、未盡過去法，獲未來法、未盡未來  法，是故有差別。」

[0046c29]  爾時，世尊問月光照菩薩曰：  「云何二地菩薩具足三禪行？」

[0047a01]  答曰：「猶如二地  菩薩發無上至真等正覺，不見內身不見外  身，係念在前，便自思惟：『我今內身有內過去
身耶？無內過去身耶？有內未來身耶？無內  未來身耶？』捨此觀已，復更思惟：『我今已無內  身、已無外身，云何於內身求內過去身、求內
未來身？』是謂二地菩薩於己內外身具足三  禪。爾時，二地菩薩復作是念：『我今於內外身  悉皆分別，當復次觀他內外身法與我有異
不乎？轉自前進觀他內外身有過去身耶？無  過去身耶？有未來身耶？無未來身耶？』是善男  子、善女人在二地者，於他觀過去身無過去
身，於他觀未來身無未來身。是謂二地善男  子、善女人於他過去身成就三禪。」

[0047a14]  世尊復問  月光照菩薩曰：「云何三地善男子、善女人於  三地中成就三禪？」

[0047a16]  答曰：「若  三  地善男子、善女  人端坐思惟：『於內觀過去身，有過去身耶？無  過去身耶？於內觀未來身，有未來身耶？無未
來身耶？』復自思惟：『我無初地內過去身、不過  去身，亦復無初地內未來身、不未來身，亦復  無初地他內過去身、不過去身，亦復無初地
他內未來身、不未來身。』復觀二地內觀過去  身，有過去身耶？無過去身耶？內觀未來身，有  未來身耶？無未來身耶？復自思惟：『我無二地
內過去身、不過去身，亦復無二地內未來身、  不未來身，亦復無二地他內過去身、不過去  身，亦復無二地他內未來身、不未來身。如我
今觀，我三地中內過去身無內過去身。復自觀  內未來身無內未來身，自於地中觀他內過  去身無他內過去身，觀他內未來身無他內未
來身，況當我有身無身乎？』是謂善男子、善女  人於三地中具足三禪。」

[0047b03]  爾時，世尊復問月光照  菩薩曰：「云何善男子、善女人於四地中具足三  禪？」

[0047b05]  答曰：「若四地善男子、善女人端坐思惟：『於  內觀過去身，有過去身耶？無過去身耶？於內  觀未來身，有未來身耶？無未來身耶？』復自思
惟：『我無初地、二地、三地過去身亦無未來身，  何況當有四地內過去身？四地內無過去身，  四地內未來身，四地內無未來身。』是謂善
男子、善女人於四地中成就三禪。」

[0047b11]  爾時，世尊  復問月光照菩薩曰：「云何五地善男子、善女  人於五地中具足三禪？」

[0047b13]  答曰：「若五地善男  子、善女人端坐思惟：『內觀過去身，有過去身  耶？無過去身耶？內觀未來身，有未來身耶？
無未來身耶？』復自思惟：『我今已捨一地、二地  乃至四地，於四地中於內觀過去身無過去  身，於內觀未來身無未來身。復捨此已，觀他
內過去身無過去身，觀他內未來身無未來  身，況我於五地於內有過去身無過去身？於  他觀未來身無未來身。』是謂善男子、善女人  於五地中具足三禪。」

[0047b22]  世尊復問月光照菩薩  曰：「云何六地善男子、善女人於六地中具足  三禪？」

[0047b24]  答曰：「若六地善男子、善女人端坐思惟：  『觀我無身，於無我身中觀內有過去身耶？無  過去身耶？於內觀未來身，有未來身耶？無
未來身耶？』是謂六地善男子、善女人於六地  中成就三禪。六地善男子、善女人捨無我身  已，於他觀內有過去身耶？無過去身耶？於他
觀內有未來身耶？無未來身耶？復自思惟：  『於他內觀過去身無過去身，於他內觀未來  身無未來身。』是謂善男子、善女人於六地中  成就三禪。」

[0047c04]  佛復問月光照菩薩曰：「七地善  男子、善女人，云何於七地中成就三禪？」

[0047c05]  答曰：  「若善男子、善女人，在閑靜處端坐思惟：『觀內  過去身，有過去身耶？無過去身耶？復觀內未
來身，有未來身耶？無未來身耶？』善男子、善  女人復作是念：『我今已捨一地內過去身無  過去身，內未來身無未來身，乃至六地內過
去身無內過去身，內未來身無未來身。云何  當於七地中有內過去身無內過去身？有內  未來身無內未來身？』是謂善男子、善女人於  七地中成就三禪。」

[0047c14]  佛復問月光照曰：「云何善  男子、善女人於七地中觀他內過去身不過  去身？  觀  他內未來身不未來身乎？」

[0047c16]  答曰：「善男  子、女人觀他內過去身非有他內過去身，觀  他內未來身非有他內未來身。」

[0047c18]  佛言：「止止！  族姓子！非汝境界。何以故？七地善男子、善  女人，觀他內過去身亦不有他內過去身，唯
無有他內未來身。汝何以故說善男子、善女  人於七地中成就他內未來身？」

[0047c22]  月光照菩薩  復白佛言：「如我觀他內未來身非有非無，是  故說成就。」

[0047c24]  佛復問月光照菩薩曰：「云何八  地善男子、善女人於八地中成就三禪？」

[0047c25]  答曰：  「若善男子、善女人端坐思惟：『觀內過去身無  內過去身，觀內未來身無內未來身，觀他內  過去身無內過去身，觀他內未來身無內未
來身。或時善男子、善女人，自觀內過去身時  非有非無猶如虛空，未能滅內未來身；或時  觀內未來身時，未能滅內過去身；或時觀他
內過去身時，未能滅他內未來身；觀他內未  來身時，未能滅他內過去身。』是謂善男子、善  女人於八地中成就三禪。」

[0048a05]  佛復問月光照菩  薩曰：「云何九地善男子、善女人於九地中成  就三禪？」

[0048a07]  答曰：「若善男子、善女人端坐思惟：『觀  內有過去身耶？無過去身耶？自觀內未來身，  有未來身耶？無未來身耶？』善男子、善女人捨
此觀已，復觀他內過去身，有過去身耶？無  過去身耶？觀他內未來身，有內未來身耶？無  內未來身耶？捨此觀已，復作是思惟：『我本無
內過去身無過去身，本無內未來身無未來  身，何況當有他外過去身無過去身？他外未  來身無未來身，執心牢固不捨本誓。』是謂善  男子、善女人於九地中成就三禪。

[0048a16]  「復次，九地  善男子、善女人當復修三禪行至坐道場，而  不違失。云何為三？一者、觀；二者、行；三者、本。
若成就三禪者，便能具足得至道場。云何為  觀？分別法界，知眾根本莊嚴眾相，是謂為觀。  云何為行？往詣佛樹現身色相，諸漏已盡，不
為塵垢之所染污，諸佛如來之所常行四非  常法，是謂為行。云何為本？菩薩摩訶薩自  念：『我今弘誓已備，當使眾生備此弘誓。』是
謂為本。善男子、善女人具此三行者，便能具  足得至道場。

[0048a26]  「復次，善男子、善女人！復當具三  禪得至道場。云何為三？一者、空空；二者、空  想；三者、空識。若具此三空者，便能具足得至
道場。云何為空空？所謂空者，觀內法空外  法空，觀一世界、二世界，乃至無數阿僧祇世  界，是謂為空法。云何為空想？便入定意盡
觀世界，亦不生念有空無空、有我無我，是謂  為空想。何謂空識？入定意時，復作是觀：『吾  今以眾生念更無他想，當淨眾生如我無
異。然此眾生有無量識，吾今當以何識化彼  眾識？吾今當以空識令此世界皆悉如空，令  彼眾生分別識著。』是謂善男子、善女人於九  地中具此三禪。

[0048b09]  「復有三法所可修行。云何為  三？一者、分別世界；二者、分別眾生界；三者、  分別第一義。若修此三法者，便能進趣道場
而無所畏。云何分別世界？盡能遍觀一切諸  界，有清淨者不清淨者，皆悉了知亦無錯謬，  隨意選擇修治佛土，是謂世界。云何眾生
界？復當遍觀一切眾生，常以權便而教化  之，不捨弘誓曠大之心，經歷劫數不以為  難。是謂善男子、善女人成就眾生界。云何
成就第一義？一一分別眾生義趣悉歸於空，  無我人壽命亦無一二，至一切法亦復如是，  是謂分別第一義也。若善男子、善女人成就  三法者，便能具足進趣道場。

[0048b21]  「復有三神足  法。云何為三？一者、神足知過去法；二者、神  足知未來法；三者、神足知現在法。若善男
子、善女人具此三法者，便能具足得至道場。  云何神足知過去法？於是九地善男子、善女人，  知過去法如虛空想，分別過去眾生，有欲怒
癡染污心者、無欲怒癡不染污心者，一一分  別而無所著，是謂神足知過去法。云何神足  知未來法？於是九地善男子、善女人，知未來
受形眾生，有欲怒癡染污心者、無欲怒癡不  染污心者，一一分別而無所著，是謂神足知  未來法。復次，九地善男子、善女人、知現在一
切眾生、有欲怒癡染污心者、無欲怒癡不染  污心者，一一分別而無所著，是謂神足知現  在法。是謂九地成就三法進趣道場。

[0048c05]  「復次，九  地善男子、善女人復有三法得至道場。云何  為三？一者、身淨；二者、口淨；三者、意淨。具此
三法得至道場。云何身淨？身已越過無量德  行，本行已滅更不造身行，身身通達無所  罣礙，是謂九地菩薩身淨。云何口淨？出無
量教。未曾虧損甚深妙藏，是謂口淨。云何  意淨？除去染著不受塵垢，是謂意淨。」

[0048c12]  爾時，  月光照菩薩便說斯偈：

「身淨無瑕穢，　　內外無所染，  
德高無等侶，　　永滅欲怒名。  
口淨演諸教，　　不漏諸過失，  
乃至取滅度，　　口教無有窮。  
意淨除貪著，　　慈愍無增減，  
受生無量中，　　覺寤不寤者。  
九地過法界，　　非有亦不無，  
此等善男子，　　已入如來境。  
我本無量世，　　勤學追師侶，  
由未履此行，　　況餘墜落者？  
守行無所著，　　積一得作佛，  
行過出三界，　　人中師子吼。

[0048c26]  「是謂九地善男子、善女人成就三法。」

◎

菩薩瓔珞經卷第五

* * *

【經文資訊】大正藏第 16 冊 No. 0656 菩薩瓔珞經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
