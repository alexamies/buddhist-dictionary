妙法聖念處經卷第三


大宋西天中印度摩伽陀國那爛陀寺  三藏傳教大師賜紫沙門臣法天  奉　詔譯

[0424c11]  爾時，佛告諸比丘言：「若復有人於未來世，求  生人天、厭離苦果，應當遠離諸業煩惱，暴惡  淫逸及離妄語，破壞損惱一切有情，修諸善
業，漸令增長，相續恒時，獲報安樂，捨離苦  惱。」

[0424c15]  爾時，世尊即說偈言：

「暴惡能遠離，　　苦澁果非有，  
輕毀妄語無，　　聞名皆歡喜。  
邪執宿冤賊，　　伏除令不起，  
覺悟煩惱染，　　恒修諸對治。」

[0424c20]  爾時，佛告諸比丘言：「若復有人值遇違緣，於  自及他應當覺悟；破壞遠離虛妄計執，想諸  聖賢，修於忍行，又於財物，離貪妄想；人及非
人，世及出世，正道、非道，若男、若女，善惡業  果，真實虛妄，宮殿房室，恭敬供養，乃至一  切諸染淨境，勿起妄執，亦非憎嫉。真實離
妄，悲愍有情，入聖階漸，遠離地獄，損壞琰  魔，除滅黑暗，修習智慧。貪、忿染因，猶如火  毒，悉應捨離；業報艱辛，懺悔發露，不應覆
藏。文字曉了，宣說苦因，咸應遠離。」

[0425a01]  佛告比丘：「若復有人於諸惡友及他眷屬，勿  生憎嫉，應起是念：『我從無始多劫已來，輪轉  諸趣，父母親族，善友知識，輪轉生死往來
不定；於諸有情，應當悲愍起親愛想。』貪、瞋等  惑，由此遠離。」

[0425a06]  時，諸比丘白世尊言：「若復有人虛妄兩舌，離  間彼此，當感何果？願佛演說，我等樂聞利益  未來一切有情。」

[0425a08]  佛告比丘：「應知兩舌獲報差  別，略有十種。何等為十？一、種族卑賤，眷屬  乖離；二、遠離善友，惡友增多；三、愚癡暗鈍，增
長過非；四、毀謗聖賢，不信因果；五、藏護己失，  樂說他非；六、虛妄轉增，忠實行寡；七、死墮地  獄，受苦無窮；八、恣縱貪、瞋，惡名流布；九、財貨
散失，恒時憂苦；十、遠離正法，恒生邊地。比丘  應知，兩舌之業獲報如是，不應執著，皆當棄  捨。」

[0425a17]  於是比丘復白佛言：「若有眾生發麁惡語，感  於何果？」

[0425a18]  佛告比丘：「應知語業，獲報有十。何等  為十？一者、口出刃焰，焚燒自身；二者、邪見熾  盛，無惡不作；三者、遠離聖賢，日增惡友；四者、
眾皆厭棄，猶如諸毒；五者、外器險隘，高下不  等；六者、煩惱熾盛，壞散財物；七者、焚燒眾善，  非法轉增；八者、身體臭穢，聞皆嫌厭；九者、
支節枯乾，恒時病苦；十者、死墮險趣，輪轉  生死。比丘應知，麁惡語業，招如斯報，汝應  遠離。」

[0425a27]  爾時，世尊乃說頌言：

「眾善應可愛，　　如父復如母，  
美善體安然，　　能離於喧諍；  
美善人天喜，　　美善增勤勇；  
美善眷屬多，　　美善三塗離；  
美善息諸惡，　　美善離煩惱，  
能棄語過非，　　應修諸眾善。」

[0425b05]  爾時，世尊說此偈已，告諸比丘：「如是所發麁  惡之語，悉應遠離，伏除不起勿令增長，墮於  地獄受飢渴苦，種種痛惱。於彼惡趣，恒時飢
渴如火焚燒，常思飲食，量如芥子，終不能得，  何況多食！

[0425b10]  「比丘應知，彼諸有情，由此惡業極苦纏縛，飢  渴焰火，相續逼迫時無暫息。如是苦果，皆由  虛妄、麁惡語業之所招感。比丘應知，虛妄惡
業及諸功德、人天勝善，皆由心造。若癡增  上，輕毀賢善，起惡意業，遠離平等，樂說彼  此長短是非，如油欲盡燈光漸暗，智慧損減，
過犯轉增。是故，比丘恒應遠離虛妄惡業，勿  令侵害；於他名利，若生嫉妬及諸忿等，惱亂  身心，時無暫息。比丘應知，此等惡因，焚燒自
善，於當來世，必招苦果輪迴不息，應當棄捨。」

[0425b20]  時，諸比丘復白佛言：「若有眾生於情、非情，恒  起瞋忿，獲於何報？」

[0425b22]  佛告比丘：「應知瞋忿，於當來世，得十衰損。何  等為十？一者、冤家增盛，人皆嫌厭；二者、生於
邊地，遠離正法。三者、縈纏諸病，貧乏困苦；四  者、死墮豺狼，巇險暴惡；五者，或處毒蛇，恒時  瞋恚；六者、諸根醜陋，眷屬乖離；七者、死墮黑
繩，受苦相續；八者、肢體乾焦，眾苦燒然；九者、  增於邪執，毀謗聖賢；十者、恒處三塗，輪轉不  息。如是十種，皆由瞋恚。比丘當知，悉應遠  離。」

[0425c02]  爾時，比丘復白佛言：「若有眾生恒修無瞋，獲  於何報？」

[0425c03]  佛告比丘：「得十勝利。何等為十？一者、  善美流布；二者、遠離慢輕；三者、能伏瞋恚；四
者、三塗捨離；五者、冤敵不侵；六者、恒生人天；  七者、眷屬圓滿；八者、諸根無缺；九者、色相具  足；十者、成就解脫。比丘應知，如是勝利，汝當  修習。」

[0425c09]  爾時，世尊乃說頌言：

「衰損由瞋業，　　沈淪苦海深，  
諸根多缺陋，　　逼迫事難任。  
善因生善道，　　非法入埿梨，  
傍生并鬼趣，　　善惡業恒隨。」

[0425c14]  爾時，世尊說此偈已，告諸比丘：「善、惡之業，損、  益不同，互相增減，隨業勢力，受報非虛。」

[0425c16]  時，諸比丘復白佛言：「有情慳貪，不行惠施，自  無依託，迷暗愚癡，不信因果，毀謗聖賢，獲報  云何？」

[0425c19]  佛告比丘：「若諸有情，慳貪不信；於諸財物，自  不受用，何況施他？應知，比丘！無智愚人，遠離
善友，復造諸非。由此因緣，墮諸地獄受苦無  窮。」彼諸比丘聞是語已，憂愁悲惱，哽咽號  泣。

[0425c24]  復白佛言：「此諸有情，復於何時，當捨此苦？願  佛演說，利益未來。」

[0425c26]  爾時，世尊告諸比丘，乃說頌曰：

「人間六萬歲，　　阿部陀晝夜，  
積彼年及月，　　初三萬六千；  
承斯餘壽命，　　後後二萬增，  
八寒大地獄，　　相續苦無盡。」

[0426a02]  爾時，世尊說此偈已，告諸比丘：「此大地獄受  苦有情，由身、語、意，輕慢賢善，毀謗正法，造作
非法，破壞佛形，焚燒經典，謗真實法，言無義  味。由此業因，牽引有情墮險惡處，種種治罰  相續受苦而無窮盡。」

[0426a07]  時，諸比丘復白佛言：「若復有人於佛正法，甚  深經典讀誦演說，令他信受，發菩提心，獲何  勝利？」

[0426a10]  爾時，佛告諸比丘言：「功德無量，微妙最勝！此  諸有情，受持讀誦如是深法，敷演解說依法  修行，起於正信；伏除障染，遠離惡趣，恒處人
天，安隱快樂，一切聖賢護助稱讚。於當來  世獲得最上，多聞、總持、福德、智慧；憶念不忘；  宮殿珍寶，悉皆具足；乃至圓寂，速得成就；恒
離老、病，慳貪、嫉妬，迷惑醉亂，毀謗正法，虛妄、  邪執；八難艱險及諸非法，悉能遠離。」

[0426a18]  爾時，佛告諸比丘言：「若復有人愚迷邪執，於  諸世間虛妄愛樂，廣造諸非；於其所作，亦無  悔恨，其心增盛，諸惡相續，不怖險處遠離善
友。由此業因，輪轉地獄受苦澁果，決定非  虛。

[0426a23]  「比丘應知，諸有智者，悉皆捨離諸不善業，發  起正信修習對治。

[0426a25]  「比丘當知，由心造罪，獲果亦然；解脫生死，流  轉諸趣，亦由於心；能行諂誑，又能調伏，亦能
暴惡，能趣三塗，得大怖畏，亦由於心；又能捨  離，修諸善法；而能棄背，真實安樂；及能遠  離虛妄、顛倒，種種因緣、果報差別；若假、若實，
獲報決定及不決定，有益、無益，若善、非善，皆  能遠離。亦能顯於二空之理，譬如明燈能破  黑暗，復能顯現諸物像等，心亦如是。又如善
惡，因果差別，互相隨逐，恒不捨離，輪轉諸趣，  亦由於心；又如染、淨、隱、顯雖殊，互相增減，假、  實理事，亦非即離。正見、邪執，愛、非愛業，出離、
沈淪，理非即離，皆由心造。

[0426b08]  「比丘應知，諸業繫縛，往來生死猶如羂索，繫  縛有情，恒不自在。愚迷虛妄，煩惱纏縛，障覆  真理，令智不起，於法、非法不能了達；亦非修
習趣證之行，二空真理，無由顯證。

[0426b12]  「比丘當知，此由無明，迷於正理，於佛教法曾  無所悟，障礙留難；自不依修，復障他學，妄說  過非，深增厭離。由此業因，毀謗正法，諸佛冤
賊，世世愚昧，恒墮黑暗地獄之中，備受眾苦  而無窮盡；從彼出已，復墮餓鬼，愚迷暴惡，互  相殘害，恒時受苦，飢渴逼迫而無暫息，受種
種苦；復從彼出，墮畜生中，疲乏飢困，眾苦纏  縛，恒無止息，瞋心增猛，互相食噉，極惡意  樂，相續不斷。亦如世火能燒林野，此業亦
爾，能燒眾善，損害有情。」

[0426b22]  爾時，世尊乃說頌曰：

「迷惑諸有情，　　謗佛毀正法，  
墮落於三塗，　　窮劫不能出；  
恒處地獄苦，　　黑暗絕光明，  
餓鬼及傍生，　　飢虛無窮盡；  
有情由業縛，　　智慧煩惱覆，  
險惡海沈淪，　　劫壞不能免。」

[0426b29]  爾時，世尊說此偈已，告諸比丘：「由前謗法惡  業之因，輪轉三塗受苦無量，從彼出已，若生  人中，貧窮困苦，諸根不具，飢渴所逼，煩惱
增盛，其性暴惡，猶如象馬，  [怡-台+龍]  悷不調，愚迷  邪執，恒時相應，病苦纏縛而無間斷，其心  放逸，虛妄攀緣，時無止息；聾、盲、瘖、瘂，不值正
法，恒處邊地，智慧乏少，愚癡邪執，受種種  苦而無窮盡。比丘應知，謗法之罪，獲報無  量，說不能盡。」

[0426c09]  佛告比丘：「若復有人修諸靜慮，趣求解脫，於  佛、法、僧不生毀謗，恒時尊重，稱讚信受，猶如
父母，亦如善友，恒時愛護，尊敬信受，不起邪  謗，令心歡喜。」

[0426c12]  時，諸比丘復白佛言：「有情云  何捨離過非，修習勝行？  願  佛演說，利益未  來。」

[0426c15]  爾時，世尊告諸比丘：「諦聽，諦聽！今為汝說。若  復有人捨離身、語諸不善業，恒修善業；又於  三世安住觀察，伏諸邪慢，尊重三寶，策勤三
業，趣證菩提；復於三時，遠離諸執及貪瞋  等。

[0426c20]  「復次，比丘！由於三業離諸過患，安住愛樂三  聚淨戒，趣三菩提及三真如，遠離煩惱，安住  思惟，令心平等，觀察最勝；復離慢、疑，三業清
淨，伏除障染。於一切處能離繫縛，修習正  行，憶念苦、空，樂趣解脫，微妙甚深，遠離諸  惡發起方便，破壞愚暗及諸貪欲。是故，比
丘！應修善行，棄捨諸非，及能遠離飢渴、寒熱，  顏容憔悴，愚暗破裂，憂惱悔恨，種種諸苦  皆悉捨離；獲於人天，富饒安樂，聰慧廣聞，
恒修捨行，及諸香、燈、花鬘、瓔珞諸供養具。

[0427a01]  「復次，比丘！若起邪執、慳貪、嫉妬、虛妄、諂誑，墮  於餓鬼受諸苦惱，逼迫殘害，相續無斷，飢渴
焚燒。業因熟時，纖毫難免；憂苦纏縛，遠離解  脫。」

[0427a05]  時，諸比丘白世尊言：「此諸有情，云何得脫如  是眾苦？復於何時而得解脫，獲於正信？我今  思惟，不能了達。又此有情於鬼趣中，日夜長
時，恒受飢渴、寒熱憂苦，身首乾枯，癡暗迷  覆，恒無暫捨。願佛演說，利益未來。」

[0427a10]  佛告比丘：「此諸有情，於過去世造諸惡業，不  修福慧，慳嫉虛誑，煩惱熾盛，恣縱貪、瞋，不能  伏除。命終之後，墮於地獄受苦無量；從彼出
已，復墮餓鬼，眾苦逼迫，飢渴纏縛，於一切  處恒時受苦，無救、無依，思念飲食，終無所  得，悔恨號哭，念我何時當捨此苦？

[0427a16]  「比丘應知，愚癡有情，煩惱纏縛，由惡三業輪  轉三塗，受如斯苦。

[0427a18]  「比丘當知，若復有人近事男、女諸天、魔、梵。破  彼惡業，修習善法，愛樂真諦，審觀自身四大、
五蘊，苦、空無常；亦如水泡、芭蕉、夢、電，皆悉虛  幻。是故，比丘於諸善法，修令增長；於一切  惡，對治不起；安住人天，最勝可愛，皆得自
在。身、語、意業，遠離諸非，虛妄、欺詐及諸驚  怖，決定棄捨。愛樂最勝，寂靜思惟，離諸散  亂，造作眾善，初、中及後，令無間斷，降伏諸
根，捨離繫縛及諸惡趣。愚癡黑暗，不了果  因，廣作不善，輪迴三塗，被受眾苦。」

[0427a28]  爾時，世尊而說頌曰：

「若樂於住處，　　應觀胎藏苦，  
遠離顛倒貪，　　破壞令不起；  
纏縛於業繩，　　三途苦無盡，  
來往似蟻環，　　沈淪難出離。」

[0427b04]  爾時，世尊說此偈已，告諸比丘：「老、病、死苦，纏  繞有情，恒不捨離。譬如魚、鹿，網、箭纏縛，亦復  如是。

[0427b07]  「復次，比丘！貪愛如毒，瞋忿似火，虛妄諂誑，迷  覆淨心，熾然煩惱，恒相隨逐，令不出離。若復
有人貪求財物，廣行虛誑，養活身命，妄執纏  縛，輪轉諸有。如魚吞鉤，因貪所起；如焰中  水，從愛心生。」

[0427b12]  爾時，世尊乃說頌言：

「迷執虛妄見，　　業緣有幻身，  
果因恒離倒，　　離因果非真。  
輪轉因煩惱，　　了達證真空，  
解脫煩惱離，　　真實理非無。  
最上妙覺位，　　二障悉皆亡，  
湛然恒不動，　　利樂諸有情。」

[0427b19]  爾時，世尊說此偈已，告諸比丘：「若復有人起  謗不信，損壞三寶，花卉、果實貨易活命。以此  因緣，墮於惡趣；彼有獯狐及諸鷲鳥，其嘴鋒
利，猶如金剛，形貌醜惡，嬈亂驚怖，來集食  噉身肉、手足、眼目、骨髓，周遍無遺，受苦無量。  業繩纏縛，隨逐不捨而無依怙，亦非救濟，輪
轉如是，三惡往來，恒不捨離；從彼出已，復  墮餓鬼，飢渴所逼，增長眾苦，口吐火焰，如  山相續而無間斷。設降大雨遍一切處，此惡  業火終不能滅。

[0427b29]  「比丘應知，若復有人修習施戒，乃至智慧，而  能解脫種種眾苦。

[0427c02]  「復次，比丘！惡業為因，招三塗果，有情迷執，不  能伏除，分別俱生煩惱一百二十八使。於三  界內，欲四諦行，乃有十二，上二合論，二十四
行，約三界說。

[0427c06]  「復次，比丘！四諦、四智乃有十六，及二見道；修  四念處、八正道支、五根、五力，解脫暴惡，遠離  焚燒。

[0427c09]  「復次，比丘！最上二諦，智應修習，及三念住；遠  離眾魔及諸餓鬼，飢渴困苦，增長白法。」

[0427c11]  爾時，世尊乃說頌曰：

「十惡因心造，　　沈淪路嶮巇，  
執貪癡境縛，　　果感必相隨；  
極苦泥梨趣，　　堪嗟無所依！  
緣熟如影嚮，　　壞劫報難移；  
三業勤精進，　　多聞習總持，  
二嚴修六度，　　圓滿證菩提。」

[0427c18]  爾時，世尊說是偈已，告諸比丘：「若復有人修  三善業：施、戒、多聞，捨離暴惡愚迷貪愛，解脫  眾苦及離不善地獄、餓鬼。比丘應知，諸餓鬼
界受種種苦：寒熱飢渴，痛惱逼迫，不能遠  離。由此惡業——我慢、虛詐——墮落三塗。於彼趣  中，互相殘害，貪、瞋纏縛，恒時不捨。由昔遠
離布施、持戒及於多聞，造作諸非，不能了知  法、非法等，及於正信亦皆迷闇，而非省悟。由  此障礙人天善趣，不能修習，亦非觀察得失  等事。」

[0427c28]  時，諸比丘復白佛言：「阿素囉趣，何業所招？」

[0427c28]  爾  時，佛告諸比丘言：「應當諦聽，今為汝說。彼阿  素囉，由昔虛詐，恒時諂曲業及諸惑，纏縛不
捨，墮於彼趣。亦由不信，謗毀賢善，於正因  果，不能了悟，墮於彼趣，而無智慧；愚迷妄  執，怖畏怯懼，恒非安隱。」

[0428a05]  爾時，帝釋、忉利諸天，聞佛所說，歡喜踊躍，即  於佛前以偈頌曰：

「平坦三乘路，　　牟尼親所宣，  
真空無漏理，　　本體離諸纏。  
應  物  興慈廣，　　懷悲愍苦深，  
光明恒照耀，　　不捨利他心。」

[0428a11]  爾時，帝釋說此偈已，合掌恭敬在一面立。佛  告天帝：「三乘淨法，汝應修習，離諸繫縛，平等  清白；能離險隘，絕諸黑暗，光明無染；猶如珍
寶，體性清淨，諸天歡喜，愛樂最勝，寂靜修  習，奉持不捨。又於戒、施及三摩地，觀察愛樂。  亦如諸天，敬事天主，遠離過非，尊仰瞻奉；及
諸有情，柔軟和美。若生天上，獲身淨妙，遠離  貪、恚，息除塵垢及諸境界，貪、忿因緣，解脫  沈溺，破壞諸有，親族朋寮互相憎嫉，五欲淤
泥，悉皆遠離。處諸有情，謙敬和順，安住恒  時。善離諸染，威儀有軌，抖擻煩惱，降伏魔  羅。智慧安住，最勝清淨，善護三業，恒習靜
慮。棄捨惡友及非梵行，永離繫縛，恒處諸  天。良友知識，勸發大心，速登彼岸。」

妙法聖念處經卷第三

* * *

【經文資訊】大正藏第 17 冊 No. 0722 妙法聖念處經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
