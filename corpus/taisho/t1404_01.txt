佛說如意寶總持王經
西天譯經三藏朝散大夫試鴻臚少卿  傳法大師臣施護奉　詔譯

[0920c17]  如是我聞。一時佛在覩史多天宮中。與妙住  等無數千菩薩摩訶薩俱。是諸菩薩摩訶薩。  皆得具足諸法轉不退輪。一生當得無上正
等正覺。是時復有無量天眾并諸營從亦來  集會。

[0920c22]  爾時世尊在大眾中處大寶座顧視眾會欲說  妙法。時妙住菩薩摩訶薩。從座而起詣世尊  前。五輪著地禮已白言。世尊有彼善男子。得
此如意寶總持章句一心受持於過去見在  未來世尊。不見不聞亦不值遇者。是事云何  當有何因。唯願如來普為我等一一開說。乃
至未來一切眾生使無疑惑。說是語已顒然  而住。爾時世尊告妙住菩薩言。汝大方便能  問斯事。汝當諦聽為汝宣說。

[0921a02]  佛言妙住彼善男子。受持此如意寶總持章  句者。而於過去見在及彼未來。雖行利益常  住福業。又復於此總持章句疑未斷故。妙住
此雖受持而非受持。所以者何此人住有為  心。無善巧智無方便故。若彼善男子於此總  持章句。心無疑惑決定專注。是則名為真受
持者。是則名為知過去未來及以見在說法  師名。是則名為見過去未來及以見在說法  師相。亦復得見過去未來及以見在正遍知
者。何以故妙住是人於總持門而妙解故。又  復於信不信而不住故。又復了知無去無來。  不生不滅。非空非不空。無瑞相非無瑞相。無
願求非無願求。亦復於如是法無取著故。妙  住彼善男子。能如是積行住無所住。是則名  住是得涅盤。是名受持供養此如意寶總持
章句。是名得無趣無壞之義。是名得無疑  力。是名得尸羅清淨。是名得一切法平等究  竟成佛見所說法。無自無他非和合非不和
合。妙住彼善男子。若恒修是行即得自無染。  若得無染亦得無縛。若自無縛令他無縛。若  自他無縛亦不住解脫。妙住若彼不染不縛
不住解脫。是則名為得如意寶總持。又於如  來族名知過去佛最上之明。亦名知未來佛  最上之明。亦名知見在佛最上之明。妙住此
如意寶總持章句。乃是過去未來見在佛母。  何因緣故為住過去未來見在得利益故。妙  住若菩薩摩訶薩。受持此如意寶總持章句
者。當知得名供養稱讚無數諸佛。亦復得名  於無數佛聞無上法。又復得無數佛稱讚護  念。亦得佛無量福智生故。妙住若受持此如
意寶總持章句者。凡有所求無不獲得。求聰  明得聰明。求總持得總持。求七寶得七寶。妙  住若善男子於如是事有人求者。當須於半
月中。清淨志心以乳為食。於我佛族作大供  養。然持誦此如意寶總持章句。一心專注而  無間斷。凡所求事無不獲得。妙住若有受持
如是總持章句者。以此總持章句威德之力。  設使有恒河沙數世界之中。所有天龍阿修  羅迦樓羅緊曩羅摩睺羅伽鳩槃茶乃至人
非人等。如是之眾有極惡之心無能惱亂。以  至星宿及尾也  (二合)  拏等亦不能惱害。何以  故以法力所加護故。又有賢愛菩薩大金剛
手菩薩等而擁護故。而此菩薩於此知足天。  乃至色究竟天而常擁護。何況於人間持誦  之者。妙住非唯此菩薩等。諸佛之心亦恒護
念。何以故為受持此如意寶總持章句故。

[0921b19]  爾時世尊說是法已。妙住菩薩及會中無數  千菩薩。及天眾并諸營從等。得聞法已歡喜  踊躍禮佛而退。

佛說如意寶總持王經

* * *

【經文資訊】大正藏第 21 冊 No. 1404 佛說如意寶總持王經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
