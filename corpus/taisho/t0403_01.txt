阿差末菩薩經卷第一

西晉月氏國三藏竺法護譯

[0583a06] 聞如是：

[0583a06] 一時佛在如來所遊居土，於寶嚴淨巍巍道場——悉是正覺之所建立，大德莊嚴而依積累神妙行業、成佛報應——諸菩薩宮宣揚無量如來變化，入無底慧遊於殊勝心懷悅豫，剖判普等所修聖行，諮嗟當來無際功勳、名稱無限平等正覺，以成佛道善轉法輪，開化無數諸學門徒，而於諸法常得自在，知眾生性、曉了諸根、度於彼岸，隨時方便、除諸罣礙，佛事無處住無所住。

[0583a14] 與大比丘眾六百萬人俱——心行和安，消滅塵勞、恩愛、眾弊，則是如來為法王子，修深奧法因正法生，威儀禮節進止光光，為大眾祐親歸如來。

[0583a18] 復與無極諸菩薩俱，其數甚多不可稱限，一切大聖神通已達，逮得總持辯才無礙，神智妙達不可攀喻，一心念頃遊無量國供養十方諸如來眾，明識所奉，聽法無厭，諮受奉宣，常懷勤修，訓誨群黎，權智普備，所度無極，立無蓋門，皆越妄想，無應、不應，近一切智諸通慧地。

[0583a25] 其名曰：天明菩薩、選戰菩薩、照藏菩薩、除慢菩薩、勇步菩薩、眼根菩薩、離言菩薩、除冥菩薩，如是等類菩薩會者，浩浩皓皓不可思議德皆如是。

[0583a29] 爾時，世尊入諸菩薩所願成行，其法名曰無陰蓋門，淨諸開士嚴妙道場，正覺法力具無所畏，聖慧之室遊於諸法而得自在，攝總持印曉了辯才，所入道門以大神通普至啟明。講暢分別不退法輪等御諸乘，通一法界無所破壞，頒宣眾生諸根意性，敏達堅要決一切法，降伏魔場。隨應順法皆能開化塵勞結著、迷惑邪見、六十二疑，闡無礙智，明解無際，所勸助業尋為發遣。入於諸佛平等道慧，無施、無望、無處所門，演說諸法如審真諦，等處有想及與無想，曉了深奧十二緣起，積功累德不可稱限。莊嚴諸佛身、口、意行，志得由身，所知無盡，修四聖諦，教授聲聞身心靜寂，化緣覺乘逮一切智，具阿惟顏興大乘學，入一切法恣已獨步，嘆詠如來功勳之德。隨時宣示，委靡撫恤，訓誨以漸，導闡法藏顯其處所，除斯微翳開示明曜。世尊陶演講釋法教，使普流布周于十方。

[0583b18] 于時東方自然出現大金色光，其光照此寶淨道場及曜三千大千世界靡不周遍。大明韑曄皆蔽此土，日、月、釋梵及四天王所有威曜悉不復現，大神妙天、諸尊巍巍天、龍、鬼神、揵沓惒、阿須倫、迦留羅、真陀羅、摩睺勒光明悉歇，諸明月珠、焰光寶珠、大火錠燎悉亦消滅。如來至真無極大光——諸阿惟顏菩薩身明獨顯現耳，其餘一切所有光明皆沒不現。此大千國迥遠懸絕窈隱闇冥，日、月光明雖為廣大，威神巍巍不能及逮——照於彼鄉悉蒙光暉，其明不礙樹木、牆壁、須彌大山、雪山、黑山、目隣山、大目隣山、鐵圍山、大鐵圍山。

[0583c01] 其明通過照於三千大千世界至無擇獄極於上方，地獄、餓鬼、畜生中者，其身皆荷此道明曜，眾苦悉除、惱痛休息、身心為安，各相慶賀，自謂遭時。

[0583c04] 於佛左側寶淨道場，尋自然生六十億姟七寶蓮華，其香芬馥普悉流布，聞莫不歡；其華柔軟大如車輪，光色煒曄；葉無數億，百千寶成其形正圓。而斯華上施交露帳校飾珠蓋，其華所演甘美好熏悉遍三千大千世界，此三千國諸天人民所有名香值斯華香悉亦消索，天上世間所遊居類，荷此華香咸樂法香不好愛欲。

[0583c12] 於時賢者舍利弗覩如是像無極光明清淨蓮華驚喜無量，即從坐起行詣佛所，長跪叉手問世尊曰：「今者所覩為何瑞應現如是像、顯大光明、清淨蓮華不可稱計？自昔已來未曾見聞。」

[0583c16] 佛告舍利弗：「有一菩薩名阿差末從東方來，與六十億菩薩俱、與眷屬圍遶，欲至此土故前現瑞。」

[0583c18] 佛說未久，阿差末菩薩應時現身，與六十億菩薩俱進，則以菩薩無極威神顯大神足，開士變化震動佛國，奮大暉曜雨眾華香，亦復俱作百千伎樂。至於寶淨廣普道場往詣佛所，住上虛空如處於地，叉手自歸，以一音聲請告三千大千世界，則以義偈讚世尊曰：

「聖雄捨貪欲，　　鮮潔無垢染，
　其慧除窈冥，　　施以清淨眼，
　斷三垢勞惓，　　消盡眾瑕疵，
　永滅諸塵勞，　　今故稽首佛。
　棄去所破壞，　　化裂愚癡網，
　聖主有十力，　　畏者悉降伏。
　超越於眾會，　　捨寂三放逸，
　獨步如師子，　　所遊無恐懼。
　其離垢光明，　　無所不照曜，
　普念於一切，　　濟度眾瑕穢，
　無明在蔽隱，　　消除諸闇塞，
　其光所照曜，　　如日出於雲。
　見眾人孤苦，　　則為興愍哀，
　蠲除老、病、死，　　無救為設護。
　導師誘眾生，　　弘慈常愍哀，
　其所修行業，　　如醫療諸疾；
　尊舍利御眾，　　化無明愚憃，
　聞已他人患，　　度之如船師。
　化無數塵勞，　　所興眾妄想，
　其所遊居處，　　無著如蓮華。
　了一切諸法，　　本淨是寂寞，
　口所演音聲，　　悉從因緣生。
　無本橫造作，　　由習而致此，
　愍世懷慈哀，　　降訓於眾生。
　歸命如虛空，　　見一切如此，
　處在於世法，　　不動如大山。
　眾生因無覺，　　習行不要業，
　雖遊習居處，　　皆度生死難。
　道眼甚鮮明，　　猶如青蓮華，
　其威神巍巍，　　如月之盛滿。
　一切世間人，　　咸共諮嗟德，
　捨惱不樂俗，　　以故稽首佛。」

[0584a28] 於是阿差末與六十億菩薩頌此偈讚佛已，從虛空下稽首佛足，遶聖七匝却坐蓮華。

[0584a29] 時舍利弗承佛威神而前問言：「唯然，世尊！阿差末菩薩為從何來？其佛所號？國土何類？世界遠近去是幾所？」

[0584b03] 佛言：「汝自以此問阿差末，當見發遣。」

[0584b04] 時舍利弗問阿差末：「仁族姓子！所從來處去此遠近？其佛所號？世界云何？」

[0584b05] 時阿差末報舍利弗：「耆年續有去來想乎？」

[0584b06] 舍利弗曰：「唯，族姓子！吾想已斷。」

[0584b07] 阿差末曰：「唯，舍利弗！其想斷者志不懷二，何緣興念而發此問從何所來？

[0584b09] 「唯，舍利弗！其有來者為合會迹，假使去者為別離迹，若令不會無別離者，彼無去來，其無去來為聖道行。

[0584b11] 「唯，舍利弗！其有來者自然造相，若有去者罪福盡相。計罪福者為自然相，若於罪福盡諸相者則無有相，無往相者聖道所趣。

[0584b14] 「唯，舍利弗！其有來者謂所願相，若有往者離於所願，其所願相離所往相則聖道相。

[0584b16] 「唯，舍利弗！其有來者為起生相，若有往者則為滅相，除生往相，不起、不滅、無所往者則聖道相。

[0584b18] 「唯，舍利弗！其有來者為訓誨門，若有往者教授盡索，生無教授、無盡之門則趣聖道。

[0584b20] 「唯，舍利弗！若有往來則墮於俗，無有去來乃謂為道。唯，舍利弗！以消去來、除於當來及諸境界乃趣聖道。

[0584b22] 「唯，舍利弗！其有來者為現在相，若有去者為是離相，至於現在及去離相則趣聖道。

[0584b24] 「唯，舍利弗！其有來者為是報應緣起之相，若有去者盡報應相，無有報應，不起、不滅至於無相乃趣聖道。

[0584b27] 「唯，舍利弗！其有來者隨俗緣合而致徑路，若有去者謂是音聲、言教、文字為徑路也，設除音聲、文字、因緣徑路則趣聖道。」

[0584b29] 時舍利弗問阿差末：「唯，族姓子！吾今以此仁有辯才故欲相問。所以然者，欲得聽采本所未聞。猶，族姓子！關尹主者應得推問出入往反，設有重貨若復空行，欲得責稅故宜難詰：『卿何所齎以時輸稅？』唯，族姓子！吾亦如是。鄙等徒類為聲聞種，依猗他音而得解脫，合與緣響常宜諮受，諸正士等以用護斯將養大乘，從是出生聲聞、緣覺。以是之故，善哉，族姓子！為分別說所從來處、去此遠近、如來國土號字云何？」

[0584c10] 阿差末曰：「唯，舍利弗！如來在前便可啟問，當為發遣，眾會被蒙決諸疑網。」

[0584c11] 時舍利弗前問佛言：「阿差末菩薩所從來處去是遠近？其佛所號？國土何類？其聞名者，無央數人咸發道意，被大德鎧。」

[0584c14] 佛言：「舍利弗！諦聽善思。彼世界名有稱功勳，及如來號若有聞者勿得懷疑，悉共信之。如來至真無所罣礙亦無陰蓋，一切敏達靡不通暢。」

[0584c17] 咸言：「受教。」

[0584c18] 佛告舍利弗：「東方去此度十江沙諸佛國土滿中諸塵過若干剎，有世界名阿尼彌沙，彼有佛號三曼跋陀如來、至真、等正覺，現在說法(阿尼彌沙者，晉言不眴；三曼跋陀者，晉言普賢)。

[0584c21] 「不眴世界無有聲聞、緣覺之名，世尊聖眾純諸菩薩，於往古世造行已備，布施調意，安庠聖哲，禁戒博聞，寂無放逸，止足功勳，建立閑靜。以忍辱力心不懷害；堅固精進積功累德，每生自克普皆禪思脫門三昧而正受矣。以神通慧而自娛樂，以無極智光明之曜隨時分別，班宣一切章句義理。所懷慈心等如虛空，其哀堅強愍於眾生，知其志性而開化之。其喜悅者，為雨甘露道法之味，雪除一切瞋恨怨結；其行護者離於二乘，以空無想立無願法，拔濟塵勞、眾魔、穢濁危害之患。明識眾生根本所趣十二緣起，觀察其疾應病與藥，執御斯心平等恒一，如地、水、火、風，無有憎愛。

[0585a05] 「降棄一切眾邪異學，若干法戰堅跱幢幡，猶如勇將大軍之師折伏嚴敵，入於深覺諸佛正法，十力無畏，離二品會，順從因緣有無之業，超越諸見，中間之行，棄捐吾我及人、壽命、有無處所，反真向偽倒見之本。

[0585a10] 「諸經典門，如來法王法印印之，所演辯才無所罣礙，於無央數億百千劫所暢音辭，無能障塞使不通流，以佛神足感化無量佛國，周旋往反終而復始。曉了隨時，蠲除一切恐懼、瞋恚、憍慢、自大，所演音聲如師子吼，亦如雷震。察於眾生上、中、下行，堅固親友，永立究竟滅度之地。

[0585a16] 「興無極雲，感法雷震，暢慧解電，雨甘露水，宣道法珍不斷三寶，志性清淨如明月珠，表裏通達，正覺照曜，相好殊勝。則以禁戒而自莊嚴，以百千德而文飾體，以諸佛法至阿惟顏、一生補處奉遵修行，篤信眾生開化解脫，隨其志性令各得所。覺意總持為師子座嚴淨道場，明識超入四無所畏，皆現諸佛所興事業、正覺聖體取捨進退，其心強勇而得自在，轉於無上法輪之寶。」

[0585a26] 爾時，眾會聞諸菩薩功勳之德，歡喜踊躍不能自勝，明心生焉，則取天上青、黃、紅、白上好蓮華及諸意華僉共供養佛，散阿差末諸菩薩上，同俱舉聲稱揚威德：「我等善利為獲福慶，乃能遭值此等正士得覩曉遇，稽首歸命而供養之。其有眾生得聞此黨諸菩薩名，德不可量，因斯所聞悉當興發菩薩大心。」

[0585b03] 于時於彼三萬六千諸來會人咸發無上正真道意。

[0585b05] 佛語舍利弗：「阿尼彌沙土者，無地獄、餓鬼、畜生、眾惡諸苦，無奉戒勅亦無犯禁，不聞見女人。所以者何？皆由化生蓮華交露，無有慳貪、亦無婬恚、離于癡畏，悉都無此三毒之名，何況餘乎？

[0585b09] 「其土人民無上、中、下，好、醜差別，普等無殊，亦無是我及非我所，復不飲食。所以者何？喜法為食、解義為漿，常自坦然，了不念渴，亦無飢想。亦非我故，亦無他故，亦無眾魔恐難之患。

[0585b13] 「又其佛土甚極廣大，一日月照六十億四方之域。所以者何？諸菩薩本願之所致也，由是之故，共一日月。又其土地無有丘墟、高下、斜傾，普悉平正，皆紺琉璃，皆以眾寶而雜廁間。其地柔軟如天綩綖，以十八事莊嚴國界。其樹悉寶，行伍相當，常生華實，冬夏恒茂，無沙礫石眾穢之瑕。黑山、雪山、其土諸山皆以諸寶雜合而成，猶如須彌。

[0585b22] 「于彼佛土，天上、天下適等無異，捨於世業以法為土則無王者，唯以如來普賢至真而為法王。又其土法不用文辭告誨諸菩薩也，欲諮受經往詣佛所，觀之無厭不以為惓。所以者何？其心欣然，應時逮得佛心定意，尋則近至無所從生法忍。由是之故，其土號曰不眴也。

[0585b28] 「何謂得佛心定意？不以色相、不以種好，亦復不以本宿行故而致是德，亦不悕望作是致是。所以者何？不念過去、當來之者，亦復不念今現在世，亦不由從五陰、六衰而致之也。

[0585c04] 「何謂為五？其五陰者謂思六根，其六根者謂眼、耳、鼻、口、身、意所別。其六衰者，知色、聲、香、味、細滑、法，不用見聞、心意識，此眾業之所致也，不以巧偽生滅之所致也。無等、無邪，亦不造意、無所悕望，亦非以是、亦非不是之所致也，亦不從一、二、三之所致也。不因心意識，亦不以曉內外、眾念妄想、是非之事而致之也，亦不色、痛、想、行、識之所由致，亦不用戒、定、意慧解度知見。十力不護、四無所畏諸佛之法，不可以意想知之，不用見聞故之所致。不以想相亦無我想，不以五陰、六衰生滅之處，亦無所住、亦無不住。無色、痛、想、行、識之處，亦不眼色、耳聲、鼻香、舌味、身軟、心法之所致也，亦不得處。所以者何？不可以目而見眾相，不可想處見不可見。不起、不滅，其不終者則不有始，斯住處者，因緣所為乃致於是，消除歸滅塵勞之穢。所以者何？用愛欲故，故曰當滅。由斯之故斷於因緣，用吾我故以是當滅。其淨咸明，不增、不減，亦復不念是安、是苦。作是計者不離於欲，亦不用念而以為煩，諸想本脫故行備悉，已能備悉達如無身。

[0585c24] 「色何可得無有痛者？何從有痒？常住如法，若不想道則非俗業。設無所聞，何從有識？無所見者亦無所得，無所得者可謂脫矣，亦復不得意念普思心所惟法，亦不齎持無所生矣。不覩來者、不見往生，本不可得，猶如諸法皆等無異。

[0586a01] 「譬如有人上向瞻空，其目所覩不能別知何所是空、何非虛空。佛意如是。菩薩得佛心定意時，知諸佛法，眾相種好悉具足成，道慧備悉，如來所宣諸菩薩等皆能解暢，則尋啟受、諷誦、通利，普能周備曉諸佛法。」

[0586a06] 佛告舍利弗：「普賢如來其所頒宣初無二言。何謂為二？一、不講著，二、不說斷。悉修平等，無有適莫。何謂為無？未曾有念從人諮受，亦不自念己有所知，斯諸菩薩適見佛已，輒則具足六度無極。」

[0586a10] 佛言：「云何具足？捨眾色想，無所悕望，是則具足施度無極。不想佛身，達之本無，則已備悉戒度無極。所以者何？不自想故以得成就三十二相。計於諸法假有號耳，相無有盡住是不起，是故名曰忍度無極。一切諸法普不可見亦無所聞。所以者何？菩薩大士見善不悅、見惡不慼，心無適莫，是故名曰進度無極。心不想念不可想者而寂恬怕，是故名曰寂度無極。解色相空，不以此相而懷自大，是故名曰智度無極。」

[0586a20] 佛言：「其諸菩薩在彼土者，因便具足六度無極，逮得無所從生法忍。遍察十方諸佛國土眾菩薩學，少有能逮不眴剎土普賢所誨諸菩薩者。」

[0586a24] 舍利弗謂阿差末菩薩：「快哉，仁者！彼之佛土諸菩薩眾功勳難量。」

[0586a25] 阿差末尋問舍利弗：「賢者欲見不眴國土普賢如來乎？」

[0586a26] 舍利弗報：「唯欲見之，及眾會者皆當被蒙咸荷福慶功德轉增。」

[0586a28] 時阿差末即於座上三昧正受而現神足——所入三昧其號名曰遍見諸佛土——使諸會者及舍利弗皆得盡見不眴佛國普賢如來，莫不欣然為未曾有，咸共起住僉為彼佛稽首作禮。

[0586b03] 佛之聖旨使舍利弗及眾會者於衣裓上自然有天華香，則取東向散彼佛上。其華至彼，於其國土在于佛上，遍諸菩薩普同佛界。

[0586b06] 彼土菩薩自問其佛：「今此眾華微妙殊特，為所從來光光若斯？」

[0586b07] 普賢如來告諸菩薩：「此之瑞應是阿差末今到忍界奉養諮受釋迦文佛，十方菩薩咸往會彼。所以然者？講大乘故。」

[0586b10] 彼土菩薩復問佛言：「此間顯變，何佛威神之所恩化？」

[0586b11] 彼佛告曰：「釋迦文佛。十方菩薩咸往會彼。所以者何？講大乘故。」

[0586b12] 彼土菩薩復問佛言：「此間聞之。」

[0586b13] 彼佛告曰：「釋迦文佛演暢分別大會緣品。」

[0586b14] 時彼菩薩復問其佛：「其忍世界去是遠近？」

[0586b15] 佛言：「西方去此如十江沙諸佛國土滿中諸塵，設舉一塵著一佛土，如是盡取一一諸塵次布西方諸佛世界，眾塵悉索，過若干土乃至忍界釋迦文佛遊居教處。」

[0586b19] 彼土菩薩復白佛言：「唯願欲見能仁大聖興隆道化。」

[0586b20] 時普賢佛演身光明通照十方，彼諸菩薩及眾會者皆覩此土。彼諸菩薩尋時皆起，遙自歸命為釋迦文佛一心作禮。

[0586b23] 彼眾菩薩遙見忍界充滿菩薩，無空缺處，怪之驚喜，自問其佛。

[0586b24] 彼佛告曰：「十方佛國諸菩薩眾不可稱載，聞當頒宣大會緣品故往啟受。」

[0586b26] 舍利弗問阿差末菩薩：「誰字仁者名阿差末(阿差末者，晉曰無盡意)？」

[0586b27] 答：「舍利弗！用諸法故曰不可盡。所以者何？一切諸法亦不可盡。」

[0586b28] 舍利弗言：「願以不可盡法而解說之。」

[0586b29] 阿差末言：「本發意時亦不可盡。所以者何？悉遍諸欲、婬、怒、癡醉而無所縛。所以者何？不與羅漢及緣覺乘而俱同塵故。發心已來堅固其志不可轉移。所以者何？不為邪業之所迷誤，一切眾魔不能壞意。有是心者，其諸功德悉為成辦，遊于無常而獨總攬眾之元首。所以者何？有計常者則生死業，所以特尊解道有常名曰為尊。出無常故，從發心來其心坦然無所縛著。所以者何？不離諸佛功德業故。所修事業無能得短，所以然者，一切眾惡悉盡索故，其心永安不可動故。其心無侶，所以然者，希有逮故。心如金剛，所以然者，皆知一切諸法之故所不可盡，苞裹諸法道慧之故。從發心來強若金剛，等眾生故其心質直而無諛諂，故號曰正而無偏頗。

[0586c15] 「從發心來常懷鮮明，所以然者，本清淨故，以去眾垢悉消諸冥，其慧顯曜窈隱皆明。從發心來沐浴眾穢，所以然者，其信甚固，無所捨故。發心甚大，無有邊崖，所以然者，心若虛空。發心曠然，所以然者，含受眾生當因度故。發心無盡，所以然者，其慧玄曠無所罣礙。

[0586c21] 「從初發心無所不入，所以然者，大慈無極亦無盡故。其發心行無能斷者，所以然者，功德願故。發心甚安極可愛敬，所以然者，為諸眾生所喜樂故。發心特尊與眾超異，所以然者，一切外學、聲聞、緣覺之所奉故。其所發心無能知意，所以然者，非諸凡俗之所及逮，猶如農夫不能達知聖王之事。發種類心，所以然者，各各從其本種之業皆獲其果，一切諸法常存在故。

[0587a01] 「從初發心以為道本，所以然者，由是所致得大安故。發心已來而自莊嚴，所以然者，成功勳故。發心已來與眾殊別，所以然者，達聖慧故。發心已來甚為微妙，所以然者，用廣布施普及眾生。發心已來建立至願，所以然者，具足戒禁。其發心已來而無等侶，所以然者，無所不忍。其發心來無能抑制，所以然者，用精進行無懈廢故。其發心來無所慕樂，所以然者，寂度無極致定意故。其發心來無所歸趣，因其曉了智度無極。

[0587a11] 「其發心來永無所住，所以然者，用無極慈故。其發心來根株堅強，所以然者，用行悲哀故。其發心來常懷悅豫，所以然者，於諸眾生懷等心故。其發心來雖遇苦樂不以為動，所以然者，護一切故。其發心來為諸如來所見將養，所以然者，用順十方諸佛教故。其發心來欲度一切五趣眾難，所以然者，興隆導化。故其發心來不捨三寶無所違廢，所以然者，將順佛戒成聖眾故。」

[0587a20] 阿差末菩薩復謂舍利弗言：「一切智心寧可盡乎？」

[0587a21] 舍利弗報言：「不也。猶如虛空不可窮盡，其一切智心不可盡極亦復若斯。如來禁戒亦不可盡。所以者何？戒是根原，故不可盡。如來定意由無有盡，智慧解脫度知見無根故不可盡。計於十力、四無所畏、十八不共諸佛之法，斯則是根，此亦心本故不可盡。取要言之，一切諸佛法為元首，由斯心行故不可盡；三寶無斷，因是之心故不可盡。

[0587a28] 「猶如一切眾生四大——何謂四大？地、水、火、風——亦不可盡。計是智慧用一切故，咸復曉了不可思議眾生心行，本願不斷故不可盡。所以者何？修奉道願故不可盡，皆無所生靡不恍惚，一切諸法根原無窮，故不可盡。」

阿差末菩薩經卷第一

【經文資訊】大正藏第 13 冊 No. 0403 阿差末菩薩經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA