大智度論釋涅槃如化品第八十  七  (卷第九十六)
龍樹菩薩造

後秦龜茲國三藏鳩摩羅什譯

[0728b23]  ◎【經】

[0728b23]  須菩提白佛言：「世尊！若諸法平等、無所  為作，云何菩薩摩訶薩行般若波羅蜜，於平  等中不動而行菩薩事，以布施、愛語、利益、同
事？」

[0728b26]  佛告須菩提：「如是！如是！如汝所說：『是諸  法平等、無所作。』若是眾生自知諸法平等，佛  不用神力，於諸法平等中不動而拔出眾生吾
我想，以空度五道生死乃至知者、見者相；度  色相乃至識相，眼相乃至意相，地種相乃至識  種相；遠離有為性相，令得無為性相，無為性  相即是空。」

[0728c03]  須菩提言：「世尊！用何等空故一切  法空？」

[0728c04]  佛言：「菩薩遠離一切法相，用是空故一  切法空。須菩提！於汝意云何？若有化人作  化人，是化頗有實事不空者不？」

[0728c06]  須菩提言：  「不也！世尊！是化人無有實事而不空。」

[0728c07]  「是空及  化人二事不合不散，以空空故空，不應分別  是空、是化。何以故？是二事等，空中不可得，所
謂是空、是化。所以者何？須菩提！色即是化，  受、想、行、識即是化，乃至一切種智即是化。」

[0728c11]  須  菩提白佛言：「世尊！若世間法是化，出世間  法，所謂四念處、四正勤、四如意足、五根、五力、
七覺分、八聖道分，三解脫門，佛十力、四無所畏、  四無礙智、十八不共法，并諸法果；及賢聖人，  所謂須陀洹、斯陀含、阿那含、阿羅漢、辟支佛，菩
薩摩訶薩、諸佛。世尊！是法亦是化不？」

[0728c17]  佛告須  菩提：「一切法皆是化。於是法中，有聲聞法變化，  有辟支佛法變化，有菩薩摩訶薩法變化，有諸
佛法變化，有煩惱法變化，有業因緣法變化。  以是因緣故，須菩提！一切法皆是化。」

[0728c21]  須菩提  白佛言：「世尊！是諸煩惱斷，所謂須陀洹果、  斯陀含果、阿那含果、阿羅漢果、辟支佛；佛道，  斷諸煩惱習——皆是變化不？」

[0728c24]  佛告須菩提：「若  有法生滅相者，皆是變化。」

[0728c25]  須菩提言：「世尊！何  等法非變化？」

[0728c26]  佛言：「若法無生無滅，是非變化。」

[0728c27]  須菩提言：「何等是不生不滅非變化？」

[0728c27]  佛言：「無  誑相涅槃，是法非變化。」

[0728c28]  「世尊！如佛自說：『諸法  平等，非聲聞作、非辟支佛作、非諸菩薩摩訶  薩作、非諸佛作，有佛、無佛諸法性常空。』性空
即是涅槃，云何言涅槃一法非如化？」

[0729a02]  佛告須  菩提：「如是！如是！諸法平等，非聲聞所作，乃至  性空即是涅槃。若新發意菩薩聞是一切法
皆畢竟性空乃至涅槃亦皆如化，心則驚怖；  為是新發意菩薩故，分別生滅者如化、不生  滅者不如化。」

[0729a07]  須菩提白佛言：「世尊！云何教新  發意菩薩，令知是性空？」

[0729a08]  佛告須菩提：「諸法本  有今無耶？」

[0729a10]  【論】

[0729a10]  問曰：

[0729a10]  是事佛先已答，須菩提今何以更  問？所謂：「世尊！若諸法平等，無所作為，云何菩  薩於諸法平等中不動而大利益眾生？」

[0729a12]  答  曰：

[0729a13]  以是事難解故，雖先說而更問。

[0729a13]  又經將  訖，佛說「深空，凡夫、聖人所不能行、所不能  到」；是故須菩提知一切法平等相定空，云  何菩薩住是法中而能利益眾生？平等法無
作相，利益是有作相。

[0729a17]  佛可須菩提意，還以  須菩提問而答。可其平等，答其利益眾生，  所謂若眾生自知諸法平等畢竟空，佛無恩
力。若病人自知將適，則藥師無功。

[0729a20]  須菩提  復問：「若諸法實相畢竟空、無所能作，菩薩何  以住是中而利益眾生？」若菩薩用是平等  利益眾生，則壞實相！

[0729a23]  佛答：「菩薩不以諸法  實相利益眾生，但眾生不知畢竟空故，菩  薩教詔令知。」菩薩教化眾生，是為對治悉
檀；須菩提以第一義悉檀無利益為難。

[0729a26]  佛  答：眾生顛倒不知，佛但破其顛倒，不言是  實。是故菩薩住是平等相中，遠離我相乃至  知者、見者相，是名「眾生空」；以是一切無吾我
法，教化眾生。

[0729b01]  眾生有二種：一者、愛多，二者、  見多。愛多者，得是無我法，則生厭心、離欲；  作是念：「若無我，何用餘物！」見多者，雖知無
我法，於色等法中戲論若常、若無常等；是故  次說色相、五眾、十二入、十八界，乃至遠離有  為性相，令得無為性相——無為性相即是空。  是名法空。

[0729b07]  問曰：

[0729b07]  須菩提何以作是問：「用  何等空故一切法空？」

[0729b08]  答曰：

[0729b08]  空有種種：如火  中無水、水中無火，亦是空；五眾中無我亦如  是，或有眾生空，或有法空。法空中，或有人
言：「諸法雖空，亦不盡空，如色空中有微塵  根本在。」是故須菩提問：「以何等空故，一切法  空？」

[0729b13]  佛答：「以無所得畢竟空故，遠離一切相。」  是故此中說眾生空、法空，是二空故，一切法  無不空。

[0729b15]  問曰：

[0729b15]  若爾者，此中何以說「離一切  法相」？

[0729b16]  答曰：

[0729b16]  一切法不可盡壞，但離其邪憶  想，一切法自離。如神通人壞色相故，則石  壁無礙。如佛說：「汝等當於五眾中修正憶
念，斷貪欲，得正解脫。」是故說離相。

[0729b19]  須菩  提聞是已，心驚：「云何一切法若大若小都無  本實？凡夫人虛妄，可無實事；聖人應有  少許實！」須菩提雖是阿羅漢，深貴佛法，亦
為新發意菩薩故問。

[0729b23]  佛知須菩提意，欲明  了是事，故說譬喻，反問須菩提：「於汝意云  何？如化人復作化，是化有本實不空不？」

[0729b26]  答言：「不也！是化無有實事而不空者。空及  化人二事，不合不散，皆空故，用空空故空。」

[0729b27]  問  曰：

[0729b28]  何以名為「空空故空」？

[0729b28]  答曰：

[0729b28]  為破十八事  實故有十八空，破眾生心中變化空法故  用空空。

[0729c01]  世間人皆知幻化法不久住、無所  能作，故名空；是故言：「空空故空，不應分別  是空、是化。」凡夫人知變化是空、不實，謂餘法
為實，是故以化為喻，當知餘法與化無異。  如聖人所解，不得以化為喻，以無所分  別故。一切法名為五眾；佛言：「色、受、想、行、識  無不是化，以空故。」

[0729c07]  須菩提白佛言：「世尊！凡  夫法虛妄應如化，出世間法亦如變化耶？  所謂四念處乃至十八不共法。若四念處法等
從因緣邊生故如化，是法果——所謂涅槃，亦  復如化耶？若能起是行者——所謂須陀洹乃  至佛，亦復如化耶？」

[0729c12]  佛答：「若有為、若無為及諸  賢聖皆是化，畢竟空故。」是義從初品已來，  處處廣說，是故言：「一切法空，皆如化。」

[0729c14]  問曰：

[0729c14]  若  一切法皆空、如化，何以故有種種諸法別異？

[0729c16]  答曰：

[0729c16]  如佛所化及餘人所化，雖不實而有  種種形像別異。夢中所見種種亦如是，人見  夢中好、惡事，有生喜者、有生怖者。如鏡
中像，雖無實事，而隨本形，像有好醜。諸  法亦如是，雖空而各各有因緣。

[0729c20]  如佛此中  說：「是化法中，有聲聞變化、有辟支佛變化、  有菩薩變化、有佛變化、有煩惱變化、有業  變化。是故一切法皆是變化。」

[0729c23]  聲聞變化者，三十  七品、四聖諦，乃至三解脫門。何以故？聲聞人住  持戒中，禪定攝心求涅槃，觀內外身不淨，是
名身念處。如是等法，為涅槃故勤精進生  起。是法本無而今有、已有還無，是為聲聞變  化。

[0729c28]  辟支佛變化者，所謂觀十二因緣等諸法。  所以者何？辟支佛智慧深於聲聞人故。菩  薩變化者，所謂六波羅蜜，及二種神通：報得
及修得。佛法變化者，三十二相、八十隨形  好、十力、一切種智等無量佛法。煩惱變化者，  煩惱起種種業：善、不善、無記業，畢定業、不畢
定業，善、不善、無動業等無量諸業。

[0730a05]  問曰：

[0730a05]  諸煩  惱是惡法，云何能生善業、無動業？

[0730a06]  答曰：

[0730a06]  有二  種因：一者、近因，二者、遠因。人有我心，為後  身當常樂故修布施，是近因；為離欲界  衰惱不淨身故修禪定，是為遠因。

[0730a09]  復有人  言：一切凡夫皆以我心和合故起業。

[0730a10]  有人言：  無有離我心起第六識，住我心故起第  六識，我心即是諸煩惱根本。

[0730a12]  問曰：

[0730a12]  煩惱是垢  心，善心是淨心，垢、淨不得和合，何以言  「住我心中能起善業」？

[0730a14]  答曰：

[0730a14]  不爾！一切心皆  與慧俱生，無明心中亦應有慧；慧與無  明相違法而一心中起。

[0730a16]  淨、垢亦如是。凡夫  未得聖道，云何能得離我心而行善？瞋等  煩惱中，則不得行善；我心無記柔軟故，是
故煩惱心中生善業、無動業，無咎。

[0730a19]  業變化  者，生一切果報法，所謂六道：惡業果報是三  惡道，善業果報是三善道。惡業有上、中、下：
上者地獄，中者畜生，下者餓鬼。善業亦有上、  中、下：上者天，中者人，下者阿修羅等。上善業  有種種輕重等分別，上惡業亦有輕重差別。
次第輕重，如地獄中說；餘道亦如〈分別業品〉  中說。

[0730a26]  問曰：

[0730a26]  若從業有，何以言變化？

[0730a26]  答曰：

[0730a26]  凡夫  人見諸法不如化；聖人知畢竟空相故，  以天眼觀眾生皆無有終、始、中間。如化  主遠處作變化；業亦如是，在過去世中
作今身變化。

[0730b01]  如變化事能種種令人生憂、  喜、怖畏；智者觀之，皆無有實，而人橫生憂  喜，是人可笑！業亦如是，是故說業變化。

[0730b04]  問曰：

[0730b04]  是諸變化皆業所作，何以不但說業變  化？

[0730b05]  答曰：

[0730b05]  業有二種：淨業，垢業。淨業者，聲聞變  化乃至佛變化；垢業是煩惱變化。

[0730b06]  復次，有二  種業：凡夫業，聖人業。凡夫業是煩惱變化；  聖人業，須陀洹乃至佛。

[0730b08]  是故雖皆是業變化  而廣分別，無咎。「是故，須菩提！當知一切法空  皆如化。」

[0730b10]  須菩提復問：「世尊！是諸聖人煩惱斷，  所謂須陀洹果乃至阿羅漢果、辟支佛道，斷  一切煩惱習——是諸斷皆如化不？」

[0730b12]  須菩提意：有  為法虛誑故如變化，無為法真實無作故不  應是化，是故問。

[0730b14]  佛答：「一切法若生若滅皆  如化。」何以故？本無今有、今有後無，誑惑人  心故。佛意：一切從因緣生法皆無自性，無
自性故畢竟空，畢竟空故皆如化。

[0730b17]  須菩提求  諸法實相，意猶未息，故問佛：「何等法不如  化？」須菩提意謂：有一決定實法不如化，可  依是法而精進求。

[0730b20]  佛答：「有。若法無生無滅，  即是非化。」何者是？所謂無誑相涅槃。是法無  生故無滅，無滅故不能令人生憂。佛分別
一切有為法畢竟空皆如化，唯有涅槃一法  非如化。

[0730b24]  爾時，須菩提白佛：「如佛說：『平等法，  非佛所作，非聲聞、辟支佛所作，有佛、無佛  諸法常住性空相。』性空相即是涅槃。」

[0730b26]  須菩提  意謂：深入般若波羅蜜中，涅槃亦空，上品中  處處說；今佛何以說：「唯一涅槃不如化？」是故
引佛語為難：「諸法實相，性空法常住，諸佛  但為人演說。性空者，即是涅槃。今何以於生  滅法中別說無誑相涅槃不如化？」

[0730c02]  佛答：「諸法  平等常住，非賢聖所作。若新學菩薩聞則恐  怖，是故分別說：生滅者如化，不生滅者不如  化。」

[0730c05]  問曰：

[0730c05]  唯佛一人是無誑人，一切人皆於佛  所欲求實事，今佛何以說一切法都空、或  說不都空？

[0730c07]  答曰：

[0730c07]  佛此中自說因緣：「為新  發意菩薩故，說涅槃不如化。」

[0730c08]  問曰：

[0730c08]  可為人  故轉諸法相耶？

[0730c09]  答曰：

[0730c09]  此中佛說「諸法相者性  空」，性空云何可轉？佛初得是諸法實相時，  心但趣向涅槃寂滅。是時，十方諸佛、諸天請
佛莫入涅槃：「一切眾生苦惱，當度脫之！」佛  即受請，佛但為度眾生故住。以是故，知有  可利益眾生，隨事為說。

[0730c14]  觀諸有為法虛誑  故，涅槃為實、不變不異。有新發意菩薩著  是涅槃，因是著起諸煩惱；為斷是著故，
說涅槃如化。若無著心，是時則說涅槃非  如化。

[0730c18]  復次，有二道：小乘道、大乘道。小乘  論議，以涅槃為實；大乘論議，以利智慧深  入故，觀色等諸法皆如涅槃。

[0730c20]  是故二說無  咎。

[0730c21]  須菩提復問：「云何教化新發意菩薩，令  知平等性空？」

[0730c22]  須菩提意謂：性空是凡夫人  大怖畏處，聞性空無所有，如臨深坑。何以  故？一切未得道者，我心深著故，怖畏空法，
作是念：「佛教人勤修善行，終歸入無所有  中！」以是故，須菩提問：「以何方便教誨是新  發意者？」

[0730c27]  佛答：「諸法先有今無耶？」

[0730c27]  佛意：以新發  意者怖畏後當無故，說：「諸法先有今無耶？」

[0730c29]  須菩提自了了知諸法先自無、今亦無，但以  新發意者我見心覆故生驚怖；為除顛倒，  令得實見，竟無所失；知諸煩惱顛倒實相，
所謂性空，是時則無恐怖。如是等法，應教  新發意者：若諸法先有，以行道故無，應  當恐怖；初自無故，不應恐怖，但為除顛倒  耳。

◎

◎大智度論釋薩陀波崙品第八十八

[0731a08]  【經】

[0731a08]  佛告須菩提：「菩薩摩訶薩求般若波羅蜜，  當如薩陀波崙菩薩摩訶薩。是菩薩今在大  雷音佛所行菩薩道。」

[0731a10]  須菩提白佛言：「世尊！薩  陀波崙菩薩摩訶薩云何求般若波羅蜜？」

[0731a11]  佛  言：「薩陀波崙菩薩摩訶薩本求般若波羅  蜜時，不惜身命，不求名利。於空閑林中，聞  空中聲言：『汝善男子！從是東行，莫念疲極，莫
念睡眠，莫念飲食，莫念晝夜，莫念寒熱，  莫念內外。善男子！行時莫觀左右。汝行時  莫壞身相，莫壞色相，莫壞受、想、行、識相。何
以故？若壞是諸相，則於佛法有礙；若於佛  法有礙，便往來五道生死中，亦不能得般若  波羅蜜。』

[0731a20]  「爾時，薩陀波崙菩薩報空中聲言：『我  當從教！何以故？我欲為一切眾生作大明，欲  集一切諸佛法，欲得阿耨多羅三藐三菩提  故。』

[0731a23]  「薩陀波崙菩薩復聞空中聲言：『善哉！善  哉！善男子！汝於空、無相、無作之法，應生信  心，以離相心求般若波羅蜜，離我相乃至離
知者、見者相。當遠離惡知識，當親近供養善  知識。何等是善知識？能說空、無相、無作、無生、  無滅法及一切種智，令人心入歡喜信樂，是
為善知識。善男子！汝若如是行，不久當聞般  若波羅蜜——若從經卷中聞，若從菩薩所說  聞。善男子！汝所從聞是般若波羅蜜處，應生
心如佛想。善男子！汝當知恩，應作是念：「所從  聞是般若波羅蜜者，即是我善知識。我用聞  是法故，疾得不退轉於阿耨多羅三藐三菩
提，親近諸佛，常生有佛國中，遠離眾難，得具  足無難處。」善男子！當思惟籌量是功德，於  所從聞法處，應生心如佛想。

[0731b08]  「『汝善男子！莫  以世利心故隨逐法師，但為愛法、恭敬法故，  隨逐說法菩薩。爾時，當覺知魔事。若惡魔與
說法菩薩作五欲因緣，假為法故令受；若說  法菩薩入實法門，以德力故受而無所染。又  以三事故受是五欲：以方便力故，欲令眾生
種善根故，欲與眾生同其事故。汝於是中莫  生污心，當起淨想！自念：「我未知漚和拘舍羅，  大師以方便法，為度眾生，令得福德故，受是諸
欲，於智慧無著無礙，不為欲染。」善男子！即  當觀諸法實相！諸法實相者，所謂一切法  不垢不淨。何以故？一切法自性空，無眾生、
無人、無我，一切法如幻、如夢、如響、如影、如炎、如  化。善男子！觀是諸法實相已，當隨法師，汝  不久當成就般若波羅蜜。復次，善男子！汝當
復覺知魔事：若說法菩薩見欲受般若波羅  蜜人，意不存念，汝不應起心怨恨；汝但當以  法故恭敬，莫起厭懈意，常應隨逐法師。』」

[0731b26]  【論】

[0731b26]  釋曰：

[0731b26]  上品中說：「新發意菩薩云何教性  空法？」性空法畢竟無所有空，難解難得故。

[0731b27]  佛  答：「法先有今無耶？」

[0731b28]  佛意：性空法非難得難  知。何以故？本來常無，更無新異，汝何以心  驚謂為難得？是性空法雖甚深，菩薩但能
一心勤精進，不惜身命，作如是一心求，便  可得。此中說薩陀波崙本生為證。

[0731c03]  佛法有  十二部經，或因修妬路、偈經、本生經得度；今  佛以本生經為證。若有聞者，作是念：「彼人
能得，我亦應得。」是故說薩陀波崙菩薩本生  因緣。

[0731c07]  佛告須菩提：「菩薩求般若波羅蜜，應  如薩陀波崙。」

[0731c08]  問曰：

[0731c08]  若般若波羅蜜無相、畢  竟空，行禪定猶尚難得，何況憂愁啼哭  散心求覓而當可得！

[0731c10]  答曰：

[0731c10]  為新發意菩薩  說薩陀波崙。

[0731c11]  問曰：

[0731c11]  若薩陀波崙是新發意，十  方諸佛云何現在其前，得諸三昧？不惜身，  又見曇無竭，復得無量阿僧祇三昧，云何  名新發意？

[0731c14]  答曰：

[0731c14]  新學菩薩有二種：一者、深  心著世間樂，軟心發意；二者、深心發意，不  著世間樂。軟心發意者，佛不以為發心；
深心發意者，乃名為發心。如聲聞法中，佛  語二比丘：「於我法中，乃至無如毛釐煖法。」  佛觀是煖法最為微小，凡人觀之以為大；  譬如國王，見一張
[疊*毛]  ，不以為多，貧者見之  以為多。以一心不惜身故，說薩陀波崙為  證。

[0731c22]  問曰：

[0731c22]  若薩陀波崙菩薩能作如是苦行、  從曇無竭得諸三昧，應當作佛，今何以故  在大雷音佛所修菩薩行？

[0731c24]  答曰：

[0731c24]  佛法無量  無邊，若千萬阿僧祇劫修勤苦行尚不可  得，何況薩陀波崙一世苦行！

[0731c26]  復有菩薩具  足菩薩道、十力、四無所畏等，為眾生故住世  間，未取實際，如文殊師利等；薩陀波崙  或能如此，故未作佛。

[0731c29]  菩薩三昧如十方國土  中塵數，薩陀波崙所得六萬三昧何足為多！

[0732a02]  大雷音佛者，應如大龍王將欲降雨，震大  雷音，烏雀、小虫悉皆怖畏；是佛初轉法輪時，  十方眾生皆發心，外道邪見皆恐怖懾伏，是
故天人眾生稱佛為大雷音。是佛今現在。

[0732a05]  須  菩提問：「薩陀波崙菩薩摩訶薩云何求般若  波羅蜜？」

[0732a07]  問曰：

[0732a07]  薩陀波崙未得阿鞞跋致，何  以故名菩薩摩訶薩？

[0732a08]  答曰：

[0732a08]  以有大菩薩故，  小者亦名大。又以其雖未得實智慧而  能深念般若波羅蜜故，不惜身命、有大功  德故，亦名菩薩摩訶薩。

[0732a12]  問曰：

[0732a12]  何以名「薩陀波崙  (薩陀秦言常波崙名啼)  」？為是  父母與作名字？是因緣得名字？

[0732a13]  答曰：

[0732a13]  有人  言：以其小時喜啼，故名常啼。

[0732a14]  有人言：此菩  薩行大悲心柔軟故，見眾生在惡世，貧  窮、老病、憂苦，為之悲泣，是故眾人號為「薩陀  波崙」。

[0732a17]  有人言：是菩薩求佛道故，遠離人眾，  在空閑處，求心遠離，一心思惟籌量，勤求佛  道，時世無佛。是菩薩世世行慈悲心，以小
因緣故，生無佛世。是人悲心於眾生，欲精  進不失，是故在空閑林中。是人以先世福  德因緣，及今世一心、大欲、大精進——以是二因
緣故，聞空中教聲，不久便滅。即復心念：「我  云何不問？」以是因緣故，憂愁啼哭，七日七  夜。因是故，天、龍、鬼神號曰常啼。

[0732a25]  佛答須菩  提：「過去世有薩陀波崙菩薩，不惜身命，不  貪財利。」

[0732a27]  「求般若波羅蜜時，在空閑林中，  聞空中聲，到空林中」，如上說。

[0732a28]  問曰：

[0732a28]  空中聲  為是何聲？

[0732a29]  答曰：

[0732a29]  若諸佛、菩薩、諸天、龍王憐  愍眾生故，見是人不著世間法、一心求佛  道，以時無佛法，欲示其得般若因緣故，空  中發聲。

[0732b03]  有人言：是薩陀波崙先世善因緣  人，在此林中作鬼神，見其愁苦。以其是  先世因緣故，又是神亦求佛道——以是二因  緣故發聲。

[0732b06]  如蜜膊婆羅門為須達多至王  舍城，詣大長者家求兒婦時，蜜膊於王舍  城大婆羅門眾中，飲食過度，腹脹而死，作鬼
神，於王舍城城門上住。須達多聞是婆羅  門已死，自往長者家宿。長者於後夜起，辦  具飲食。須達多問言：「汝有何事？為欲娶
婦嫁女？為欲請大國王？為是邑會？何其  怱怱營事乃爾？」長者答言：「我欲請佛及僧。」  須達多聞佛名，驚喜毛竪。長者先得道跡，
為其廣說佛德。須達多聞已，愛樂情至，甚欲  見佛。乘念佛心而小睡，以念佛情至故，須  臾便覺，夜見月光，謂為日出，即起趣門，見
城門已開——王舍城門初夜未閉，為客來故；  後夜早開，為客去故。既見門開，即直向  佛。佛時在寒林中住。於其中路，月沒還
闇，須達多心悔躊躇，欲還入城。時蜜膊神  放身光明，照諸林野，告言：「居士！居士！  莫怖莫畏，直去莫還，去得大利！」如彼經
偈中廣說。須達多見佛，得須陀洹道，請佛  及僧於舍衛城，盡形供養。佛令舍利弗  為須達師，於舍衛作精舍。如須達知識神  示導，薩陀波崙知識示導亦如是，是故見
其愁苦而示導之。作是言：「善男子！汝從  是東行，行時莫念疲極等。」

[0732b29]  問曰：

[0732b29]  疲極、飢渴，  交來切身，云何不念？

[0732c01]  答曰：

[0732c01]  大欲精進力  故，一心愛樂佛道，不惜身命。休息、飲食等  皆是助身法。是事雖來，不為亂心，知皆虛
誑無常、無實，如怨、如賊，但為身樂故，何足  存念！莫為飢渴、疲極等故而捨佛道！

[0732c05]  莫  念晝夜者，莫念：「晝是行法，夜應止息。」實  無晝夜，所以者何？日依須彌，影翳故名夜。

[0732c08]  莫念內外者，眾生多著內法。內法名身，外  法名五欲。內外法不定，性空故，不應著。莫  觀左右者，人散心行道故，左右顧看；行者
無緣觀後，當前則不得不視，故但言莫  左右顧看。復次，惡魔常惑亂行者，或作種  種形、或作好色、或作畏獸，在道左右，故
言莫觀。是皆止其麁念。莫壞身相、色等相  者，五眾和合故假名為身。若說別更決定  有身法，是則壞身相；若著無身法，是亦壞
身相。離是一異、有無等邊，行於中道，則疾  得阿耨多羅三藐三菩提。是故說莫壞身  相等。此中佛自說因緣：「若壞是諸相，則於
佛法有礙；佛法有礙者，則往來五道生死  中，不能得般若波羅蜜。」

[0732c21]  薩陀波崙報空中  聲言，而自說因緣，所謂：「薩陀波崙見一切  眾生墮在無明黑闇中，我欲為然智慧光
明；一切眾生有一切煩惱，我欲設一切佛  法藥；一切眾生皆墮邪道，我為是眾生  故求無上道。」

[0732c26]  是三種願，得般若波羅蜜則能  具足，是故言受教。

[0732c27]  問曰：

[0732c27]  薩陀波崙不見其  形，但聞其聲，何以便言受教？

[0732c28]  答曰：

[0732c28]  人所求  事急故，聞聲則應；薩陀波崙亦如是。復次，  聞其所說理好，則知其人亦好故，不須眼  見；如黑闇中有種種眾生，眼雖不見，聞其
聲則知其種類。

[0733a03]  爾時，空中聲復讚言：「善哉！」

[0733a04]  以其雖不見形而能信受善語故。又復  以其欲度一切眾生故，求阿耨多羅三藐  三菩提，心不懈息。如是等因緣故，讚言「善  哉」。

[0733a07]  於三解脫門中應生信心者，是門，諸法  實相所入門；離是三門，皆是虛誑、無有實  者。汝雖未得，應生大信根力；信根力故，漸
具諸根。以離相心求般若波羅蜜者，所謂  觀諸法畢竟空，離眾生相、離法相。

[0733a11]  問曰：

[0733a11]  三  解脫門攝在般若中不？若攝，何以別說？若  不攝，云何經中說：「一切助道法，皆攝在般若  中？」

[0733a14]  答曰：

[0733a14]  一切法皆入般若中。人皆畏苦，  故求解脫，是故於般若分中，前說三解脫  門。以何因緣得此解脫？離諸二邊——所謂眾
生相、法相，行般若波羅蜜。

[0733a17]  問曰：

[0733a17]  初教「精進」，  後教「三解脫門、般若」；今復欲為何事故，教  親近善知識？

[0733a19]  答曰：

[0733a19]  雖有好法，若無教者，行  時多錯；譬如雖有好藥，亦須良醫。又薩陀  波崙是新發意菩薩，般若波羅蜜甚深，云何
但聞空中略教而能自具足？是故教語  親近善知識。

[0733a23]  善知識義，如先說。今略說二  相是善知識：一者、教一心向薩婆若，二者、  教空、無相、無作、無生、無滅等般若波羅蜜法。

[0733a26]  若能如是行，不久得般若波羅蜜；如藥  師為病者說服藥法，汝能如法服，病則得  差。

[0733a28]  若從經卷聞，從菩薩說聞者，遣薩陀  波崙至曇無竭菩薩所，彼中二處有般若：  一、寶臺上金牒書，二、曇無竭所說。若人福德
多者，從曇無竭所說聞；福德少者，從經卷  聞。於師生佛想，以能教佛道因緣故。世  間小人，因緣事訖，則忘其恩義，作是念：「如
人乘船度水，既到彼岸，何用船為？」是故說：  「汝當知恩！應作是念：『所從聞般若者，即是  我善知識。』」

[0733b07]  一切諸利中，般若利最勝；行是般  若，疾得阿耨多羅三藐三菩提不退轉。又  復行般若因緣故，親近諸佛，常生有佛國
中，離於八難，值佛在世。菩薩應作是念：  「我得如是等諸功德，皆從般若得；般若波  羅蜜從師而得，是故視師如佛想。」

[0733b12]  有人能  說般若波羅蜜者，有大福德，多知識，多得  供養；弟子初為般若故隨逐，後漸漸為供  養利。是故說：「莫以世利故隨逐法師。」

[0733b15]  問  曰：

[0733b16]  何以不但說親近善知識，而說是種種  因緣？

[0733b17]  答曰：

[0733b17]  有人既得善知識，不得其意，反  成讎隙而墮地獄，更相謗毀故。唯佛一人  無有過失，餘人誰能無者？若弟子見師之
過若實、若虛，其心自壞，不復能得法利。是故  空中聲教：「若見師過，莫起嫌恨！汝應作  是念：『我先世福德不具足故，不得值佛，今
值是雜行師；我不應念其過失，而自妨  失般若！師之過失，不著於我，我但從師受  般若波羅蜜法。』」

[0733b25]  如狗皮囊盛好寶物，不應  以囊故而棄其寶；如罪人執燭照道，不可  以人罪故，不受其明，自墜溝壑；又如行，
遣小人導道，不可以人小故不隨其語。  如是等因緣，不應遠離於師。師若實有罪，  尚不應離，何況此中魔作因緣，令說法者  有深妙五欲！令弟子不染著法，說法者以
方便故現受。方便者，所謂欲令眾生種福  德因緣，亦為同事攝眾生故。

[0733c04]  復有諸菩  薩通達諸法實相故，無所障礙、無有過  罪；雖作過罪，亦無所妨。如人年壯力盛，  腹中大熱，雖食不適飲食，不能生病；又
如有好藥，雖被惡毒，不能為害。如是等  因緣故，「汝於師所，莫起嫌恨而自失般  若！」如經中說。

[0733c10]  復有說法者持戒清淨、離於  五欲、多知多識、有好名聞、威德尊重，弟子  受法而不顧錄，「汝於是中莫生怨恨！當
作是念：『我宿世罪故，今為小人，師不輕我，  我自無福，不能得道。又我於師所，應破  憍慢以求法利。』」

[0733c15]  有如是等種種諸師，菩薩  為求般若波羅蜜故，但一心恭敬，不應  念其長短。若能如是忍辱、於師一心不起
增減者，汝於師所盡得妙法；如完牢之器，  所受不漏。

[0733c19]  「薩陀波崙聞空中聲已，從是東  行」，如經中廣說。

◎

大智度論卷第九十六

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
