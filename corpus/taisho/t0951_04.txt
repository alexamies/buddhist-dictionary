一字佛頂輪王經卷第四
大唐南天竺三藏菩提留志譯

大法壇品第八

[0246a28]爾時世尊誥金剛密跡主菩薩言。汝當諦聽。我為利益一切有情。略說一字頂輪王大祕密曼拏攞。此曼拏攞。於出世世間。為
最為上。如於如來三十二大人相頂相為最。又如如來天上人中為大導師。是一字頂輪王大曼拏攞亦復如是。於諸呪壇為大輪王而
最第一。能滅一切不吉祥相。能摧一切諸惡天龍藥叉羅剎阿素洛等及諸有情。能與一切學大乘者。蠲眾罪垢。證成一切勝福業
事大涅槃門。其作壇時。每候白月一日八日十四日或十五日或好吉星宿日時。於明曉時。香湯淨浴著新潔衣。於舍利塔前或於山
間。或於邑東或於邑北。瞻察閑淨泉池河側。簡擇勝地。量三十二肘或十六肘或十二肘或復八肘。可其肘數。先寬治掃。其阿闍梨執
金剛杵。處壇地心面東安立。問諸弟子。汝等決定求學諸佛祕密法藏。不生疑不。時諸弟子一時答言。我某甲等志學諸佛甚深法藏。
的定誠信不生疑心。如是三問三答竟已。

[0246b18]是時阿闍梨重復呪印香鑪而執持之。面東長跪呪香焚燒。啟白十方一切諸佛。一切頂輪王菩薩。一切菩薩一切金剛諸天龍神。及
諸業道一切神祇等。悉證知。我今請此地是我方地。我於是地建立七日七夜一字佛頂輪王大曼拏攞道場法會。供養十方法界一
切諸佛善逝世尊。甚深般若波羅蜜多一切祕密甚深法藏難思法門。諸大菩薩一切金剛諸天神等各并眷屬。請證成就。我欲護身
結界法事。在此方地東西南北四維上下。所有破壞佛法毘那夜迦惡鬼神等。皆遠出去七里之外。若護佛法善神鬼等。於佛法中作利益者。任當安住(作三白已)
則結一切頂輪王心印。護身誦摧碎頂輪王呪。呪白芥子香水七遍。用散十方。結封壇界。然後可其肘數方圓。掘去惡土瓦石根木。骨草及諸惡物。坑深一肘。
以淨好土堅築平治。起基半肘。壇東北面令少下墊。其壇四角中心當。各又穿一小圓孔。深於半肘。中埋七寶五穀等物。其七寶者。一
金二銀三真珠四珊瑚五虎珀六薩頗胝迦寶(唐云似水精未詳)七瑠璃。其五穀者。一大麥二小麥三稻穀四小豆五胡麻。其七寶片。等分如
豆。和五穀各一合。分以淨白絹。和同裹持。呪之七遍。以五色線繫頭。埋置五孔之中。留其線頭出地面上長五指量。一埋已後永更不
許重出取之。如法平填。以新淨瞿摩夷和黃白土。香水熟泥。逐日旋轉如法塗飾。又呪白芥子散方結界。復可壇外界。從東北角至
東南角。及西南角西北角。各竪一竿皆長丈二(無問竹木)又從東北角竿向上一丈。繫繩竿上。引至三角亦如是。繫至東北角匝竟。則從東
北角。間錯懸列種種神幡及繒綺羅幡花條鈴帶。金銀蓮華四布莊嚴。十六肘界外四面方別。又量取四尺之地。如法治飾繫繩封界。禮設行道。

[0246c24]又結印護身入壇。誦摧碎頂輪王呪。呪白芥子。及呪燒火食灰。一百八遍。次誦一切頂輪王心呪。呪白芥子灰等數亦如上。復當持是
白芥子灰。從壇東北角右轉。誦呪周匝。拋散四維上下。結淨壇界。又誦摧碎頂輪王呪。呪佉陀羅木橛四枚各長九寸。一百八遍。次誦
一切頂輪王心呪。如前呪橛已。從東北角一呪一釘橛滿一七下。釘餘三角橛等法亦如是。又於西面長跪而坐。呪安悉香沈水香七遍
燒之。結佛眼印誦佛眼呪。印呪香鑪七遍。手執香鑪復作是言。我今某甲啟白十方一切諸佛。一切般若波羅蜜。一切頂輪王菩薩。一
切觀世音菩薩。一切諸大菩薩。一切金剛藏菩薩。一切天龍八部護塔護法諸善神王等。證知我苾芻某甲。作一字佛頂輪王灌頂大
三昧壇。法王功德如意成就。請求加祐作是語已。又從壇東北角。周匝右轉。輪結一切如來心精進印。一字頂輪王印。轉法輪印。一切
頂輪王心印。如來眼印。難勝奮怒王印。摧碎頂輪王印。如是七印。東西南北四維上下次第輪結。結壇方界。又於壇心面東安立。以一
切頂輪王心印。摧碎頂輪王印。皆於頂上一尺上高。右轉三匝及印於地。名結上方下方大界。又作軍荼利金剛結界之法一遍。如是
結界名一字佛頂輪王灌頂法壇大三摩地結界之法。然後出壇。與其畫匠及一曾入壇授法弟子。結印護身語云。汝持五色線繩。隨我
入壇。從東北角逐日迴轉。臂量壇位。內外街道分為四院。唯開西門。分內心院。方闊四肘都分一十三隔。其當心隔方闊二肘。中
畫釋迦牟尼如來。面西瞬目結跏趺坐。作說法相坐寶蓮華師子寶座。頂放大光。當於佛前右邊。畫一字頂輪王菩薩。瞻仰如來半
跏趺坐。左手執開蓮華。於花臺上側竪畫一七寶金輪。繞輪鋒刃。畫大火焰。右手揚掌。於佛左側立畫具壽善現。於佛右側立畫具
壽慶喜。擘四面隔為十二隔。佛右北隔畫雹煩惱王菩薩。右手胸側把開蓮華。於花臺上竪畫一股金剛杵。右手胸側揚掌。佛右南隔
畫光聚頂輪王菩薩。左手胸側把開蓮華。於花臺上畫佛心印。右手胸側。以大拇指頭指直伸。其中指無名指小指。屈於掌內。次雹煩
惱王菩薩東隔畫高頂輪王菩薩。左手屈上把開蓮華。於花臺上側竪畫八輻金輪。右手胸側揚掌。次光聚頂輪王菩薩東隔。畫白傘
蓋頂輪王菩薩。左手屈上把開蓮華。於花臺上畫於傘蓋。右手當胸把開蓮華。次當佛前西面南隔。畫一方圓一尺二寸八輻寶輪。繞
輪輞刃遍畫火焰。次北隔畫勝頂輪王菩薩。左手當胸把開蓮華。於花臺上竪畫一釰。繞釰刃上畫大火焰。右手屈外把青優鉢羅華。
次東北隔畫曼殊室利菩薩。左手胸前側把青優鉢羅華。右手屈上向內揚掌。次曼殊室利菩薩南隔。畫一切義成就菩薩。左手當
腹側上把開蓮華。於花臺上竪畫五色螺。右手胸側揚掌。東北角隔。畫摧碎頂輪王菩薩。左手胸側把開蓮華。於花臺上畫金剛幢幡。
右手屈上向內揚掌。左畫佛眼菩薩。左手當嬭把開蓮華。於花臺上畫佛心印。於印兩邊各畫一眼。右手屈上向內揚掌。東南角隔。畫
會通三頂輪王菩薩。左手當胸把開蓮華。於花臺上竪畫金剛杵。右手當胸向外揚掌。右畫如來毫相菩薩。左手當嬭側把開蓮華。於
花臺上畫佛毫相印。右手四指虛屈作拳。大指直伸搏右脇側。西南角隔。畫會同一切超頂輪王菩薩。伸以左手仰左髀上把開蓮
華。右手當胸仰拳四指大指直伸。右畫如來槊菩薩。右手執槊。於槊刃下畫懸繒帶。左手微屈四指搏腹側上。西北角隔。畫聖無邊
頂輪王菩薩。左手覆屈搏左脇側把開蓮華。於花臺上竪畫寶螺。右手當嬭側手揚掌。右畫如來牙菩薩。伸以左手置左髀上把開蓮
華。於花臺上畫如來牙印。右手當胸虛拳四指。大指直伸。是諸菩薩身光色相如前所說。各以花冠瓔珞環釧種種衣服而莊飾之。佩
通身光。蓮華座上半跏趺坐。分第二院。當闊二肘。四面共分二十四隔。東北角隔南第一隔。畫東方寶星如來。左手覆當胸上把袈裟
角。右手揚掌。南第二隔畫北方阿閦如來。左手仰伸臍下把袈裟角。右手覆伸置右髀上施無畏相。南第三隔。畫西方無量光如來。以
左手背押右手掌伸置臍下。南第四隔畫南方開敷蓮華王如來。覆伸左手臍下把袈裟角。右手屈上仰上揚掌。南第五隔。畫一切
佛心印。光焰圍繞。如是四佛身金色相。佩通身光。於寶蓮華師子座上結跏趺坐。

[0247c23]北面西北角隔東第一隔。畫毘俱胝菩薩。面有三目身有四臂。一把蓮華。一把君持。一把數珠。一仰伸臍下。右畫二侍者。各長跪坐
蓮華座。一捧花一散花。東第二隔畫多羅菩薩。左手仰掌橫伸臍下把青優鉢羅花。右手屈上仰掌。右畫二侍者菩薩。二俱合掌長
跪坐蓮葉座。東第三隔。畫觀自在菩薩。左手當胸把蓮華。右手仰伸臍下。又畫白衣觀世音菩薩母。左手把開蓮華。右手伸於臍下。
東第四隔。畫得大勢至菩薩。左手搏臍下把半開蓮華。右手當胸側揚掌。右畫摩訶濕廢多菩薩。左手仰掌置左髀上把於蓮華。右手
作摩頂勢。東第五隔。畫馬頭觀世音菩薩。左手當胸把鉞斧。右手把蓮華荷葉等。右畫大吉祥菩薩。左手搏臍把開蓮華。右手仰伸置
右髀上。是等菩薩身光肉色如前所說。各以花冠瓔珞環釧。種種衣服而莊嚴之。處蓮華座半跏趺坐。南面東南角隔西第一隔。畫金剛
密跡主菩薩。左手胸側把金剛杵。右手揚掌。右畫摩莫鷄金剛母菩薩。左手胸側把金剛杵。右手仰掌屈伸臍下。右畫計里枳攞金剛
菩薩。左手當胸把金剛杵。右手揚掌。西第二隔畫金剛種族生菩薩。以右手背押左手掌伸置臍下掌金剛杵。右畫細那金剛童子。
左手當胸邪把金剛槌。右手按右髀上。西第三隔畫奮怒月點金剛菩薩。面目瞋怒。右手胸側邪把金剛杵。左手屈上拄三戟叉。
右畫軍荼利金剛童子。左手當胸邪把金剛杵。右手拄三戟叉。西第四隔。畫執金剛拳菩薩。左手當胸邪把金剛拳印。右手仰掌置右
髀上。右畫善臂金剛童子。頭上畫金剛杵頭。以二手臂左右交叉相押各把金剛杵。西第五隔。畫執金剛鉤菩薩。左手當胸邪把金剛
鉤印。右手仰掌置右髀上。右畫執金剛鎖菩薩。左手當胸把金剛鎖印。右手仰伸臍下。右畫姥[巿*犬]陀[糸*奓]迦金剛童子。左手把金剛
杵。右手當胸側揚掌。是等金剛身光色相如前所說。各以花冠瓔珞環釧。種種衣服如法莊嚴。皆蓮華座上半跏趺坐。西面西南角
隔北第一隔。畫最勝三界菩薩。面有三目狗牙上出面目大怒。左手當胸邪把金剛杵。右手拄一長刀。右畫不動使者。面目瞋怒。左手
把羂索。右手當胸邪竪把劍。北第二隔畫彌勒菩薩。左手把蓮華。於花臺上畫澡罐。右手揚掌。右畫難勝大奮怒王神。面目大怒。左手
當胸邪把金剛杵。右手把劍外作擬勢。門北第一隔。畫曼珠室利童子菩薩。左手當胸把開蓮華。於花臺上畫三股金剛杵。右手屈上
仰掌向外。左邊畫二侍者。一名瑦跛計始儞菩薩。二名計始儞菩薩。一執槊一執刀。皆右手執。次門北第二隔。畫普賢菩薩。右手當
胸邪竪把劍。左手屈外仰掌。右畫始嚩麼[可*欠]明呪王。邪立怒身伸以左手作挌用勢。右手當胸作黃白色。是等菩薩佩通身光。色相如
前所說。各以花冠瓔珞環釧。種種衣服而莊飾之。皆蓮華座上半跏趺坐。東北角隔。畫東方無畏神。身青綠色面目嗔怒。右手當嬭把
捧。左手作拳按左髆上。左右各畫一侍者。一立把捧。一跪合掌把羂索。東南角隔。畫南方滅怖畏神。身赤黃色面目瞋怒。左手搏臍邪
竪把捧。右手當胸微虛作拳。左右各畫一立侍者。一把三戟叉。一把金剛杵。西南角隔。畫西方難勝神。身白黃色面目瞋怒。左手當胸
把羂索。右手作拳按右膝上。右畫一侍者。長跪而坐。執三戟叉。西北角隔。畫北方解除怖畏神。身紫赤色面目瞋怒。右手胸側邪
竪把刀。左右各畫一立侍者。一執刀一執輪。是四方神各以花鬘瓔珞環馴。種種衣服如法莊嚴。皆蓮華座半跏趺坐。分第三院亦闊
二肘。純畫青地。金繩交道寶花莊嚴。分第四院亦闊二肘。四面共分四十二隔。東方面隔。畫淨居天。他化自在天。及畫一切天等。東
南方面隔。畫帝釋天王。畫火天神。及畫一切天仙而為眷屬。南方面隔。畫那羅延天。阿難陀龍王。焰摩王。及畫鬼子母。毘舍遮鬼。布單
那鬼而為眷屬。西南隔。畫大吉祥天。羅剎王眾。及步多鬼眾而為眷屬。西方面隔。畫水天王并其眷屬。於水天王左右隔。畫難陀龍王。
跋難陀龍王而為眷屬。西北方面隔畫風天神。畫諸明呪仙。及畫蘖嚕荼王眾而為眷屬。北方面隔。畫摩醯首羅天。畫摩訶細那呪神。
瑦摩天女。及畫諸藥叉等而為眷屬。東北方面隔。畫大梵天王。伊首羅天眾。及畫鳩槃荼鬼。諸種族鬼而為眷屬。又東門南第一隔。畫
日天子。及畫七星天眾前後圍繞。西門南第二隔。畫月天子。及畫七星天眾前後圍繞。又西門北第二隔。畫度底使者畫畢栗沙迦神。
及畫餘諸使者。又東門首畫滿賢藥叉神。寶賢藥叉神。提頭賴吒天王等。又南門首。畫毘樓勒叉天王。及畫七星天眾左右圍繞。又西
門首。畫毘樓博叉天王。畫半支迦大藥叉神。又北門首。畫多聞天王。及畫七星天眾左右圍繞。是四天王身服莊飾如前所說。是諸天
仙龍王神等。各以自服本所器仗而莊嚴之。總半跏趺坐。

[0249a02]其內第一院當闊二寸半。四面周匝竪畫金剛杵。杵頭相拄。一一杵上遍畫火焰。其第二院界亦闊二寸半。四面皆畫七寶界道。外第
三院界當闊三寸。四面周匝遍皆竪畫金剛杵。杵頭相拄。遍於一一杵上。畫大火焰。其第四院界當闊四寸。四面亦畫七寶界道。外
第五院界當闊六寸。四面周匝皆遍竪畫金剛杵。杵頭相拄。亦遍一一杵上畫大火焰。其內外院地。皆塗青地。其壇四面內外兩門
南。皆側開一門。當令呪者出入行動。如是畫壇或於絹上或細布上。可其肘量如法圖畫。其匠每日清潔洗浴著新淨衣。受三歸戒以
白芥子調和彩色。依法圖彩。誦一切頂輪王心呪呪諸彩色。及呪香花飲食香水餘供養物等。持布獻之。若圖畫已則以一切頂
輪王根本心印呪。摧碎頂輪王印呪。各呪印白芥子一七遍。於內外院右轉散灑。結壇四方四維大界已。復可壇上安一大寶綵傘蓋。
其內第三院外四角頭。准前法用竪竿繫繩。唯以諸佛菩薩幡諸妙綵花鈴帶珠珮等。四面懸列間錯莊嚴。於其四門四角。各雙對懸
金剛之幡。外第五院四門四角。亦各對懸四天王幡諸神王幡。於內外院上方四面。以新大幡圍繞作額。下方外院四面。遍敷新淨氈
褥席等。於內院釋迦牟尼佛前。置一香水瓮。內外四角各置一香水瓮。內外院四門亦各對置二香水瓮。其香瓮等受一斗。各於瓮
中置五穀子七寶片等。滿盛香水。等於口中插一切枝花葉等。其內外院四面界上。共布二百枚雜色瑠璃泡花金銀雜花。又以四銀
槃。一盛燒香。一盛於花。一盛白芥子小石子等。一盛種種末香。當置外院西門兩側。內外三院四門四角。各置香鑪燒眾名香。是時
呪者每欲結印誦呪請召。皆須洗手漱口又復呪持香水白芥子。右轉散灑。結印護身西門跪坐。又呪香鑪七遍。手執香鑪復啟白言。
我今某甲供養十方一切諸佛。五頂輪王。一切甚深般若波羅蜜多無邊法藏難思法門。及曼殊室利菩薩。普賢菩薩。彌勒菩薩觀世
音菩薩。金剛密跡主菩薩。諸大菩薩一切金剛族眾菩薩。天龍八部護塔護法諸善神王一切使者。悉請降臨證知我今某甲作持一
字佛頂三摩地呪壇法事。無上功德如意成就。請求加祐(如是三白)即結一字頂輪王印。一切頂輪王心印。摧碎頂輪王印。皆以印頂戴恭敬。
及摧碎頂輪王印呪印七遍。印左肩右肩咽下心上左右膝上眉間髮際。及印頂上頂後。如是等處皆印三度。名結身界。若護同伴及
護弟子法亦准此。乃以右手大拇指中指。持掐數珠。左手執金剛杵。印銀盤內白芥子。誦一切頂輪王心呪。摧碎頂輪王呪。各呪一
百八遍已。還放數珠及金剛杵置銀盤上。又結摧碎頂輪王印。印白芥子小石子等七遍。次結一字頂輪王印。印白芥子小石子等亦
一七遍。次結一切頂輪王心印。如前印於白芥子小石子。則持芥子銀盤。從壇場內東北角。右轉散白芥子。如是周匝四維上下。如法
散竟持其石子。從壇外院東北角。拋其石子。如是周匝四維上下各拋一石。石所到處名為外界。芥子到處名為內界。還復入壇結摧
碎頂輪王印。印於壇地誦呪七遍。名結地界。四角四方以印空中。右轉七匝誦呪七遍。名結八方大壇城界。入壇中院又結手印。頂上
一尺右轉七匝誦呪七遍。名結上方空界。及作軍吒利金剛結界之法竟。又四角四門燒香已。

[0249c10]則當如法啟召結請佛印　以左右二無名指二小指。右押左相叉在掌中。直竪二中指頭相拄。其二頭指直開相去四寸半。並
二大指直竪去中指八分。印呪誦一字頂輪王呪。至第四遍是二頭指漸漸屈入於掌。呪滿七遍并手印和南頂禮。向內散印。是印力能請召一切如來。

[0249c17]蓮華座迎印　以二小指竪相著。其二大指亦竪相並著。其餘六指均勻散開。竪伸微曲如初月形。似開蓮華。誦一字頂輪王呪滿一
七遍。即並屈二大指向於掌內。頂禮迎之。向內散印。

[0249c22]請坐印　以右手五指。竪珿頭相捻。以左手頭指中指無名指。握右手五指上。大指押上。直伸小指。誦一切頂輪王心呪七遍。請坐
於座。散去坐印。請釋迦牟尼佛坐壇心位。次請一字頂輪王亦依前法。次從東行北頭第一請。乃至南頭位。盡法亦准前。次從北行
西頭第一請。乃至東頭位盡法亦准前。次從南行東頭第一請。乃至西頭位盡法亦准前。次從西行南頭第一請。乃至北頭位盡法
亦准前。次請中院亦依前法。次請外院亦依前法。如是請召一切諸佛一切頂輪王菩薩及諸菩薩金剛菩薩諸天神等。隨結本印。若
請佛者結前請佛之印。若請一字頂輪王菩薩及餘頂輪王菩薩。當結一切頂輪王同請喚印若請一切菩薩及金剛菩薩帝釋梵王并諸天等。皆結一切如來心精進印。其迎印
坐印准同前印。內院中院外院皆依畫位。稱一一佛名稱一一菩薩名稱一一金剛名稱諸天名。結印誦呪稱名禮請。如是一一請佛菩
薩金剛諸天神等。隨請隨想。會壇住位總奉請竟。

[0250a14]結大三昧勅語結界印。准前請佛印。改二頭指各捻中指背上節。屈二大指各附頭指下節。其二手掌相去四寸。以印頂戴恭敬頭
上緩緩隨日右轉三匝。誦一切頂輪王心呪。呪加畔馱畔馱四字七遍。則應勅云。三昧結界威儀具足。啟請聖眾如法住位安座而坐。
又於西門合掌頂禮長跪恭敬。手執香鑪燒諸名香。想諸畫佛菩薩金剛一切天神。如真報身各坐於座。動視觀佛佛說法相。復口啟
白奉請結界。願諸聖眾各依本位威儀具足如法而住(說是語已)即取銀盤種種香末。兩手掬香誦一切頂輪王心呪。呪香末七遍。從內院散
釋迦牟尼如來上及五頂輪王諸菩薩上。次當遍散第三院一切佛上。及散一切菩薩金剛等上。乃至盡散諸天神等普同供養。復取
銀盤內花兩手捧掬呪七遍已如散香法普同供養如是供養名香三昧陀羅尼供養。名花三昧陀羅尼供養。作是法已。復以左手執金
剛杵。右手把數珠。口云我今某甲頂戴恭敬一切般若波羅蜜多無邊法藏恒沙萬德。今從十方一切諸佛。敬受此法。說是語已即舉
兩手頂戴恭敬。如斯作法名頂戴恭敬受持之法。又放數珠金剛杵等置銀盤上。頂禮世尊。手執香鑪焚香供養。繞壇三匝辭佛却出。
又內第三院及外第二院。以種種香花酥蜜乳酪沙糖乳粥酪粥油麻粥粳米飯餅食菓子如是食菓皆新鮮好。以金銀銅盤疊等。如法
莊盛一一隨位四面布獻。又以酥蜜乳酪乳粥酪粥種種香花一切飲食及菓子等。外院隨位四面行列而供養之。內院四面四角各
燃蠟燭。外院四面燃燈供養布為燈鬘。又取一切飲食花果各等少分。如置淨水盛於罐中。持詣淨樹下處或竹叢下。誦呪三呼一切
鬼神來食我之甘露飲食。傾棄於地即迴而去。如是施法加人福祚。

[0250b20]此壇廣法從初作日乃至竟日。種種儀則修壇方法。阿闍梨法。教弟子法。入壇之法灌頂之法。准諸大灌頂經壇法用同。智者應知作
是法人并及同伴親弟子等。皆一出一入澡浴清淨。壇內莊嚴勿亂語笑。一心念佛。各三對衣皆新淨者。一對入壇。一對喫食。一對於
外經行上廁是。阿闍梨又更入壇。內外兩院右遶行道周匝觀看。諸莊嚴物何者如法何不如法。使命弟子隨復莊嚴。或自莊飾已。出
壇如法洗手漱口。又准前結一字頂輪王勅語大三昧耶印。誦一字頂輪王呪。遍遍之後加畔馱畔馱四字。四方四角中央以印空中。
右轉三匝呪聲勿絕。四維匝已即重啟云。一字頂輪王三昧結界威儀具足。白諸聖眾如法安住受諸供養。乃待周畢如是作法。名大結界。安慰定坐。

[0250c07]復次呪者又於西門。合掌頂禮遶壇行道。門別禮拜梵音讚歎。想是壇場種種莊嚴。如菩提樹金剛道場說法之會。生奇特想。想本尊
佛及一切佛菩薩金剛諸天呪神呪仙龍王一一次第如真身者。又於第四院西門長跪結印。誦呪呪印香鑪七遍。乃執香鑪燒諸名香。誦呪普為一切天龍八部國王王族大臣
僚佐。及過去今生一切師僧父母十方檀越六趣四生一切有情同修行者。及為自身各燒一丸之香。至心想像香雲飲食一切花菓。
供養釋迦牟尼佛。五頂輪王菩薩。曼殊室利菩薩。一切義成就菩薩。摧碎頂輪王菩薩。佛眼菩薩。會通三頂輪王菩薩。如來毫相菩薩。
乃至如來牙菩薩。觀世音菩薩。金剛藏菩薩。及外院諸佛一切菩薩一切金剛一切天仙各及眷屬。皆坐本位如在目前。一一之前如法
供養。復當運心想是香雲遍至十方一切佛剎菩提道場種種法會。一一供養一切諸佛菩薩金剛一切天仙。如是香雲於一一佛剎。
化作香宮殿樓閣。七寶池臺。微妙音聲。一切佛事供養海雲。一切寶花曼陀羅花曼殊沙花俱物頭花瞻蔔迦花供養海雲。一切末香
供養海雲。一切塗香供養海雲。一切燒香供養海雲。一切奇特大摩尼寶供養海雲。一切諸天種種甘露飲食供養海雲。一切諸天種
種奇妙衣服瓔珞供養海雲。一切諸天上妙花鬘寶冠鐶釧供養海雲。遍滿十方法界一切佛土而供養之。及遍十方六道四生一切病惱有情一切地獄受苦有情處。出和雅音
稱讚三寶。隨聞隨得離諸地獄種種苦受。滿眾生願。病苦有情香雲入體。除去一切身心病惱。如是供養於諸念誦亦常作之。頂禮諸
佛一切菩薩。遶壇行道合掌讚歎。發大弘願辭佛却出壇外。其受法人諸根端好性復純正發菩提心。香湯淨浴著新淨衣。如法皆與
發露懺悔過現身業口業意業五逆十惡諸罪。授三歸戒問言。汝等決定能學諸佛一字頂輪王祕密法藏。不生疑惑。是受法人等一
時答言。我今某甲誓當至學一切諸佛甚深法藏。決定誠信不生疑慼(如是三問三答)。

[0251a18]是時阿闍梨誦一切頂輪王心呪。把線隨受法人數結於呪索。一呪一結滿四十九結。繫受法人右臂之上。一一如是女繫於左。又以
摧碎頂輪王呪呪白芥子。一呪一打受法人頂。滿三七下或一七下。復與結印為印左肩右肩咽下心上眉間髮際頂上頂後左右膝
等。又誦一字頂輪王呪。呪受法人一百八遍。誦佛眼呪呪淨白練一百八遍。繫[仁-二+密]受法人眼。即收銀盤內花。教云。兩手如法捧花。從
壇西門執手。引向外第五院西門住立。教發大願擲手散花。乃解眼帛語云。汝所散花著某佛某菩薩某金剛某天神使者等上。好記
莫忘。復教合掌恭敬禮拜。其一一弟子法皆如是。若有散花三迴總不著諸位者。特勿解眼帛去。即隨擯出。是大罪人不合入壇。教
令懺悔無始今生一切罪障。是諸弟子散花總竟。重為啟白諸佛菩薩金剛神等。方始重引准前散花。著者解眼不著者至竟擯出。更
勿重入見壇。其諸弟子已散花者。令壇西門外面東行列。長跪合掌一心瞻佛。其阿闍梨亦自如法發願讚歎散花供養已。整理威
儀領諸弟子。啟白禮讚引前。一時繞壇行道。念心無亂還坐本座。

◎

[0251b12]◎次為灌頂。其壇西門外。當如法作四肘嚴飾灌頂水壇。如法結界懸繒幡花。如法安置一盤飲食。四角然燈。當是壇心置一床子。敷
白茅草令受法人於上結跏趺坐。又使二人一執紫傘蓋。蓋阿闍梨頭上。一執白傘蓋當水壇上。蓋灌頂人頭上。阿闍梨當自擎取大
壇中心佛前香水瓮。誦一字頂輪王呪。呪香水瓮一百八遍。出於壇外一一次第。喚引弟子到灌頂壇。右遶三匝教令床上面東結跏
趺坐。其阿闍梨亦自上壇床邊端立。又問是弟子云。纔所散花著何佛菩薩金剛諸天身位之上。弟子答云。著某佛某菩薩某金剛天
等身位之上。隨其所答。教作其本散花著。佛菩薩金剛等印。印中著花。教令至心隨念某佛菩薩金剛等名。其阿闍梨亦各為結某佛
菩薩金剛等印。印弟子頂。隨誦某佛菩薩金剛等呪。與灌於頂。為發願言。願是某甲從今已去。常為諸佛一切菩薩一切金剛攝受加
被。蠲眾罪垢速證某佛菩薩金剛等法及一字頂輪王最上悉地。灌頂竟已教云。散花。解散其印。著衣入壇。頂禮謝佛還坐本座。其餘
弟子法皆准此。若有入此壇中灌頂授法。得作諸呪大灌頂阿闍梨師。又得一切諸佛菩薩金剛獨覺聲聞諸天呪仙大明呪王悉皆見
知加被擁護。是人當得受於菩薩地位。乃至無上正等菩提更不退轉。次以內外四角四門香水瓮。如前呪之灌同伴人頂。亦皆蠲眾
生無量垢障諸佛護持。若有見此一字頂輪王。壇信向隨喜潔身恭敬繞壇禮讚。亦得消除一切罪障。及當入受一切法壇。即當不為一切毘那夜迦。姥[巿*犬]
陀[糸*奓]迦等。作生障惱。十地菩薩大威德者。亦不能壞。速令成向一切呪法。所入此壇灌頂受法之者。應自捨身
誓為一切諸佛弟子。阿闍梨弟子誓願恭敬。給侍諸佛及阿闍梨處。應所先施阿闍梨上下名服。其壇南門外門東側邊。准同下說如
法。修飾布瑟置迦火壇之法。其阿闍梨於火壇東。當又整儀面東跪坐。當以酥蜜胡麻人沈水香末白檀香末蘇合香安悉香熏陸香稻
穀華。各等分相和呪七遍已。先請火天坐火爐中。以右手[摞-田+莫]一呪一燒滿七遍已。即心裏請云。大火天神且出鑪外側邊安坐。今欲供
養諸佛般若波羅蜜多一切頂輪王菩薩諸菩薩等。作斯語已。即請一切頂輪王菩薩至火鑪中蓮華上坐。其阿闍梨即以左手執金剛
杵。一一次第單喚弟子。近阿闍梨左邊。合掌作禮胡跪仰掌。以金剛杵定印弟子手掌心中。當以前酥蜜香等。右手攥擲一呪一燒。
一稱弟子之名滿一七遍。語云。汝復還歸本座而坐。其餘弟子法皆准此。印掌燒食一一總竟。即啟一字頂輪王菩薩。還歸本座而坐。
次請壇中心釋迦牟尼佛。至火鑪中蓮華上坐。准前一呪一燒酥蜜香等。滿一百八遍竟。准前啟佛還歸本座而坐。其次准前請召之
法。一一次第請諸佛菩薩金剛諸天神等。各結本印各誦本呪。結蓮華印一一迎坐火鑪心中。各誦本呪一呪一燒前酥蜜香等。滿一
百八遍或三七遍皆通供養。一一次第燒焯火食獻供養已。一一隨作本印。迎送還坐本座。如是諸位各各迎請供養。送法如前無別。
次從東面北頭第一請。一一乃至南頭位盡。次從北面西頭第一請。一一乃至東頭位盡。次從南面東頭第一請。一一乃至西頭位盡。
次從西面南頭第一請。一一乃至北頭位盡。其外兩院法亦准此內院請法。如是供養一切火食總周畢竟。復次一為於國王王族。二
為大臣僚佐。三為過現一切師僧父母。四為業道冥官。五為十方施主。六為十方法界六道四生三塗八難一切有情。如是六種所為
燒焯火食供養者。皆隨所為稱名啟白。同誦一切頂輪王心呪。一呪一燒各三七遍竟。其阿闍梨乃復自為燒二十一遍。及為道場處
主人。亦燒二十一遍竟。時阿闍梨又淨洗手。把持香鑪燒諸名香。右轉繞壇行道一匝。於西門前合掌禮拜至誠謝云。今所供養香華
飲食多不如法。深大慚愧諸佛聖眾。作斯語已又復禮拜。其阿闍梨即便輪結當部中印。及結諸佛菩薩金剛天印。不須誦呪。一一次
第顯示徒眾。而為供養種種法事已。又入道場繞壇行道。種種讚歎禮拜懺悔。廣發弘願竟已。是阿闍梨又喚最長灌頂受法弟子。當
以左手抱弟子右手大拇指。誦佛眼呪作扇底迦法。燒焯火食一百八遍。令是受法第一弟子。蠲眾障累。隨其所作一切法壇自在無
礙。任所修為。其阿闍梨又執香鑪燒諸名香。繞壇行道無量讚歎發弘願已。西門禮拜仰啟愧謝。今此會作種種法事。香花飲食皆不
如法。慚愧聖眾。願大慈悲布施歡喜。則結解印左轉。誦一字頂輪王呪。後加悶遮悶遮四字七遍。准前請召之法。先從壇心中院座主
乃至外院一一各用本印呪等。啟白發遣各還本土周盡竟已。其阿闍梨手執炬火。領於弟子入壇。一一指示語云。此是某佛某菩薩
某金剛某天神等像坐位。一一指示竟即誦除壇呪三七遍。即便收拾一切幡花供養物等。以淨稀泥左轉。塗掃畫壇地却。特莫至見
日出之時。密跡主此地得名金繩界道七寶合成。諸佛居止演說大法轉法輪處。可於此地建立佛堂塔等為最為上。若人住上業受
有損。其壇內財物。阿闍梨分為三分。一分施入常住供養眾僧。一分給施貧下乞人。一分阿闍梨自受取用寫經畫像。其諸飲食亦分
三分。一分施外眾僧。一分施於貧下乞人。一分施於水陸鳥獸。是入壇者皆不應食此供養食。若所請喚發遣之時。皆誦一字頂輪王
呪。佛眼呪等。密跡主此一字頂輪王呪能斷他呪。一切障礙毘那夜迦。盡皆怖走。作斯壇處方圓五百踰繕那。一切他呪悉不成就。諸
魔鬼神怖不中住。菩薩呪神一切諸天呪仙龍王藥叉羅剎乾闥婆阿素洛緊那羅迦樓羅摩呼羅伽等。見此依法受持一字頂輪王呪人。禮敬觀讚尊重如佛。是故智者應常想
憶諸佛菩薩金剛。塗壇供養。密跡主如是圖畫佛形像菩薩形像金剛形像乃至天龍神鬼形像。是名上壇。

[0252c11]其中壇者肘量院位一切莊嚴。亦各依前一一次第。當以五花粉作開敷蓮華。為佛花座位菩薩花座位金剛花座位乃至諸天龍神鬼
座位。各於一一花座臺上。皆以其粉各作本佛印。作菩薩印。作金剛印。乃至諸天龍神鬼印。是等印上繞有火焰。是名中壇。

[0252c17]其下壇者肘量院位一切莊嚴。亦各依前一一次第。亦以五色粉作佛座位菩薩座位金剛座位。唯作花座乃至諸天龍神鬼座位。如
是三壇種種法事。上法中法下法摩壇請召。一切供養誦呪行道。皆逐日轉吉相成就。

[0252c22]密跡主又有隨心供養成就壇法。准前啟白。方量四肘如法泥拭。分為二院畫寶界道。界闊三寸。分內中院方闊二肘。當院中心畫一
肘白紅開敷蓮華。於花臺面。畫一尺量十二輻七寶金輪。繞輪輞刃。周畫火焰。於四角地各畫如意寶瓶。又於瓶口畫寶枝葉花菓。
分第二院當闊二肘。擘開四門。除四門位分十二隔。東門南隔。畫天帝釋金剛杵印。南門東隔。畫大天神印。南門西隔。畫閻羅王印。
西門南隔。畫羅剎王印。西門北隔。畫龍王印。北門西隔。畫風天神印。北門東隔。畫多聞天王印。東門北隔。畫伊首羅天印。其四角隔。各
畫二金剛杵。十字交叉。如是印等蓮華臺上如法畫之。此諸印上繞畫火焰。是二院地皆塗青地。中置一字頂輪王像。四面懸列種種
幡花。外四角頭置香水瓶及以花香末香燒香乳粳米飯酥蜜酪等。隨心供養。日日依法斷諸談論。潔身護身誦呪祈求。懇誠作法則速成就。

[0253a12]又法以白[疊*毛]或白綾羅作一傘蓋。於蓋上頂四邊。帖金如法莊飾。繫置七尺竿頭。插壇
心上。每日三時燒沈水香。誦呪呪蓋滿一千萬。乃於十五日。倍潔身服作大供養。手執傘蓋面東趺坐。調調誦呪。呪令傘蓋放大光焰。
則證身通壽娜羅鉢底地。證諸法義詣諸佛剎。百千眾生喜視為伴。一切如來諸大菩薩共所歌讚。

[0253a20]又法詣深山處簡擇勝地。啟白如前。掘地築治作四肘壇。基高一寸如法摩飾。可壇心上畫廣四尺四寸面開敷七寶千葉蓮華。壇四
院界等闊三寸。畫寶界道唯開西門。於四角上各畫寶珠。皆繞珠上周畫火焰。每日如法清潔身服。燒沈水香護身結界。於花臺上安
詳趺坐。誦一字頂輪王呪滿一千萬數。即從地中涌出一千大仙神眾。是時呪者則證神通。身出光焰照五由旬。五頂輪王一切深法
一時證悟。為大娜羅鉢底。無量呪仙而為其伴。壽命一劫變身如天。

[0253b02]又法清潔身服。以紫檀木或白檀木或屍陀林棺木釘鐵。作三股金剛杵。以牛五淨汁浸。重重浴治。次以香水重重灌洗。呪一千八
遍置壇心上。廣設供養。繞壇四布百盞蘇燈。供養諸佛五頂輪王大菩薩等。每日六時治潔身服。勤加結界輪印護身。右手掐珠左
手把杵。准前安詳蓮華臺上。淨心誦呪呪杵。乃至杵上出大光焰。則得一切呪仙諸天神龍藥叉皆來禮讚觀視敬廙將往色究竟天。
容貌自變如金剛菩薩。壽命一劫遇彌勒佛。聞甚深法。若命終時樂欲生於一切佛剎即隨往生。

[0253b14]又法以粳米飯和酪酥等。每日三時一呪一燒一千八遍。滿百日已。

[0253b16]又於白月十五日一日一夜不食不語。以酥密酪一呪一燒。稱毘沙門名諸藥叉名滿一千八遍。毘莎門王及諸藥叉則皆集會。來問
行者今何所為。行者答言我今所欲一切財寶長年藥等。時諸藥叉為取奉施滿所求願。

[0253b21]又法每日三時。以沈水香末和酥蜜等。稱諸天名一呪一燒一千八遍。滿三七日。則得諸天冥加敬護。

[0253b24]又法每日三時。以安悉香碎如酸棗。用和酥蜜酪。稱藥叉名一呪一燒一千八遍。滿七日夜。則得一切藥叉冥自敬伏。

一字佛頂輪王經供養成就品第九

[0253b28]爾時釋迦牟尼如來。復觀大眾謂金剛密跡主菩薩言。我見當世一切有情。多有頑愚下劣精進心。耽種種癡恚慢垢。下見下行。不能
成就是無上法。若有淨信純善有情愛樂此法。發菩提心行常真政具大精進。我今唯為是人。略說此一字頂輪王無量殊勝功德威
力。是諸如來諸大菩薩金剛天等所讚道處。亦是無量諸佛三摩地門所出生處。能令持者超過三界一切魔界。示天中天如來色身。摧
碎一切眾惡天龍藥叉羅剎外道諸惡法。心伏恭敬。所有諸佛菩薩金剛諸天呪法悉攝此中。我於無量百千俱胝劫。讚說此呪亦不能
盡。是一字頂輪王呪。過去一切如來為彼有情已說此法。我亦曾於過去無量百千佛邊。親聽受得此一字頂輪王教。以是得為諸法
中尊。我今亦為汝當說是呪法。密跡主若當有人。精心憶持此一字頂輪王呪。則除無量八難怖畏。破諸魔軍滅諸重罪。前所說像隨
畫一像。以白檀香泥塗摩壇場。日日三時依法澡浴著新淨衣。三時誦呪三時供養。常輪結印誦一字頂輪王呪。滿二百萬乃侯三月
白月一日。於斯像前嚴三肘壇。白檀香泥塗摩壇面。如法持以種種塗香末香燒香香水飲食蘇燈花等。壇上布列如法獻供舉月
一日誦一字頂輪王呪佛眼呪。三時各誦一千八遍。至十五日採惹底延花(唐地無是華)當像頂上繫為傘蓋。倍加供養。繞壇四面燃布蘇燈
一千八盞。不食不語清潔身服。結金剛座調調誦呪。至後夜時忽於空中聞雷震聲。則現三相。一花蓋動。二畫像身放大光明。三像自
動眼目顧視。覩斯相已心所願求乞皆圓滿。若常依法精勤誦滿一俱胝數(梵云一俱胝唐云一千萬)乃名下士。淨業承事供養佛人。若常依法誦滿二
俱胝數乃名中士。給侍承事供養佛人。若常依法誦滿三俱胝數乃名上士。親侍承事供養佛人。證大自在菩薩地住。作法無礙。力能
調伏一切天龍八部神鬼。若樂調伏天龍神者。誦之四遍即各敬伏隨呪者意。

[0254a08]若欲證大菩薩摩訶薩地。當詣海砂潬上或江河岸砂潬之上誦呪印塔。塔長一肘一呪一印塔。隨一一塔前。置花香水燒香。誦呪。
其塔數滿至十俱胝。於最後塔放大光明。入呪者身。當是之時三千大千一切釋梵天他化自在天樂變化天廣果天。淨居天色究竟
天及諸天等并種族天各住於空。雨眾香花種種歌讚。及諸龍神藥叉羅剎一切神鬼亦皆湊會。散華供養而讚歎之。於是之時一切寒
氷地獄諸苦有情皆得溫適。所有猛火地獄熱惱有情皆得清涼。是時呪者得大威德。身證神通為天中天。身金色相如盛年者。證大
智慧於空自在。為大娜羅鉢底。其所同伴見作法者。皆得隨從無量百千諸天呪仙共為伴從。詣諸佛剎隨心皆至。或處天帝釋宮。分座
同坐。顏貌威光精進智慧。一切天人無有匹者。及證菩薩方便善巧甚深智慧。調伏有情。復增壽命無量數劫。見諸如來出見成道。爾時如來重說頌曰。

彼不思議天人敬　　斷諸貪垢邪見輪
身及智慧大精進　　當獲神通利有情
成就神通證佛地　　得壽人中法勝尊

[0254b01]密跡主此一字頂輪王大成就法昔寶髻佛為凡夫時。清潔身心專法修持得證成就。金剛幢佛。光明自在王佛。如是過現十方一切異
名無量無數一切諸佛等。皆凡夫時一一勤懇專精。修持此成就法皆證成就。復有觀世音菩薩。不動處菩薩。曼殊室利菩薩。普賢菩
薩。如是過現十方無量一切大菩薩等。皆凡夫時清潔身心。修持此成就法獲得菩提。密跡主如汝往昔因地之時。遇金剛幢如來法
欲滅時。憐愍有情難作能作。種種勤苦修成佛眼大明母呪。當世呪者得復如汝堅固精進發菩提心。憐愍有情修此一字頂輪王成就法者。決定成證。

[0254b14]復別修法應常對觀一字頂輪王像。誦滿百萬乃於白月十五日。加浴清淨著鮮淨依。一日一夜不食不語。以白芥子和水呪一千八
遍。像前散灑周遍八方。結為壇界。以諸飯食香水花香。布置供養。壇上四面懸諸幡蓋持好雄黃置於壇中蓮花心上。面東趺坐。呪是
雄黃令現三相。若得煖相即能調伏一切有情。若得煙相即便證得隱空大仙。若得光相持以塗身。證如盛年為娜羅鉢底。身金色相
以諸呪仙共相伴從壽命一劫。成就牛黃法亦如是。

[0254b25]又法伺侯佛神通月。舉白月一日一出一浴著新淨衣。三時供養三時懺悔。誦呪發願啟請諸佛轉大法輪。六時時別誦一字頂輪王
一千八遍。如是作法至十五日。復加精潔一日一夜不食不語。持以新淨僧伽梨衣。或以錫杖或以鉢盂。呪一千八遍置壇中心。復以
種種飯食花香。施設供養周勤結界。擁護於身。面東趺坐。調調誦呪呪僧伽梨衣。令現光焰。呪者覩已披著身上。即證呪仙騰往佛剎。神通自在能現眾身壽命一劫。

[0254c06]又法佛神通月詣於河淵沙潬之處。印一肘佛塔數滿十萬。至十四日加法護身。復於像前廣設供養。坐茅草席右手持一新淨之劍。
誦一字頂輪王呪。乃候空中聞出諸妙梵音讚聲。其頂王像則放大光照呪者身。於其空中無量天樂不鼓和鳴。時阿素洛阿素洛女
及諸呪仙呪仙種族。亦皆集會無量讚歎。是時呪者即證身通。為劍呪仙娜羅鉢底。著諸天服騰往自在。遊諸佛土壽命一劫。

[0254c15]又法詣山高勝頂上。嚴飾壇界懸像面東。結印護身誦一切頂輪王心呪。呪種種菓實諸藥。以為齋食勿食飲食。

[0254c18]又誦一字頂輪王呪。呪屍陀林鐵鑄以為輪。輻輞具足其作輪匠六根端嚴。若鑄冶已。將一善伴詣阿素洛窟門。於窟門前懸像結
壇。以佉陀羅木斫截燃火。燒設火食。以白芥子無槵木葉黑芥子油。如法相和。坐茅草席右手把輪。一呪一燒滿十萬遍。則得破折阿
素洛門內一切關鑰。第二十萬遍時阿素洛宮殿則大火燃。第三十萬遍阿素洛童女眾等而自出現。恭敬白言大丈夫士今何作為願入宮殿其所同伴亦皆隨入。任所使為。
呪者入時勿將伴去。何以故恐相殘害。若入去時右手把輪誦呪。直入至宮殿中。為阿素洛尊。阿素洛宮殿一切財寶悉屬呪者。窟中
一切阿素洛大仙阿素洛童女。皆為侍從。若於世間遊行住者。身亦得如阿素洛身。壽命一劫。若住窟中亦得壽命一大劫住。若見那
羅延輪憶念此呪。須破即破須全即全。往昔迦葉佛時有呪輪王。住阿素洛窟名輪王手呪仙。持輪出遊今猶現在。供養諸佛。

[0255a08]復有一字頂輪王大成就法。我昔因地曾為大商主。時名曰路摩。為成呪仙經過難處。憐愍世間。向諸比丘說佛本行。詣海岸潬亦詣
河岸。一一如法印一肘佛塔數滿於千。於一一塔前以淨花香持獻供養。誦此一字頂輪王呪滿三百萬。乃以屍陀林鐵。使一巧匠六
根端嚴清治潔身。令持此鐵鑄八寸輪。輻輞無疵輞刃鋒利。又以牛糞汁中浸洗於輪。呪一千八遍。即便伺候佛神通月。覓一良伴如
法作法。專呪是輪滿一俱胝。令現火焰見已持把。則證身通遊空自在。往諸佛剎獲大威德。壽命一大劫化導眾生。

[0255a20]是故密跡主汝亦應知。詣大河岸如法清潔嚴諸壇場。中置一字頂輪王像。以諸花香。當日日如法隨心供養。誦一字頂輪王呪滿一
俱胝數。則一呪一印塔數滿六百。然可作法。不候時日覓一卒去米嚲羅身支未壞無瘢痕者。以諸香湯而淨浴之。與著新淨衣服花鬘。
臥置壇內。是時呪者結界護身結跏趺坐。呪令起坐心莫怖悚。安詳問言米嚲羅曰。為我說示過去未來善惡之事。長年仙藥之事。作
金銀法。安怛陀那法。娜羅鉢底法。具為我說令我明解。若當呪者加以精進。倍誦其呪專一作法。即證大轉輪頂娜羅鉢底三摩地。是米嚲羅神隨為使者。能與諸願。

[0255b04]又法以鐵末。一[摞-田+莫]一呪布內滿口。至百八遍。又呪於口乃令舌長尺餘出現。持以刀割米
嚲羅舌。取右手持把。則變為劍。是時呪者則得證為劍仙。騰往須彌山頂。一切天見皆大驚怕伏為伴從。是天帝釋分座同坐。隨
至天宮位皆如是。常以六十千俱胝天眾前後導從。是諸天等皆大威德。身光赫奕。

[0255b11]復有諸天火天天王樂同為伴。如是證者。以一字頂輪王呪威神力故。以神足通於須臾時。騰往百千俱胝佛剎。種種遊戲。所至佛剎
皆大震動。威光晃曜照諸地獄一切有情。飢者得食裸者得衣。苦者得樂。復有無量諸天天女圍繞歌讚。百千大劫遊諸佛剎。供養諸
佛。若此界壞復當移詣他諸佛剎。如是功證無量無邊。證菩薩地利濟有情。

[0255b19]又法准前結印護身。誦一字頂輪王呪滿六百萬。乃詣河岸。又印二尺八寸佛塔。一呪一印一千八塔。一一塔前各置花香誦呪供
養已。又准前覓一米嚲羅。沐浴著衣護身結界。臥置壇內。以七寶末一[摞-田+莫]一呪布於口滿。滿百八遍。呪令口中吐出寶珠。光焰顯赫。呪
者見已又復結印加法印身護身。持取寶珠。是時呪者則證大娜羅鉢底威德呪仙。神通自在騰往遊戲他諸佛剎。隨得無量大威德
仙。同為眷屬。恒共供養一切諸佛大菩薩等。

[0255b29]又法准前護身結界及護同伴。以淨乳粥和酥。匙抄。一抄一呪布於口滿。又呪米嚲羅身。令自起坐却吐乳粥。即持銅器承取乳粥。
呪者同伴各分半喫。喫乳粥已則證身通而為呪仙。

[0255c05]又法以右手掌覆按米嚲羅口上。呪令口出熱氣烝手。手則作拳。又呪一千八遍。後以於拳擬一切有情。悉自調伏的定無疑若得
口出火焰大光。即得證成大拳呪仙。

[0255c09]又法詣於蓮荷池岸。治結壇界面西安置頂輪王像。正於像前結跏趺坐。取以蓮華和酥蜜等。像前誦一字頂輪王呪。一呪一燒滿五
百萬呪者。則見頂輪王像眼目顧視肢手動搖。呪者則得自然財寶。安壽富貴無苦無惱。除諸災難。又加精進取以蓮華。塗和酥蜜一
呪一燒滿一千萬。則證大娜羅鉢底三摩地。若能倍滿二千萬。則證贍部州摩努使大娜羅鉢底三摩地。行十善行。若重倍倍依法作
持。當得證壽四禰嚩中大娜羅鉢底三摩地。所作皆辦。如是法者我今略說的定不疑。乃往古曼殊室利菩薩。普賢菩薩。觀世音菩薩。
得大勢至菩薩。虛空手菩薩。及我釋迦牟尼世尊。皆於因地為凡夫時。怖於生死慕善知識求得斯法依教修習。脫諸煩惱今得如是大自在處。是時如來重說頌曰。

輪王最上呪　　若有證成者
此界及他土　　一切無等過
容貌及威力　　而證於最上
譬若如來身　　殊特無倫匹
如斯頂輪呪　　五頂相應法
成證超一切　　如向以分別
如來本法印　　及諸菩薩印
與於後世者　　成飾此呪王
是等無等印　　大力大勇猛
彼證法成就　　大勇難思議
十地諸菩薩　　所說呪印法
攝在此中用　　天帝亦摧伏
況餘惡有情　　示法不伏向
如是等為首　　我說成就法
是故成就者　　勤修如法持
縱不證悉地　　亦當離世間
佛深理趣門　　一切諸呪法
無量佛所說　　皆從此中現

[0256a14]爾時釋迦牟尼如來復觀大眾。告金剛密跡主菩薩重說頌言。

往昔諸佛說　　寶髻王如來
經中所說義　　皆集此解說
娜羅弭拏法　　捨嚩羅練伽
摩嶝伽呪法　　廣略皆此說
此等之成法　　勿於破法者
愚頑邪見人　　少分為解說
慳貪悋法者　　亦勿為宣說
以何不說示　　恐滅與法門
貧窮匱法人　　不求菩提者
睡寤及行住　　亦不同共處
若有樂求者　　先與授三昧
教於壇呪法　　身口之法則
觀想心法門　　乃可為解說
如是輪王法　　過去佛建立
世間數量法采畫諸功巧
輪王天中法　　而為眾生說
一切佛所說　　三種呪印法
呪者無深智　　字句法無解
誦句文顛倒　　貪瞋詖嬈惑
毘那夜迦惱　　議無證成就
耽著呪文字　　常樂空解說
不勤修誦持　　議無證成就
徒雜陋穢人　　勿說勿施與
顛倒著字法　　壞滅此經教
所施是法人　　議無證成就
是故於此人　　勿妄示教法
好著名色欲　　願急證斯法
世間為大利　　議無證成就
何待度眾生　　世間受眾苦
獨住於山谷　　為名為財利
發此心念誦　　議無證成就
佛毀三種法　　是故應迴心
為法為眾生　　住持相應法
世有三匪心　　一切皆自性
撥無因果說　　一切不修得
云何是呪王　　修到無為地
是故觀二法　　精進福同因
伏諸天仙類　　智者不應謗
無智有過者　　修者似少成
呪真實智者　　益世不成佛
如是輪王法　　三族成類品
敬祭一切天　　不歸向頂禮
如是輪王法　　次第之儀則
如上已教說　　修者咸受持

一字佛頂輪王經卷第四

***

【經文資訊】大正藏第19冊No.0951一字佛頂輪王經
【版本記錄】CBETA電子佛典2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供
【其他事項】本資料庫可自由免費流通，詳細內容請參閱【[中華電子佛典協會資料庫版權宣告
](http://www.cbeta.org/copyright.php)】

***




本網站係採用CreativeCommons姓名標示-非商業性-相同方式分享3.0台灣(中華民國)授權條款授權.
Copyright©1998-2016CBETA
