佛說貧窮老公經


宋沙門釋慧簡譯

[0743b25]  聞如是：

[0743b25]  一時，佛在舍衛國精舍中坐，與二  千比丘俱。

[0743b26]  時有一貧窮老公，年二百歲，眉  生秀毛，耳出於頭，齒如齊貝，手過於膝，貌  而視之，似如有相。而貧窮辛苦，衣不蓋形，
五體裸露，腹恒飢虛，行步時動，小有氣息，  扶杖而來，求欲見佛。

[0743c01]  釋梵侍門，勅不通之。  老公因大喚曰：「吾雖貧賤，民之廝下，千載  有幸，今得值佛，欲問罪福，求離眾苦。我聞
世尊仁慈普逮，萬物蒙賴，莫不受恩，是以  遠來，乞一示見。而卿斷我，既違我願，有誤  聖意，豈宜可爾乎？」

[0743c06]  佛以知之，顧語阿難：「汝  寧見長壽耆年有相老公，而罪未畢者乎？」

[0743c08]  阿難叉手白佛言：「安有相福耆壽，而有罹  罪？罹罪之人，豈復有相？今在何許？生所  未見。」

[0743c10]  佛言：「近在門外。釋梵斷之，可喚使  前。」

[0743c11]  於是，老公匍匐寸進，為佛作禮，悲喜交  流，而白佛言：「我生世不幸，貧窮辛苦飢餓  寒凍，求死不得，活無所賴，人命至重，不能
自棄。聞佛在世，心獨歡喜，晝夜發心，願一  奉顏，由來十年，今始得果。向在門外，久  不得前。計欲還去，氣力不堪，進退無路，
但恐命絕，穢污聖門，重增其罪。不悟天尊，  已哀矜之，得蒙前進，不奪本願，如此而死，  無復恨矣！惟欲速終畢罪，後世願得垂恩，  施其上慧。」

[0743c20]  佛言：「人之受生，生死因緣，以多  因緣，致有罪根。今我為汝，說其本源。卿前  世時，生豪強大國明慧王家。時為太子，憍
貴非凡，上為父母所愛，下為臣民所敬。用  此恣意，輕凌於人，高目大視，矜抗邈然，財  寶億萬，皆是民物。百姓貧弊，皆坐課歛，  惟知聚積財物，不肯布施。

[0743c26]  「時有貧寒沙  門，名曰靜志，從遠國來，故往詣卿，所求不  多，惟法衣耳。而卿了不當，接遇之甚惡，既
不乞衣，又不與食，空坐著前，去復不聽。晝  夜七日，水漿永絕，亦有氣息，命在轉燭。而  卿見此，方大歡喜，聚人看之，以為快樂。邊
有侍臣，而諫卿曰：『太子莫爾！沙門慈恭，道  德內合，凍之不寒、餓之不飢，所以來乞，欲  為福耳。既不施與，安可窮逼？幸發遣之，勿  招其罪。』

[0744a06]  「太子答曰：『此是何人，詐稱道德，試  小困之。纔令不死。正爾放去，無所憂也。』即  便遣去驅逐出國。

[0744a08]  「未出國界，十餘里中，逢  遭飢賊，欲殺噉之。沙門言曰：『我貧凍沙門，  羸瘦骨立，肉既腥臊，不中噉也，空當見殺，  而無所任。』

[0744a11]  「餓賊又曰：『我餓困累日，但食  土耳，卿雖小瘦，故是肉也。終不相放，但當  就死。』如此前却，紛紜良久。

[0744a13]  「太子得知，便往  救曰：『我以不能乞其衣食，寧當復令賊殺  之耶？』賊見太子，皆叩頭首過謝罪，放沙門  去。

[0744a16]  「時沙門者，今彌勒菩薩是；憍貴太子  者，今卿是也。故卿今日受此貧窮之罪，坐  慳貪也；所以得長壽者，救活沙門之命也。
罪福報應，亦如影響。」

[0744a19]  老公白佛：「去事已爾，  願畢於今，乞得以垂殘之命，得作沙門，  後生世世，常侍佛邊。」

[0744a21]  佛言：「善哉！」

[0744a21]  應時，老公  鬚髮墮地，法衣在身，體氣強健，耳目聰明，  即得上慧，入三昧門。以偈讚佛：

「我昔為太子，　　不識仁義方，  
憍貴自放恣，　　恃為大國王，  
自謂無罪福，　　此以可保常。  
豈悟生死對，　　於今受其殃？  
從罪復蒙福，　　得覩天中天，  
能脫既往罪，　　垂命入法門，  
永離慳貪心，　　長受智慧根，  
世世侍佛邊，　　保持萬劫存。」

[0744b03]  於是老公比丘，說是偈已，禮佛而去。

佛說貧窮老公經

* * *

【經文資訊】大正藏第 17 冊 No. 0797b 佛說貧窮老公經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，Monica 大德輸入，CBETA 自行掃瞄辨識，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
