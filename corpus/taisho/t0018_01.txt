佛說信佛功德經

西天譯經三藏朝奉大夫試光祿卿明教大師臣法賢奉　詔譯

[0255a15] 如是我聞：

[0255a15] 一時，佛在阿拏迦城菴羅園中，與大眾俱。爾時，尊者舍利弗，食時著衣持鉢，入阿拏迦城，於其城中，次第乞已，復還本處，收衣洗足，敷座而食。飯食訖已，往詣佛所，頭面禮足，於一面立，合掌向佛，而作是言：「世尊！我今於佛深起信心。何以故？謂佛神通最勝無比，所有過現未來沙門婆羅門等，尚無有能知佛神通，況復過者！豈能證於無上菩提？」

[0255a24] 佛言：「善哉！善哉！舍利弗！汝能善說，甚深廣義，汝當受持於大眾中作師子吼，廣為宣說。」

[0255a26] 舍利弗復白佛言：「世尊！我今於佛所起信心，乃為過去未來現在無有能者。亦無沙門婆羅門等，知於佛通、過於佛者，豈能證於無上菩提？」

[0255b01] 佛告舍利弗：「於意云何？所有三世諸佛、如來、應供、正等正覺，具清淨戒、智慧解脫、神通妙行，我以通力皆悉了知；彼諸如來、應供、正等正覺亦復如是，知我所有具清淨戒、智慧解脫、神通妙行。舍利弗！汝勿謂今釋迦牟尼佛獨具此通。」

[0255b06] 舍利弗言：「不也，世尊！我不作是言：『唯佛具此神通。』我知三世如來、應供、正等正覺，清淨戒法、智慧解脫、神通妙行皆悉同等。」

[0255b09] 佛言：「舍利弗！如是，如是！所有三世諸佛、如來、正等正覺，皆悉具此神通等法。汝但為彼眾生，宣布如是甚深之法，一心受持，於大眾中，作師子吼，而為廣說。」

[0255b12] 舍利弗白佛言：「世尊！我佛宣說廣大甚深最勝妙法，乃至善不善業及諸緣生法，我皆如實一一了知。了一法已復修一法，修一法已復滅一法，滅一法已復證一法。是故我今於佛起信，是真正等正覺。」

[0255b18] 佛告舍利弗：「汝今往問餘人：『過去世中，可有沙門婆羅門而能了知真實通力等過佛者，乃至成佛菩提？』汝當往問，彼作何答？

[0255b21] 「復次，舍利弗！汝復往彼問於餘人：『未來世中可有沙門婆羅門與佛等者，乃至成佛菩提？』汝當往問，彼作何答？

[0255b24] 「復次，舍利弗！汝可往彼復問餘人：『現在世中可有沙門婆羅門與佛等者，乃至成佛菩提？』

[0255b27] 「復次，舍利弗！又復往彼問於餘人：『所有過去未來現在世中，沙門婆羅門等歸依何人？』汝當往問，彼作何答？」

[0255c01] 爾時，舍利弗白佛言：「世尊！是義不然。我從佛聞，記念受持，無有二佛並出於世。唯佛世尊是真正等正覺，是正徧知者，具足最上神通之力。世尊！我不見有沙門婆羅門而能知此通力，況復過於佛者，乃至成佛菩提。」

[0255c07] 爾時舍利弗復白佛言：「我見世尊有種種最勝之法，最勝法者，謂佛世尊當說法時，所得善利，佛悉能知。若有沙門婆羅門等，住於山野樹下塚間及在空舍，入三摩地，斷諸煩惱、修習圓滿、增益善法、正心記念，又彼沙門婆羅門等，斷諸惡法，而修善法，乃至證得果位，如是等法，佛悉能知，是即名為佛最勝法。無有沙門婆羅門知此通力過於佛者，乃至成佛菩提。

[0255c16] 「復次，我佛世尊具最勝法，謂佛世尊善能分別十二處法，及能為他廣大宣說，無有沙門婆羅門能了知此十二處法，及能分別。十二處者，所謂眼處色處、耳處聲處、鼻處香處、舌處味處、身處觸處、意處法處。如是等法，唯佛世尊，悉能了知，是即名為佛最勝法，無有沙門婆羅門等過於佛者，乃至成佛菩提。

[0255c23] 「復次，我佛世尊有最勝法，謂佛世尊善能了知補特伽羅法理，及為他說，無有沙門婆羅門等知如是法，及為他說。補特伽羅法者，而有七種，所謂隨信行、隨法行、信解、見至、身證、慧解脫、俱解脫。如是七種補特伽羅最上之法，唯佛世尊悉能了知，是即名為佛最勝法。

[0256a01] 「復次，我佛世尊有最勝法，謂佛世尊出真實語無有虛妄，亦無綺語而不兩舌。所出言辭是真大利，是最勝法，有因有緣，能於大眾中，出微妙音說甚深義，如是最上真實之法，唯佛世尊悉能了知，是即名為佛最勝法。

[0256a07] 「復次，我佛世尊有最勝法，謂佛世尊以三摩鉢底，觀有漏身不淨可惡，所謂身分上下髮、毛、爪、齒、皮、肉、筋、骨，如是等種種不淨之物，充滿其身。佛悉能知，是不究竟，是可厭離，此名第一三摩鉢底。

[0256a12] 「復次，世尊！若有沙門婆羅門等，於身上下所有皮、肉、骨、髓諸臭穢等有漏不淨，能以智慧如實觀者，是為第二三摩鉢底。

[0256a15] 「復次，世尊！若有沙門，以智慧觀有漏身，盡此一世而不究竟。若能如是觀者，是為第三三摩鉢底。

[0256a18] 「復次，世尊！若有沙門，能以智慧觀有漏身，今世不究竟，乃至後世亦不究竟。若能如是觀者，是為第四三摩鉢底。

[0256a21] 「復次，世尊！若有沙門，能以智慧，如前觀察有漏之身，今世後世，皆不究竟，乃至後後世亦不究竟，不淨可惡。若能如是觀者，是為第五三摩鉢底。

[0256a25] 「復次，世尊！如是有漏不淨，不究竟法，唯佛世尊，以清淨天眼過於肉眼，悉見眾生生、滅、好、醜、善趣、惡趣，乃至生於天界，皆如實知，是即名為佛最勝法。

[0256a29] 「復次，我佛世尊有最上勝法，謂世尊說法時，若有沙門婆羅門歸向聽受，求寂靜者，彼皆依止七覺分。七覺分者，謂擇法覺分、精進覺分、喜覺分、輕安覺分、捨覺分、念覺分、定覺分。如是七法，唯佛世尊悉能了知，是即名為佛最勝法。

[0256b06] 「復次，我佛世尊有最勝法，謂善分別四正勤法。四正勤者，謂已作惡令斷、未作惡令止、已作善令增長、未作善令發生。如是等法，於天上人間，廣大宣說，而作利益，是即名為佛最勝法。

[0256b11] 「復次，我佛世尊有最勝法，謂佛世尊能以正智現大神通。其神通者，謂從一現多、攝多為一，或現空無所有、或現城隍山石隨身而去、或現從地以手捫摸虛空乃至梵界、或現履水如地、或現空中跏趺而坐、或現行相，譬如日月行於虛空，如是神通，若有沙門婆羅門等，見此通力，生不信者，我說彼等皆是愚迷凡夫，彼非聖者，彼不具通，不求正覺，亦不樂求寂靜涅槃。而此通力，是即名為佛最勝法。

[0256b21] 「復次，世尊！世間所欲，喜色、善色等，有所求者，如來為彼眾生，隨根而行，是即名為如來神通。

[0256b24] 「復次，世尊！世間所有喜不喜色、善不善色，彼二俱離捨而不住，善知宿命，是即名為如來神通。

[0256b27] 「復次，世尊！色中見色，是即名為如來神通。

[0256b28] 「復次，世尊！內無色想，見諸外色，是即名為如來神通。

[0256c01] 「復次，世尊！身善解脫，證得行住，是即名為如來神通。

[0256c03] 「復次，世尊！空無邊處，決定證得，是即名為如來神通。

[0256c05] 「復次，世尊！識無邊處，決定證得，是即名為如來神通。

[0256c07] 「復次，世尊！無所有處，決定證得，是即名為如來神通。

[0256c09] 「復次，世尊！非想非非想處，決定證得，是即名為如來神通。

[0256c11] 「復次，世尊！了知受想，受想滅已，是即名為如來神通。如是等最勝神通境界，唯佛世尊悉能了知，是即名為佛神通力。

[0256c14] 「復次，我佛世尊有最勝法，謂沙門婆羅門等，所有過去一生多生所作因緣果報思念等事，乃至壽量，我於俱胝歲數而不能知。唯佛世尊！知彼沙門婆羅門於過去時中處處所止，或色界中、或無色界中、或有想處、或無想處、或非有想非無想處，彼種種所作因緣果報等事，悉能了知，是即名為佛最勝法。

[0256c22] 「復次，我佛世尊有最勝法，謂世尊說法時，皆如實說。或有沙門、婆羅門等，以愚癡故，生彼此意，起疑惑心，謂佛說法，皆以事相言說，所說之法，三世同說，若近若遠，及心意法，亦如是說，彼所說法，皆不如實。作是疑者，佛悉能知，是則名為佛最勝法。

[0256c29] 「復次，我佛世尊說法時，若有沙門、婆羅門自不生疑，後聞人言：『佛所說法皆不如實。』聞是言已，便復起疑，亦謂世尊以事相言說，起是謗者，佛亦能知，是即名為佛最勝法。

[0257a04] 「復次，我佛世尊說法時，若沙門婆羅門等，本不生疑，不謂世尊事相言說，後聞人言，隨彼生疑，而復告語他人，令他亦生疑惑，由疑惑故，生彼此意，作如是言，此事如前，皆非真實，此是眾生種種異心。佛於如是，皆悉了知，是即名為佛最勝法。

[0257a10] 「復次，我佛世尊，見有沙門在三摩地無疑無說，佛悉能知彼之行願。又復或見沙門從定而出，佛亦能知，彼所有事及有疑惑故彼出定，如是疑惑佛皆決了，是即名為佛最勝法。

[0257a15] 「復次，我佛世尊有最勝法，謂佛世尊善能了知諸不究竟法。若有沙門婆羅門，在於山中，住等引心，以自通力，知二十增減劫事，彼作是念：『我於過去世中，所有增減劫事，我悉能知。』世尊！彼沙門婆羅門，而於未來及今現在增減等事，而不能知。唯佛世尊具知三世增減等事，是名了知第一不究竟法。

[0257a22] 「復次，世尊！若有沙門婆羅門等，止於深山，住等引心，以自通力，知四十增減劫事。彼作是念：『未來世中，所有增減，我已悉知。』世尊！彼沙門婆羅門，而不知彼過去現在增減劫事。唯佛世尊，具知三世，是名了知第二不究竟法。

[0257a28] 「復次，世尊！若有沙門婆羅門等，在於深山，住等引心，以自通力，知八十增減劫事。彼作是念：『所有過去未來增減等事，我悉能知。』世尊！彼沙門婆羅門，唯今現世所有邊際，而不能知。唯佛世尊一一了知三世邊際，是即名為了知第三不究竟法。如是世尊以清淨天眼過於肉眼，悉見眾生生滅之法，乃至生於天界，是即名為佛最勝法。

[0257b07] 「復次，我佛世尊有最勝法，謂佛世尊以調伏法，了知諸補特伽羅心所樂法，隨應為說。是補特伽羅，既了知已，如理修行，斷三煩惱，不久證於須陀洹果，逆生死流，七往天上，七來人間，盡苦邊際，如是世尊皆悉了知。又復世尊！知彼補特伽羅意樂之法，如理修行，斷三煩惱，及斷貪瞋癡，不久證於斯陀含果，一來人間，盡苦邊際，如是世尊悉皆了知。又復世尊！善知補特伽羅意樂之法，如理修行，斷五煩惱及隨煩惱，不久證於阿那含果，如是世尊悉皆了知。又復世尊！善知補特伽羅，如理修行，非久漏盡，證解脫法，我生已盡梵行已立，所作已辦，不受後有。如是等法，世尊一一皆悉了知，是即名為佛最勝法。」

[0257b22] 「復次，我佛世尊有最勝法，謂佛世尊善能了知四種胎藏，一者不知入胎，亦復不知住出；二者有知入胎，不知住出；三者有知入住，不知出胎；四者有入住出皆悉了知。如是四種，知有差別，唯佛世尊，一一了知，是即名為佛最勝法。

[0257b28] 「復次，我佛世尊有最勝法，謂佛世尊，善能了知諸補特伽羅，隨所斷障而證聖果。如是等法，佛悉了知，是即名為佛最勝法。

[0257c02] 「復次，我佛世尊有最勝法，謂佛世尊，了知有人已具信根、戒行清淨、智慧具足、真實無妄、無我無懈、無諸幻惑，亦無散亂、亦不貪欲，不以邪道引示眾生，常行正念。如是等法，唯佛世尊，悉能了知，是即名為佛最勝法。」

[0257c08] 爾時，舍利弗復白佛言：「世尊！世間所有愚癡凡夫，貪諸欲樂，勞苦己身，求無義利。諸佛如來，於此不然，唯樂利他，非求自樂，善了心法，見法寂靜，住安樂句，無欲無苦，得四禪定。是故世尊，若有上根善男子等，當如是見，當如是聞，當如是覺，當如是知，是即名為真上根者。」

[0257c15] 爾時，會中有一尊者，名曰龍護，手執寶拂，侍立佛側。時，尊者龍護白佛言：「世尊！我見諸邪外道尼乾子等，於佛世尊，先不起信，唯於邪道，競說勝能。是故我今建立表剎宣示於世，咸使聞知佛勝功德，我佛世尊，是大丈夫，最尊最上，無有等者。」

[0257c21] 爾時，世尊告尊者龍護言：「汝莫作是說，莫宣示他人佛勝功德，我今不欲如是稱揚。」於是尊者龍護讚世尊言：「善哉！善哉！是真正等正覺。」

[0257c25] 爾時，佛告尊者舍利弗：「汝當善以如是正法，廣為苾芻、苾芻尼，優婆塞、優婆夷，及諸沙門婆羅門，流布宣說，乃至諸魔外道尼乾子等，所有邪見不信佛者，聞此正法，令起深信，歸向於佛，而生正見，了知正法。」又復告言：「汝舍利弗！應當如是流布宣說。」

[0258a02] 爾時，世尊謂尊者舍利弗：「言已。」默然而住。於是尊者舍利弗，承佛威力，說是法已，禮佛而退。

[0258a04] 時，諸會眾，得聞正法，歡喜作禮，信受奉行。

佛說信佛功德經

【經文資訊】大正藏第 01 冊 No. 0018 信佛功德經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA