佛說內藏百寶經


後漢月氏三藏支婁迦讖譯

[0751b15]  佛在羅閱祇耆闍崛山中。時有萬二千比丘  僧，菩薩七萬二千人共坐。

[0751b16]  文殊師利菩薩從  坐起，前白佛：「今菩薩大會，欲從佛聞漚和拘  舍羅所入事。菩薩何因緣分別知內外事？」

[0751b18]  佛  語文殊師利菩薩：「聽我所說，隨世間習俗而  入教，佛智不可量、經法不計，諸阿羅漢辟支  佛所不能知，何況世間人當所聞知？世間人
所行皆著，佛所行無所著，獨佛佛能相知，如  佛經法所言，如佛身內外心智慧。

[0751b24]  「佛何緣現世間？何因當別知？雖在世間皆不  著，悉為世間作明。

[0751b26]  「身所行、口所言、心所念，隨世間習俗而入，行  內事行，諸佛法所行無能過者，佛所行無有  能逮者，隨世間習俗而入，無有能知者。

[0751b29]  「佛用哀十方人故悉現明，隨世間所喜為說  經法。

[0751c02]  「菩薩不從父母遘精而生，其身化作，譬如幻  示現父母，隨世間習俗而入，示現如是。

[0751c04]  「佛光焰不可計照明十方，隨世間習俗而入，  示現七尺光明。

[0751c06]  「佛未嘗持足蹈地，文相反現地，隨世間習俗  而入，示現如是。

[0751c08]  「佛從數千萬億阿僧祇劫以來，成就般若波  羅蜜，隨世間習俗而入，示現小兒。

[0751c10]  「佛照明十方人於婬瞑中，隨世間習俗而入，  亦復現妻子。

[0751c12]  「菩薩生墮地時自說言：『天上天下無過我者，  我當過度十方人。』隨世間習俗而入。亦復問  太子閻浮提坐樹下時，從是起去勤苦六年，
隨世間習俗而入，示現人勤苦如是。

[0751c16]  「佛道欲成時於樹下獨坐，隨世間習俗而入，  放光使魔知之。

[0751c18]  「佛智慧以成悉等無有能過者，隨世間習俗  而入，得佛坐安隱，示現世間如是。

[0751c20]  「雖得佛用，哀十方人故，當為說經度脫之。釋  梵從佛求哀，為人故使佛說經，隨世間習俗  而入，示現如是。

[0751c23]  「佛智慧無有能增減者，隨世間習俗而入，示  現智慧多少如是。

[0751c25]  「佛亦無所從來，去亦無所至，住如本無，隨世  間習俗而入，呼佛為出入，示現如是。

[0751c27]  「佛無入所適住，譬如空亦無所適住，隨世間  習俗而入，呼佛為住，示現如是。

[0751c28]  「佛足譬如蓮  花不受塵垢，佛洗足，隨世間習俗而入，示現  如是。

[0752a02]  「佛身如金不受塵垢，佛現入浴，隨世間習俗  而入，示現如是。

[0752a04]  「佛口中本淨潔，譬如欝金之香，佛反以楊枝  漱口，隨世間習俗而入，示現如是。

[0752a06]  「佛未嘗有飢時，用哀十方人故為現飢，隨世  間習俗而入，示現如是。

[0752a08]  「佛身如金剛淨潔無瑕穢無清便，現人大小  清便，隨世間習俗而入，示現如是。

[0752a10]  「佛身無有衰老時，但有眾德，而現身衰老，隨  世間習俗而入，示現如是。

[0752a12]  「佛身未嘗有病，而現病呼醫服藥，與藥者得  福無量，隨世間習俗而入，示現如是。

[0752a14]  「佛力不可當，持一指動十方佛剎，現人羸瘦  疲極，隨世間習俗而入，示現如是。

[0752a16]  「佛一念頃能飛至無央數佛剎，而現疲極，隨  世間習俗而入，示現如是。

[0752a18]  「佛身如幻，以經法名為身，現人惡露身，隨世  間習俗而入，示現如是。

[0752a20]  「佛本無所有，隨世間所喜樂現所有，隨世間  習俗而入，示現如是。

[0752a22]  「佛身力不可計，終無坐起行步臥出，現人坐  起行步臥出，隨世間習俗而入，示現如是。

[0752a24]  「佛身終不以寒溫動，隨得寒溫陰涼，隨世間  習俗而入，示現如是。

[0752a26]  「佛如空，現人常著衣無有解時，譬如梵天人  常著衣，隨世間習俗而入，示現如是。

[0752a28]  「佛頭未嘗墮髮法但示人，亦無有見持剃刀  去者，隨世間習俗而入，示現如是。

[0752b01]  「佛無坐時，現人勤苦於石上坐，隨世間習俗  而入，示現如是。

[0752b03]  「佛咽喉有滋味之相，未嘗有飢時，用哀十方  人故，有人施與麁惡悉為受，隨世間習俗而  入，示現如是。

[0752b06]  「佛功德之福不可盡，亦無有能過者，佛入城  分衛得空鉢出，隨世間習俗而入，示現如是。

[0752b08]  「佛功德福不可盡，欲得天上天下名好衣悉  可得，故著補納之衣，隨世間習俗而入，示  現如是。

[0752b11]  「佛欲得舍宅、床、臥具、天上天下珍寶、殿舍，悉可  得，現世間人暴露精思草蓐上坐，隨世間習  俗而入，示現如是。

[0752b13]  「佛持威神吹海水悉令枯  竭，見天雨持傘蓋，隨世間習俗而入，示現如  是。

[0752b16]  「佛一念頃能使數千萬億魔不知佛處，現人  為魔所嬈，隨世間習俗而入，示現如是。

[0752b18]  「佛悉曉了十方不可計諸佛所有經法，示現  人反覆問，隨世間習俗而入，示現如是。

[0752b20]  「佛用哀十方故出現世間欲教度，復現人供  養得福無量，隨世間習俗而入，示現如是。

[0752b22]  「佛無本，隨世間所喜色，現身如是本一，隨世  間習俗而入，示現如是。

[0752b24]  「合聚十方雷電之聲共作一聲，不能動佛一  毛，現入禪三昧當於無聲處，隨世間習俗而  入，示現如是。

[0752b27]  「諸經法本無名，佛示人諸經法無央數，隨世  間習俗而入，示現如是。

[0752b29]  「佛想計本悉斷、常不離三昧，現人為說若干  種經法，隨世間習俗而入，示現如是。

[0752c02]  「佛前身所作善惡，不可前身得，會當後身得  佛，示人自作自得，隨世間習俗而入，示現如  是。

[0752c05]  「佛知世間本無人，諸所有本無形，佛現度脫  無央數人，隨世間習俗而入，示現如是。

[0752c07]  「佛知諸經法本空，本亦無所有，現人有更死  生，隨世間習俗而入，示現如是。

[0752c08]  「本無今世後  世之事，佛現人有今世後世之事，隨世間習  俗而入，示現如是。

[0752c10]  「五陰、六衰、四大合為一，本  無有，佛示現人欲界、色界、無思想界，隨世間  習俗而入，示現如是。

[0752c13]  「本無過去當來今現在人，佛現死生五道中  人，隨世間習俗而入，示現如是。

[0752c14]  「佛為悉示愚  癡皆盡，現人本布施，隨世間習俗而入，示  現如是。

[0752c17]  「過去當來今現在經法，佛悉知其本，佛示人  可說、有不可說，隨世間習俗而入，示現如是。

[0752c19]  「佛知諸經本末一切皆深，佛分別各自說其  事，隨世間習俗而入，示現如是。

[0752c21]  「佛所語無有異說，四諦法隨人所解而說，隨  世間習俗而入，示現如是。

[0752c23]  「諸比丘僧難可敗壞，正使數千億萬魔來，及  諸惡不能破壞比丘僧，佛現人破壞比丘僧，  隨世間習俗而入，示現如是。

[0752c26]  「經法本無從誰學，亦莫不學者，佛現人經法，是  受戒、是不受戒，隨世間習俗而入，示現如是。

[0752c28]  「空空亦無繫，亦無脫世間，佛示人度脫，隨世  間習俗而入，示現如是。

[0753a01]  「佛般泥洹無所向，阿羅漢般泥洹無所向，佛  說法示人，隨世間習俗而入，示現如是。

[0753a03]  「佛說無所生無所滅，是為要，亦無所得亦無  所失，隨世間習俗而入，示現如是。

[0753a05]  「佛說泥洹，譬如燈滅無形，但有字耳。經法無  有能壞者，隨世間習俗而入，示現如是。

[0753a07]  「佛悉知諸經法本無形，佛現人說經法甚眾  多，隨世間習俗而入，示現如是。

[0753a09]  「諸佛心皆無所罣礙，未嘗離三昧時，現人  生念，隨世間習俗而入，示現如是。

[0753a11]  「佛諸惡悉盡，但有諸功德具足，佛現人諸惡  未盡，隨世間習俗而入，示現如是。

[0753a13]  「佛身行口言心念，當與智慧俱是為本，佛現  人使比丘說經自復欲聞，隨世間習俗而入，  示現如是。

[0753a16]  「佛智慧所解無有竭底，過去當來今現在本  空，佛現人說經法，隨其所喜各各為說，隨世  間習俗而入，示現如是。

[0753a19]  「諸佛合一身以經法為身，佛現為人說經法，  隨世間習俗而入，示現如是。

[0753a21]  「佛、辟支佛、阿羅漢、未得道人，現死生得泥洹，  隨世間習俗而入，示現如是。

[0753a23]  「佛現為羅漢說經法悉具足，雖知其具足，不  及薩云若，隨世間習俗而入，示現如是。

[0753a25]  「佛智慧無有能過者，悉知無有過去當來今  現在，佛現所因緣說經法，隨世間習俗而入，  示現如是。

[0753a28]  「中有欲知佛及了佛法者，經本端界悉入，是  人為曉了佛，隨世間習俗而入，示現如是。

[0753b01]  「菩薩亦不入母腹中，亦不從母腹中出。何以  故？經法本界無所不入。菩薩現人入母腹中，  隨世間習俗而入，示現如是。

[0753b04]  「無所從生法樂諸經法，亦無所從生，菩薩現  人初生時，隨世間習俗而入，示現如是。

[0753b06]  「菩薩母腹空定，含受一佛境界，菩薩各各現  人因緣生，隨世間習俗而入，示現如是。

[0753b08]  「佛化分身在無央數，不可復計佛剎悉遍至，  佛身亦不增亦不減，隨世間習俗而入，示現  如是。

[0753b11]  「菩薩常現生無有絕時，常本無而住不勤苦，  隨世間習俗而入，示現如是。

[0753b13]  「佛智慧功德威神不可復計，佛現人限長短  使人知之，隨世間習俗而入，示現如是。

[0753b15]  「經法本界無有能過者，過去當來今現在皆  空故。佛現人尊經法，隨世間習俗而入，示現  如是。

[0753b18]  「本無所生無所滅，經本界悉入，佛現人境界  壞敗時，隨世間習俗而入，示現如是。

[0753b20]  「經法本無所從生無形而住，佛現經法，隨世  間習俗而入，示現如是。

[0753b22]  「觀本無亦無所見亦無所視，佛視人悉見悉  了悉知，隨世間習俗而入，示現如是。

[0753b24]  「諸經法無有作者，亦無所出生，佛現人經法  本無所出生，隨世間習俗而入，示現如是。

[0753b26]  「泥洹及空無有形聲，亦無有名，佛現四大及  形聲，隨世間習俗而入，示現如是。

[0753b28]  「佛力無有雙比，不可復計，亦無減盡時，現人  衰老求人給使，隨世間習俗而入，示現如是。

[0753c01]  「佛慈哀悉遍等，終無有厄難窮極時，佛現癡  人不當與從事，隨世間習俗而入，示現如是。

[0753c03]  「佛諸功德成就悉具足，佛現功德少所，隨世  間習俗而入，示現如是。

[0753c05]  「無所從生本，從中亦無所出生，佛現三門者，  隨世間習俗而入，示現如是。

[0753c07]  「佛現本末無所罣礙，功德福無有能過者，佛  現人有施與者，不斯受趣足而已，示不貪，隨  世間習俗而入，示現如是。

[0753c10]  「人有至誠善意念佛者，佛即為現，佛亦無處  所，佛現身行菩薩道者，隨世間習俗而入，示  現如是。

[0753c13]  「佛度脫不可復計阿僧祇人，為不度一人。何  以故？本無故，隨世間習俗而入，示現如是。

[0753c15]  「佛珍寶內藏經，人有聞者，無有不得安隱，度  數千萬億劫無數如是，菩薩世世所行，用十  方人故。菩薩世世行經戒，未曾有犯時，用是
得佛智慧，有應是行得佛疾。菩薩行慈哀，有  益十方無極，有作是行者，得佛疾。何人聞是  不奉行者？佛威神巍巍，其有聞經法，莫不過  度。」

[0753c21]  佛說經已，文殊師利菩薩及諸菩薩等，皆  歡喜，前為佛作禮而去。

佛說內藏百寶經

* * *

【經文資訊】大正藏第 17 冊 No. 0807 佛說內藏百寶經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
