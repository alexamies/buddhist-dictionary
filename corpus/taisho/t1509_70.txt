大智度論釋佛母品第四十八之  餘  (卷七十)
聖者龍樹造

後秦龜茲國三藏鳩摩羅什譯

[0545b07]  ◎【經】

[0545b07]  「復次，須菩提！佛因深般若波羅蜜，眾生  心數出、沒、屈、申如實知。」

[0545b08]  「世尊！云何佛因般若  波羅蜜，眾生心數出、沒、屈、申如實知？」

[0545b09]  佛言：「一  切眾生心數出、沒、屈、申等皆依色、受、想、行、識  生。須菩提！佛於是中知眾生心數出、沒、屈、申，
所謂神及世間常是事實，餘妄語，是見依色；  神及世間無常是事實，餘妄語，是見依色；神  及世間常亦無常是事實，餘妄語，是見依色；
神及世間非常非無常是事實，餘妄語，是  見依色。神及世間常是事實，餘妄語，是見依  受；神及世間無常是事實，餘妄語，是見依受；
神及世間常亦無常是事實，餘妄語，是見依  受；神及世間非常非無常是事實，餘妄語，是  見依受；神及世間常是事實，餘妄語，是見依
想；神及世間無常是事實，餘妄語，是見依想；  神及世間常亦無常是事實，餘妄語，是見依  想；神及世間非常非無常是事實，餘妄語，是
見依想；神及世間常是事實，餘妄語，是見依  行；神及世間無常是事實，餘妄語，是見依行；  神及世間常亦無常是事實，餘妄語，是見依
行；神及世間非常非無常是事實，餘妄語，是  見依行；神及世間常是事實，餘妄語，是見依  識；神及世間無常是事實，餘妄語，是見依
識；神及世間常亦無常是事實，餘妄語，是  見依識；神及世間非常非無常是事實，餘妄  語，是見依識。

[0545c03]  「世間有邊是事實，餘妄語，是  見依色；世間無邊是事實，餘妄語，是見依  色；世間有邊無邊是事實，餘妄語，是見依
色；世間非有邊非無邊是事實，餘妄語，是見  依色。依受、想、行、識亦如是。

[0545c07]  「神即是身，是見  依色；神異身異，是見依色。依受、想、行、識亦如  是。

[0545c09]  「死後有如去是事實，餘妄語，是見依色；  死後無如去是事實，餘妄語，是見依色；死後  或有如去或無如去是事實，餘妄語，是見
依色；死後非有如去非無如去是事實，餘妄  語，是見依色。依受、想、行、識亦如是。

[0545c13]  「如是，須菩  提！佛因般若波羅蜜，眾生出、沒、屈、申如實  知。」

[0545c15]  「復次，須菩提！佛知色相。云何知色相？如如  不壞、無分別、無相、無憶、無戲論、無得，色相亦
如是。須菩提！佛知受、想、行、識相。云何知受、  想、行、識相？如如相不壞、無分別、無相、無憶、無  戲論、無得，受、想、行、識相亦如是。如是，須菩提！
佛知眾生如相及眾生心數出、沒、屈、申如相。  五眾如相，諸行如相，即是一切法如相。何  等是一切法如相？所謂六波羅蜜如相，六波
羅蜜如相即是三十七品如相，三十七品  如相即是十八空如相，十八空如相即是  八背捨如相，八背捨如相即是九次第定如  相，九次第定如相即是佛十力如相，佛十
力如相即是四無所畏、四無礙智、大慈大悲  乃至十八不共法如相，十八不共法如相即  是一切種智如相，一切種智如相即是善法
不善法、世間法出世間法、有漏法無漏法如  相，無漏法如相即是過去、未來、現在法  如相，過去、未來、現在法如相即是有為法、
無為法如相，有為法、無為法如相即是須陀  洹果如相，須陀洹果如相即是斯陀含果如  相，斯陀含果如相即是阿那含果如相，阿那
含果如相即是阿羅漢果如相，阿羅漢果如  相即是辟支佛道如相，辟支佛道如相即是  阿耨多羅三藐三菩提如相，阿耨多羅三藐  三菩提如相即是諸佛如相，諸佛如相皆是
一如相，不二不別、不盡不壞，是名一切諸法  如相。佛因般若波羅蜜得是如相，以是因緣  故，般若波羅蜜能生諸佛、能示世間相。如是，
須菩提！佛知一切法如相，非不如相，不異相；  得是如相故，佛名如來。」

[0546a20]  須菩提白佛言：「世  尊！是諸法如相，非不如相，不異相甚深！世尊！  諸佛用是如，為人說阿耨多羅三藐三菩提。
世尊！誰能信解是者？唯有阿鞞跋致菩薩及  具足正見人、漏盡阿羅漢。何以故？是法甚深  故。」

[0546a25]  「須菩提！是如無盡相故甚深。」

[0546a25]  須菩提言：「何  法無盡相故甚深？」

[0546a26]  佛言：「一切法無盡故。如是，  須菩提！佛得是一切諸法如已，為眾生說。」

[0546a28]  【論】

[0546a28]  釋曰：

[0546a28]  佛悉知一切眾生所作所行、六十二  邪見等諸邪見、九十八結使等諸煩惱，是  故說：「佛知眾生心心數法出、沒、屈、申。」

[0546b01]  在家  者為愛等諸煩惱所沒名為「沒」，九十六種  邪見出家者名「出」。復次，常著世樂故名
為「沒」；或知無常，怖畏，求道，故名「出」。復次，  受九十六種道法，不能得正道故，還沒在  世間。

[0546b06]  「屈」者不離欲界，「申」者離欲界。色界離、  不離，亦如是。

[0546b07]  如人立清池上見魚：或有常  在水中，或有暫出還沒，或有出觀四方，或  有出欲渡者近岸還沒。

[0546b09]  佛亦如是，以佛  眼觀十方六道眾生：有常著五欲，諸煩惱  覆心，不求出者；或有好心，能布施、能持戒，
而以邪疑覆心故還沒；有人出五欲，能  得煖法、頂法等，觀四諦，未得實法故還  沒；有人離五欲乃至無所有處，不得涅  槃故還沒。

[0546b15]  何等是出、沒、屈、申相？此中佛說，所  謂「神及世間常」。

[0546b16]  神者，凡夫人憶想分別，隨我  心取相故計有神。外道說神有二種：一者、  常，二者、無常。

[0546b18]  若計神常者，常修福德，後受  果報故，或由行道故，神得解脫。

[0546b19]  若謂神無  常者，為今世名利故有所作。

[0546b20]  常無常者，有  人謂：神有二種：一者、細微常住，二者、現有所  作。現有所作者，身死時無常。細神是常。

[0546b22]  有  人言：神非常非無常。常、無常中俱有過：若  神無常，即無罪福；若常，亦無罪福。何以  故？若常，則苦樂不異；譬如虛空，雨不能濕、
風日不能乾。若無常，則苦樂變異；譬如風  雨，在牛皮中則爛壞。以我心故，說必有神，  但非常非無常。

[0546b28]  佛言：「四種邪見，皆緣五  眾，但於五眾謬計為神。」

[0546b29]  「神及世間」者，世間  有三種：一者、五眾世間，二者、眾生世間，三者、  國土世間。此中說二種世間：五眾世間、國
土世間；眾生世間即是神。於世間相中，亦  有四種邪見。

[0546c04]  問曰：

[0546c04]  神從本已來無故應錯，  世間是有，云何同神邪見？

[0546c05]  答曰：

[0546c05]  但破於世  間起常無常相，不破世間；譬如無目人  得蛇以為瓔珞，有目人語是蛇，非是瓔珞。

[0546c08]  佛破世間常顛倒，不破世間。何以故？現見  無常故。亦不得言無無常，罪福不失故，因  過去事有所作故。常無常，二俱有過故；非常
非無常，著世間過故。

[0546c11]  「世間有邊」者。

[0546c11]  有人求  世間根本，不得其始；不得其始，則無中、無  後；若無初、中、後，則無世間。是故世間應有  始，始即是邊。

[0546c14]  得禪者宿命智力，乃見八萬  劫事，過是已往，不復能知，但見身始中陰  識，而自思惟：「此識不應無因無緣，必應有
因緣，宿命智所不能知。」但憶想分別：有法  名世性，非五情所知，極微細故。於世性中  初生覺，覺即是中陰識。從覺生我。從我生
五種微塵，所謂色、聲、香、味、觸。從聲微塵生  空大，從聲、觸生風大，從色、聲、觸生火  大，從色、聲、觸、味生水大，從色、聲、觸、味、香生
地大。從空生耳根，從風生身根，從火生  眼根，從水生舌根，從地生鼻根。如是等漸  漸從細至麁。世性者，從世性已來至麁，從
麁轉細，還至世性。譬如泥丸中具有瓶、  瓫等性，以泥為瓶，破瓶為瓫，如是轉變，都  無所失；世性亦如是，轉變為麁。世性是常
法，無所從來，如《僧佉經》廣說世性。

[0546c29]  復次，  有人說：世間初邊名微塵。微塵常法，不可  破、不可燒、不可爛、不可壞，以微細故；但  待罪福因緣和合故有身：若天、若地獄等；
以無父母故，罪福因緣盡則散壞。

[0547a04]  有人以自  然為世界始，貧富、貴賤，非願行所得。

[0547a05]  有人  言：天主即是世界始，造作吉凶禍福、天地萬  物；此法滅時，天還攝取。

[0547a07]  如是邪因，是世界  邊。

[0547a08]  有人說：眾生世世受苦樂盡，自到邊；譬  如山上投縷丸，縷盡自止。受罪受福，會  歸於盡，精進、懈怠無異。

[0547a10]  有人說：國土世間，八  方有邊，唯上、下無邊。

[0547a11]  有人說：下至十八地  獄，上至有頂，上下有邊；八方無邊。

[0547a12]  如是  種種說世界邊。

[0547a13]  有人說：眾生世間有邊。如  說：神在體中，如芥子、如米，或言一寸。  大人則神大，小人則神小。說神是色法、有分，  故言神有邊。

[0547a16]  「無邊」者。

[0547a16]  有人說：神遍滿虛空，無  處不有，得身處能覺苦樂。是名神無邊。

[0547a18]  有人言：國土世間無始。若有始，則無因緣，  後亦無窮，常受身，是則破涅槃。是名「無邊」。
復次，說國土世間，十方無邊。如是等，說「神世  間、國土世間無邊」。

[0547a21]  「有邊」者。

[0547a21]  有人言：神世間  無邊，國土世間有邊。

[0547a22]  或言：神世間有邊，國  土世間無邊；如上說神是色故。

[0547a23]  或言：上下  有邊，八方無邊。如是總上二法，名為「有邊  無邊」。

[0547a25]  「世間非有邊非無邊」者，有人見「世間有  邊」有過、「無邊」亦有過，故不說「有邊」、不說  「無邊」，著「非有邊非無邊」以為世間實。

[0547a27]  「神即  是身」者，有人言：身即是神。所以者何？分折  此身，求神不可得故。復次，受好醜苦樂皆  是身。是故言「身即是神」。

[0547b01]  「身異神異」者，有人  言：神微細，五情所不得，亦非凡夫人所見；  攝心清淨，得禪定人乃能得見。是故言「身
異神異」。復次，若「身即是神」，身滅、神亦滅，是  邪見。說「身異神異」，身滅、神常在，是邊見。

[0547b05]  「死  後有如去」者。

[0547b06]  問曰：

[0547b06]  先說常、無常等，即是後  世或有或無，今何以別說如去四句？

[0547b07]  答曰：

[0547b08]  上總說「一切世間常非常」，「後世有無」事要故  別說。「如去」者，如人來此間生，去至後世  亦如是。

[0547b10]  有人言：先世無所從來，滅亦無所  去。

[0547b11]  有人言：身、神和合為人；死後，神去、身不  去。是名「如去不如去」。

[0547b12]  「非有如去非無如去」  者，見「去」、「不去」有失故，說「非去非不去」。是人  不能捨神，而著「非去非不去」。

[0547b14]  如是諸邪見  煩惱等，是名「心出、沒、屈、伸」。所以者何？邪見者  種種道求出不得故，欲出而沒。邪見力多
難解，故說常、無常等十四事。

[0547b17]  外道雖復種  種憶想分別，佛言：「皆緣五眾、依止五眾，無  神、無常。」

[0547b19]  佛知五眾空、無相、無作、無戲論，但  知五眾如，不如凡夫虛誑顛倒見。

[0547b20]  如五眾  如，一切法如亦如是。何以故？二法攝一切法，  所謂有為、無為。五眾是有為法，五眾如即
是無為法。觀察、籌量、思惟五眾能行六波  羅蜜，是故說：「五眾如即是一切法如，一切法  如即是六波羅蜜如。」

[0547b25]  行六波羅蜜菩薩求實  道，觀五眾無常、空，生三十七品、八背捨、九次  第等，是聲聞道；知已直過，行十八空、十力
等諸佛法；皆正觀五眾、五眾如，無分別故，皆  是一切諸法如。是故說：「善法如即是不善法  如，不善法如即是善法如。」

[0547c01]  世間、出世間法亦  如是。

[0547c02]  是以行者不得著善法，乃至阿耨  多羅三藐三菩提，佛如相亦如是，皆是一  如相，不二不別。所以者何？求諸法實，到畢  竟空，無復異。

[0547c05]  如是等諸法如，佛因般若波  羅蜜得，是故言：「般若波羅蜜能生諸佛、能  示世間相。」

[0547c07]  須菩提歎未曾有，白佛言：世尊！  一切諸法如甚深，隨順不相違。三世十方諸  佛如，即是諸法如；解是諸法如故，為眾生
種種說法。是甚深如，難解難信；阿鞞跋致  菩薩入法位受記者能信，「具足正見人」者  三道人，漏盡阿羅漢不受一切法故能信。
其有信者，近阿鞞跋致故，皆攝在阿鞞跋  致中，故不別說。

[0547c14]  佛語須菩提：「一切法無盡  故，是如無盡。」如無盡故，得聖道者能信。無  為法中差別故有須陀洹諸道，聞自所得
法故能信；凡夫人著虛誑顛倒法故不能  信。

[0547c18]  佛告須菩提：「諸佛得是諸法如故，名為  如來，名為一切智人，能教眾生令至涅  槃。」

◎

大智度論釋問相品第四十九

[0547c22]  【經】

[0547c22]  爾時，三千大千世界中所有欲界天子、色  界天子遙散華香，來至佛所，頂禮佛足，一  面住，白佛言：「世尊！所說般若波羅蜜甚深，何
等是深般若波羅蜜相？」

[0547c25]  佛告欲界、色界諸天  子：「諸天子！空相是深般若波羅蜜相，無相、  無作、無起、無生無滅、無垢無淨、無所有法、無
相、無依止、虛空相是深般若波羅蜜相。諸  天子！如是等相是深般若波羅蜜相。佛  為眾生用世間法故說，非第一義。諸天子！
是諸相，一切世間天、人、阿修羅不能破壞。何  以故？是一切世間天、人、阿修羅亦是相故。諸  天子！相不能破相，相不能知相，相不能知無
相，無相不能知相。是相、是無相、相無相皆無  所知，謂知者、知法皆不可得故。何以故？諸  天子！是諸相非色作，非受、想、行、識作；非檀波
羅蜜作，非尸羅波羅蜜、羼提波羅蜜、毘梨耶  波羅蜜、禪波羅蜜、般若波羅蜜作；非內空作，  非外空作，非內外空作，非無法空作，非有法
空作，非無法有法空作；非四念處作，乃至非  一切種智作。諸天子！是諸相，非人所有，非  非人所有；非世間，非出世間；非有漏，非無漏；  非有為，非無為。」

[0548a14]  佛復告諸天子：「譬如有人問：  『何等是虛空相？』此人為正問不？」

[0548a15]  諸天子言：  「世尊！此不正問。何以故？世尊！是虛空無相可  說，虛空無為無起故。」

[0548a17]  佛告欲界、色界諸天子：  「有佛無佛，相性常住。佛得如實相性故，名為  如來。」

[0548a19]  諸天子白佛言：「世尊！世尊所得諸相性  甚深，得是相故，得無礙智；住是相中，以般  若波羅蜜集諸法自相。」

[0548a21]  諸天子言：「希有！世尊！  是深般若波羅蜜是諸佛常所行處，行是道  得阿耨多羅三藐三菩提；得阿耨多羅三藐
三菩提已，通達一切法相，若色相，若受、想、  行、識相，乃至一切種智相。」

[0548a25]  佛言：「如是！如是！  諸天子！惱壞相是色相，佛得是無相；覺者受  相，取者想相，起作者行相，了別者識相——佛得
是無相。能捨者檀波羅蜜相，無熱惱者尸  羅波羅蜜相，不變異者羼提波羅蜜相，不可  伏者毘梨耶波羅蜜相，攝心者禪波羅蜜相，
捨離者般若波羅蜜相——佛得是無相。心無所  嬈惱者，是四禪、四無量心、四無色定相——佛  得是無相。出世間者，三十七品相——佛得是
無相。苦者，無作脫門相；離者，空脫門相；寂  滅者，無相脫門相——佛得是無相。勝者，十力相；  不恐怖者，無所畏相；遍知者，四無礙智相；餘
人無得者，十八不共法相——佛得是無相。愍念  眾生者，大慈大悲相；實者，無謬錯相；無所取  者，常捨相；現了知者，一切種智相——佛得是無
相。如是，諸天子！佛得一切諸法無相，以是因  緣故，佛名無礙智。」

[0548b13]  【論】

[0548b13]  問曰：

[0548b13]  上處處已說「空、無相、無作乃至無起、  無所有是般若相」，今諸天子何以復問「何等  是般若相」？

[0548b15]  答曰：

[0548b15]  佛雖處處說般若波羅蜜，  或說空等、或說有、或說果報、或說罪福，  不定故，是以今問「何者定是般若相」。

[0548b17]  復次，是  般若波羅蜜如幻化，如似可得，而無定相  可取，唯諸佛能正遍知其相；諸天子雖有  利智，不能了知故問。

[0548b20]  復次，有人言：是諸天  子有後來者，不聞，故問。

[0548b21]  佛答諸天子：「空等  是般若波羅蜜相。」「空相」者，內外空等諸空。  若諸法空者，即是無有男女、長短、好醜等相，
是名「無相相」。若空、無相，不復生願著後世  身，是名「無作相」。三解脫門是初入般若波  羅蜜相，三乘共有。

[0548b26]  不生不滅、不垢不淨、無所  依止、虛空等，是般若波羅蜜深相。

[0548b27]  上三解  脫門中「無相」——無男女等外相；「無所有」下「無相  相」——無一切法相。

[0548b29]  空雖是一，人根有利鈍、  入有深淺故，差別說空。無生無滅等論議，  如先說。

[0548c02]  佛知天子必有如是念：「若般若波  羅蜜空、無所有、如虛空相，云何可說？若說，即  是有相。」

[0548c04]  諸天子以佛威德大故，不敢致難，  是故佛自為說：「佛憐愍眾生，以世諦故說  空等諸相，非以第一義諦。」若以第一義故，
應難；以世諦故說，則不應難。

[0548c07]  復次，雖說  空，不以著心取相，不示法若是、若非，一切  法同一相、無分別，是故復了了說，所謂無  所有、如虛空相。

[0548c10]  無有一法不入此相者，是  故說「一切世間無能破壞」。何以故？一切世間  天、人、阿修羅即是相故。若異法相違，則有可
破；如水能滅火，火不自滅火。口言如實  欲破者，竟不能破，何況不實者？譬如盲  人蹈踐珍寶，口言非珍寶，竟不能令非  珍寶。

[0548c16]  此中佛更說：般若波羅蜜畢竟空無相  故，「相不能破相」。

[0548c17]  復次，有人言：「相不能破  相」者，有法能解散，諸法和合，竟無所破、  無所失；如斧析薪，分分解散，竟無所失。

[0548c19]  復  次，諸法無定相，如樹，根、莖、枝、葉和合故名為  樹，樹無定相故無所破。

[0548c21]  如是等，名為「相不  能破相」。

[0548c22]  問曰：

[0548c22]  色等諸法非覺故，可不相  知；心數法是知相，云何言「不知」？

[0548c23]  答曰：

[0548c23]  此中  以實相故，不說如凡夫人虛妄知。是智慧，  有為法故，因緣和合生，虛妄法不能實有  所知，是故捨，入無餘涅槃。若智慧知常、無常
乃至空、寂滅等，上來已廣破，滅、無所有。若如  是者，云何當有知？以是故「相不知相」。

[0548c28]  「相不  能知無相」者，內雖有智慧，外空故無法  可知；外無緣云何智慧生？是故言「相不能  知無相」。譬如刀雖利，不能破空。

[0549a02]  「無相不  能知相」者，有人言：內智慧無定相，外所緣  法有定相，心隨緣而生，是故說「無相不應  知相」。譬如無刀，雖有物，無刀可斫。

[0549a05]  「是相、  是無相、相無相皆不可得」者，相不入相。何  以故？先有相故。相不入無相。何以故？相無  入處故。離是相、無相，更無處可入。

[0549a08]  復次，相、  所相法不定故，因所相故有相。所以者  何？若先有相，無所相者則無相，無所因故。  若先有所相而無相者，云何有所相？無所
因待故。

[0549a12]  復次，相以所相不定，相或時作所  相，所相或時是相。是故相不定、不實故，所相  亦無；若所相不定、不實故，相亦無。是故說「是
相、是無相、是相無相不可得」。

[0549a15]  如先說空等諸  相是實。何以故？是相非五眾所作，非六波  羅蜜乃至一切種智所作。是相，無為故，無法
可作，亦無若人若非人能作。人者，菩薩、諸  佛等；非人者，諸天等。是相畢竟空故，非有漏  非無漏，非世間非出世間。先雖說無為
相，但破有為故說無為，無為亦無定相。此  中佛欲使是事明了，故說譬喻。聽者作是  念：「若無佛則不聞是相，佛於眾生最上
故，應當作是相。」是故佛語諸天：「有佛、無佛，  此相常住。佛能知是相，故名為佛。」

[0549a25]  爾時，諸  天子歡喜，復白佛言：「世尊！是諸相甚深，雖  不可取相而可行，能與人無上果報。佛  得是相故，於一切法得無礙智。」若分別諸
法有定相，則是有礙智。

[0549a29]  「世尊住是諸法實  相中，則通達無礙，能說諸法各各別相，所  謂惱壞相是色相，乃至了現知者是一切種  智相。」

[0549b03]  佛可其意，為分別諸相。凡夫所知，諸  相各異；佛知皆是空相，空相即是無相，佛  得是無相。得者，是知，無比遍知故名得。
是諸法相，今轉名般若波羅蜜故。

[0549b07]  【經】

[0549b07]  爾時，佛告須菩提：「般若波羅蜜是諸佛母；  般若波羅蜜能示世間相，是故佛依止是法  住，供養、恭敬、尊重、讚歎是法。何等是法？
所謂般若波羅蜜。諸佛依止般若波羅蜜住，  恭敬、供養、尊重、讚歎是般若波羅蜜。何以故？  是般若波羅蜜出生諸佛。佛知作人。若人
正問知作人者，正答無過於佛。何以故？  須菩提！佛知作人故。佛所乘來法，佛所從  來道，得阿耨多羅三藐三菩提。是乘、是道，
佛還恭敬、供養、尊重、讚歎、受持、守護。須菩提！  是名佛知作人。復次，須菩提！佛知一切法無  作相，作者無所有故；一切法無起，形事不可
得故。須菩提！佛因般若波羅蜜知一切法  無作相。亦以是因緣故，佛知作人。

[0549b20]  「復次，須菩  提！佛因般若波羅蜜得一切法不生，以無  所得故。以是因緣故，般若波羅蜜能生諸佛，  亦能示世間相。」

[0549b23]  須菩提言：「世尊！若一切  法無知者、無見者，云何般若波羅蜜能生諸  佛、能示世間相？」

[0549b25]  佛告須菩提：「如是！如是！一切  法實無知者、無見者。云何無知者、無見者？一  切法空、虛誑、不堅固，是故一切法無知者、無  見者。

[0549b28]  「復次，須菩提！一切法云何無知者、無見  者？一切法無依止、無所繫，以是故，一切法無  知者、無見者。如是，須菩提！般若波羅蜜能生
諸佛、能示世間相。不見色故示世間相，不見  受、想、行、識故示世間相，乃至不見一切種智  故示世間相。如是，須菩提！般若波羅蜜能生  諸佛、能示世間相。」

[0549c05]  須菩提言：「世尊！云何不  見色故，般若波羅蜜示世間相？不見受、想、行、  識乃至一切種智故，示世間相？」

[0549c07]  佛告須菩提：  「若不緣色生識，是名不見色相故示；不緣受、  想、行、識生識，乃至不緣一切種智生識，是
名不見一切種智相故示。如是，須菩提！是深  般若波羅蜜能生諸佛、能示世間相。

[0549c11]  「復次，須  菩提！般若波羅蜜云何能生諸佛、能示世間  相？須菩提！般若波羅蜜能示世間空。云何  示世間空？示五眾世間空，示十二入世間
空，示十八界世間空，示十二因緣世間空，  示我見根本六十二見世間空；示十善道世  間空，示四禪、四無量心、四無色定世間空；示
三十七品世間空，示六波羅蜜世間空；示內  空世間空，示外空世間空，示內外空世間空；  示無法空世間空，示有法空世間空，示無法
有法空世間空；示有為性世間空，示無為性  世間空；示佛十力世間空，示十八不共法  世間空，乃至示一切種智世間空。如是，須菩
提！般若波羅蜜能生諸佛、能示世間相。

[0549c25]  「復次，須菩提！佛因般若波羅蜜示世間空、知  世間空、覺世間空、思惟世間空、分別世間  空。如是，須菩提！般若波羅蜜能生諸佛、能
示世間相。

[0549c28]  「復次，須菩提！般若波羅蜜示佛世  間空。云何示佛世間空？示五眾世間空，乃  至示一切種智世間空。如是，須菩提！般若波
羅蜜能生諸佛、能示世間相。

[0550a02]  「復次，須菩提！般  若波羅蜜示佛世間不可思議。云何示世間  不可思議？示五眾世間不可思議，乃至示一  切種智世間不可思議。

[0550a05]  「復次，須菩提！般若波  羅蜜示佛世間離。云何示世間離？示五眾  世間離，乃至示一切種智世間離。如是，須菩
提！般若波羅蜜示佛世間離。

[0550a08]  「復次，須菩提！般  若波羅蜜示佛世間寂滅。云何示世間寂滅？  示五眾世間寂滅，乃至示一切種智世間寂  滅。

[0550a11]  「復次，須菩提！般若波羅蜜示佛世間畢竟  空。云何示世間畢竟空？示五眾世間畢竟空，  乃至示一切種智世間畢竟空。

[0550a13]  「復次，須菩提！  般若波羅蜜示佛世間性空。云何示世間性  空？示五眾世間性空，乃至示一切種智世間  性空。

[0550a16]  「復次，須菩提！般若波羅蜜示佛世間無  法空。  云  何示世間無法空，示五眾世間無法  空，乃至示一切種智世間無法空。

[0550a18]  「復次，須  菩提！般若波羅蜜示佛世間無法有法空。云  何示世間無法有法空？示五眾世間無法有  法空，乃至示一切種智世間無法有法空。

[0550a21]  「復  次，須菩提！般若波羅蜜示佛世間獨空。云何  示世間獨空？示五眾世間獨空，乃至示一切  種智世間獨空。

[0550a24]  「如是，須菩提！般若波羅蜜能  生諸佛、能示世間相。復次，須菩提！是深  般若波羅蜜示世間相，所謂不生今世、後世
相。何以故？諸法無可用生今世、後世相故。」

[0550a28]  【論】

[0550a28]  釋曰：

[0550a28]  般若波羅蜜是諸佛母，是因緣故，諸  佛依止般若波羅蜜住。餘經中說：「諸佛依止  法，以法為師。」

[0550b01]  佛此中告須菩提：「法者，即是  般若波羅蜜。」

[0550b02]  一切不善法中無過邪見，  邪見故不識恩分，我自然應爾。知恩者，諸  世間善法中最上，能與今世好名聲，後與上
妙果報。是故佛自說知恩、報恩中第一，「我  尚知布施、持戒等恩，何況般若波羅蜜！」

[0550b06]  復次，  諸天子作是念：「般若波羅蜜畢竟空無定相  故，或有人不貪不貴。」是故佛說：「我為三界  尊，尚供養般若波羅蜜，何況餘人！」

[0550b09]  復有人  生疑：「佛於一切世間如虛空無所著，何以  故貪是般若波羅蜜，尊重、供養，似如貪著？」
是故佛說：「我無貪心，但分別知諸法好醜、力  用多少；知是般若波羅蜜能斷一切戲論、  開三乘道、能滅眾苦等，有無量無邊功德，
是故讚歎、尊重、供養。」譬如人行安穩道，  免諸患難，常念此道以示於人。

[0550b16]  「佛知作  人」者，知他作恩於  己  。餘處說「佛不知作  人」，恐人疑，是故說：「佛知一切法無作相。」知
一切法無作相故言無作人，不以不知恩  分故名不知作人。言知作人、不知作人，無  咎。

[0550b21]  爾時，須菩提以畢竟空難：「世尊！若一切法  畢竟空故，無知者、無作者，云何般若波羅蜜  能生諸佛、能示諸佛世間？」

[0550b23]  佛可其問，此中  自說因緣：「一切法空、虛誑、無堅固。」

[0550b24]  須菩提意：  「一切法鈍相，無見、無知，云何般若波羅蜜獨  能知見？」

[0550b26]  佛意：「一切法非但無知、無見；一切法  空、不牢固，無知者、無見者，亦不可得，故不應  難。」

[0550b28]  復次，一切法無所依止、無繫故，無知者、  無見者。種種門破諸法令空：或破常，行無  常入空；或破實入空；或畢竟盡故入空；或
一切法遠離故入空。如是等入空。今以一切  法無住處故，無依止、無繫；無依止故，亦無  生滅，以是故即是空。不繫者，一切法實相不
繫，出三界。所以者何？三界虛誑故。是以一  切法無知者、無見者，如是示世間。

[0550c06]  是般  若不見色等諸法故示世間。色等法無依  止、無繫、虛誑故不見。此中佛自說不見因緣，  所謂「不生緣色識，乃至不生緣一切種
智識，是名不見色等法。」

[0550c10]  問曰：

[0550c10]  識可不生，  色云何不生？

[0550c11]  答曰：

[0550c11]  惱壞相是色，因識故分別  知；無識，亦無惱壞相。

[0550c12]  復次，一切諸法從因緣  和合故生相，無有自性。如有身、識、觸諸  緣和合故，知地堅相，堅相不離身、識。是故
諸法皆由和合生，無有自性。

[0550c15]  「般若波羅蜜  示世間空」者，世間名五眾乃至一切種智。  菩薩行般若波羅蜜時，觀是法若大若小、若  內若外無不空者，是名般若波羅蜜示世
間空。

[0550c19]  「佛示世間空」者，或有人疑：「佛愛著  法故，說般若波羅蜜示世間空，非是諸法  常實相。」是故佛說：「我非愛法故說。佛知諸
法相，本末籌量、思惟、分別，無有法出於空  者。我非但讀誦、從他聞故說，我以內  心覺、知、思惟、分別故，說示世間空。」

[0550c24]  此一段  說「示世間空」者，上廣說「離六十二見」等，今  但說「五眾乃至一切種智」。

[0550c26]  時會者謂般若  波羅蜜是畢竟空，心想取著，是故說「不可  思議」。不可思議者，畢竟空亦不可得。畢竟空，
或名離、或名寂滅。離名分散，諸法久後無  遺餘，又自離其性。知畢竟空已，無心數法、  無語言故，名寂滅。

[0551a02]  畢竟空等，如先說。

[0551a02]  問曰：

[0551a03]  云何是獨空？

[0551a03]  答曰：

[0551a03]  十八空皆因緣相待，如內  空因內法故名內空；若無內法，則無內  空。十八空皆爾。是獨空無因無待，故名獨空。
復次，獨空者，如虛空、如、法性、實際、涅槃。

[0551a06]  「示世  間非今世相、非後世相」者，有諸外道但  說今世，不說後世；是人邪見，墮斷滅中。有
人說今世、後世，言：「今世神入後世。」是人邪  見，墮常中。般若波羅蜜離二邊，說中道：雖  空而不著空故，為說罪福；雖說罪福，不  生常邪見，亦於空無礙。

[0551a12]  此中佛自說因  緣：「此中畢竟空故，云何有今世、後世見——若  斷、若常？」

[0551a15]  【經】

[0551a15]  須菩提白佛言：「世尊！是般若波羅蜜為  大事故起。世尊！是般若波羅蜜為不可思議  事故起。世尊！是般若波羅蜜為不可稱事
故起。世尊！是般若波羅蜜為無量事故起。  世尊！是般若波羅蜜為無等等事故起。」

[0551a19]  佛  言：「如是！如是！須菩提！般若波羅蜜為大事  起，為不可思議事起，為不可稱事起，為  無量事起，為無等等事起。

[0551a22]  「須菩提！云何是  般若波羅蜜為大事故起？須菩提！諸佛大事  者，所謂救一切眾生，不捨一切眾生。

[0551a24]  「須菩提！  云何是般若波羅蜜為不可思議事起？須菩  提！不可思議事者，所謂諸佛法、如來法、自
然人法、一切智人法。以是故，須菩提！諸佛  般若波羅蜜為不可思議事起。

[0551a28]  「須菩提！云何  般若波羅蜜為不可稱事起？須菩提！一切眾  生中無有能思惟稱佛法、如來法、自然人法、
一切智人法。以是故，須菩提！般若波羅蜜為  不可稱事起。

[0551b03]  「須菩提！云何般若波羅蜜為  無量事起？須菩提！一切眾生中無有能量佛  法、如來法、自然人法、一切智人法。以是故，須
菩提！般若波羅蜜為不可量事起。

[0551b06]  「須菩提！  云何般若波羅蜜為無等等事起？須菩提！一  切眾生中無有能與佛等者，何況過！以是故，  須菩提！般若波羅蜜為無等等事起。」

[0551b09]  須菩  提白佛言：「世尊！但佛法、如來法、自然人法、  一切智人法，不可思議、不可稱、無有量、無等  等事起耶？」

[0551b12]  佛告須菩提：「如是！如是！佛法、如  來法、自然人法、一切智人法，不可思議、不可  稱、無有量、無等等。色亦不可思議、不可稱、無
有量、無等等，受、想、行、識亦不可思議、不可稱、  無有量、無等等，乃至一切種智、法性、法相，不  可思議、不可稱、無有量、無等等。是中，心、心數
法不可得。復次，須菩提！色不可思議，是  亦不可得；乃至色無等等，是亦不可得。受、  想、行、識乃至一切種智無等等，是亦不可得。」

[0551b21]  須菩提白佛言：「世尊！何因緣色不可思議  乃至無等等，是亦不可得？受、想、行、識乃至一  切種智無等等，是亦不可得？」

[0551b23]  佛告須菩提：  「色量不可得故，受、想、行、識量不可得故，乃  至一切種智量不可得故。」

[0551b25]  須菩提白佛言：  「世尊！何因緣色量不可得乃至一切種智  量不可得？」

[0551b27]  佛告須菩提：「色不可思議故乃  至色無等等故，量不可得；乃至一切種智不  可思議故，乃至一切種智無等等故，量不
可得。須菩提！於汝意云何？不可思議乃至  無等等中，寧可得色、受、想、行、識乃至一切  種智不？」

[0551c04]  須菩提言：「世尊！不可得。」

[0551c04]  「以是故，  須菩提！一切法不可思議乃至無等等。如  是，須菩提！諸佛法不可思議、不可稱、無有量、
無等等。須菩提！是名諸佛法不可思議，乃至  無等等。須菩提！是諸佛法不可思議，過思  議相故；不可稱，過稱故；無有量，過量故；無
等等，過等等故。須菩提！以是因緣故，一切  法亦不可思議相，乃至無等等。須菩提！不可  思議名，是義不可思議；不可稱名，是義不可
稱；無有量名，是義不可量；無等等名，是義無  等等。須菩提！是諸佛法不可思議，乃至無等  等。不可思議，如虛空不可思議；不可稱，如虛
空不可稱；無有量，如虛空無有量；無等等，  如虛空無等等。須菩提！是亦名諸佛法不可  思議，乃至無等等。佛法如是無量，一切世間
天、人、阿修羅無能思議籌量者。」

[0551c19]  說是諸佛法  不可思議、不可稱、無有量、無等等品時，五百  比丘一切法不受故，漏盡心得解脫，得阿羅
漢；二十比丘尼亦不受一切法故，漏盡得阿  羅漢；六萬優婆塞、三萬優婆夷諸法中遠塵  離垢，諸法中法眼生；二十菩薩摩訶薩得無  生法忍，於是賢劫中當受記。

[0551c26]  【論】

[0551c26]  釋曰：

[0551c26]  須菩提深解般若相，於諸法中無  著無礙，心生歡喜，白佛言「世尊！般若波羅蜜  為大事故起」等。「大事」者，破一切眾生大苦
惱，能與佛無上大法，故名為大事。

[0552a01]  不可思  議，先已答。

[0552a02]  「不可稱」者，「稱」名智慧；般若定實相  甚深極重，智慧輕薄，是故不能稱。又般若  多，智慧少，故不能稱。又般若利益處廣，未
成，能與世間果報；成已，與道果報。又究竟  盡知故名「稱」。般若波羅蜜無能稱知——若常若  無常、若實若虛、若有若無。如是等「不可稱」義，  應當知。

[0552a08]  「無量事」者，有人言：「稱」即是「量」。有人言：  取相名為「量」，是般若波羅蜜不可取相故  無量。又菩薩以四無量心行般若故，名無
量。又「量」名智慧；凡夫智慧、二乘智慧、菩薩智  慧無能量般若得邊者，名無量。

[0552a12]  「無等等」  者，「無等」名涅槃；一切有為法，無有與涅槃  等者。涅槃有三分：聲聞涅槃、辟支佛涅槃、佛
涅槃。般若能與大乘涅槃，故名無等等。

[0552a15]  復  次，一切眾生無與佛等故，佛名「無等」；般若  波羅蜜利益眾生，令與佛相似，故名無等  等。

[0552a18]  復次，諸佛法第一微妙，無能與等、無能  及者、無可為疋；般若波羅蜜能令眾生  得是心故，名無等等。

[0552a20]  復次，「無等」名諸法實  相，諸觀、諸行無能及者，無戲論、無能破壞，  故名無等；菩薩得是「無等」，能於眾生中
生慈悲心故，名無等等。

[0552a23]  是名「無等等」義。

[0552a23]  須  菩提是聲聞人，無一切智，而能說是不可  思議般若等故，佛可其所說。

[0552a25]  佛自說五事。

[0552a26]  眾生無量無邊，多於十方恒河沙等世界  中微塵；諸佛以十力等法盡欲救濟，是名  「大事」。復有菩薩久得無生法忍，不捨眾生
故，不入無餘涅槃。復次，是菩薩得佛道時，  為眾生故受五事；一者、受諸勞苦，二者、捨  寂定樂，三者、與惡人共事，四者、與人接對，
五者、入大眾會。佛深得離欲樂，而為眾生  故，甘受是五事等種種疲苦，如受功德，是  為「大事」。

[0552b05]  「不可思議」者，所謂佛法、如來法、自然  人法、一切智人法。

[0552b06]  「佛法」者，佛名為覺，於一切  無明睡眠中最初覺，故名為覺。

[0552b07]  「如來」者，如過  去諸佛行六波羅蜜得諸法如相，來至佛  道；今佛亦如是道來，如諸佛來，是名如來。

[0552b10]  「自然人法」者，聲聞人亦有覺、亦有知，而從  他聞，是弟子法；是故說佛是自然人，不從  他聞。

[0552b12]  「一切智人法」者，辟支佛亦自然得，不從  他聞，而無一切智；是故說佛一切智人得。

[0552b14]  是四種法，無有人能思惟稱量，是故名「不可  思議」、「不可稱」、「不可量」；更無有法與是法相  似者，是故名「無等等」。

[0552b16]  須菩提意，恐新學菩薩  著是四法，是故白佛言：「但是四法不可思議、  無有與等耶？」

[0552b18]  佛答：「色等諸法亦不可思議、無  稱、無量、無等等。」

[0552b19]  佛是中自說因緣：「色等一  切法不可得故。」

[0552b20]  「如是，須菩提！諸佛法不可思  議」者，是如上事。「是名不可思議」者，結句。論  者先廣解，佛此中略說：「不可思議，過思議相；
過等等相。」

[0552b23]  義趣，涅槃法不可思議；名字，世諦  故可思議。

[0552b24]  「如虛空不可思議」者，如先品中  說虛空相不可思議，是故說「不可思議」；乃至  無等等如虛空，虛空無可喻故，名「無等等」。

[0552b27]  般若波羅蜜相即是佛法相；不可思議、無量、  無稱、無等等，即是佛法相。「是佛法，一切世間  天、人、阿修羅無能思議稱量」者，六道中但說
三道者，三善道眾生尚不能稱量，何況三  惡道！

[0552c02]  問曰：

[0552c02]  說是品時，何以故比丘尼、菩薩  得道者少？

[0552c03]  答曰：

[0552c03]  此中多讚歎諸佛法，所謂  「不可思議、無稱、無量、無等等」，聞者多增益信  根故，是故白衣得道者多。女人雖復信多，
智慧少故，得道者亦少。白衣貪著世事、智慧  淺薄、鈍根，不能盡漏。

[0552c07]  諸比丘信、慧諸根等，一  心求道故，漏盡者多。比丘尼智慧少故，二十  人得漏盡；雖多得初道，數過白衣，不盡
漏故，不異白衣，此中不說。

[0552c10]  入無生忍法，  甚深難得故少，又以於此法種因緣者  少。

[0552c12]  「賢劫中當受記」者。

[0552c12]  或有人言：「賢劫中千  佛，除四佛，當與受記。」

[0552c13]  或有人言：「釋迦文佛  與受記：『於賢劫中，在餘世界作佛。』」

大智度論卷第七十

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
