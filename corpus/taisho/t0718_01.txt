佛說分別緣生經


西天譯經三藏朝奉大夫試鴻臚卿  傳教大師臣法天奉　詔譯

[0844a28]  如是我聞：

[0844a28]  一時佛在烏盧尾螺池邊，泥連河  側菩提樹下，成佛未久，獨止其中，心生思  念：「世間苦法，無能免者，無能怖者，決定實
有，如是觀察，是大義利；世間樂法，亦復如  是，無能免者，無能厭者，決定實有，如是觀  察，是大義利。」

[0844b04]  又復思惟：「所有世間，天人魔  梵、沙門婆羅門等界中，而於此法不能了知。  若復有人，善能思惟，警覺苦樂，如是了達
非究竟法，常所思念，依法修行，是人當得  具足戒、定、慧、解脫、解脫知見等法。所有過去  未來諸佛，皆悉覺知世間苦樂，一一了知，如
法修行，以自行力而成正覺。何以故？此法  未曾有，無能了知者，所有過去如來、應供、  正等正覺，皆於此法一一了知，如法修行，
乃成正覺。未來世中，如來、應供、正等正覺，如  是世間苦樂等法，一一了知，如法修行，乃圓  道果。」

[0844b16]  爾時娑婆界主大梵天王，以佛威力故，知  佛所念，譬如力士屈伸臂頃，離梵天界，來  詣佛所，修敬畢已，住立佛前，而白佛言：「世
尊！佛所思念，如是如是，世間苦樂，無能免  者，是大義利，過去未來，亦復如是。於天人  魔梵界中，唯佛世尊一一了知，若增若減、
若善若惡，悉能分別，緣生之法，以佛智力，  如實了知。」

[0844b23]  佛言：「梵王！如是如是。世間眾生，  於一切法，無智無識，不能了知，無明癡暗  之所覆閉，是為無明。從無明緣而生於行，行
有三種，謂身、口、意。復從行緣而生於識，識  有六種，謂眼識、耳識、鼻識、舌識、身識、意識。從  於識緣而生名色，名者除色，  名  有四種，謂
受、想、行、識；色者所謂四大，一切色法，由四  大生。如是色蘊、名蘊二種，是為名色。從名  色緣生於六處，內六處者，有其六種，謂眼
處、耳處、鼻處、舌處、身處、意處。從六處緣，復生  於觸，觸有六種，謂眼觸、耳觸、鼻觸、舌觸、身觸、  意觸。復從觸緣而生於受，受有三種，謂樂受、
苦受、不苦不樂受。復從受緣而生於愛，愛有  三種，謂欲愛、色愛、無色愛。復從愛緣而生於  取，取有四種，所謂欲取、見取、戒禁取、我語取。
復從取緣而生於有，有者三種，謂欲有、色有、  無色有。從有為緣即有生法，其生法者，謂  眾生界，隨蘊生起，處處差別，生異滅法，常
所遷易。從生為本，有蘊、有界、有處，乃至命根  等法，是名為生。從生為緣而有老死，老者  所謂心識昏昧，髮白面皺，氣力劣弱，呻吟
喘息，身體羸劣，乃至諸根而悉衰朽，是名  為老。死復何相？死者謂諸眾生界趣差別，悉  歸無常，壽限終盡，捨於暖觸，命根滅已，諸
蘊亦捨，四大離散，是名為死。如前所說，老  與死法，是為二種。

[0844c19]  「如是所說，即名分別緣  生之法。若諸眾生，能了知者，是人當得具  足五分法身。」

[0844c21]  爾時梵王，聞佛所說緣生法已，  禮佛而退，還梵天界。

佛說分別緣生經

* * *

【經文資訊】大正藏第 16 冊 No. 0718 佛說分別緣生經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，波羅提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
