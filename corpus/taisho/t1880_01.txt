金師子章雲間類解
晉水沙門淨源述

[0663a08]  法非喻不顯。喻非法不生。是故至人。見一真  之性匪殊也。故用金師子以況之。見群生之  器匪齊也。故用諸法章以導之。富哉。非吾祖
賢首垂一乘之文。廓十方之奧。則何以流慈  訓世。隨機有授。非天冊聖帝卑萬乘之心。尊  三寶之教。則奚能因喻了法。由法達性者乎。
然而斯文。禪叢講席莫不崇尚。故其注解。現  行于世者殆及四家。清源止觀禪師注之於  前。昭信法燈大士解之於後。近世有同號華
藏者。四衢昭昱法師。五臺承遷尊者皆有述  焉。曆觀其辭。或文煩而義闕。或句長而教非。  遂使修心講說二途。方興傳習之志。反陷取
捨之情。源不佞。每念雅誥嘗疚于懷。既而探  討晉經二玄。推窮唐經兩疏。文之煩者刪之。  義之闕者補之。句之長者剪之。教之非者正
之。其間法語奧辭。與祖師章旨炳然符契者。  各從義類以解之。于時絕筆於雲間善住閣。  故命題曰雲間類解焉。元豐三年歲次庚申  四月八日序。

[0663a27]  華嚴金師子章　華嚴標所宗經。金師子章  正立其名。舉喻顯法。序文備矣。

[0663a29]  京大薦福寺沙門法藏述　京即長安漢高祖  所都也。大薦福寺。唐中宗所建也。沙門。乃釋  子生善滅惡之稱。次二字名諱也。出家傳道
翻宣茂德。具如聖宋高僧傳。并唐閻少監碑  銘。若夫判五章教道。則隴西美之。於釋論集  六重觀門。而河東推之於塔銘耳。抑又遵此
章旨而為規式。則雜華圓覺二疏載之詳矣。  述者樂記云。明也。鄭玄曰。訓其義也。

[0663b08]  初明緣起　夫至聖垂教以因緣為宗。緣有  內外之殊。世出世之異故。標第一明諸緣起  也。

[0663b11]  二辨色空　前明緣起莫逾色空。幻色俗諦。  真空真諦。二諦無礙唯一中道。故次辨色空  也。

[0663b14]  三約三性　空宗。俗諦明有。即遍計依他也。  真諦明空。即圓成實性也。故次第三約三性  也。

[0663b17]  四顯無相　遍計。情有理無。依他。相有性無。  圓成。理有情無。性有相無。故次第四顯無相  也。

[0663b20]  五說無生　前之四門。真俗有無皆成對待。  今此一門。唯辨妙性本無增減。故第五說無  生。

[0663b23]  六論五教　夫妙性無生。超群數而絕朕。然  機緣有感。逐根性以類分。故次第六論五教  也。

[0663b26]  七勒十玄　以義分教。教類有五。前四小大  始終漸頓皆偏。今示圓融。故次第七勒十玄  也。

[0663b29]  八括六相　雲華十玄根於觀門。剛藏六相  源乎大經。經觀融通相玄交徹。故第八括六  相。

[0663c03]  九成菩提　六相遒文。一經奧旨。非情識所  窺。唯智眼所覩。將遊薩婆若海。故第九成菩  提。

[0663c06]  十入涅槃　菩提智果。覺法樂也。涅槃斷果。  寂靜樂也。照而常寂。心安如海。故第十入涅  槃。

明緣起第一

[0663c10]  謂金無自性隨工巧匠緣　金喻真如不守自  性。匠況生滅隨順妄緣。

[0663c12]  遂有師子相起　喻真妄和合。成阿賴耶識。  此識有二義。一者覺義。為淨緣起。二者不覺  義。作染緣起。

[0663c15]  起但是緣故名緣起　經云。諸法從緣起。無  緣即不起。即理事無礙門。同一緣起也。上句  示緣。中句辨起。下句總結。然釋此初章。非獨
摭起信申義。亦乃採下文為準。

辨色空第二

[0663c20]  謂師子相虛唯是真金　幻色之相既虛。真  空之性唯實  (諸本無虛字唯五臺注本有之)  。

[0663c22]  師子不有金體不無　色相從緣而非有。揀  凡夫實色也。空性不變而非無。揀外道斷空  也。

[0663c25]  故名色空　色蘊既爾。諸法例然。大品云。諸  法若不空。即無道無果。上句雙標色空。次句  雙釋。下句雙結。

[0663c28]  又復空無自相。約色以明　空是真空。不礙  於色。則觀空萬行沸騰也。

[0664a01]  不礙幻有。名為色空　色是幻色不礙於空。  則涉有一道清淨也。總而辨之。先約性相不  變隨緣。以揀斷實。後約不住生死涅槃。以明  悲智。

約三性第三

[0664a06]  師子情有。名為遍計　謂妄情。於我及一切  法。周遍計度。一一執為實有。如癡孩。鏡中見  人面像。執為有命質礙肉骨等。故云情有也。

[0664a09]  師子似有。名曰依他　此所執法。依他眾緣  相應而起。都無自性。唯是虛相。如鏡中影。故  云似有也。

[0664a12]  金性不變。故號圓成　本覺真心始覺顯現。  圓滿成就真實常住。如鏡之明故云不變。有  本作不改。亦通上文依空宗申義。蓋躡前起
後也。此章引性宗消文。亦以喻釋喻也。若依  教義。章明三性各有二義。遍計所執性有二  義。一情有。二理無。依他起性有二義。一似
有。二無性。圓成實性有二義。一不變。二隨緣。  今文各顯初一。皆隱第二。仰推祖意單複抗  行。義有在焉。

顯無相第四

[0664a22]  謂以金收師子盡　既攬真金而成師子。遂  令師子諸相皆盡。

[0664a24]  金外更無師子相可得　真金理也。師子事  也。亦同終南云。以離真理外無片事可得。

[0664a26]  故名無相　名號品云。達無相法住於佛住。  無量義經云。其一法者。所謂無相。然名號品  約果。無量義約理。理果雖殊。無相一也。

說無生第五

[0664b01]  謂正見師子生時。但是金生　上句妄法隨  緣。下句真性不變。偈云。如金作指環。展轉無  差別。

[0664b04]  金外更無一物　離不變之性無隨緣之相。  問明品云。未曾有一法。得入於法性。

[0664b06]  師子雖有生滅。金體本無增減　成事似生。  而金性不增。則起唯法起也。體空似滅。而金  性不減。則滅唯法滅也。

[0664b09]  故曰無生　大經云。蘊性不可滅。是故說無  生。又云。空故不可滅。此是無生義。疏云。無  生為佛法體。諸經論中皆詮無生之理。楞伽
說。一切法不生。中論。不生為論宗體。

論五教第六

[0664b14]  一師子雖是因緣之法。念念生滅　以師子  屬乎緣生。原人論辨小乘教。亦云。從無始來  因緣力故。念念生滅相續無窮。

[0664b17]  實無師子相可得　論次云。凡愚不覺執之  為實。

[0664b19]  名愚法聲聞教　因說四諦。而悟解故號聲  聞。既除我執。未達法空。故名愚法。有本作愚  人法名聲聞教。然此一教下攝人天。由深必
收淺故上該緣覺。以其理果同故。例如約人  辨藏。唯出聲聞藏耳。

[0664b24]  二即此緣生之法　躡前起後也。初文師子  二字。亦通此用。下三皆然。

[0664b26]  各無自性徹底唯空　始自形骸之色。思慮  之心。終至佛果一切種智。皆無自性徹於有  表唯是真空。以色性自空。非色滅空也。

[0664b29]  名大乘始教　始初也。大品云。空是大乘之  初門。此教有二。一始教。亦名分教。今但標始  教者。以深密第二第三時教。同許定性無性
俱不成佛故。今合之唯言始教耳。

[0664c04]  三雖復徹底唯空不礙。幻有宛然　空是真  空。不礙幻有。即水以辨於波也。

[0664c06]  緣生假有。二相雙存　有是幻有。不礙真空。  即波以明於水也。

[0664c08]  名大乘終教　緣起無性。一切皆如。方是大  乘至極之談。故名為終。此亦有二。一終教。對  前始教立名。二實教。對前分教立名。分猶權
也。始權而終實。以有顯實宗故。然終實二宗。  并始分二教。皆大乘漸門耳。

[0664c13]  四即此二相。互奪兩亡　以理奪事而事亡。  即真理非事也。以事奪理而理亡。即事法非  理也。亦同行願疏中。形奪無寄門。

[0664c16]  情偽不存　反疏上句。理事雙亡。則情識偽  相。無所存矣。

[0664c18]  俱無有力。空有雙泯　由前互奪故皆無力。  理奪事則妙有泯也。事奪理則真空泯也。心  經略疏云。空有兩亡。一味常顯。

[0664c21]  名言路絕。棲心無寄　通結心言罔。及寶藏  論云。理冥則言語道斷。旨會則心行處滅。

[0664c23]  名大乘頓教　頓者。言說頓絕。理性頓顯。一  念不生即是佛等。故楞伽云。頓者如鏡中像  頓現非漸。此亦有二。一逐機頓。即此文示之。
二化儀頓。即後圓教收之。

[0664c27]  五即此情盡體露之法。混成一塊　情盡見  除也。大疏亦云。情盡理現諸見自亡。混成一  塊者。約法則混成真性。約喻則一塊真金故。
裴相序云。融瓶盤。釵釧為金。

[0665a02]  繁興大用。起必全真　用則波騰鼎沸。全真  體以運行。

[0665a04]  萬象紛然。參而不雜　萬法起。必同時一際  理無先後。釋上二節。依還源觀。

[0665a06]  一切即一。皆同無性　無量中解一也。大經  云。華藏世界所有塵。一一塵中見法界。

[0665a08]  一即一切。因果歷然　一中解無量也。禪詮  都序云。果徹因源位滿。分稱菩薩。

[0665a10]  力用相收。卷舒自在　一有力收多為用。則  卷他一切。入於一中。即上文一切即一。皆同  無性也。多有力收一為體。則舒己一位。入於
一切。即上文一即一切。因果歷然也。文雖先  後。義乃同時。故云卷舒自在也。

[0665a15]  名一乘圓教　所說。唯是法界緣起無礙。相  即相入重重無盡。此亦有二。謂同教一乘。圓  全收諸教宗。別教一乘。圓全揀諸教宗。

勒十玄第七

[0665a19]  一金與師子同時成立。圓滿具足　師子六  根。與金同時成立。以表人法因果體用悉皆  具足。妙嚴品云。一切法門無盡海。同會一法  道場中。

[0665a23]  名同時具足相應門　大疏云。如海一渧具  百川味。

[0665a25]  二若師子眼收師子盡。則一切純是眼。若耳  收師子盡。則一切純是耳　眼耳互收。純一  事故。

[0665a28]  諸根同時相收。悉皆具足　會諸根之同。例  眼耳之別。

[0665b01]  則一一皆雜。一一皆純。為圓滿藏　眼即耳  等皆雜也。如菩薩入一三昧。即六度皆修無  量無邊諸餘行德。俱時成就故名為雜。耳非
眼等皆純也。又入一三昧唯行布施無量無  邊。更無餘行名之為純。即教義章云。純雜  自在無不具足。名圓滿藏。

[0665b07]  名諸藏純雜具德門　此名依至相立。賢首  新立廣陜自在無礙門故。大疏云。如徑尺之  鏡。見千里之影。

[0665b10]  三金與師子相容。成立一多無礙　多容一  則六根成立。多容多則師子無殊。

[0665b12]  於中理事各各不同　金性喻理。師子喻事。  二雖互容。性相各別。

[0665b14]  或一或多。各住自位　此經偈云。以一佛土  滿十方。十方入一亦無餘。世界本相亦不壞。  無比功德故能爾。

[0665b17]  名一多相容不同門　大疏云。若一室之千  燈。光光相涉。

[0665b19]  四師子諸根。一一毛頭。皆以金收師子盡  諸根諸毛。各攝全體。

[0665b21]  一一徹遍師子眼。眼即耳。耳即鼻。鼻即舌。  舌即身　諸根相即。體非用外。

[0665b23]  自在成立。無障無礙　經云。一即是多。多即  一。文隨於義。義隨文。

[0665b25]  名諸法相即自在門　大疏云。如金與金色  二不相離。

[0665b27]  五若看師子唯師子無金。即師子顯金隱  相顯性隱。

[0665b29]  若看金唯金無師子。即金顯師子隱　性顯  相隱。

[0665c02]  若兩處看。俱隱俱顯　性相同時。隱顯齊現。

[0665c03]  隱則祕密。顯則顯著　賢首品云。東方入正  受。西方從定起。

[0665c05]  名祕密隱顯俱成門　大疏云。若片月澄空。  晦明相並。

[0665c07]  六金與師子。或隱或顯。或一或多　若觀金  時師子似隱。唯顯一金。觀師子時金性似隱。  具顯諸根。

[0665c10]  定純定雜。有力無力　一體真金純而有力。  六根分異雜而無力。

[0665c12]  即此即彼。主伴交輝　此主彼伴。交光互參。

[0665c13]  理事齊現。皆悉相容　教義章云。猶如束箭。  齊頭顯現。

[0665c15]  不礙安立微細成辦　經云。一塵中有無量  剎。剎復為塵說更難。

[0665c17]  名微細相容安立門　大疏云。如瑠璃瓶。盛  多芥子。

[0665c19]  七師子眼耳支節。一一毛處。各有金師子。一  一毛處師子。同時頓入一毛中　以一切攝  一切。同入一中。即交涉無礙門偈云。一切佛
剎微塵等。爾所佛坐一毛孔。

[0665c23]  一一毛中皆有無邊師子。又復一一毛。帶此  無邊師子。還入一毛中　又以一切攝一切  帶之。復入一中。即相在無礙門。偈云。無量剎
海處一毛。悉坐菩提蓮華座。

[0665c27]  如是重重無盡。猶天帝網珠　梵語。釋迦提  桓因陀羅。此云能仁。天主網珠。即善法堂護  淨珠網。取譬交光無盡也。

[0666a01]  名因陀羅網境界門　大疏云。若兩鏡互照。  傳耀相寫。

[0666a03]  八說此師子以表無明。語其金體具彰真性  妄法生滅無明也。如來藏不生滅真性也。

[0666a05]  理事合論。況阿賴識令生正解　理事即真  妄。論云。真妄和合非一非異。名阿賴耶識。此  識有覺不覺二義。覺即令生真性正解。不覺
即令生無明正解。若約善財參諸知識。遇三  毒而三德圓。皆生正解。

[0666a10]  名託事顯法生解門　大疏云。如立像竪臂。  觸目皆道。

[0666a12]  九師子是有為之法。念念生滅　隨工匠緣。  時時遷謝。

[0666a14]  剎那之間。分為三際　攝前標後。

[0666a15]  謂過去現在未來。此三際各有過現未來  普賢行品云。過去中未來。未來中過去。亦離  世間品。答普慧之問也。

[0666a18]  總有三三之位。以立九世。即束為一段法門  如師子諸根諸毛。本純一之金也。

[0666a20]  雖則九世各各有隔相。由成立融通無礙。同  為一念　通玄論云。十世古今。始終不離於  當念。

[0666a23]  名十世隔法異成門　大疏云。若一夕之夢。  翱翔百年。

[0666a25]  十金與師子。或隱或顯。或一或多。各無自性。  由心迴轉　謂全心一事。隨心遍一切中。即  一隱多顯也。全心之一切。隨心入一事中。即
多隱一顯也。以表師子與金悉皆迴轉。而無  定相耳。

[0666b01]  說事說理。有成有立　經云。應觀法界性。一  切唯心造。

[0666b03]  名唯心迴轉善成門　賢首亦改此一門。為  主伴圓明具德門。故大疏云。如北辰所居。眾  星拱之。

括六相第八

[0666b07]  師子是總相　一即具多。為總相。

[0666b08]  五根差別是別相　多即非一。名別相。

[0666b09]  共從一緣起是同相　多類自同。成於總。

[0666b10]  眼耳等不相濫。是異相　名體別異現於同。

[0666b11]  諸根合會。有師子是成相　一多緣起理妙成。

[0666b12]  諸根各住自位。是壞相　壞住自法常不作。  教義章中。有入句偈文。上引六句。隨文注之。  末後二句結歎。勸修云。唯智境界非事識。以
此方便會一乘。彼章廣寄一舍。以喻六相。後  學如仰祖訓。宜悉討論耳。

成菩提第九

[0666b18]  菩提。此云道也。覺也　翻梵從華。新舊二  義。

[0666b20]  謂見師子之時。即見一切有為之法。更不待  壞。本來寂滅　淨名云。眾生即寂滅相。不復  更滅。

[0666b23]  離諸取捨。即於此路。流入薩婆若海。故名為  道　離諸取捨之言。義屬上句。文連下句。謂  不捨一切有為。而取寂滅無為。則義屬上句
也。既取捨情亡。自然流入一切智海。則文連  下句也。第八不動地亦明斯旨。薩婆若。云一  切智。今明果德為道。故深廣如海耳。

[0666b29]  即了。無始已來所有顛倒。元無有實。名之為  覺　起信論云。一切眾生不名為覺。以從本來  念念相續。未曾離念故。說無始無明。即同此
文無始已來所有顛倒也。論又云。若得無念  者。則知心相生住異滅。乃至本來平等同一  覺故。即同次文。元無有實。名之為覺矣。

[0666c06]  究竟具一切種智。名成菩提　究竟極果也。  亦名究竟覺。一切種智即三智之一也。昔圭  峯疏。圓覺以一切種智。釋圓明。賢首述還源。
由圓明而證菩提。今文謂具一切種智而成  菩提者。通而辨之。雖發辭小異而歸宗大同  也。若依起信。有大智用無量方便。乃至得名
一切種智。皆屬同教。又按昭信鈔文。敘五教  機各成菩提。唯取圓宗。以因果二門相攝即  別教耳。

入涅槃第十

[0666c16]  見師子與金二相俱盡。煩惱不生　二相俱  盡。所觀境空也。煩惱不生。能緣心泯也。內外  雙亡。玄寂著矣。

[0666c19]  好醜現前。心安如海　新記云。如金作器巧  拙懸殊。即好醜現前也。記次文云。一以貫之  唯金究竟。即心安如海也。上句覆疏二相俱
盡。下句覆疏煩惱不生。

[0666c23]  妄想都盡無諸逼迫。出纏離障。永捨苦源。名  入涅槃　惑業都盡。無集諦之妄想也。三苦  皆亡。無苦諦之逼迫也。無漏智發出纏離障。
則道諦已修也。解脫自在永離苦源。則滅諦  已證也。入者。了達解悟之名。涅槃義翻。圓寂  經云。流轉是生死。不動名涅槃。然涅槃一
章。誠雜華之淵蘊。故晉譯寶王性起。而搜  玄探玄。鉤深以索隱。唐翻如來出現。則舊疏  新記。聯芳而續焰。且高麗國中斯文尚備。而
傳授不絕。況此諸部盡出中華。願諸後昆。求  師鑽仰同報雲華賢首清涼圭峰之劬重德耳。

金師子章雲間類解

* * *

【經文資訊】大正藏第 45 冊 No. 1880 金師子章雲間類解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
