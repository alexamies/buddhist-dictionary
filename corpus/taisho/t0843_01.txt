佛說大乘不思議神通境界經卷上

西天譯經三藏朝奉大夫試光祿卿傳法大師賜紫臣施護奉　詔譯

[0922b08] 如是我聞：

[0922b08] 一時世尊住法界光明菩薩宮，與大苾芻眾五十萬人俱，皆阿羅漢，諸漏已盡無餘煩惱，安住寂靜，心善解脫、慧善解脫，如大龍王所作已辦，捨諸重擔得大善利，諸有結縛皆悉已盡，正智無礙，諸心善寂神通具足。復有菩薩摩訶薩眾，皆得不退轉地、一生補處，當得成就阿耨多羅三藐三菩提者，而悉安住無邊如來神通變化，菩提加持無著妙行。一切眾生廣大愛樂，住正念慧入普遍智，具平等行，成就無量眾功德聚，現證如來平等法門，轉妙法輪，能善教授無邊學眾，已獲一切白法功德。善知一切眾生心意，了別眾生諸根利鈍，已到彼岸最上自在，成就圓滿一切善法，諸佛事業皆悉成辦，從他方界來集此會。其名曰：普賢菩薩摩訶薩、普幢菩薩摩訶薩、普步菩薩摩訶薩、普信菩薩摩訶薩、普眼菩薩摩訶薩、普寤菩薩摩訶薩、普光菩薩摩訶薩、普香菩薩摩訶薩、普意音菩薩摩訶薩、普照菩薩摩訶薩、普念菩薩摩訶薩、普智幢菩薩摩訶薩、普緣觀菩薩摩訶薩、法界普光菩薩摩訶薩，如是等萬二千人俱。復有諸天子眾，所謂：智幢天子、普華幢天子、普光天子、珠髻天子、寶積摩尼峯天子，如是等一萬天子眾俱。是諸天子，皆悉已於過去佛所種諸善根者，來集此會。

[0922c04] 爾時世尊即入普遍光明三摩地，從是三摩地出已，即放廣大光明，普照三千大千世界，乃至十方一切佛剎普皆照曜。是時此諸世界所有一切眾生，蒙光照者皆發阿耨多羅三藐三菩提心，已發心者皆悉安住不退轉地。

[0922c10] 爾時十方世界一切佛剎，彼彼剎中諸佛世尊，所有近侍諸菩薩眾見此光已，各各白其佛言：「世尊！今此光明普照世界，有何因緣，是何神力？」即時彼彼佛言：「諸善男子！汝等當知，有世界名娑婆，佛號釋迦牟尼如來、應供、正等正覺，與諸大菩薩眾而共集會，欲說不思議境界正法，以是因緣光明普照。」爾時彼諸近侍佛者各各白其佛言：「世尊！我等今者樂欲往彼娑婆世界，瞻禮恭敬釋迦牟尼如來，隨喜聽受不思議境界正法，及欲見彼諸菩薩眾。」時彼如來即各告諸近侍者言：「汝等可往，今正是時，隨其所欲。」

[0922c22] 爾時十方諸佛剎中所有一切近侍佛者，即各以其菩薩神通，現諸變化，各與無數天、龍、夜叉、乾闥婆等恭敬圍繞，來詣釋迦牟尼佛所。是諸菩薩到佛會已，頭面慇懃禮世尊足，咸作是言：「世尊釋迦牟尼如來！我等聞其不思議境界正法名字，樂欲隨喜聽受宣說，及欲見佛世尊瞻禮恭敬，并見此諸菩薩大眾，以是因緣，我等到此娑婆世界。」

[0923a01] 爾時東方大寶世界，寶幢佛剎中，所住妙吉祥菩薩摩訶薩即起是念：「今彼西方娑婆世界，釋迦牟尼佛剎中，有十方世界如殑伽沙數諸大菩薩摩訶薩眾，皆悉集會，聽彼佛說不思議境界正法。我今亦宜往彼會中，禮近世尊釋迦牟尼如來！隨喜聽受彼正法門，及見彼諸菩薩大士。何以故？十方一切諸佛剎中，隨其所有集會利益，我皆往彼無不往者；又復我常所見諸佛菩薩集會說法無如今日，彼佛剎中有如是等無量無邊菩薩大士廣大集會，我觀是相甚為難有，若見若聞轉復甚難，是故我今亦宜往彼。」

[0923a12] 爾時妙吉祥菩薩作是念已，即謂慈氏菩薩摩訶薩言：「慈氏當知，今世尊釋迦牟尼佛剎中，有無數百千俱胝那庾多菩薩摩訶薩眾廣大集會，聽受宣說不思議境界正法，我等今者宜共往彼瞻禮世尊，并見彼諸菩薩大士！何以故？十方世界諸大菩薩普集一處甚為難事。」

[0923a19] 爾時慈氏菩薩摩訶薩告妙吉祥菩薩言：「汝今自詣彼佛會中，非我所往。何以故？此甚難故。彼佛會中諸大菩薩，皆悉已得陀羅尼門，住無著智具諸善法，雖彼集會若見若聞，諸有相者我皆不能。妙吉祥！汝今當知，若以如來色身有所見者，實無可見，是故我今所不能見；若以如來法身有所見者，法身即是法性，於法性中無見無聞、無所供養、無所瞻禮、無所了知。」

[0923a27] 妙吉祥菩薩言：「汝今隨順往彼供養如來。」慈氏菩薩言：「不也。妙吉祥！非我所供養如來。何以故？無有如來能供養者。如來即是真如法，真如法中無有二相，真如法者即是如來。」

[0923b02] 妙吉祥菩薩問言：「即此無二相，汝當云何說？」

[0923b03] 慈氏答言：「妙吉祥！煩惱一性及種種性，此說為二；若了一性即種種，是無二法；若起分別此是煩惱、此出世間，作是見者即為二相。又若分別此是持戒、此非持戒；此聲聞法、此緣覺法；此是布施、此非布施；此是正道、此是邪道；此是須陀洹、斯陀含、阿那含、阿羅漢，此是緣覺、此是菩薩、此是如來、應供、正等正覺；此法斷滅、此法有想；此法決定、此不決定；此法是智所知、此法為識所識；此證覺道、此涅盤道。作如是等有分別者，皆為二相，於二相中隨識所轉；若能不起如是等相，是無二法。妙吉祥！若我以劫或以劫盡說是無二法，假使辯才智慧說不能盡，亦復不能知其邊際。何以故？彼一切法離種種性，若中若邊皆不可見亦不可得。」

[0923b17] 妙吉祥菩薩言：「大哉慈氏！汝已證得無生法忍，故作是說。如是如是！假使若我以劫或以劫盡，說是無二法，亦非辯才智慧說所能盡。」

[0923b20] 慈氏菩薩言：「妙吉祥！莫於文字而生有想，彼一切法離諸文字，是無生相亦無所動。」

[0923b23] 爾時妙吉祥菩薩普告彼佛剎中諸菩薩言：「善男子！汝等今者宜共往彼世尊釋迦牟尼佛剎中瞻禮彼佛，及見百千俱胝那庾多諸菩薩眾，隨喜聽受不思議境界正法。」

[0923b27] 爾時有菩薩名辯積幢王，白妙吉祥菩薩言：「如來無有可能見者，何故今言令我等往見佛如來？何等如來是可見者？復以何義說名如來？何以故？如來非過去、未來、現在可得。彼一切法亦非三世，皆悉空故，於空法中無能見者。如妙吉祥菩薩所言：『如來有所見』者，今云何見彼佛如來？為以何眼可觀察耶？若以肉眼而能觀者，肉眼即空，於空性中而無所見；若以天眼觀如來者，天眼亦復是有得想；若非眼所觀，何名為見？是故我等今不能往。」

[0923c08] 妙吉祥菩薩言：「善男子！汝今若住不平等法作是說者，於佛如來即不能見亦非供養；汝今若住無所著相如實說者，於佛如來即有所見，亦有所往亦可供養，不著一切文字相故，亦復不離諸文字相。彼自性空，是故我於平等法中作如是說：『諸佛如來本清淨故！如來亦復無所動轉！』汝等今者若住忍意，應當往彼；若住非忍意，亦當往彼。」是時妙吉祥菩薩如是重復為諸菩薩方便宣說，彼菩薩眾以佛威神力故，即於諸法得無所住。

[0923c18] 爾時妙吉祥菩薩復作是念：「我今不應而獨往彼娑婆世界。何以故？彼世界中，所有眾生造不善業，少見少聞不生淨信；我今當現種種色相及希有事而可往彼，令諸眾生見已生信得未曾有，使其獲得廣大善利。」

[0923c22] 即時妙吉祥菩薩作是念已，入於無垢普光三摩地，於是三摩地中見無數百千菩薩摩訶薩而共圍繞，所有大梵天王、帝釋天主，各執寶拂侍立左右。是時妙吉祥菩薩於一一毛孔中出天蓮華大如車輪，一一華中有佛世尊結加趺坐，一一世尊執寶蓮華。是時三千大千世界所有眾生得大快樂。妙吉祥菩薩即時普見一切眾生，彼諸眾生亦同得見妙吉祥菩薩，皆悉不退轉於阿耨多羅三藐三菩提心。

[0924a04] 爾時妙吉祥菩薩見是相已，出三摩地，從彼東方大寶佛剎來此娑婆世界，隨所經歷諸佛剎土，悉現如是神通變化，普令一切獲大利益。於其種種佛剎，皆見如來執寶蓮華，各各為彼眾生說法或見佛剎；地獄眾生現受苦者，佛為救度皆得離苦；及彼畜生、餓鬼等趣互相食噉、極苦惱者亦皆離苦；乃至閻魔界中現受一切苦惱眾生，見佛各為如應說法。是諸眾生，一一皆得遠離苦惱，各各發趣阿耨多羅三藐三菩提心。

[0924a13] 有佛剎中，或見如來廣為一切阿修羅眾如應說法，各各得轉阿修羅身。

[0924a15] 有佛剎中，或見如來住妙吉祥神通境界，為諸剎帝利大族、婆羅門大族、長者大族，如應說法各獲利益，或為四大王天諸天子眾如應說法，謂諸天子言：「汝等當知，彼一切行皆悉無常，勿起意念謂究竟法。」聞是法者皆獲利益。

[0924a20] 有佛剎中，或見如來住妙吉祥神通境界，為三十三天帝釋天主等諸天子眾如應說法。亦復謂言：「諸行無常非究竟法，諸有智者當如實知，不應於中作究竟想。」聞是法者皆獲利益。

[0924a24] 有佛剎中，或見如來住妙吉祥神通境界，為夜摩天諸天子眾、知足天中諸天子眾、化樂天中諸天子眾、他化自在天中諸天子眾、梵眾天中諸天子眾、梵輔天中諸天子眾、大梵王天諸天子眾，如是乃至色究竟天諸天子眾，各各如應為其說法，聞所說法皆獲利益。

[0924b01] 或見如來住妙吉祥神通境界，為諸初地菩薩摩訶薩眾如應說法。或為二地、或為三地、或為四地、或為五地、或為六地、或為七地、或為八地、或為九地、或為十地諸大菩薩摩訶薩眾、或為一生補處當得成就阿耨多羅三藐三菩提者，各各如應說法要，使令增進住不退轉，乃至普令圓滿安住大涅盤界。

[0924b09] 爾時妙吉祥菩薩現如是等種種神變，隨所經歷諸佛剎土，一切眾生見是相者，皆悉發於阿耨多羅三藐三菩提心，五百苾芻得諸漏盡心善解脫，八千菩薩得無生法忍，十千天子遠離塵垢得法眼淨。即時所得利益諸菩薩等，異口同音說伽陀曰：

「見是神通變化事，　　一切具足未曾有；
　妙吉祥尊境界中，　　一切眾生得利益。」

[0924b17] 爾時十方諸佛剎中已來集會諸菩薩眾，各各以神通力見如是等大希有事，俱白世尊釋迦牟尼佛言：「今此三千大千世界光明普照及希有事，是何神力所變化故？願佛世尊為我等說。」

[0924b22] 佛告諸菩薩摩訶薩言：「善男子！汝等當知，有菩薩大士名妙吉祥，住不退轉、已得灌頂，從東方來欲入此會，是彼神通現斯瑞應。又善男子！若人得聞彼妙吉祥名字者，皆悉住於不退轉心，況復得見甚為難事。」

[0924b26] 是時世尊釋迦牟尼佛為諸菩薩摩訶薩作是說時，彼妙吉祥菩薩即以神通來入佛會，到佛會已頭面著地禮世尊足，前前白佛：「世尊釋迦牟尼佛！少病少惱、輕利調適得快樂不？我從東方大寶世界寶幢佛剎來此會中，禮近世尊聽說正法。」

[0924c04] 爾時普華幢天子在大會中，從座而起前白佛言：「世尊！諸菩薩摩訶薩當修何法，即得成就如妙吉祥神通事業最勝甚深辯才智慧？」

[0924c07] 佛告普華幢天子言：「若菩薩摩訶薩樂欲成就如是神通勝事業者，應當具足四種法門。何等為四？一者、於甚深法隨喜聽受。二者、廣為他人說甚深法。三者、隨所聞法請問其義。四者、聞已信解如理修行。是為四種。復有四法，應當具足。何等為四？一者、於佛如來所說經法總持決定。二者、於諸經法愛樂修習。三者、於諸經法記念不忘。四者、於諸經法廣說流通。是為四種。復有四法，應當具足。何等為四？一者、於正法門諦實聽受。二者、於說法師生尊重想。三者、於持法人恭敬承事不生懈退。四者、於說法師常所稱讚長時無倦。是為四種。復有四法，應當具足。何等為四？所謂：四心常當發起。一者、平等心。二者、柔軟心。三者、無懈心。四者、無毒心。是為四種。若菩薩摩訶薩於如是等四種法門，隨所修習，即得如是神通變化最勝事業，復能成就智慧辯才。」

[0924c24] 爾時世尊說是四種法門時，五千菩薩得無生法忍，四千天子遠離塵垢得法眼淨。是諸菩薩及天子眾得所利已，咸作是言：「普願眾生皆得安住諸佛境界，於正法門深生信解，所聞正法記念受持，於未來世得大神通如妙吉祥，於諸佛剎變化自在。」

[0925a01] 爾時普華幢天子白妙吉祥菩薩言：「菩薩從何所來至此佛會？所住佛剎其名何等？化主如來復何名字？」

[0925a03] 時妙吉祥菩薩告普華幢天子言：「莫作是說：『有所從來』。何以故？天子當知，法界無來亦無所去，復無所行而無所住，一切無著。彼法界性，無所疑惑離諸戲論。天子！若言有來、有去、有所住者，是戲論法。」

[0925a08] 爾時普華幢天子及諸大眾，聞妙吉祥菩薩說是法已，即時各各歎未曾有，異口同音說伽陀曰：

「最上希有妙吉祥！　　從佛世尊所出生；
　具足神通諸法門，　　聞者見者得利益。
　大士今現此諸相，　　宣說甚深微妙法；
　我皆隨喜得見聞，　　咸於今日獲大利。
　我等昔聞大名士，　　今見神通妙色相；
　菩薩是大法光明，　　出現一切諸佛法。
　已能圓滿一切行，　　慚愧上服所莊嚴；
　自利利他妙吉祥，　　最勝功德難思議。
　菩薩猶如世間父，　　普攝一切為所歸；
　開示涅盤方便門，　　咸令眾生到彼岸。
　菩薩猶如大師子，　　一音能破諸外論；
　正法功德悉已圓，　　一切染法皆清淨。
　菩薩猶如世間地，　　普能出生諸善法；
　復為最上大醫王，　　能救眾生諸病苦。
　菩薩如月大清涼，　　令諸熱惱皆清淨；
　復如日光大熾盛，　　廣照一切三摩地。
　菩薩大利大導師，　　引示眾生菩提道；
　常生廣大慈愍心，　　救度惡趣眾生苦。
　菩薩常為所依怙，　　了別一切眾生心；
　一切智智妙法門，　　普施眾生令解脫。」

[0925b02] 爾時世尊告普華幢天子及諸大眾言：「如是如是。如汝所言，妙吉祥菩薩有是功德。」

◎
佛說大乘不思議神通境界經卷上

【經文資訊】大正藏第 17 冊 No. 0843 佛說大乘不思議神通境界經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA