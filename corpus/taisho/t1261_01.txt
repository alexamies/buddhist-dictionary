訶利帝母真言經
開府儀同三司特進試鴻臚卿肅國  公食邑三千戶賜紫贈司空諡大鑒  正號大廣智大興善寺三藏沙門  不空奉　詔譯

[0289b25]  爾時訶利帝藥叉女。在佛眾會從座而起。五  體投地禮佛雙足。而白佛言。我有心真言。  由如真多摩尼寶能滿一切意願。為利益安
樂閻浮提諸善男子及善女人。唯願世尊  哀愍聽許。我今說之。

[0289c01]  真言曰。

[0289c02]  唵弩弩麼  (引)  里迦  (引)  呬帝娑嚩  (二合引)  訶  (引)

[0289c03]  若有女人不宜男女。或在胎中墮落斷緒不  收。皆由四大不不能調適。或被鬼神作諸障  難。或是宿業因緣不宜男女。應取白  [疊*毛]
或一  肘或一搩手或長五寸隨意大小。畫訶利  帝母。作天女形純金色。身著天衣頭冠瓔  珞。坐宣臺上垂下兩足。於垂足兩邊畫二孩
子。傍宣臺立。於二膝上各坐一孩子。以左  手懷中抱一孩子。於右手中持吉祥菓。畫師  應受八戒。其彩色中不用皮膠。畫像成已。淨
治一室嚴儀塗拭。以香塗作一方壇。置像  壇中。以種種華散於壇上。復以甘脆飲食乳  糜酪飯及諸菓子閼伽香水。燒沈水香而用
供養。像面向西持誦者面東。對像念誦每日  三時。時別誦一千遍。取月生五日起首。先誦  十萬遍。然後對像前念誦。所求一切事皆悉  圓滿。

[0289c19]  又法女人欲得男女者。月經後澡浴。取黃乳  牛母子同色者。搆乳一升置銀器中。以右手  無名指攪乳。誦真言加持一千八十遍。然後
取服。至七日內則得有胎。

[0289c23]  又法欲令他人歡喜敬愛者。或飲食菓子或  華或香。加持一百八遍。於真言句中加彼人  名。將與彼人則得歡喜愛敬。

[0290a03]  又法若有人作留難口舌者。畫彼人形左脚  踏之。誦真言一千八十遍則得無難。

[0290a05]  又法欲令一切人歡喜者。取牛黃末置銀器  中。准前以無名指攪誦真言加持一百八遍。  點於額上一切人見皆歡喜順伏。

[0290a08]  又法若得新衣服。對像前加持一百八遍。然  後取著一切人見亦皆歡喜敬愛。

[0290a10]  又法若有惡夢。誦真言一百八遍。則得惡夢  消除。

[0290a12]  又法若月蝕時。取酥五兩置金器中。以金筯  攪。無令間斷念誦加持。乃至月却得圓滿為  限。然後取一分供養訶利帝母。餘者漸喫。即
有胎孕所生男女聰慧福德　又法取牛膝根  作齒木。加持一百八遍嚼及揩齒。所出言詞  令人樂聞。意欲所求他人之事皆得隨意成  就
又法欲得壽命長遠者。取骨屢草嫩苗。  搵蘇蜜酪護摩七夜。夜別誦真言一千八遍。  一遍一擲火中則長壽。

[0290a21]  又法欲得所為所作隨意成就者。每月月生  五日二十日。塗拭道場散華。種種飲食乳糜  酪飯。及諸菓子閼伽香水。燒沈香薰陸以用
供養。先供養一切如來文殊師利菩薩普賢  等一切菩薩。然後供養我訶利帝母。何以故。  我本藥叉女。如來授與我三歸五戒菩提心
律儀戒。對諸十地菩薩故。是先供養諸佛菩  薩。供養已。對此像前誦一萬遍。所求事業皆  得滿足。

[0290b01]  訶利帝母念誦法。

[0290b02]  愛子心真言曰。

[0290b03]  唵知  (上)  尾知  (上)  [寧*頁]  娑嚩  (二合引)  訶

[0290b04]  印合掌屈二大拇指入掌中。誦心真言供養  訖。於頂上放二大拇指即散去。請召發遣皆  放此印。以白檀香。橫量六指作童子形。具
足兩手各把菓子與人。頭上作三髻角子。於  閑淨處安置。誦真言萬遍。即現身問言。喚  我何事。隨心答之。取黃牛肉方寸。一加持一
燒日三時。滿四日得大自在隨意。

[0290b11]  又法牛肉安悉香為丸。月八日三時念誦。  燒上香一八遍。至十日已。夜半現大光相  得大神力。安悉香為丸一加持一燒日三時。
時別一千八遍五日調伏一切人。

[0290b15]  又法百草花一一加持散身上。得千人衣食。

[0290b16]  又法日誦真言燒蘇合香七日。見地下金藏。  以種種花菓飲食壇中供養。日日如是得一  切財寶。

[0290b19]  又法安悉和乳粥。一加持一燒七日。日三時  時別一千八遍。現身共語供意問。

[0290b21]  又法被禁閉。誦一萬遍即解脫。治病加持菴  羅菓芽乳中漬燒加持。除一切病。

訶利帝母經

* * *

【經文資訊】大正藏第 21 冊 No. 1261 訶利帝母真言經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
