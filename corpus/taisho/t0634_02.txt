佛說大乘智印經卷第二


西天三藏寶法大師賜紫沙門  智吉祥等奉　詔譯

[0477a06]  爾時佛告舍利弗：「諸佛、如來若身、若心所獲  功德難修、難證，亦難悟入。何以故？舍利弗！諸  佛、如來眼觀諸色，是識不以色境而動；耳聽
諸聲，是識不以聲境而動；鼻嗅諸香，是識不  以香境而動；舌甞諸味，是識不以味境而動；  身取諸觸，是識不以觸境而動。所以者何？識
智自在，不於外境妄計好醜起愛憎故。

[0477a12]  「舍利  弗！諸佛、如來意緣諸法，勝智相應，了知所觀，  無生非無生，是得最上無生；寂靜非寂靜，是
得最上寂靜；禪定非禪定，是得最上禪定；律  儀非律儀，是得最上律儀；戲論非戲論，是離  最上戲論；分別非分別，是離最上分別；斷滅  非斷滅，是得最上斷滅。

[0477a18]  「舍利弗！諸佛、如來  凡有所說，離諸虛妄，無不真實；義味充饒，止  息諍論；心相平等，離諸異相不平等法；能令
聞者除去惡欲，不生邪見，離邪思惟。舍利弗！  諸佛、如來若於所證，無去無來、不常不斷、非  空非有、離見離聞、無大小形、無方圓相。

[0477a23]  「舍  利弗！諸佛、如來於能證道相性圓滿，智慧光  明；遠離異相及非異相；無諸揀擇及非揀擇；
體若金剛，無破壞故；用如虛空，無取捨故；於  勝善法無所愛著；於廣大行亦無怖畏；心相  空寂，離論聞見。

[0477a28]  「舍利弗！諸佛、如來於所安住  邊際勝定清淨圓滿，不厭闠閙，不樂空寂；於  一切時而常遊戲；於法、非法、情器差別悉能
了悟；無不如境，定力堅固；縱遇惡緣不可破  壞。

[0477b03]  「舍利弗！諸佛、如來於諸世間尊貴、富饒一  切樂境，如夢如幻、如棄遺跡，不依輔相、宰官、  大婆羅門而有所求，是故不為名聞利養之
所繫縛。

[0477b06]  「舍利弗！諸佛、如來或有所聞情、非情  聲，不緣此故而生差別，無差別心亦復遠離。

[0477b08]  「舍利弗！諸佛、如來於諸所緣決定境相不生  勝解，非勝解心亦復遠離。

[0477b09]  「舍利弗！諸佛、如來  於諸時分，不計延促、有盡、無盡、成壞、差別，非  差別心亦復遠離；了知諸法無言、無說、離去、
來今；於心、心所無有相應，無不相應；思惟計  念悉皆不生；無有此岸，無有彼岸；於諸情器  無上、中、下；深心堅固，不可破壞。

[0477b14]  「舍利弗！諸佛、  如來所有身相無所動作，離諸事業；怨憎、違  戾、信向、親厚，以平等慈隱顯不二。由昔因中
離無邊障、修無邊行，於諸眾生施大悲智，真  實觀察，隨其所宜，具能饒益，令諸有情應自  所求歡喜滿足。故於所得身相智慧，唯自證
知，餘無所解；於自身色無有齊限，與虛空等，  無有隱顯，周遍一切，勝功德力之所莊嚴，相  好圓滿，無有缺減；於蘊處界中無在、無不在；
於諸有情所習事業悉能棄捨，除方便智示  現修作；內心清淨，外色清淨。

[0477b24]  「舍利弗！如上所  說，皆是如來若身、若心勝善功德莊嚴之相，  周遍平等。若以汝等分別之心欲見如來勝
定任持所有身相，是如來身不可得見。」

[0477b27]  爾時  舍利弗重白佛言：「世尊！云何如來色身圓滿  得名無相？云何智印三摩地周遍平等？」

[0477b29]  爾時  世尊欲重宣此義，而說偈言：

「如來身心相，　　由定智所生，  
不假外境牽，　　識相分別動。  
意緣一切法，　　與身無有異，  
離是非差別，　　所得為最上。  
若以小智力，　　欲見善逝身，  
如月印晴空，　　妄謂水中現。  
身相本微妙，　　復由勝定持，  
離長短方圓，　　無去來住立。  
內心寂不動，　　澄靜若虛空，  
息泯身心相，　　自然無所有。  
以無所有心，　　不著香味觸，  
離諸蘊處界，　　以此觀如來。  
如見水中月，　　雖不得真實，  
既離分別心，　　是亦名為見。  
如來智印門，　　非我獨能證，  
若大心眾生，　　希求無厭倦，  
得最上等持，　　依此勝定力，  
於佛智印門，　　亦當無所得。  
此經所生福，　　無盡如虛空，  
我以方便智，　　少略而讚說。  
十方諸佛土，　　百千酤胝剎，  
滿中諸珍寶，　　若人持供養，  
時經無量劫；　　不如聞是經，  
書寫或受持，　　是人所得福，  
比前行施者，　　復倍河沙數。  
若人行慈心，　　饒益諸有情，  
不如依此經，　　悟佛三摩地。  
若於眾生界，　　心常行忍辱，  
不如彈指頃，　　修習殊勝定。  
其所生功德，　　猶如須彌山，  
將以對微塵，　　大小莫為比。  
若人行精進，　　勇猛為諸善，  
不如聞此經，　　依教悟其理。  
所獲諸功德，　　百千萬億分，  
若以共較量，　　比況不及一。  
若人修禪定，　　安住無量劫，  
坐臥若經行，　　周遍諸佛剎，  
不如一時中，　　聞此經功德。  
若於塵沙劫，　　能修習智慧，  
斷除煩惱纏，　　名聞普周遍，  
不如剎那時，　　讚佛智印海，  
如以大海水，　　比較於一滴。  
若欲觀佛者，　　須離諸名相，  
了知諸法性，　　非空亦非有。  
若但了知空，　　設如蘇部底，  
於佛智印門，　　亦無所悟入。」

[0478a19]  爾時世尊說是偈已，告舍利弗：「如我所說如  來智印三摩地法，若諸菩薩能於十方諸佛  世界為欲圓滿無礙智慧，應當修學是三昧
地，晝夜精進，身心安住而不散亂，亦不懈廢。  舍利弗！如是菩薩摩訶薩若欲願見十方世  界諸佛國土一切如來，悉皆能見。舍利弗！此
三摩地是菩薩摩訶薩無量無邊最勝法門、  甚深法眼，而於諸法得無障礙，通達了知，無  所忘失，是名如來最勝總持陀羅尼門。

[0478a27]  「若諸  菩薩心欲圓滿一切說相，為欲成就無上菩  提微妙體性，應當志心精勤修學是三摩地  智印法門。

[0478b01]  「若諸菩薩隨欲遠離諸惡業行，無  諸障礙，成就最上清淨之法，以智慧力摧伏  怨魔，遠離不善，諸相平等，如如來智無諸染
穢，諸業障盡，清淨無垢。安住如來究竟智地，  能使諸惡、一切魔怨咸皆止息，無所退動；覺  智明了，知彼一切諸眾生等種種分別、愛樂
境相、善不善業因果差別；了知一切諸眾生  等意地微細、煩惱結縛，善能知彼，解諸有情  一切縛法；應當修學如來所說方便最上勝  三摩地智印法門。

[0478b10]  「若諸菩薩欲令眾生志樂  堅固，心欲思惟、求無上法，應當精勤修習如  是三摩地門，自然成就無上勝法。

[0478b12]  「若諸菩薩  意欲宣說諸佛、如來應諸有情種種根病對治  等法，應當精勤修習如是三摩地門，自然於  法分別演說無有障礙。

[0478b15]  「若諸菩薩心欲於彼  三乘聖法，分別曉悟真、俗諦相甚深法義，應  當精勤修習如是三摩地門，自然於法智慧  明了，不生闇鈍。

[0478b18]  「若諸菩薩欲於酤胝百千劫  數了悟生滅、幻化、不堅，能證諸法真實自性，  清淨解脫，應當精勤修習如是勝三摩地。

[0478b20]  「若  諸菩薩欲於生滅十二因緣——無明為始，發生  業行，招集苦報，貪染、執著、愛欲增盛，假有聚
成生、死、病相，變易無常，流轉諸趣——於生滅因  而自覺悟，應當精勤修習如是勝三摩地。

[0478b24]  「若  諸菩薩欲了一切雜類有情，起見、造業、報相  差別、心識明昧、正念顛倒、異分有情，如實了
知根性利鈍，方便教示，漸令悟入真實正法，  住信行地，應當精勤修習如是勝三摩地。

[0478b28]  「若  諸菩薩意樂成就諸佛國土、清淨業因、純善  境界，身心寂靜，眷屬調順，遠離嫉妬、憍慢過
失，親近恭敬，平等愛樂，無怨憎想，應當精勤  修習如是勝三摩地。

[0478c03]  「若諸菩薩意欲發萌自  身智慧勝妙光明，照曜自他生死、黑暗、愚癡  重障，斷三界惑，滅諸苦報，自在解脫，應當精  勤修習如是勝三摩地。

[0478c06]  「若諸菩薩欲知十方  所有世界一切有情死此生彼、壽命延促所  經長劫及以剎那生滅分限，定由先業招引
勢力所感如是，自類果報如實了知，前後決  定壽命根本，應當精勤修習如是勝三摩地。

[0478c11]  「若諸菩薩欲知聲聞及辟支迦、菩薩、如來從  自因地所行妙行，於四聖諦斷滅、修證，十二  因緣逆順觀察，寂然自覺微妙甚深，十到彼
岸清淨因行，各各獲得究竟果報，應當精勤  修習如是勝三摩地。

[0478c15]  「若諸菩薩欲於一切語  言、音聲、角論、辯捷應時詶對，不踈、不謬、方便  善巧，於諸世俗及以勝義顯示明了，令人易
解，不生疑惑，印證決定，應當精勤修習如是  勝三摩地。

[0478c19]  「若諸菩薩意欲了知佛法正因，三  乘善行方便隨順，根本差別有上中下，稱性  悟入菩薩因地，漸以熏修，植諸善本，得如來
智，應當精勤修習如是勝三摩地。

[0478c22]  「若諸菩薩  意欲成就諸佛如來圓滿覺智，不起分別，現  種種身，以平等慈任運攝受一切有情，令各
生起歡喜，愛樂修學菩薩心地行願，應當精  勤修習如是勝三摩地。

[0478c26]  「舍利弗！如我所說三  摩地法，是為最勝；如摩尼珠，一切有情凡所  樂欲，悉得如意，無不滿足。舍利弗！若諸菩薩
摩訶薩等得此如來三摩地法，一切所須諸  法、聖財及微妙行，悉得如意，行願圓滿。是故  應當精勤修學。」

[0479a02]  爾時世尊欲重宣此義，而說  偈言：

「如來所有智，　　最上更無等，  
隨性相差別，　　一切皆能證。  
平等智光明，　　普照諸縛著，  
能入智慧門，　　得無量自在。  
智相及智性，　　能印證諸法，  
分別諸善惡，　　及世俗勝義，  
曉了如是法，　　智慧無有盡。  
譬如大明日，　　光照於三界，  
普於諸幽暗，　　一切皆破壞，  
成就平等法。　　是真實聖智，  
一切三摩地，　　皆從智印出，  
名為諸佛種，　　亦名大摩尼，  
利益諸有情。　　亦如世間人，  
有最勝珍寶，　　財富無有盡，  
濟諸貧乏者，　　皆令得充足。  
法財施眾生，　　亦復無有盡。  
神通及智慧，　　最勝妙法門，  
皆從三摩地，　　智印寶所生。  
譬如諸國土，　　有大摩尼珠，  
諸王皆愛樂，　　臣佐普護持，  
如是摩尼寶，　　諸寶無有上。  
我說智印寶，　　殊勝最第一，  
總持智光明，　　破壞於諸見，  
境界悉明了，　　遠離諸冥暗。  
安住寂靜心，　　不分別好醜，  
修清淨智慧，　　財法無窮盡，  
貪染無所著，　　無六十二見，  
正念悉平等，　　入甘露法門，  
速得如來智，　　成就相好身，  
具足三十二，　　得最勝菩提。  
等一切佛覺，　　妙智已圓明，  
到菩提彼岸，　　證涅槃自性，  
具自他圓滿，　　功德悉成就。  
無量無邊際，　　甚深微妙法，  
總持陀羅尼，　　解脫常寂靜。  
能具足十力，　　又以大願海，  
布施波羅蜜，　　持戒及忍辱，  
精進與禪定，　　智慧常堅固。  
安住六度中，　　長時無間斷，  
無有諸怖畏，　　離煩惱苦業，  
魔羅與眷屬，　　不能得其便。  
能引導眾生，　　不捨於正法，  
漸入如來家，　　得遊智印門。  
能於賢劫中，　　及十方世界，  
一切諸佛會，　　親近皆隨喜。  
是名真佛子，　　無有能破壞。  
若有信解人，　　能書寫此經，  
或讀誦受持，　　愛樂廣流布，  
長時無懈倦，　　於義味明了；  
當知如是經，　　三世諸佛母，  
出生智印寶，　　如來功德藏。」

佛說大乘智印經卷第二

* * *

【經文資訊】大正藏第 15 冊 No. 0634 佛說大乘智印經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
