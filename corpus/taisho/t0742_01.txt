佛說自愛經


東晉天竺三藏竺曇無蘭譯

[0548c06]  聞如是：

[0548c06]  一時佛在舍衛國祇樹給孤獨園。時  國王詣佛所，遙見精舍，下車却蓋，解劍脫履，  拱手直進，五體投地，稽首足下，却長跪白：
「願以來日於四街道請佛及僧，施設微食！  普令愚民知佛至尊，覩其儀式，傳世為則。願  使眾生遠鬼妖蠱，悉奉五戒，以消國患！」

[0548c11]  世  尊曰：「善哉，善哉！夫為國王，宜有明導，率民以  道，請求來福。吾昔為王，亦奉諸佛、沙門、梵
志，常行四等、六度，勤以致佛，巍巍無上。」

[0548c15]  王曰：「至真誠如佛教，夫不種核無緣獲其  果，吾受佛恩生世為人，去女即男，六情完具，  景福之會值佛處世，盛明法化在於吾國，積
善難量，乞退嚴辦。」

[0548c18]  世尊曰：「善哉，善哉！」

[0548c18]  王即還  宮，平治大道，高下齊平；廣設帳幔，竪諸幢幡。  自彼四衢至精舍門，挾道欄楯，羅燈如星，步
有香爐；天樂眾伎，歌佛至尊之靈，諮嗟沙門  清貞之德；散華雜寶，紛紛如雨，香湯灑地，却  敷綩綖。王親通夜，手自為饌，身往奉迎，稽首
于地，長跪曰：「願世尊垂大慈，現影則濟眾生！」

[0549a04]  佛起著法服，與諸沙門俱之四衢。王及群臣  翼從左右，佛至就座。夫人、太子皆稽首于地，  攘衣跣  襪
。行澡水已，手自斟酌。佛飯畢，稽  首曰：「今設微食，願天人、鬼、龍、蜎蜚、蚑行、蠕動  之類，令世世逢佛、逢法、逢沙門眾，去世穢  臊，懷佛正真。」

[0549a09]  佛言：「善哉！王為民父母，潤之  以慈，導以大明，所願必得！」

[0549a10]  王曰：「普地之民，當  別之際，咸曰自愛。自愛之義，其有要乎？」

[0549a12]  世尊歎曰：「善哉問也！夫人處世，心懷毒念，口  施毒言，身行毒業，斯三事出于心、身、口，唱  成其惡，以加眾生。眾生被毒，即結怨恨，誓
心欲報，或現世獲；或身終後，魂靈昇天，即下  報之。人中、畜生、鬼、神、太山，更相剋賊，皆由宿  命，非空生也。身三、口四、意三無惡，愚者恣之，
不孝其親；敬奉鬼妖，婬亂酒悖，就下賤之濁，  以致危身滅族之禍，死入太山湯火之酷，長  不獲人身，去佛遠正，不樂沙門之清戒，常與
愚會。斯謂樂危亡之禍，不自愛者也！」

[0549a21]  王曰：  「善，善！唯佛教誡，願聞自愛，其則云何？」

[0549a23]  佛言：「自愛之法，先三自歸，以法養親；慈愛人  物，悲愍愚惑；見正喜進，平等普護；安濟眾  生，施斯四恩；布施窮乏，眾生無怨；諸天祐
育，眾橫不加；牢獄、利劍、諸毒消歇；親安族  興，生無災患；死得上天，常與明會，斯謂自愛  者也！」

[0549a28]  王曰：「善哉，唯佛教誡！」

[0549a28]  「誠高行賢者，清  貞守真；穢利、邪樂不以染心；口四不言，三凶  遠身；危命全行，諸佛所珍；親安族興，終得
上天；常得福會，斯謂自愛者也！」

[0549b02]  王曰：「善哉，  唯佛教真！」

[0549b03]  「眾毒橫加，忍默不說；慈惻愍彼，  終始濟之；精進不怠，紹心三尊；外靜內寂，  殖念道根；深觀聖趣，明化真言；孝親濟已，
導眾使然；常與福會，斯謂自愛者也！」

[0549b06]  王曰：  「善哉，唯佛教真！」

[0549b07]  觀者無數，時有兩商人，一人  念曰：「佛身丈六，華色紫金，頂有肉髻，項有  日光，巍巍難言。佛如帝王，沙門猶忠臣。佛
陳明法，沙門誦宣。斯王明矣，知佛可尊！」佛知  其念，熟視之。其人心喜，喜如獲寶。其一人念  曰：「斯王愚惑，爾為國主，將復何求？佛者若
牛，弟子猶車。彼牛牽車，東西南北，佛亦猶然。  子有何道，屈意奉之乎？」佛知其有惡念，必獲  其殃，愴然愍之。其人心懼，若有所遭。

[0549b15]  二人俱  去，三十里停宿，沽酒飲之，共平屬事，訟之  紛紛。其善念者，四王遣善神護焉；毒心謗  佛者，太山鬼令酒入腸，猶火燒身。出停路
臥，即宛轉落車轍中。晨有商人，車五百乘，轢  殺之焉。伴求而見，其然曰：「吾衰矣！」還國見，  疑取物去，為不義，遂輕身委財而逝，展轉遠
邁，去舍衛數萬里。

[0549b22]  有一國，國王崩無太子，讖  書云：「中土有微人，當王斯土。」群僚議曰：「國之  無君，猶體之無首，難以久立也！故王有馬，常
為王禮。若有任王者，馬必屈膝！」僉曰：「大善！」  即具嚴駕，以王印綬著車上，人馬填路，觀者  莫不揮涕，商人亦出觀。國太史曰：

[0549b27]  「彼有黃  雲之蓋，斯者氣也！」神馬直進，屈膝舐商人足。  群臣欣豫，香湯澡浴，拜為國王，僉然稱臣。王
曰：「余本商人，無德於民，不任天位也！」群僚曰：  「天授有德，神馬屈膝！」於是遂處王宮，聽省國  政。深惟曰：「余無微善，何緣獲此？必是佛恩使
之然也！」晨在御座歎佛無上之聖，率諸群僚，  向舍衛稽首曰：「賤人蒙世尊潤，獲為人王。斯  土傳世，不知有佛；流俗之書，亦無記焉。願以
大明，開斯國人之聾盲！明日願與應真眾  垂意，顧斯一時三月！」

[0549c08]  佛告阿難：「勅諸比丘！明  日彼王請，皆當徐徐變化，現神尊德，令其國  民咸共覩焉！」諸天聞佛至彼教化，相率導從，
作樂歌德，寶帳幢幡，華下紛紛，光色耀人。佛  及應真皆坐正殿，王案舍衛國王供養明法，  身自斟酌畢，以小机於佛前坐，佛廣說法。

[0549c14]  王曰：「吾本微人，素無快德，何緣獲斯？」

[0549c14]  佛告  王曰：「昔彼王飯佛，王心念言：『佛如國王，沙  門猶臣下。』王種斯栽，今自獲其果。彼一人云：
『佛若牛，弟子如車。』彼自種車轢之栽，今在太  山為火車所轢，自獲其果也。非王勇健所能  致矣！為善福隨，履惡禍追，響之應聲，善惡如
音，非天、龍、鬼、神所為，非先靈所為，造之者心、  成身口矣！」

[0549c21]  佛說偈曰：

「心為法本，　　心尊心使，　　中心作惡，  
即言即行，　　罪苦自追，　　車轢于轍。  
心為法本，　　心尊心使，　　中心念善，  
即言即行，　　福樂自追，　　如影隨形。」

[0549c26]  世尊又告王曰：「眾惡之罪，最重有五。不孝不  忠，殺親殺君，家滅國亂，重罪一也。羅漢之  行，得空不願，無想之定，與佛齊意，拯濟眾
生，而愚向之，重罪二也。佛者，眾罪已畢，景福  會成，相好十力，法導眾生，慈悲喜護，心過慈  母，而愚惡謗，重罪三也。清淨沙門，志清行
高；懷抱經法，助佛化愚。諸佛相紹繼，眾生得  度，皆由眾僧。佞讒交搆，以致不調。僧不調，  政法毀，民狂走。政法毀、民狂走者，三道興，
惱比丘僧，重罪四也。佛之尊廟，寶物水土，眾  生赤心以貢三尊，愚人或毀盜之，重罪五  也。犯斯五者，罪無請。謂之自殺身、自滅族、
自投太山火矣！五罪之重，重於須彌，慎無犯  焉！」

[0550a10]  佛說經竟，王及群臣皆得須陀洹，受五戒  為清信士。國民有作沙門者、守戒為清信士  者，遂以五戒、十善為國政，諸天祐護，國遂興
矣！諸天、龍、神、王、臣、黎民，無不歡喜。

佛說自愛經

* * *

【經文資訊】大正藏第 17 冊 No. 0742 佛說自愛經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
