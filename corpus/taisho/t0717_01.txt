分別緣起初勝法門經卷上


大唐三藏法師玄奘奉　詔譯

[0837b24]  如是我聞：

[0837b24]  一時，薄伽梵在室羅筏住誓多林  給孤獨園。時有眾多大苾芻眾，在安適堂同  集會坐，作如是類往復談論言：「諸大德！世
尊曾以無量異門，說十二分甚深緣起，於彼  最初宣說無明，以為緣性。何因緣故，一切  煩惱諸行緣中，唯說無明以為緣性？於此無
明見何殊勝？」由是因緣便興諍論。

[0837c01]  于時世尊，  遊於天住，以超過人清淨天耳，聞如是事。於  日晚時從宴坐起，詣安適堂在大眾前，敷如
常座結加趺坐，以清美音告諸大眾：「汝等  何故集此堂中而興諍論？汝等今者，為何  所論於此集會？」

[0837c06]  時諸大眾白言：「世尊！我等  集此，作如是類往復談論言：『諸大德！世尊  曾以無量異門說十二分甚深緣起，於彼最
初，宣說無明以為緣性。何因緣故，一切煩  惱諸行緣中，唯說無明以為緣性？於此無明  見何殊勝？』世尊！我等由是因緣便興諍論，我
等今者為論是事於此集會。」作是語已。

[0837c13]  爾時世尊告彼大眾：「我有如是分別緣起初  勝法門，汝應諦聽極善作意，當為汝說。云  何名為分別緣起初勝法門？謂十一種殊勝事
故，於緣起初，宣說無明以為緣性。何等十  一？謂所緣殊勝、行相殊勝、因緣殊勝、等起  殊勝、轉異殊勝、邪行殊勝、相狀殊勝、作業
殊勝、障礙殊勝、隨縛殊勝、對治殊勝。」

[0837c20]  爾時眾中有一苾芻，從座而起偏袒右肩，合  掌禮佛，白言：「世尊！云何無明所緣殊勝？」

[0837c21]  世  尊告曰：「無明所緣，即是一切若因若果有  眾過患諸雜染品，及以一切若因若果有眾  功德諸清淨品，是名無明所緣殊勝。」

[0837c25]  復言：「世尊！云何無明行相殊勝？」

[0837c25]  世尊告曰：「如  是無明隱覆真實顯現虛妄，以為行相，是名  無明行相殊勝。」

[0837c28]  復言：「世尊！云何無明因緣殊勝？」

[0837c28]  世尊告曰：  「如是無明，普於一切煩惱雜染、諸業雜染、諸  生雜染，能作因緣根本依處。云何一切煩惱
雜染？謂略有三煩惱品類，普攝一切煩惱雜  染，謂無知煩惱、猶預煩惱、顛倒煩惱。云  何一切諸業雜染？謂略有三自相差別身語
意業及三障礙對治差別，謂福、非福及不動  業，普攝一切諸業雜染。云何一切諸生雜染？  謂略有三依止三受，謂樂及苦、不苦不樂，所
起三苦，壞苦、苦苦及以行苦，普攝一切諸生  雜染。云何無明普於一切煩惱雜染、諸業雜  染、諸生雜染，能作因緣根本依處？謂於諸諦
有二種愚，能令一切煩惱雜染，未生而生生  已增廣，及令一切諸業雜染，未生而生生已  積集，亦令一切諸生雜染，未生而生生已不
轉，是故我說如是無明，普於一切煩惱雜染、  諸業雜染、諸生雜染，能作因緣根本依處，是  名無明因緣殊勝。」

[0838a17]  復言：「世尊！云何無明等起殊勝？」

[0838a17]  世尊告曰：「謂  此無明，或愚當來苦諦所攝後有自體，或愚  現法苦諦所攝已得自體，如是愚者，或有能
引所引緣起，或有能生所生緣起。此二緣起，  即以愚於當來現法自體無明作等起緣。」

[0838a21]  復  言：「世尊！云何能引所引緣起？」

[0838a22]  世尊告曰：「第一  無明緣行，行緣識，識緣名色，名色緣六處，六  處緣觸，觸緣受，是名能引所引緣起。」

[0838a25]  復言：「世尊！云何能生所生緣起？」

[0838a25]  世尊告曰：「第  二無明緣受，受緣愛，愛緣取，取緣有，有緣  生，生緣老死，是名能生所生緣起。」

[0838a28]  復言：「世尊！云何名為第一無明與其能引所  引緣起作等起緣？」

[0838a29]  世尊告曰：「謂有一類，愚於  當來後有自體，即便發起後有希求。由愚  所生後有希求，便於後有見勝功德，若於現
法執著可愛、不可愛境，邪分別故，造非福  行，彼於資具生貪著故，或於怨憎生瞋恚故，  及彼相應不能決了，功德過患放逸愚故，造
斯惡行，即於後世所有過失，不能思惟、不  能解了，行相無明能作如是非福行緣。若  於後有見勝功德，或見出離，便造福行或不
動行，彼依教法或依誨法，發起思擇及修  習故，能造斯行。應知如是思擇修習雖在  善心，然不如理作意思惟，故是後有愚癡所
引，謂於後有見勝功德，癡覆藏故，及見出  離，癡覆藏故。如是非福、福、不動行，障礙對  治，與六識身俱生俱滅，能於現在已得生滅
異熟識中安置諸行，三種習氣由此方便，攝  受後有新生種子。攝受後有新種子故，於當  生中所起後有所攝名色，六處、觸、受次第而
生，此名色等。於現已得異熟識中，但起因  性未有果性，是故但名所引緣起，如是名為  第一無明與其能引所引緣起作等起緣。」

[0838b21]  復言：「世尊！云何名為第二無明與其能生所  生緣起作等起緣？」

[0838b22]  世尊告曰：「謂有一類，愚  於現在已得自體，於六觸處為緣生受，便  起味著。由味著故，希求當來如是類受。由
希求故，於追求時便起於取，樂受所起愛為  緣故，發生欲取。言欲取者，謂於諸欲妄分  別貪，此為上首。此為前行，便有欲界一切
煩惱。若復以其苦受為緣，生無有愛，厭離  俱行非理所引，厭離相應，依止此愛，不正  方便求無有時，即便發起出離惡見、定期惡
見，及此二種所依惡見。由此義故，名愛緣  取。若即以此取為所依，不離欲貪而命終者，  由此諸見及與欲界一切煩惱，名有欲界愛
為緣取。若離欲貪，或離色貪，彼色界愛或  無色愛便得生處。彼於色界或無色界煩  惱轉時，發起色界、無色界取，由此諸色、無色
煩惱及彼諸見，名有色界愛為緣取，及無色  界愛為緣取。彼由如是愛為緣取，先得種種  行所熏習異熟果識，名為有取。彼由如是取
所攝受，先所積集行等種子，若彼彼處諸愛  未斷，即彼彼處功能現前，能生後有。由彼  行等能有當生，能令生有將入現在，故說名
有。由彼取力，行等成有。以是為緣，從此命終，  先所引發漸次生起，由此義故，名有緣生。生  既生已，先起時分變異名老，於最後邊命盡
名死，由是故名生緣老死。如是名為第二無  明與其能生所生緣起為等起緣。」

[0838c18]  復言：「世尊！  何緣不說愛取二種能生緣起與行為緣？」

[0838c20]  世尊告曰：「愛取二種自界所行有分齊故。所  以者何？欲界愛取，與彼色界或無色界諸不  動行為等起緣，不應道理，非境界故。如說
欲界愛取二種於不動行，如是色界愛取二  種於無色界諸不動行，若無色界愛取二種  於欲界行或色界行，及以色界愛取二種於  欲界行，當知亦爾。」

[0838c27]  復言：「世尊！何緣欲界愛取二種，不與非福、福  行為緣？」

[0838c28]  世尊告曰：「諸有現前愛非愛境增上  力故，發生欲愛起不善根造非福行，一切皆  由於因於果非福行中不知過患。彼由意樂
有過失故，或由加行有過失故，起非福行。如  是意樂、加行過失，唯用無明以為勝緣，非境  界愛及不善根。若由欲愛造諸福行，彼信為
依乃造斯行，於死於生起定信故。此愛及取，  由信攝伏，我施設為有覆無記。若法欲界有  覆無記，於發諸行無勝功能，以於因果及福
行中不知出離，求可愛生造斯福行故，此福  行亦唯無明以為勝緣。」

[0839a09]  復言：「世尊！何緣色界  愛取二種不作色界不動行緣？」

[0839a10]  世尊告曰：「諸  有未離欲界貪者，色界愛等未得生處。若無  生處則無堪能，故非色界不動行緣。如說色
界愛取二種，於其色界諸不動行；如是無色  愛取二種，於無色界諸不動行，應知亦爾。彼  於色界或無色界，有過患身，起有功德作意
想見，或依教法或依誨法，發起如是非理作  意，能為彼界不動行緣。如是所起非理作意  無明所引，如是無明由此所起非理作意及
果為伴，能為彼界不動行緣。是故應知，彼不  動行亦唯無明以為勝緣。復有一類，依無有  愛造諸福行或不動行，彼由如是無有愛故，
既於諸有見多過患，豈更悕求當來諸有？然  於無有不如實知，由無知故，不得諸有真對  治道。又無知故，於非對治起對治想，造諸
福行或不動行。由是道理，如是諸行應知唯  用無明為緣，非愛及取為諸行緣。」

[0839a27]  復言：「世尊！諸所有行，與六識身相應俱有，同  生同滅，何緣故說行是識緣？」

[0839a28]  世尊告曰：「以  六識身與福、非福及不動行相應俱有，同生  同滅，異熟識中安置諸行熏習種子，引發餘
生新異熟識。由此道理，是故宣說行是識緣。」  復言：「世尊！何緣名色、六處、觸、受諸分種子，異  熟識中同時引發，而復說有先後次第？」

[0839b04]  世尊  告曰：「彼於當來，先後次第而生起故，如是而  說。」

[0839b06]  復言：「世尊！何緣名色、六處、觸、受，說為當  來生身之相？」

[0839b07]  世尊告曰：「由彼是因受用依止，  及是其因受用體故。」

[0839b09]  復言：「世尊！若唯名生都無其色，斯有何過？」

[0839b09]  世  尊告曰：「若一生中唯有其名不依色住，相續  生起不應道理。」

[0839b12]  復言：「世尊！若唯色生都無其名，斯有何過？」

[0839b12]  世  尊告曰：「若唯有色無名執受，即應散壞不得  增長。」

[0839b15]  復言：「世尊！若但說言識緣六處，斯有何過？」

[0839b15]  世  尊告曰：「初受生時六處未滿，唯有身根及意  根轉，應不可得由此兩根為體。名色最初有  故，次第增長，與後圓滿六處為緣故，說名
色是六處緣。」

[0839b20]  復言：「世尊！若六處滿生身究竟，何緣復說觸  受二種？」

[0839b21]  世尊告曰：「若於生身六處已滿，雖是  受用所依究竟，而未得名受用究竟，由因及  受，方得說名受用究竟。是故應知，要須受
用所依究竟，及與受用因體究竟，方得說名  生身究竟。」

[0839b26]  復言：「世尊！如說無明為緣生愛，又復說言受  是愛緣。若唯無明是其愛緣、不緣於受，斯有  何過？」

[0839b28]  世尊告曰：「愛有三種，應於一時三種  俱起，由愛觀待受為緣故，非一時起，由此  道理，非唯無明與愛為緣。」

[0839c02]  復言：「世尊！若爾，此愛唯受為緣，斯有何過？」

[0839c02]  世  尊告曰：「應一切受皆是愛緣，然復有受非是  愛緣，彼能為緣斷滅諸愛，是故非唯受為愛  緣。」

[0839c06]  復言：「世尊！若唯說愛與有作緣，不緣於取，斯  有何過？」

[0839c07]  世尊告曰：「悕求名愛，於嶮惡趣無  有悕求，然由所作非福行故，雖求善趣相違  果生，彼果生時豈緣於愛？唯應用彼取為其
緣。又如所說無有愛者，悕求無有；求無有  時，由造福行、不動行故，相違果生。此果生  時豈緣於愛？唯應說彼取為其緣。由此道理，  非唯用愛與有為緣。」

[0839c14]  復言：「世尊！若取緣有，有緣生者，何緣不說  取之與有以為集諦？」

[0839c15]  世尊告曰：「愛能造作四  種業故，一者此愛於其自體境界受中，能作  貪味繫縛業故；二者此愛能作發起諸取業
故；三者此愛能作令先所引行等成有業故；  四者此愛能作死後續生業故。由是因緣，唯  說此愛以為集諦。」

[0839c21]  復言世尊！若生老死，名色六處觸受為相，於  此生身何緣顯示生老死名。世尊告曰：「為顯  如是生身之相，有三種苦成苦性故。」

[0839c24]  復言：「世尊！生顯何苦？」

[0839c24]  世尊告曰：「生顯行苦。」  復言：「世尊！老顯何苦？」

[0839c25]  世尊告曰：「老顯壞苦。」  復言：「世尊！死顯何苦？」

[0839c26]  世尊告曰：「死顯苦苦。」  復言：「世尊！如是四種生身之相，由生老死有  何差別？」

[0839c28]  世尊告曰：「即此四種生身之相，若  次第生，若屬彼生，若如是生，應知是名生  身生相。」

[0840a01]  復言：「世尊！云何次第生身生相？」

[0840a01]  世  尊告曰：「於其最初有下種生，從此無間有漸  增生，從此無間有出胎生，從此無間有漸長  生。既成長已，受用言說能得等生，如是品
類名次第生。」

[0840a05]  復言：「世尊！此屬誰生？」

[0840a05]  世尊告  曰：「蘊、界、處生都無有我。所以者何？以諸蘊  等漸增長故，其性無常，即無常法有此生相。」

[0840a08]  復言：「世尊！云何而生？」

[0840a08]  世尊告曰：「由命根力  有暫時住，分限法故，其性無常，即無常法  如是而生。即此四種生身之相，時分變異，應
知能作五種衰損，說名為老。」

[0840a11]  復言：「世尊！云  何名為五種衰損？」

[0840a12]  世尊告曰：「一者鬚髮衰損，  以彼鬚髮色衰壞故；二者身相衰損，形色  膚力皆衰損故；三者作業衰損，發言氣上喘
息逾急，身戰掉故，住便僂曲，以其腰脊皆  無力故，坐即低屈身羸弱故，行必按杖，身  虛劣故，凡所思惟智識愚鈍，念惛亂故；四
者受用衰損，於現資具，受用劣故，於戲樂  具，一切不能現受用故，於諸色根所行境界，  不能速疾明利而行，或不行故；五者命根衰
損，壽量將盡，隣近死故，遇少死緣，不堪忍  故。即於此四生身相中，復有六種死差別相：  一者究竟死、二者不究竟死、三者自相死、四
者不究竟死分差別相、五者究竟死分差別  相、六者時非時死。應知此中自相死者，謂  識離身，色相滅沒差別之相，如是名為生  身相中名色等相由生老死而有差別。」

[0840a27]  復言：  「世尊！於緣起中說三種愛，一切皆是生身之  緣。何緣處處多分，唯說欲界生身？」

[0840a29]  世尊告曰：  「欲界生身相最麁故，易顯了故，非永解脫退  還道故。」

[0840b02]  復言：「世尊！如先所說諸引緣起，諸  生緣起有十二分，於諸分中，幾是能引？幾  是所引？幾是能生？幾是所生？」

[0840b04]  世尊告曰：「應  知於此十二分中，無明與行及識一分，名為  能引；復有一分識及名色、六處、觸、受，名為所
引；復有一分受、愛、取、有，名為能生；生及老  死名為所生，應知一分名色、六處及與觸、受，  亦名所生。」

[0840b09]  復言：「世尊！如是諸分，若引若生，  為一時起？為次第起？」

[0840b10]  世尊告曰：「一時而起，  次第宣說。」

[0840b11]  復言：「世尊！如是諸分，若一時起，  何因緣故，先說其引後說其生？」

[0840b12]  世尊告曰：「要  由有引後有方生，非無引故。」

[0840b14]  復言：「世尊！無明亦緣非理作意，何故唯說無  明為緣？」

[0840b15]  世尊告曰：「無明亦引非理作意與  行為緣，又從無明所生觸受為緣生愛，是故  偏說。」

[0840b18]  復言：「世尊！略由幾相應知緣起？」

[0840b18]  世尊告曰：「略  由三相應知緣起：一者由無動作知緣起相，  二者由性無常知緣起相，三者由有堪能知  緣起相。」

分別緣起初勝法門經卷上

* * *

【經文資訊】大正藏第 16 冊 No. 0717 分別緣起初勝法門經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
