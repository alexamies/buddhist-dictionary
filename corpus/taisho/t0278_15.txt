大方廣佛華嚴經卷第十五

東晉天竺三藏佛馱跋陀羅譯

金剛幢菩薩十迴向品第二十一之二

[0493b11] 「◎佛子！何等為菩薩摩訶薩第三等諸佛迴向？此菩薩摩訶薩隨順學過去、未來、現在諸佛迴向。此菩薩修菩薩行時，見好惡色，其心清淨而無憎愛；歡喜悅樂，起無壞心，離諸憂惱；得正直心，身意柔軟，諸根清涼。此菩薩得如是樂時，迴向諸佛，作如是念：『一切諸佛雖有無上淨妙快樂，復願諸佛具不思議佛所住樂，具足攝取不可稱量佛三昧樂，成就無量大悲快樂，具足成就不可計議佛解脫樂，具足攝取諸佛神足自在快樂，無上尊重最妙快樂；普覆如來，常令具足諸佛無量力樂，永離一切諸覺之樂，無上寂靜不變易樂；具足無礙法門，心常寂定而無散亂，佛無二行不可壞樂。』菩薩摩訶薩以如是善根，迴向諸佛已，又復迴向一切菩薩，令願未滿者，悉令滿足；未淨直心者，令淨直心；未滿諸波羅蜜者，悉令滿足，安住金剛菩提之心；於一切智，得不退轉，不捨大莊嚴，守護菩提門及諸善根；能令一切眾生，捨離放逸，發菩提心；所願成滿，安住一切菩薩所住，得諸菩薩明利諸根，修習善根，證薩婆若。

[0493c03] 「如是，菩薩摩訶薩以諸善根，迴向菩薩已，又復迴向一切眾生，迴向一切眾生見佛聞法、敬心近僧，迴向具足專心念佛，迴向具足念淨妙法，迴向念僧尊重恭敬，迴向見佛未曾遠離，迴向成就諸清淨心，迴向分別諸如來法，迴向成就無量功德，迴向清淨諸通善根，迴向除滅一切疑惑，如佛迴向開化一切眾生、聲聞、緣覺及諸菩薩，菩薩善根迴向一切眾生，亦復如是；令一切眾生永離地獄、餓鬼、畜生、閻羅王處一切惡趣，無量眾難。菩薩摩訶薩令彼一切眾生悉發無上菩提之心、長養無上菩提之心、一心專求一切種智、捨離誹謗諸佛正法、常樂具足一切智地；令一切眾生究竟清淨，得一切智。菩薩摩訶薩所行善根，以諸大願攝取行等行、積聚等積聚、長養等長養，皆悉廣大，具足充滿。菩薩摩訶薩若在家時，與妻子俱，未曾暫離菩提之心，正念思惟薩婆若境界，自度度彼，直心平等，方便示現妻子眷屬。菩薩善方便智，皆悉成就，究竟解脫，雖與同止，心無所著；以本大悲故，處在家屬，以大慈故，隨順妻子，於菩薩淨道，無所障礙。菩薩摩訶薩若在家時，應以如是薩婆若心善根迴向，所謂：被著衣裳，若飲若食，服諸湯藥，行、住、坐、臥，身、口、意業，具足清淨，諸根調伏，皆悉安諦，洗浴塗身、寂靜徐步、迴旋顧眄、舉足下足、若眠若覺，不失威儀，善攝諸根，未曾散亂。菩薩摩訶薩以如是等一切諸行，未曾遠離薩婆若心，善根迴向饒益安樂一切眾生，無量諸願皆悉成就，攝取無量廣大善根，修習善根救護一切，除滅一切放逸憍慢，一心正念一切種智，欲覺一切諸佛菩提，捨離煩惱及順煩惱法，修習一切菩薩所學，於一切智道無所障礙，樂修智地及諸善根，常樂愛語，增長善根，令一切眾生，永離苦惱，不著所行，一心受持諸佛教法，是為菩薩摩訶薩處在家屬，攝取善根，一心迴向無上菩提。

[0494a11] 「菩薩摩訶薩復作是念：『乃至小犬及餘畜生，當令此等具足修習不放逸行，離畜生趣，得饒益樂，究竟解脫，永度苦海、苦受、苦陰、苦覺、增上大苦、苦行、苦藏、苦根、苦舍，如是等無量無邊一切眾苦。』菩薩摩訶薩欲令眾生悉得除滅，以淨善根迴向無上菩提，教一切眾生迴向如是境界，正念思惟彼彼善根以為上首；所謂：迴向一切種智，發菩提心、攝菩提心，遠離生死，修習善根，出生死淵，得諸如來無礙快樂；修如來慈，充滿十方，大悲饒益一切眾生；普令一切得清淨樂，守護一切諸勝善根，令一切眾生究竟佛法，遠離一切諸魔境界，入彼甚深如來境界，普能拔出一切世間，具足一切如來善根，住三世佛平等法中。如是菩薩摩訶薩今集善根、已集善根、當集善根，皆悉迴向。

[0494a27] 「復作是念：『如彼過去菩薩所行，恭敬供養一切諸佛，度脫眾生，救護一切，修諸善根迴向菩提而無所著；不依色、不著受、不顛倒想、不作行、不取識，離六入，不住世法、樂出世法，知法如空，究竟得至非趣彼岸，照解諸法不生不滅、無真實相、無所染著，一切諸法無有虛妄、無所歸趣、無所破壞，安住實際，無有自性，離諸性故。於一念中，解一切法無性為性，常樂習行普門善根，具足如來圓滿功德，顯現一切。如彼過去一切如來善根迴向，我亦如是。』樂如是法，證如是法，如是發心，修習諸法，不違法相；所有起法，猶如幻化、電光、水月、鏡中之像，因緣和合，假持諸法，悉分別知從業因起，唯如來地是究竟處。菩薩摩訶薩如是隨學過去諸佛所學迴向，未來、現在，亦復如是。

[0494b14] 「菩薩摩訶薩學三世佛所學迴向諸善根已，作如是念：『如彼諸佛所知菩薩迴向，我亦如是迴向：第一迴向、勝迴向、最勝迴向、上迴向、無上迴向、無等迴向、無等等迴向、無比迴向、無對迴向、尊迴向、妙迴向、平等迴向、正直迴向、大功德迴向、大願迴向、明淨迴向、善迴向、清淨迴向、離惡迴向、不隨惡迴向。』如是菩薩摩訶薩以諸善根正迴向已，成就清淨妙身、口、意所作行業，皆悉清淨，住菩薩住、離諸惡住，修習善根，離身、口惡業，心無選擇，修薩婆若；住無量住，入一切法，空無自在，修出世法，於世間法，心無染著，分別了知無量諸業，成就巧方便，迴向諸法，心無所倚。

[0494b27] 「佛子！是為菩薩摩訶薩第三等諸佛迴向。菩薩安住此迴向已，深入一切諸如來業，趣諸如來勝妙功德，入深清淨智慧境界，不離一切諸菩薩業，善能分別巧妙方便、入深法界巧妙方便，次第成就菩薩善根，入於一切諸如來性，以巧方便，分別了知無量無邊一切諸法；雖復示現世界中生，於諸世界，心無所著。佛子！是為菩薩摩訶薩等諸佛迴向。」

[0494c06] 爾時，金剛幢菩薩承佛神力，普觀十方，以偈頌曰：

「彼諸菩薩摩訶薩，　　修過去佛迴向法，
　亦學未來現在世，　　無量導師之所行。
　一切種種微妙樂，　　諸佛如來所讚歎，
　成就明淨勝法眼，　　迴向一切諸導師。
　菩薩身根種種樂，　　眼耳鼻舌諸情根，
　種種上妙無量樂，　　迴向一切諸最勝。
　一切世間諸善根，　　及諸如來所成就，
　於彼悉攝無有餘，　　隨喜迴向益眾生。
　菩薩隨喜無有量，　　亦以迴向一切眾，
　人中師子所有樂，　　願令眾生悉具足。
　諸佛如來所知見，　　一切眾生清淨樂，
　欲令眾生皆悉得，　　世間燈明所受樂。
　菩薩所得種種樂，　　迴向諸佛為眾生，
　欲令眾生常安隱，　　於彼迴向無所著。
　菩薩修此迴向時，　　興發無量大悲心，
　如佛所知迴向德，　　令我具足悉成滿。
　如諸最勝所知見，　　一切智乘微妙樂，
　如我在世諸所行，　　一切菩薩無量樂。
　一切趣中眾快樂，　　柔軟調伏諸根樂，
　皆悉迴向為眾生，　　普令成就無上智。
　身口意淨離諸惡，　　巧妙方便心平等，
　以此迴向群生類，　　悉令成就無上智。
　菩薩所修諸行業，　　積集無量淨功德，
　隨順如來生佛家，　　寂然不亂正迴向。
　十方無量世界中，　　攝取一切眾生類，
　無量善根悉迴向，　　普令眾生得安樂。
　不為己身自求樂，　　欲令一切悉安隱，
　遠離一切虛妄心，　　悉解諸法空無我。
　十方無量諸最勝，　　所見一切真佛子，
　以諸功德迴向彼，　　速令究竟無上道。
　一切世間眾生類，　　等心攝取無有餘，
　以我所行諸淨業，　　令彼眾生速成佛。
　無量無邊清淨願，　　無等最勝所演說，
　皆悉清淨離諸垢，　　普令佛子究竟滿。
　一切功德盡迴向，　　悉令十方諸佛剎，
　種種淨妙而莊嚴，　　菩薩如是學迴向。
　心不稱量諸二法，　　了達覺悟法無二，
　諸法非二非不二，　　不作虛妄是佛子。
　一切世間所有想，　　究竟悉度無有餘，
　亦不壞想及非想，　　決定了知眾生想。
　彼諸菩薩身淨已，　　則意清淨無瑕穢，
　口業已淨無散亂，　　當知意淨無所著。
　一心正念過去佛，　　分別未來諸導師，
　現在十方天人尊，　　菩薩遍學彼佛教。
　三世無量諸最勝，　　慧心明達無障礙，
　所行無量求菩提，　　迴向饒益諸世間。
　彼勝妙慧廣大慧，　　四真諦慧離倒慧，
　平等實慧清淨慧，　　無比慧等皆迴向。◎

[0495a28] 「◎佛子！何等為菩薩摩訶薩第四至一切處迴向？此菩薩摩訶薩修習一切諸善根時，以彼善根如是迴向：令此善根功德之力至一切處，譬如實際，無處不至；至一切世間、至一切有、至一切眾生、至一切剎、至一切法、至一切虛空、至一切三世、至一切有為及無為法、至一切語言音聲，我此善根，亦復如是遍至一切諸如來所，供養三世一切諸佛；過去諸佛，所願悉滿；未來諸佛，具佛莊嚴；虛空、法界等世界中，現在諸佛及無量大眾以為莊嚴，皆悉供養。猶如諸天，於一念中，悉能充滿無量無邊一切世界，廣大功德，智慧無礙，善根迴向故。菩薩摩訶薩復作是念：『以此善根，虛空、法界等一切世界，世界性種種業所起；十方不可說世界、不可說佛剎種種世界，諸佛境界、無分齊世界、轉飜覆世界、伏世界、轉世界、一切無餘世界中，現在諸佛，顯現無量自在神力。彼有菩薩，解虛空法界等一切諸法，為諸眾生於一切世界中，現為如來出興於世，示現至一切處智，無量無邊自在受生法身，遍至不壞法界，平等普入，同佛身藏，不生不滅；普應一切善巧方便，出現世間；從真實法性起，堅固不轉，無礙所持，諸佛無礙功德所生。』

[0495b23] 「菩薩摩訶薩於諸如來、應供、等正覺所，種諸善根，以眾雜華、種種諸香、鬘蓋幢幡、珍寶燈明，以如是等諸妙供具，供養尊像、及諸塔廟。以此一切善根迴向，以一心、不亂心、不動心、尊重心、離瞋心、無住心、無著心、無眾生心、無諂害心、寂靜心迴向。復作是念：『虛空、法界等一切劫中，去、來、今佛，相好具足而自莊嚴，以妙法界莊嚴而自莊嚴。彼佛眷屬，充滿虛空、法界等一切世界，隨時出世，未曾失時。我以善根迴向，供養諸佛，以無量香蓋、無量香幢、無量香幡、無量香宮殿、無量香網、無量香像、無量香光、無量香焰、無量香雲、無量香座、無量香輪、無量香住處、無量香佛世界、無量香須彌山王、無量香海、無量香河、無量香樹、無量香衣、無量香蓮華，以如是等無量無數眾香莊嚴，以為供養。以無量華蓋，廣說如上，乃至無量無數眾華莊嚴，以為供養；以無數鬘蓋，乃至無數眾鬘莊嚴，以為供養；以不可思議塗香蓋，乃至不可思議塗香莊嚴，以為供養；以不可稱末香蓋，乃至不可稱末香莊嚴，以為供養；以無分齊妙衣蓋，乃至無分齊妙衣莊嚴，以為供養；以無邊寶蓋，乃至無邊眾寶莊嚴，以為供養；以無量燈蓋，乃至無量眾燈莊嚴，以為供養；以不可說莊嚴具蓋，乃至不可說眾莊嚴具，以為供養。以不可說不可說摩尼寶蓋，如是摩尼寶幢、摩尼寶幡、摩尼寶帳、摩尼寶網、摩尼寶鬘、摩尼寶光、摩尼寶焰、摩尼寶雲、摩尼寶座、摩尼寶輪、摩尼寶宮殿、摩尼寶世界、摩尼寶須彌山王、摩尼寶海、摩尼寶河、摩尼寶樹、摩尼寶衣、摩尼寶蓮華，如是等不可說不可說摩尼寶莊嚴，以為供養。於一一境界中，各有阿僧祇欄楯、阿僧祇莊嚴、阿僧祇宮殿、阿僧祇樓閣、阿僧祇偏樓閣、阿僧祇半月莊嚴、阿僧祇內小幃帳、阿僧祇窓牖、阿僧祇清淨寶、阿僧祇一切寶，莊嚴清淨一切世界，悉無有餘。如是莊嚴，令一切眾生，超出生死，成就如來十種力地，於諸法中，得無礙法明；教化眾生一切善根迴向，調伏眾生無量心，充滿虛空、法界等一切佛剎，法無所至；出生三世無量善根，令一切眾生，悉得覩見無量諸佛，安住一切諸善根中，成就大乘不著諸法具足諸善根究竟無量行，普入無量無邊一切法界善根迴向；入一切如來自在神力，令一切眾生因此善根，得薩婆若，成無上道。譬如無我，不離諸法，我諸善根，亦復如是；攝取一切佛，恭敬供養故；攝取一切法，離障礙故；攝取一切菩薩，究竟一切同善根故；攝取菩薩一切行，滿諸願故；攝取菩薩一切法明，決定無礙故；攝取一切佛自在神力，成就無量諸善根故；攝取一切佛力無所畏，發無量心，滿一切故；攝取一切善薩三昧辯才陀羅尼門，解了世間無二法故；攝取一切佛巧妙方便，示現如來大神力故；攝取三世一切諸佛，出生得道，轉淨法輪，示現涅槃，興發供養，化眾生故；攝取一切世界，無上佛剎莊嚴故；攝取一切劫，不斷一切菩薩行故；攝取一切趣，示現受生故；攝取一切眾生，具足普賢菩薩行故；攝取一切眾生，淨煩惱習故；攝取一切眾生諸根，化度無量故；攝取一切眾生諸欲，淨諸煩惱故；攝取一切眾生，調伏成熟，隨其所應，為現身故；攝取一切眾生，令解眾生如變化故；攝取一切如來性，守護受持一切佛法故。』

[0496a29] 「菩薩摩訶薩如是善根迴向，了無所有，業中不取虛妄報，報中不取虛妄業；離諸虛妄，入深法界，心常安住勝妙善根；遠離散心，修習善法；不信不入一切諸法，不見有法，自性成就，作者壞者，皆不可得；知一切法悉無自在，解了法界，無有見者，無有知者。如是菩薩摩訶薩圓滿具足，解了諸法，得一切法眾因緣地，見一切法身，離欲實際，等觀諸法，解了世間，猶如變化；明達眾生，皆是一法，分別無二。不捨諸業境界方便，於有為界出無為界，而亦不壞有為之性；於無為界出有為界，而亦不壞無為之性。如是菩薩摩訶薩樂觀諸法寂滅之相，出生一切清淨善根，皆悉迴向救護眾生；精勤修習離愚癡法，深達明了一切法海；以虛空等一切善根迴向，具足無上堅固功德；得離癡冥，明淨法眼，善知方便迴向功德。菩薩摩訶薩如是善根迴向，令一切眾生，淨一切剎，得佛自在，教化眾生，持諸佛法，一切世間，最上福田；為諸眾生，作採寶導師；為一切世間，出明淨日，一一善根，充滿法界，善根迴向，救護眾生，令一切眾生，悉皆成就清淨功德。菩薩摩訶薩如是善根迴向，守護受持諸如來性，教化成熟諸眾生性，嚴淨一切諸佛剎性，不壞業性，分別法性，等觀不二性，遍遊十方性，廣說離欲性，具足解脫性，普照諸根性。

[0496b26] 「佛子！是名菩薩摩訶薩第四至一切處迴向。菩薩摩訶薩安住此迴向，能以一切善根迴向：得至一切處身業，善能應現一切世界故，得至一切處口業，微妙音聲充滿十方一切世界故；得至一切處意業，悉能受持一切諸佛所說法故；得至一切處神足，善能隨順一切世間行故；得至一切處法，隨順一切法故；得至一切處隨順法陀羅尼辯才，令一切眾生悉歡喜故；得至一切處順入法界，於一毛道，悉能普入一切世界故；得至一切處身，令一切眾生身，入一眾生身故；得至一切處劫，於一切劫中，常見諸佛故；得至一切處剎那，於一剎那，現一切佛興於世故。佛子！菩薩摩訶薩得至一切處善根迴向，能以一切善根迴向。」

[0496c12] 爾時，金剛幢菩薩承佛神力，普觀十方，以偈頌曰：

「一切內外諸世間，　　菩薩大士無所著，
　不捨饒益眾生事，　　如是妙智人中勝。
　不著一切諸世界，　　不取十方堅固性，
　不取眾生壽命相，　　亦不妄取諸世間。
　一切十方世界中，　　攝取眾生悉無餘，
　觀察有無得自在，　　至一切處善迴向。
　攝取有為無為法，　　心不妄取諸世間，
　世間諸法無差別，　　照世燈明如是覺。
　一切所行諸業行，　　上中下品各不同，
　智者諸業悉迴向，　　一切十方諸如來。
　菩薩迴向到彼岸，　　隨如來學悉成就，
　分別甚深微妙智，　　具足最勝殊特法。
　清淨善根悉迴向，　　常能利益諸群生，
　悉令十方一切眾，　　成就無上照世燈。
　未曾虛妄取眾生，　　亦不妄想念諸法，
　不染不著一切世，　　亦復不捨諸眾生。
　菩薩常樂寂滅法，　　隨順得至寂滅境，
　亦不捨離眾生道，　　得如是等微妙智。
　不起諸業虛妄想，　　於諸果報亦不著，
　一切世間從緣起，　　不離因緣見諸法。
　如是境界隨順至，　　遠離一切虛妄想，
　一切眾生調御師，　　具足明了善迴向。

[0497a07] 「佛子！何等為菩薩摩訶薩第五無盡功德藏迴向？此菩薩摩訶薩修悔過善根，離一切業障。於去、來、今佛一切善根，及三世一切眾生善根，皆悉隨喜。於諸如來，尊重恭敬、禮拜、供養所生善根；勸請諸佛所生善根；佛所說法聞持憶念、如說修行，入不思議境界善根；三世諸佛無盡善根；一切菩薩所修善根；三世諸佛得菩提時，無上善根；菩薩摩訶薩於此一切善根，皆悉隨喜。隨喜已，安住彼善根。三世諸佛轉淨法輪，度無量眾生；彼諸眾生所得善根，菩薩摩訶薩皆悉隨喜。三世諸佛從初發心修菩薩行，乃至成佛，示現涅槃，於其中間，所獲善根，皆悉隨喜。彼諸如來般涅槃已，受持守護諸佛正法，乃至法滅，所修善根；念佛境界，所修善根；自己境界，所修善根；乃至無上菩提境界善根；菩薩摩訶薩以此諸善根，皆悉迴向。菩薩摩訶薩作如是念：『此諸善根若修、若學、若積集、若開解、若隨喜、若具足、若成就、若有所行、若有所得、若正憶念、若受持、若堅固難壞，如此善根，盡過去際劫，一切諸佛莊嚴世界，無量行業之所興起，佛智所知、菩薩所識、應眾生起，隨欲清淨，如來所持、如來出世淨業所成，普賢菩薩淨業所起。彼諸世界，若有眾生成無上道，現自在力，未來一切如來、應供、等正覺莊嚴佛剎，與法界等無量無邊虛空、法界等一切世界中，盡未來際劫一切諸佛，彼諸如來成就智慧當淨佛剎，雜寶莊嚴：一切無厭上香莊嚴、雨一切華莊嚴、一切衣雲莊嚴、一切功德藏莊嚴、一切如來持智莊嚴、一切佛剎莊嚴、不可說莊嚴、修習不可思議功德莊嚴、如來等正覺淨威神莊嚴；未來一切諸佛莊嚴佛剎，一切世間所不能覩，菩薩淨眼之所照見。』

[0497b11] 「菩薩摩訶薩修勝善根，悉入一切諸清淨法，受持一切諸清淨法，猶如變化；普行菩薩諸清淨業，入菩薩不可思議自在三昧，佛慧光明，普照世間。如未來諸佛嚴淨佛剎，現在諸佛嚴淨世界，亦復如是。種種莊嚴清淨，具足功德；普覆無量妙色不可思議香、無量雜寶、無量寶樹、阿僧祇莊嚴、阿僧祇宮殿、阿僧祇微妙音聲，隨善知識，顯現無量一切功德，殊勝莊嚴，不可窮盡。一切香莊嚴、一切鬘莊嚴、一切華莊嚴、一切末香莊嚴、一切寶莊嚴、一切衣莊嚴、一切幢莊嚴、一切幡莊嚴、一切繒綵莊嚴、一切寶欄楯莊嚴、阿僧祇白寶網普覆莊嚴、阿僧祇河莊嚴、阿僧祇雲雨莊嚴、阿僧祇自然妙音無所不聞；以如是等無量無邊諸莊嚴具，莊嚴無量無邊、不可思議諸佛世界。彼諸世界中，若佛剎莊嚴、佛剎清淨、佛剎平等、佛剎妙善、佛剎功德、佛剎殊勝、佛剎安樂、佛剎不壞、佛剎無盡、佛剎無量功德不可盡、佛剎不退、佛剎無所畏、佛剎光明、佛剎快樂、佛剎無厭、佛剎普照、佛剎照明、佛剎方正、佛剎第一、佛剎勝、佛剎最勝、佛剎微妙、佛剎無比、佛剎無等、佛剎上、佛剎無上、佛剎無等等；如是等三世一切諸佛，佛剎莊嚴。菩薩摩訶薩以此善根，皆悉迴向，普令一切佛剎，清淨莊嚴。如是莊嚴，於一世界中，三世一切莊嚴佛剎，具足清淨周遍，清淨積聚；等起莊嚴具足，莊嚴住持，皆悉具足。如一世界中，無量無邊虛空、法界等世界，悉以三世諸佛，莊嚴佛剎而莊嚴之；佛剎功德、佛剎觀無厭足、佛剎無量、佛剎彌廣、佛剎無數、佛剎不可思議、佛剎無勝、佛剎不可稱、佛剎無邊，皆悉具足。菩薩摩訶薩復如是迴向：令其所修一切佛剎，菩薩摩訶薩皆悉充滿。此諸菩薩，具足一切清淨功德成就智慧；善能分別一切世界及眾生界，入深法界，捨離愚癡；入空寂界，成就念佛、念不思議法、念清淨僧；成就念捨，法日圓滿，慧光普照，深智無礙，從無所有寂滅法生，出生無量清淨佛法；成就殊特勝妙善根、清淨善根、最勝善根、增上善根；建立無上菩提之心，善能隨順，入如來力；心常志求一切種智，淨諸魔業，了眾生性；知法空寂，捨離顛倒，除滅愚癡，修諸善根，滿足大願。成就如是等無量無邊功德，菩薩充滿其剎，悉從無量法門中生，安住如是一切功德，成就無等等勝妙善根，常作佛事，善巧方便；得菩提光明，具足無癡法界智慧，一身充滿一切法界，現自在力，成就大智一切智境界，善巧方便；出生智慧，分別無量法界，遍遊諸剎而無所著，心淨如空，悉能分別一切法界，於諸菩薩不可思議三昧正受，以巧方便，善能入出。趣薩婆若，住諸佛剎，善能了知諸佛威神、善能分別阿僧祇諸深妙法，而無所畏。隨順三世諸佛善根，普照一切如來法界，悉能受持一切諸佛所說正法，善能演出不可思議清淨音聲，善能分別阿僧祇諸語言法；得無上道，佛自在地，悉能周遍一切世界，而無障礙，悉攝一切無諍之法，心無虛妄，無所染著；修習增廣菩提之心，善解智慧，隨時應化，權變無方，了真實義，具足演說，成就如是等無量功德。諸大菩薩，莊嚴世界，充滿世界；種種莊嚴，順至安住，善修熏修，淳淨無雜，周遍清淨，惔然宴寂。於一佛剎少分處，所有無量菩薩、無數菩薩、不思議菩薩、不可稱菩薩、不可量菩薩、無等菩薩、不可究竟菩薩、無分齊菩薩、不可說菩薩、不可說不可說菩薩；如一佛剎，一一少分處，有如是等大菩薩摩訶薩；虛空、法界等一切世界，菩薩摩訶薩皆悉充滿，亦復如是。

[0498a22] 「菩薩摩訶薩以諸善根方便迴向：迴向一切佛剎、一切菩薩摩訶薩、一切如來、一切無上菩提、一切大願、一切出要、一切眾生、淨一切世界、常見如來、如來壽命無量，轉不退轉法輪與法界等。如是，菩薩摩訶薩善根迴向：令一切佛剎清淨；令一切眾生界清淨；令一切菩薩清淨；令一切諸佛充滿法界；令如來清淨法身，充滿一切佛剎。菩薩摩訶薩以如是等無等等迴向，趣薩婆若，心淨如虛空，不動如大地；入不可思議迴向，樂觀一切業報，皆悉寂滅，無盡功德，迴向平等隨順一切法界。

[0498b05] 「菩薩摩訶薩行如是迴向已，不虛妄取我及我所，不虛妄取佛及諸佛法，不虛妄取佛剎及剎清淨，不虛妄取眾生及調伏眾生，不虛妄取諸業及取業報，不著意業及業果報，不壞因果，不取有法、不壞有法，生死非雜亂、涅槃非寂靜，如來境界道非他所作無法同止。菩薩摩訶薩如是起諸善根，決定迴向，成熟具足，等觀取相；善取境界，分別稱量，離諸虛妄而無所著。菩薩摩訶薩如是善根迴向已，得無盡善根；常念三世一切諸佛，得一切無盡善根；度無量菩薩，得無盡善根；淨諸佛剎，得無盡善根；淨眾生界，得無盡善根；入深法界，得無盡善根；修無量心，淨如虛空，得無盡善根；解了一切諸佛境界，得無盡善根；修習一切菩薩淨業，得無盡善根；了達三世，得無盡善根。以如是等善根迴向，悉能度脫一切眾生；入眾生界，不見眾生迴向；解一切法，無有壽命迴向；知一切法真實，無有自在迴向；一切諸法無福伽羅迴向；觀察一切諸法，離諸忿諍迴向；一切諸法，從因緣起，無有堅固迴向；知一切法真實，無所著迴向；一切佛剎無所染著迴向；不取菩薩行堅固相迴向；分別了知一切境界空無所有迴向。菩薩摩訶薩如是迴向，眼終不見不淨佛剎，亦復不見異相眾生；行法不見法，入智無所入；解了一切，猶如虛空。於如來身，得一切法，滿足成就無量諸功德力，具足至一切處善根，安樂眾生。此菩薩摩訶薩於念念中，得不可說不可說十力地，具一切種清淨善根，悉能攝取一切眾生。彼菩薩摩訶薩成就如意功德寶藏，隨所遊方，悉能嚴淨一切佛剎，令不可說不可說眾生安住攝取諸功德力。菩薩摩訶薩如是迴向時，以此迴向威力故，一切所行，無有倫匹，一切世間，所不能壞，威攝眾魔，莫能瞻對，具足成就不退功德，無量大願，皆悉成就。其心彌廣，等一切智，於一念中，悉能周遍無量佛剎；得無量智力，悉能了知諸佛境界；常樂受持一切佛法，安住無量無邊大智；菩薩初發菩提心力，悉與虛空、諸法界等。

[0498c17] 「佛子！是名菩薩摩訶薩第五無盡功德藏迴向。菩薩摩訶薩安住此無盡功德藏迴向，復得十種無盡功德之藏；何等為十？一者、常見諸佛無盡功德之藏，於一一毛孔中，見無量阿僧祇諸佛；二者、入無盡法功德之藏，以如來智慧，等觀一切法即是一法；三者、受持正念無盡功德之藏，聞一切佛所說正法，聞持不忘；四者、得無盡慧功德之藏，於一切如來所說經法，善能次第解其句義；五者、無盡趣法功德之藏，善能分別一切法趣；六者、無盡佛願功德之藏，智慧如空，充滿三世一切諸法；七者、無盡功德功德之藏，充滿一切諸眾生意，猶不可盡；八者、無盡智功德之藏，一切眾生愚癡曀障，悉能除滅；九者、無盡辯才功德之藏，令一切眾生，悉解一切佛法，平等無二；十者、無盡十力、四無所畏功德之藏，具足修習菩薩所行，受法王職，得一切智。佛子！是名菩薩摩訶薩得十無盡功德之藏；以此無盡功德之藏，皆悉迴向一切功德。」

[0499a07] 爾時，金剛幢菩薩普觀十方，以偈頌曰：

「菩薩成就直心力，　　於一切法得自在，
　隨喜所獲諸功德，　　無礙方便善迴向。
　三世一切諸最勝，　　嚴淨剎土及世間，
　具足一切勝功德，　　迴向淨剎亦如是。
　三世一切最勝法，　　菩薩悉能諦分別，
　淨心攝取一切法，　　如是莊嚴諸佛剎。
　窮盡三世無量劫，　　讚一佛剎諸功德，
　三世諸劫猶可盡，　　佛剎功德無窮極。
　如是一切諸佛剎，　　一切最勝悉嚴淨，
　菩薩嚴淨一切剎，　　與諸導師等無異。
　彼真佛子心清淨，　　悉從如來法化生，
　一切功德莊嚴心，　　充滿一切諸佛剎。
　彼諸菩薩悉具足，　　無量相好莊嚴身，
　一切諸辯悉成滿，　　不可窮盡如大海。
　觀察境界心平等，　　安住一切三昧門，
　成就清淨無等心，　　光明普照十方界。
　如是無餘諸佛剎，　　此諸菩薩悉充滿，
　未曾想念聲聞乘，　　亦復不求緣覺道。
　菩薩如是心清淨，　　善根迴向諸群生，
　普令眾生成正覺，　　具足三世諸佛法。
　十方一切諸魔王，　　菩薩威德悉調伏，
　勇猛安住莫能壞，　　決定修行究竟法。
　菩薩具足諸願力，　　迴向功德無障礙，
　深入無盡功德藏，　　三世果報無窮盡。
　善能觀察一切法，　　了達其性不自在，
　已能分別空無我，　　是故不妄取業報。
　無有色法及無色，　　亦無有想無無想，
　亦無有法及無法，　　一切諸法無所有。
　亦復非有亦非無，　　亦復非因非無因，
　於彼一切諸緣中，　　其心了達無染惑。
　一切眾生語言法，　　悉能了知無所著，
　悉知世間施設法，　　決定諸法無有我。
　平等觀察眾生類，　　諦了諸法無二相，
　普觀三世無差別，　　佛剎諸業亦如是。
　菩薩如是知迴向，　　隨所行業功德生，
　明達諸佛真實性，　　解一切佛深妙法。
　菩薩如是淨迴向，　　心能分別善思量，
　了知自性悉非性，　　於一切法無所著。
　攝取一切諸境界，　　迴向一切群生類，
　除滅一切愚癡闇，　　於真實性覺如如。
　菩薩一切虛妄見，　　已滅已棄永無餘，
　遠離世間煩惱熱，　　得到究竟清涼趣。
　不壞一切諸法性，　　明達真實無所生，
　解了諸法猶如響，　　悉於一切無所著。
　了知三世眾生類，　　悉從因緣和合起，
　善解煩惱諸習氣，　　不壞諸法真實性。
　了達業性非是業，　　亦復不壞諸業性，
　又亦不壞業果報，　　宣揚讚歎緣起法。
　眾生所生無有生，　　亦無流轉生死中，
　不著眾生說眾生，　　善能隨順諸世間。◎

大方廣佛華嚴經卷第十五

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA