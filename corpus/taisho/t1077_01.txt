佛說七俱胝佛母心大准提陀羅尼經
大唐天竺三藏地婆訶羅譯

[0185a13]爾時佛在舍衛國祇樹給孤獨園。是時世尊思惟觀察。愍未來諸眾生故。說是七俱胝佛母心准提陀羅尼法。即說呪曰。

[0185a16]南謨颯哆南(一)三藐三勃陀俱胝南(二)怛姪他(三)唵折戾(四)主戾(五)准締(六)娑
婆訶(七)

[0185a19]若有比丘比丘尼優婆塞優婆夷。受持讀誦此陀羅尼滿八十萬遍無量劫來所造五無間等。一切諸罪皆悉消滅。所在生處皆得
值遇諸佛菩薩。所有資具隨意充足。生生常得出家。具持菩薩律儀淨戒。恒生人天不墮惡趣。常為諸天之所守護。若有在家善
男女等誦持之者。其家無有災橫病苦之所惱害。諸有所作無不諧偶。所說言語人皆信受。若有誦此陀羅尼呪滿十萬遍。夢中得見諸佛菩薩聲聞緣覺。自見口中吐出黑
物。若有重罪誦滿二十萬遍。夢中亦見諸佛菩薩。亦復自見吐出黑物。若有五逆罪。不得如是善夢之者。宜應更誦滿七十萬遍。是時還得如前之相。乃至夢見吐出
白色如酪飯等。當知此人即是罪滅。清淨之相。

[0185b06]復次我今說此大陀羅尼所作之事。若於佛像前。或於塔前若清淨處。以瞿摩夷塗地。而作方壇隨其大小。復以花香幡蓋飲食
燈燭。隨力所辦而供養之。復呪香水散於四方上下以為結界。於壇四角及壇中央。皆各置一香水之瓶。持呪之者於其壇中。面向
東方胡跪。誦呪一千八遍。其香水瓶即便自轉。叉手捧雜花。呪千八遍。散一鏡面。又於鏡前正觀。誦呪亦千八遍。得見佛菩薩像。應呪花百八遍。而散供養。隨請
問法無不決了。若有鬼病以呪茅草而拂病人即得除愈。若有幼小為鬼所著。以五色縷應令童女搓以為線。一呪一結滿二十一。用繫其頸。以芥子呪滿七遍。散其面
即便除差。

[0185b21]復次有法。於病者前墨畫其形。呪楊枝打之。亦便除差。

[0185b23]復次有法。若有病人為鬼所著身在遠處。應呪楊枝具滿七遍。寄人持打即亦除差。

[0185b26]復次有法。若在路行誦此呪。無有賊盜惡獸等畏。

[0185b28]復次有法。常持此呪。設有諍訟無不獲勝。若欲往渡江河大海。誦呪而渡無有水中惡獸等難。

[0185c02]復次有法。若被繫閉枷鎖禁其身。誦此呪者即得解脫。

[0185c04]復次有法若諸國土水旱不調。疫毒流行。應以酥和胡麻粳米。用手三指取其一撮。呪之一遍置火中燒。或經七日七夜。六時如是
相續不絕。一切災疫悉皆消滅。

[0186a01]復次有法。於河渚間砂潬之上。以印。印砂為塔形像。誦呪一遍印成一塔。滿六十萬遍。或見觀世音菩薩。或見多羅菩薩。
或見金剛主菩薩。隨心所求皆得滿足。或見授與仙藥。或見與受菩提之記。

[0186a06]復次有法。右遶菩提樹像。誦呪滿千萬遍。即見菩薩為其說法。欲隨菩薩即得隨從。

[0186a08]復次有法。若乞食時常持此呪。不為惡人惡狗等類之所惱害。若於塔前或佛像前或舍利塔前。誦持此呪三十萬遍。復於白月
十五日設大供養。一日一夜不食正念誦呪。乃至得見金剛手菩薩。而彼菩薩即將是人往於自宮。

[0186a14]復次有法。若於轉法輪塔前或佛生處塔前。或從忉利天下寶階塔前或舍利塔前。於如是等諸塔之前誦呪右遶。即見阿鉢羅是多
菩薩及訶利底菩薩。隨其所願皆悉滿足。若須仙藥即便授之。復為說法示菩薩道。若有誦此陀羅尼者。乃至未坐道場。一切菩薩常
為善友。又此准提大陀羅尼大明呪法。過去一切諸佛已說。未來一切諸佛當說。現在一切諸佛今說。我今亦如是說。為利益一
切眾生故。令得無上菩提故。若有薄福眾生。無少善根者。無有根器之者。無有菩提分法者。若得聞此陀羅尼法。速疾證得阿耨
多羅三藐三菩提。若有人能常自憶念。誦持此呪。無量善根皆得成就。佛說此大准提陀羅尼法時。無量眾生遠塵離垢。得大准提
陀羅尼大明呪功德。得見十方諸佛菩薩諸聖眾等作禮而去。

大明呪藏六萬偈中出此七俱胝佛母心大准提陀羅尼經一卷(垂拱二年於西魏國寺譯)

***

【經文資訊】大正藏第20冊No.1077佛說七俱胝佛母心大准提陀羅尼經
【版本記錄】CBETA電子佛典2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供
【其他事項】本資料庫可自由免費流通，詳細內容請參閱【[中華電子佛典協會資料庫版權宣告
](http://www.cbeta.org/copyright.php)】

***




本網站係採用CreativeCommons姓名標示-非商業性-相同方式分享3.0台灣(中華民國)授權條款授權.
Copyright©1998-2016CBETA
