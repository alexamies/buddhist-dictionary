大方廣佛華嚴經卷第五十四

東晉天竺三藏佛馱跋陀羅譯

入法界品第三十四之十一

[0738c11] 「◎復次，佛子！我或為眾生說聞慧法、或為眾生說思慧法、或為眾生說修慧法、或說一有、或說一切有海、或說一佛海、或說一切佛名號海、或說一世界、或說一切世界海、或說授一記、或說授一切記海、或說一佛眷屬海、或說一切佛眷屬海、或說一佛法輪、或說一切佛法輪海、或說一修多羅、或說一切佛修多羅海、或說一會、或說一切會海、或說一薩婆若心、或說一切菩提心海、或說一乘、或說一切乘海。佛子！以如是等無量方便，為諸眾生，敷演不可說不可說法。

[0738c22] 「佛子！我深入此無壞法界，皆悉究竟如來正法，以無上法施，攝取眾生，盡未來劫，修習普賢菩薩所行。佛子！我已成就此甚深妙德自在音聲法門，於念念中，悉能長養一切法門，充滿法界。」

[0738c26] 爾時，善財白夜天言：「妙哉！天神！如此法門，最為甚深，得此法門，其已久如？」

[0738c28] 答言：「佛子！乃往古世，過轉世界微塵等劫，有劫名離垢光明，時有世界，名法界妙德雲，有四天下微塵等香須彌山莊嚴。於蓮華中，出一切佛妙願音聲，一切眾生淨業所起，眾寶合成，形如蓮華，清淨無垢，有須彌山微塵等眾妙寶樹，周匝圍遶，有須彌山微塵等眾妙寶香，以為莊嚴；有須彌山微塵等諸四天下莊嚴世界，一一四天下，各有不可說不可說城。彼世界中，有四天下，名莊嚴幢；彼四天下，有王都城，名普寶華光；於彼城外，有道場名法王宮殿光明；其道場上，有須彌山微塵等佛，出興于世；其最初佛，號法海雷音光明王。

[0739a11] 「時，有轉輪王名離垢光明，於彼佛所，守護正法，聞持正法修多羅海。佛滅度後，出家學道。正法欲滅，於大劫中，有惡劫起，煩惱熾盛，眾生恚怒，忿毒交諍，諸比丘眾，背功德利，心樂放逸，常好王論、賊論、女論、國論、海論、世間之論，樂如是等種種諸論。

[0739a17] 「時，王比丘作如是念：『如來無量阿僧祇劫，修集妙法，云何此諸比丘而共毀滅？』彼王比丘即昇虛空，放大光明雲，無量種色，普照十方一切世界，除滅一切眾生煩惱，立無量眾生無上菩提，復令正法，於六萬五千歲而得興盛。

[0739a22] 「時，有比丘尼名法輪化光，是彼轉輪王女，十萬比丘尼以為眷屬。見父王比丘光明神變，即發阿耨多羅三藐三菩提心，得一切佛燈明三昧，甚深妙德自在音聲法門；得已，身心柔軟，法海雷音光明王佛神力自在，一切功德，悉現在前。

[0739a27] 「佛子！時，轉輪王隨彼如來，轉正法輪，興隆法者，豈異人乎？今普賢菩薩摩訶薩是也；法輪化光比丘尼者，我身是也。我於爾時，守護佛法，建立十萬比丘尼眾，得不退轉地；又令攝取一切如來法門三昧，法輪光明三昧，又復建立入一切法海，方便般若波羅蜜。佛子！次有如來出興于世，名離垢法山，我得值遇；次有如來，名法圓滿光明周羅；次有如來，名法日妙德雲；次有如來，名法海分別妙音聲王；次有如來，名法日圓滿燈；次有如來，名法化幢雲；次有如來，名法焰山幢王；次有如來，名甚深法妙德月；次有如來，名法智普光明藏；次有如來，名普智境界覺悟眾生；次有如來，名妙德山王；次有如來，名普門普賢須彌山；次有如來，名一切法精進幢；次有如來，名寶華妙德雲；次有如來，名寂靜甚深光明周羅；次有如來，名法焰大慈光明月；次有如來，名光焰妙德海；次有如來，名智慧日普照一切；次有如來，名圓滿普智；次有如來，名無上智覺明王；次有如來，名功德焰華燈；次有如來，名智慧師子幢王；次有如來，名普日光明王；次有如來，名須彌相莊嚴；次有如來，名勇猛日普光明；次有如來，名法網覺妙德月；次有如來，名法蓮華敷善德妙音；次有如來，名相日普光明；次有如來，名普光妙德正法音聲；次有如來，名無畏妙德那羅延師子；次有如來，名普智健幢；次有如來，名敷法蓮華身；次有如來，名功德華妙法海；次有如來，名道場覺妙德月；次有如來，名法炬妙德月；次有如來，名普照光明周羅；次有如來，名法幢燈；次有如來，名妙德海幢雲；次有如來，名名稱山妙德雲；次有如來，名栴檀妙德月；次有如來，名明淨普妙德華；次有如來，名普照眾生光明王；次有如來，名鉢頭摩華妙功德藏；次有如來，名香焰光明王；次有如來，名鉢頭摩因；次有如來，名明淨相山；次有如來，名普稱功德幢；次有如來，名普門光明須彌山；次有如來，名妙德法城光明，次有如來，名明淨功德山；次有如來，名勝相妙德；次有如來，名法力勇猛幢；次有如來，名法輪光明妙音；次有如來，名功德光焰樓閣智光；次有如來，名無上妙法輪月；次有如來，名明淨法鉢頭摩覺幢；次有如來，名寶鉢頭摩光藏；次有如來，名寶尸棄雲燈；次有如來，名智覺華；次有如來，名種種焰妙德須彌山藏；次有如來，名圓滿焰妙德王；次有如來，名功德雲莊嚴光明；次有如來，名法山雲幢；次有如來，名普明淨功德山；次有如來，名法日雲燈王；次有如來，名法雲名聲自在王；次有如來，名法圓滿雲；次有如來，名善覺明淨智幢；次有如來，名法圓滿善覺妙德月；次有如來，名金色山賢；次有如來，名明淨賢妙德須彌山；次有如來，名普智慧雲妙聲；次有如來，名法力妙德樓閣；次有如來，名香焰妙德王；次有如來，名金色摩尼山妙聲；次有如來，名白毫藏一切法圓滿光明；次有如來，名明淨法輪；次有如來，名無上清淨尸羅山；次有如來，名普精進炬光照雲；次有如來，名廣三昧海天冠光明；次有如來，名寶焰妙德王；次有如來，名法炬寶帳妙聲；次有如來，名法雲空光明師子；次有如來，名相好莊嚴幢月；次有如來，名光明焰山電雲；次有如來，名無礙虛空法光；次有如來，名樂智華敷；次有如來，名世間主光明妙聲；次有如來，名法三昧光明妙音；次有如來，名法音真寶藏；次有如來，名法光明焰妙聲海；次有如來，名普照三世相幢；次有如來，名法圓滿山光明；次有如來，名法界師子光明；次有如來，名法界師子焰；次有如來，名明淨妙德須彌山；次有如來，名一切三昧海師子；次有如來，名普智光明燈。佛子！於離垢光明劫中，如是等須彌山微塵等如來，出興于世，其最後佛，名法界城明淨智燈。彼諸如來，我悉恭敬供養，聞法受持，出家學道，守護佛法；於彼諸佛所，種種方便，入此甚深妙德自在音聲法門，以種種方便，化眾生海。復次，佛子！復有佛剎微塵等劫中，諸佛出世，我亦皆悉恭敬供養。是故，佛子！一切眾生長寢生死，唯我獨覺，復能覺悟一切眾生，守護心城，離三界城，入一切智無上法城。善男子！我唯成就此甚深妙德自在音聲法門，除滅眾生兩舌口過，令淨實語。諸大菩薩，決了眾生諸語言道，於一念中，覺悟一切眾生之心，深入眾生語言音海，善知眾生施設語法，分別了知一切法海，深入攝取一切諸法陀羅尼海；善巧方便，為眾生出一切法雲，究竟度脫一切眾生，攝取眾生，立無上業，隨順淨智，分別業藏，能師子吼，法施一切，得諸法地，圓滿陀羅尼。我當云何能知、能說彼功德行？善男子！此佛眾中，有一夜天，名開敷樹華。汝詣彼問云何菩薩學一切智，安立眾生於薩婆若。」

[0740b06] 爾時，妙德守護諸城夜天欲重明此法門義，以偈頌曰：

「佛子深法門，　　虛空如如性，
　分別三世佛，　　無量諸法界。
　出生無量門，　　不思議諸法，
　長養無礙智，　　了達三世法。
　過轉剎塵劫，　　劫名離垢光，
　世界妙德雲，　　城名寶華光。
　彼劫次第有，　　須彌塵等佛，
　初佛號法海，　　雷音光明王。
　後佛法界城，　　明淨智慧燈，
　我皆悉供養，　　聞法大歡喜。
　見法海雷音，　　光明王如來，
　眾妙相莊嚴，　　猶如須彌山。
　見佛即發心，　　專求一切智，
　心大如虛空，　　其性同如如。
　充滿於三世，　　諸佛菩薩眾，
　大悲心普覆，　　一切剎眾生。
　清淨妙法身，　　充滿諸佛剎，
　隨其所應化，　　悉為顯現身。
　我初發心時，　　震動一切剎，
　教化諸群生，　　悉令大歡喜。
　次值第二佛，　　聞法而供養，
　即時得覩見，　　十剎海塵佛。
　如是次第值，　　須彌塵等佛，
　恭敬供養彼，　　一切諸如來。
　聞法悉受持，　　逮得此法門，
　廣度一切眾，　　究竟到彼岸。
　轉剎塵等劫，　　諸佛興出世，
　我亦悉詣彼，　　恭敬而供養，
　聞法悉受持，　　清淨此法門。」

[0740c08] 爾時，善財得此甚深妙德自在音聲法門，入菩薩無量無邊諸三昧海，出生無量無邊陀羅尼海，得菩薩神通諸明光耀，入諸辯海，長養一切甚深法海；欲讚歎彼妙德守護諸城夜天，以偈頌曰：

「智慧海成滿，　　永度生死海，
　長壽智慧藏，　　普照於十方。
　了達內外法，　　皆悉如虛空，
　無礙清淨慧，　　究竟於三世。
　念念能分別，　　無量無有邊，
　一切諸境界，　　而心無所著。
　無量大悲心，　　度脫眾生海，
　明淨智慧眼，　　了眾生無性。
　深入佛法海，　　窮盡其原底，
　種種巧方便，　　化度諸群生。
　普於一切法，　　了達其真性，
　修習薩婆若，　　令眾悉清淨。
　天是調御師，　　究盡一切智，
　充滿諸法界，　　說法化眾生。
　順盧舍那願，　　無礙度眾生，
　安住至處道，　　普見十方佛。
　天心甚深妙，　　除滅煩惱熱，
　清淨如虛空，　　離垢無染著。
　攝取於三世，　　佛剎諸如來，
　一切菩薩眾，　　一切群生類。
　一念分別知，　　剎那及羅婆，
　晝夜月半月，　　乃至無量劫，
　十方諸群生，　　有色及無色，
　有想無想等，　　知死此生彼。
　除滅一切眾，　　虛妄顛倒想，
　善知語言法，　　顯現菩提道。
　出盧舍那願，　　一切佛法海，
　無礙法身心，　　隨應現眾生。」

[0741a12] 時，善財童子以偈讚歎彼夜天已，頭面禮足，遶無數匝，敬心辭退。

[0741a14] 爾時，善財童子正念思惟增廣甚深妙德自在音聲法門，往詣開敷樹華夜天所；見彼夜天在眾寶香樹樓閣之內，處寶樹芽師子法座，百萬諸天眷屬圍遶。

[0741a17] 爾時，善財頭面敬禮彼夜天足，遶無數匝恭敬合掌，於一面住，白言：「天神！我已先發阿耨多羅三藐三菩提心，云何菩薩學菩薩行，修菩薩道，趣薩婆若？唯願天神為我解說。」

[0741a21] 答言：「善男子！我於日沒優鉢羅鉢曇摩華，皆悉還合；若諸人眾，遊園觀者，廢捨縱逸，歸其家時，為放光明；在險徑者，照示平路，令彼專求一切智道；若於山巖、深水、曠野，在如是等種種難處，悉放光照，令免眾苦，得安隱樂。又，善男子！若諸眾生，放逸五欲，為其顯現老病死苦，悉令覩見捨離放逸，修習善根；為慳貪者，讚歎布施；若犯戒者，安立淨戒；為瞋恚者，讚歎大慈，安立忍辱；若懈怠者，教令修行菩薩精進；若亂心者，教令修習諸禪三昧；若愚癡者，令其深入般若波羅蜜；樂小法者，教以大乘；著三界者，令住菩薩圓滿無著諸波羅蜜；若諸眾生，功德羸弱，為眾結業之所逼迫，令住菩薩力波羅蜜；順無智者，令住菩薩智波羅蜜，捨離癡闇。善男子！我已成就無量歡喜知足光明法門。」

[0741b08] 善財白言：「天神！此法門者，境界云何？」

[0741b09] 答言：「善男子！如來方便光明，攝取眾生。佛子！若有眾生，受快樂者，悉蒙佛力諸光明力，隨如來教，佛威神力；隨順佛道，聞佛正法，入佛善根；如來圓滿，明淨智日，如來性淨業力，普照一切，悉蒙如是功德力故，普令眾生，受諸快樂。佛子！我入此法門時，正念思惟，深入盧舍那如來、應供、等正覺過去所行菩薩行海。善男子！我知菩薩本發菩薩地心時，見諸眾生，著我、我所，無明覆蔽，入諸邪見，隨順貪愛，欲恚所縛，心亂顛倒，慳嫉所纏，貧窮逼切，於生死中，受眾苦惱，不值諸佛。見如是已，發大悲心，攝取眾生，除諸苦患，普饒益之，令得一切無染著心；於諸施物，不求果報，分別了知一切因緣，諸法實相；具足成就大慈大悲，圓滿法蓋，普覆眾生。以知足法，養智慧象，摧散一切諸煩惱山，安樂眾生，隨所應化，雨甘露法；以聖法利，等施眾生，得十力果無上快樂，成就菩薩通力自在，充滿法界。悉現一切諸眾生前，雨一切物，悉令歡喜，充足其意，救護眾生，滅生死苦，不求恩報，嚴淨一切眾生心寶，悉同一切諸佛善根，增長薩婆若，教化成熟一切眾生，以無上淨法，淨諸佛剎。於念念中，滿一切法界；以明淨智，分別三世，充滿虛空；於一切時，轉淨法輪，教化眾生，令諸眾生，生一切智，清淨諸持，覺悟一切諸佛菩提，分別一切未來諸劫；於一切劫，行菩薩行，心無有二；悉能遍遊一切世界，其身容受一切剎海，悉皆攝取一切世界。分別解說一切世界，種種形色、種種莊嚴、種種依住；或不淨淨、或淨不淨，或純清淨、或純垢穢，或廣、或狹，或大、或小，或覆、或仰；如是等諸世界海中，生菩薩行，證菩薩行。於念念中，出生菩薩諸自在行，於念念中，為眾生現三世諸佛清淨法身。佛子！盧舍那佛於過去世，行菩薩行時，見諸群生無智功德，愚癡所覆，著我、我所；無明曀障，不正思惟；入諸邪見，不識因果；順煩惱業，不修聖道；得無作法，常於生死險道流轉，受種種苦。發起大悲，令諸眾生出生菩薩無量諸行，修習一切諸波羅蜜；安立堅固勝妙善根，除滅眾苦，長功德藏；了知因果，不違業報，知法真實；悉分別知眾生欲樂及一切剎，守護、受持一切佛法，令不斷絕，滅不善法，滿薩婆若。佛子！以如是等無量法施，攝取眾生，令一向求薩婆若法，修行菩薩諸波羅蜜；具賢聖利，長薩婆若，滿善根海，顯現如來無量自在；以如是等種種方便，攝取眾生，顯現如來無量功德，安立眾生於菩薩諸攝智慧。」

[0742a01] 善財白言：「天神！發阿耨多羅三藐三菩提心，其已久如？」

[0742a02] 答言：「佛子！此事難知、難信、難入、難說、難得；一切諸天、聲聞、緣覺所不能知，除佛神力。依善知識，成滿善根，淨正直心，遠離諂曲，滅諸染污；逮得普照智慧光明，哀愍眾生，降伏諸魔，拔煩惱樹，必欲成就一切種智，除滅生死憂悲惱海，得如來樂，入佛功德精進之海，安住佛地，滿足如來一切智力，究竟十力。如此人者，乃能信解，能知、能入、能說、能得。何以故？此佛境界，一切眾生及諸菩薩所不能知，我當承佛神力，為調伏眾生，直心清淨，廣修善根，得甚深心，樂聞此法，為如此等，隨其所應，分別解說。」

[0742a14] 爾時，夜天欲重明此義，觀察三世諸佛境界，以偈頌曰：

「佛子此法門，　　甚深佛境界，
　不思剎塵劫，　　說之無窮盡。
　貪欲瞋恚癡，　　高慢眾生等，
　皆悉不能知，　　最勝寂靜法。
　慳嫉心諂曲，　　煩惱業覆者，
　一切不能知，　　甚深佛境界。
　著諸陰入界，　　及起吾我見，
　心想見顛倒，　　不知佛境法。
　清淨離虛妄，　　如來深境界，
　依住生死者，　　皆悉不能知。
　出生如來家，　　諸佛常守護，
　奉持佛法藏，　　慧眼之境界。
　親近善知識，　　滿足白淨法，
　究竟諸佛力，　　聞此法歡喜。
　心淨離虛妄，　　猶如虛空性，
　慧燈除癡闇，　　是彼之境界。
　以大慈悲心，　　普覆諸眾生，
　等心觀一切，　　是彼之境界。
　其心大歡喜，　　等觀眾生類，
　捨離於一切，　　離垢之境界。
　淨心離諸惡，　　乃至畏微罪，
　隨順諸佛法，　　離垢之境界。
　安住忍辱法，　　其心不可動，
　如實不違業，　　無盡心境界。
　勇猛勤精進，　　安住不退心，
　究竟薩婆若，　　調伏之境界。
　入於寂定心，　　除滅煩惱熱，
　深入智慧海，　　寂靜起境界。
　了達群生類，　　諸法真實相，
　深法之境界，　　是慧燈法門。
　覺悟眾生性，　　不著諸有海，
　普照一切心，　　是導師法門。
　悉從三世佛，　　清淨願性生，
　普於一切剎，　　窮盡未來劫，
　修習菩薩行，　　是普賢法門。
　入諸方便海，　　遍觀諸剎海，
　無礙深智慧，　　悉知剎成敗。
　一一塵中見，　　諸佛坐道場，
　成佛化眾生，　　無礙眼法門。
　善財至我所，　　親近善知識，
　聞此甚深法，　　精進勤修習。
　此盧舍那境，　　甚深難思議，
　我承佛神力，　　為汝分別說。◎

[0742b29] 「◎佛子！乃往古世，過世界海微塵等劫，有一世界海，名明淨山；彼有如來，出興于世，號智慧法界山；諸方寂靜，普照王如來、應供、等正覺。彼佛為菩薩時，淨彼世界海；彼世界海中，有佛剎微塵等世界性；彼一一世界性中，有世界微塵等佛，出興于世；一一如來，說世界微塵等修多羅；一一修多羅中，授佛剎微塵等諸菩薩記，顯現如來種種神力，無量方便；種種諸乘，教化眾生。佛子！彼世界海中，有一世界性，名普門莊嚴；彼世界性中，有一世界，名曰一切寶色妙德，普照一切寶華海，以為莊嚴；眾寶為體，狀若天城，清淨嚴飾，普照一切諸佛道場，顯現諸佛變化光明。彼世界中，有須彌山微塵等四天下；彼四天下中，有一四天下，名寶山幢；彼四天下，有閻浮提，縱廣十萬由旬；彼閻浮提內，有十萬大城；彼諸城中，有一王都，名堅固寶莊嚴雲燈，有一萬城，周匝圍遶，人壽萬歲。時，有大王名一切法師子吼圓蓋妙音，有五百大臣，六萬采女，七百王子，端正勇健。爾時，彼王威德普被一閻浮提，無有怨敵。彼大劫中，有惡劫起，五濁熾然。爾時，人民行十惡業，遠離十善，死入惡道，壽命短促，形色鄙陋，貧窮下賤，多苦少樂，更相諍訟，互相謗毀，離他眷屬，深入邪見；以諸貪著行非法故，風雨不時，卉木叢林，百穀苗稼，皆悉枯槁。彼時，人民飢饉病瘦，悉詣王都，高聲大呼。時，諸人眾無量無數，圍遶王城，或舉兩手、或復合掌、或號天扣地、或舉身自撲、或右膝著地、或著弊衣，眼無光色，悲聲大叫，咸言：『大王！我等今者，大苦！大苦！飢渴寒凍，疾病危困，無所歸依，無救濟者；如在牢獄，種種苦逼，轉趣死路。』作如是等無量楚毒，悲聲上訴，求自全濟，安隱快樂。大王則是眾生寶藏清涼之池，善正治法，大智大乘，為大寶洲，真實利益，能與眾生天人之樂。時，彼大王聞此悲苦楚毒音聲，即得百萬阿僧祇大悲法門，一心思惟，即發十大悲語。何等為十？所謂：嗚呼痛哉！一切眾生，墜於無底生死深阬，無所歸依，我當為彼，作歸依者，悉令逮得如來之地；哀哉眾生，為煩惱亂，無有救濟，我當為彼，作救護者，悉令安立一切善業；哀哉眾生，生老病死，無有救護，我當為彼，作救護者，除滅一切身心苦痛；哀哉眾生，有諸恐怖，無有救護，我當為彼，作救護者，令住一切智安隱之處；哀哉眾生，為身見疑之所覆蔽，我當為彼，作明淨燈，普照一切，現明淨智；哀哉眾生，為愚癡覆，我當為彼，作大明炬，現一切智正法之城；哀哉眾生，為諸慳嫉諂曲幻偽，濁亂其心，我當令彼，悉得無上清淨法身；哀哉眾生，為生死長流之所漂溺，我當令彼，度生死海，到佛彼岸；哀哉眾生，從生盲瞽，我當令彼，見真實義，同一切佛；哀哉眾生，根不調伏，我當令彼，調伏諸根，除滅障礙，得一切智。時，彼大王發如是等十大悲語，擊鼓宣令一切眾生，安隱勿怖，隨汝所須，我皆資給。即時頒下閻浮提內大小諸城、都邑聚落，悉開庫藏金銀、珍寶、衣服、肴膳、香華、瓔珞、床席、被褥、宮殿、宅舍；諸妙寶幢、夜光寶幢、摩尼寶幢；醫師湯藥，種種諸器，盛眾雜寶；諸金剛器，盛眾妙香；種種香器，盛諸衣服；種種車乘，幡綵幢蓋。又復擊鼓，宣令天下一切諸城、都邑聚落，今施汝等國土、城邑、聚落、妻子、頭、目、齒、舌、心、肝、血、肉、腸、胃、手足，一切肢節。時，城東門外，有大會處，名曰明淨摩尼妙德。其地平正，廣博清淨，無諸雜穢；眾寶為地，散雜寶華，熏以眾香，一切香雲，充滿虛空；寶樹圍遶，無量華網及諸寶網，羅覆其上，自然演出無量億那由他娛樂音聲；有如是等無量珍妙而莊嚴之，皆是菩薩淨業果報。於彼會中，王所住處，十寶為地、十寶欄楯，十種寶樹，周匝圍遶；形色金剛，不可沮壞；眾寶莊嚴，懸諸寶幡，白淨寶網、金鈴寶網、眾華寶網、摩尼寶網、雜衣寶網，羅覆其上；熏以名香，自然演出無量微妙歌頌音聲。時，彼大王處師子座，端嚴殊妙，具大人相；肢節周備，那羅延身不可沮壞；王姓中生，以正治國，於財心法，悉得自在，功德無量，無違命者。眾妙寶蓋，以覆其上；其蓋常出無量光明閻浮金色，覆以淨妙摩尼寶網；金寶諸鈴，出和雅音，宣揚善行。

[0743b23] 「爾時，閻浮提內無量阿僧祇眾生，悉來歸命，讚言大王：『王是智人，天下第一；功德須彌，功德明淨，猶如滿月；得菩薩心，等觀眾生，普施一切。』時，王見已，歡喜無量，於彼大眾，發大悲心、善知識心，隨所求者，悉令充足而攝取之。時，王即得無量快樂，釋提桓因乃至化自在天王，無量百億那由他劫，受諸快樂，所不能及；他化自在天王，不思議劫，受諸快樂，亦所不及；大梵天王，不可說劫，住梵住樂，亦所不及；乃至淨居天，無分齊劫，住寂靜樂，亦所不及。復次，善男子！譬如有人，仁慈至孝，遭世事難，違離父母，經歷年歲，後忽遇會；瞻奉親顏，欣慰踊悅，不能自勝。時彼大王，見來求者，心大歡喜，亦復如是；信心堅固，長養菩提。何以故？此菩薩專求一切智，饒益安樂一切眾生；成滿大願，遠不善法，修行諸善；救護眾生，開薩婆若門；攝一切智，滿眾生願；入一切佛諸功德海，壞一切煩惱魔業障山，隨順一切諸如來教；入深智流，不違正道，出諸法流，成滿大願；住大人法，滿足普門善根之藏；離一切惡，心無所染，了達諸法猶如虛空。復次，佛子！時，彼大王見諸眾生，發一子想、父母想、福田想、難報恩想、師想、佛想，大慈悲心悉普覆之；隨其所須，衣服、飲食、華香、末香、塗香、鬘蓋、幢幡，諸莊嚴具，床座、被褥、舍宅、宮殿、園觀、浴池、車乘、輦輿、象馬、眾寶、所住宮殿及其眷屬、內諸庫藏、城邑聚落；如是一切，悉施眾生，普令充足。時，彼會中有一童女，名寶光明；端正姝妙，顏容無倫，身如真金，目髮紺色，口演妙音，身出名香，眾寶莊嚴，常懷慚愧，正念無亂，威儀庠序，於諸師長，恭敬尊重。諸根寂定，念慧現前，所聞諸法，能持能解；宿世長養無量善根，諸妙善法，潤澤其身，近善知識，好樂大乘，心如虛空，自安安彼，常樂見佛，求薩婆若。與六十童女俱，去王不遠，一心恭敬，合掌而住，作如是念：『我得善利，見善知識，遇善知識。』於彼王所，起大師想、善知識想、慈悲人想。生此念時，歡喜無量，脫莊嚴具，置彼王前，發如是願：『今此大王，安隱無量無邊眾生，願我來世亦復如是；大王智慧、大王正道、大王所乘、大王相好、大王財寶，無能壞者，願我來世亦復如是。隨所生處，我亦隨生。』時，彼大王告此女言：『我今悉捨內外所珍，恣汝取之。』

[0744a10] 「時，彼女人倍增歡喜，以偈頌曰：

「『大王未興世，　　堅固莊嚴都，
　　一切不可樂，　　猶如餓鬼處。
　　眾生相殘害，　　竊盜縱婬佚，
　　兩舌不實語，　　無義麁惡言。
　　貪利他財物，　　瞋恚懷害心，
　　邪見不善行，　　命終墮惡道。
　　如是眾生等，　　愚癡所覆蔽，
　　種種行諸惡，　　天旱不降澤。
　　以無時雨故，　　百穀悉不生，
　　草木皆枯槁，　　泉流亦乾竭。
　　大王未興世，　　一切諸河池，
　　皆悉乾枯涸，　　猶如大曠野。
　　大王初生時，　　天興慶重雲，
　　降雨普流澤，　　河池悉盈溢。
　　除滅一切惡，　　遠離諸恐怖，
　　人民皆歡喜，　　大王生世故。
　　往昔諸群生，　　各各相殘害，
　　飲食人血肉，　　今悉修慈心。
　　百穀昔不生，　　卉木皆枯燥，
　　飢渴所逼迫，　　種種受苦惱。
　　大王既興世，　　秔米自然生，
　　樹出妙衣服，　　王世所歸故。
　　昔日競微利，　　強弱相陵奪，
　　今種種莊嚴，　　如釋難陀園。
　　昔人貪欲重，　　種種放逸行，
　　侵犯他妻色，　　而共相危害。
　　今日諸人民，　　眾寶妙莊嚴，
　　貞潔無邪婬，　　猶如兜率天。
　　昔日諸眾生，　　妄言非法語，
　　縱口無義言，　　諂曲取人意。
　　今日群生類，　　遠離諸惡語，
　　愛眼視眾生，　　口發柔和音。
　　昔日諸眾生，　　種種行邪見，
　　合掌恭敬禮，　　牛羊犬豕類。
　　今聞王正法，　　遠離諸邪見，
　　善知苦樂法，　　悉從因緣起。
　　大王演妙音，　　無不愛樂者，
　　梵釋等音聲，　　皆悉不能及。
　　大王眾寶蓋，　　懸處虛空中，
　　覆以諸寶網，　　普出妙香熏。
　　金鈴自然出，　　如來和雅音，
　　宣揚甚深法，　　除滅眾煩惱。
　　次復廣演說，　　十方諸佛剎，
　　一切諸劫中，　　如來及眷屬。
　　又復次第說，　　過去十方剎，
　　一切諸劫中，　　如來及眷屬。
　　又出微妙音，　　充滿於天下，
　　梵王諸群生，　　悉聞業果報。
　　眾生聞音已，　　自知諸業藏，
　　離惡修眾善，　　專求無上道。
　　王父名淨光，　　母曰蓮華光，
　　父於五濁世，　　正法治天下。
　　五百蓮華池，　　寶樹悉圍遶，
　　底布以金沙，　　寶華悉敷茂。
　　於彼池岸上，　　有諸妙法堂，
　　眾寶為欄楯，　　種種寶莊嚴。
　　末世惡法起，　　積年不降雨，
　　池流皆枯涸，　　卉木悉焦然。
　　七日王當生，　　先降靈瑞相，
　　諸人見歡喜，　　救護出世間。
　　彼時於中夜，　　大地六種動，
　　自然演妙光，　　猶如明淨日。
　　浴池有五百，　　功德水充滿，
　　一切諸寶樹，　　如本悉榮茂。
　　河流諸泉原，　　一切皆盈滿，
　　靈澤普津液，　　霑洽閻浮提。
　　樹木諸叢林，　　雜卉眾藥草，
　　百穀苗稼等，　　生長普滋茂。
　　巖崿諸高山，　　幽邃深險谷，
　　普及一切地，　　自然悉平正。
　　山陵諸卉木，　　沙礫雜穢等，
　　悉於一念中，　　變成眾寶玉。
　　人見此奇特，　　歡喜而發言，
　　快哉大善利，　　我得清涼池。
　　時彼淨光王，　　與內眷屬俱，
　　一切大臣等，　　歡喜遊園觀。
　　五百浴池中，　　有池名歡喜，
　　池上妙法堂，　　王眷屬遊止。
　　時王語夫人，　　我願悉成滿，
　　國土還豐樂，　　人民普安隱。
　　時彼浴池中，　　千葉寶華生，
　　普放清淨光，　　明耀須彌頂。
　　明淨金剛莖，　　眾寶為華葉，
　　閻浮檀金臺，　　諸妙香為鬚。
　　於彼蓮華中，　　出生一童子，
　　相好莊嚴身，　　諸天悉敬禮。
　　王見大歡喜，　　入池撫掬之，
　　安置后膝上，　　汝子應欣慶。
　　寶藏普涌出，　　寶樹生妙衣，
　　天樂奏妙聲，　　充滿虛空中。
　　時彼諸人民，　　合掌恭敬禮，
　　歡喜如是言，　　此是世歸依。
　　身放大光明，　　普照於一切，
　　若有遇斯光，　　諸漏悉除滅。
　　一切惡鬼神，　　毒害眾生類，
　　悉捨不善心，　　自然生慈愍。
　　惡名失善利，　　疾病鬼所持，
　　如是眾苦滅，　　一切皆歡喜。
　　天下諸群生，　　相視如父母，
　　離惡修慈心，　　專求一切智。
　　遠離諸惡趣，　　廣開天人路，
　　顯現無上道，　　度脫諸群生。
　　我等得善利，　　遇斯大施主，
　　眾生失正路，　　導師今出世。』

[0745a29] 「爾時，寶光明童女偈讚王已，頭面禮足，遶無數匝，恭敬合掌，於一面住。王讚女言：『善哉！善哉！乃能信知他人功德，是為希有；若有愚癡，不知報恩，無有智慧，濁心邪見；具如是等非法眾生，不知不信，諸佛菩薩清淨功德，一切智境。汝今專求無上菩提，修菩薩行，攝取安隱，饒益眾生。』王讚女已，以無價衣，手自授與，而告之曰：『汝自著之。』時，彼女人以膝著地，敬禮合掌，頂受而著。時，王復與六十女衣，彼著衣已，與眷屬俱，遶畢辭退。諸女衣中，普出一切星宿光明，眾人見已，咸歎之曰：『此諸女等，皆悉端正，如淨夜天，星宿莊嚴。』善男子！爾時，一切法師子吼圓蓋妙音王者，豈異人乎？今盧舍那如來、應供、等正覺是也；淨光王者，今淨飯王是也；蓮華光夫人者，摩耶夫人是也；時國人者，今大眾是也。悉於阿耨多羅三藐三菩提，得不退轉；或住初地，乃至十地；大願成就，住諸法門，修方便道，求一切智，住諸解脫。」

[0745b18] 爾時，開敷樹華夜天欲重明此義，以偈頌曰：

「我有清淨眼，　　悉見世界海，
　生死五趣中，　　眾生常流轉。
　見諸佛菩薩，　　往詣菩提樹，
　得道轉法輪，　　化度諸群生。
　我以淨天耳，　　境界一切音，
　諸佛所說法，　　悉聞歡喜持。
　我有無二智，　　一切無等等，
　能於一念中，　　了眾生心海。
　我得宿命智，　　念一切劫海，
　自身及他人，　　分別悉了達。
　我於一念知，　　諸剎海塵劫，
　諸佛及菩薩，　　五道眾生類。
　彼佛初發願，　　專求佛菩提，
　究竟悉滿足，　　無量菩薩行。
　覺了等正覺，　　種種巧方便，
　轉淨妙法輪，　　顯現諸乘海。
　為眾演說法，　　度脫於一切，
　乃至遺法住，　　我悉一念知。
　我於無量劫，　　修習此法門，
　真佛子應速，　　究竟此法門。

[0745c11] 「佛子！我唯知此菩薩無量歡喜知足光明法門；諸大菩薩，於一切佛所，修行一切諸佛行海；求一切智，清淨滿足一切大願；於一菩薩地，修行一切菩薩地海；於一菩薩行，攝取一切菩薩行海；於一法門，自在修攝一切法門。我當云何能知、能說彼功德行？佛子！於此道場，有一夜天，名願勇光明守護眾生。汝詣彼問云何菩薩學菩薩行、修菩薩道；成就眾生無上菩提，淨諸佛剎；值一切佛，修習一切如來正法。」

[0745c20] 時，善財童子頭面敬禮彼夜天足，遶畢辭退。

◎
大方廣佛華嚴經卷第五十四

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA