注大乘入楞伽經卷第二
[0441a04]  云何象馬獸因何而捕取云何卑陋人願佛為  我說　問象馬等獸。因何捕取遞相殺戮。及  問卑陋賤人。何業所致。

[0441a07]  云何六時攝云何一闡提女男及不男此並云  何生　上句問外道有六節為師。又云西域兩  月為時。年分六節。次句問一闡提。如下一闡提
中別答。次句問黃門男女。如正法念經所明。

[0441a11]  云何修行進云何修行退　問學者修行云何  而有進退之異。

[0441a13]  瑜珈師有幾令人住其中　瑜珈此云相應。  謂與一切乘境行果等相應也。如瑜珈師地  論五分十七地中所明。

[0441a16]  眾生生諸趣何形何色相富饒大自在此復何  因得　問眾生諸趣形相富饒自在之因。

[0441a18]  云何釋迦種云何甘蔗種　問如來世俗種姓  事在他經。略如釋迦譜方誌等所明。

[0441a20]  仙人長苦行是誰之教授　問仙人修苦行。  謂得長生。彼師以何法。教授弟子。

[0441a22]  何因佛世尊一切剎中現異名諸色類佛子眾  圍繞　問佛於處處應物現形。凡聖圍繞。何  因如是。

[0441a25]  何因不食肉何因令斷肉食肉諸眾生以何因  故食　問食肉制斷食肉因緣。如下斷食肉  中別答。

[0441a28]  何故諸國土猶如日月形  (至)  箜篌細腰鼓　問  世界形相差別不同者。明唯心所造故也。華  嚴經云。種子差別故。果實生不同。行業若干
故。佛剎種種異。具如世界成就品所明。因陀  羅者。即帝釋別名也。

[0441b04]  云何變化佛云何為報佛真如智慧佛願皆為  我說　問佛名義也。隨機赴感應化佛。酬其  往因名報佛。體性無二真如佛。本覺顯照智  慧佛。

[0441b08]  云何於欲界不成等正覺  (至)  誰當持正法　問  盧舍那佛。成菩提界。及問涅槃後誰持正法。  略如摩訶摩耶等經。及付法藏傳所明。

[0441b11]  世尊住久如正法幾時住　問如來住世久近  及正法住時分長短。

[0441b13]  悉檀有幾種諸見復有幾　上句問悉檀。此  云義宗。下句問世諦諸見。又天台宗有四悉  檀。一世界。二對治。三為人。四第一義。故云
若失四悉檀意。自行化他皆名著法。若得四  悉檀意。自他俱無著。

[0441b18]  何故立毘尼及以諸比丘　毘尼是戒。比丘  於此戒中。分分得解脫也。

[0441b20]  云何得世通云何得出世　問世間五通。及  出世六通。云何而得。言六通者。謂天眼。天  耳。他心。宿命。神足。漏盡也。此六該三乘人。
但深淺明昧有異。世間通無漏盡。雖分得前  五。亦唯有漏攝。

[0441b25]  復以何因故心住七地中　問七地心量地。  謂功用位極也。意該前後。

[0441b27]  僧伽有幾種云何成破僧　問僧有幾種。意  明真偽。及問破壞僧令不和合。獲大罪報。又  或說二種僧。羯磨僧。法輪僧。或說三種僧。和
合僧。假名僧。真實僧。或說四種僧。有羞僧。  無羞僧。啞羊僧。真實僧也。破壞僧義。如雜心  所說。

[0441c04]  云何為眾生廣說醫方論　問世出世間醫方  論也。各有多方。故云廣說。

[0441c06]  何故大牟尼唱說如是言迦葉拘留孫拘那含  是我　餘經有此言。故大慧問之。謂化迹有  殊。德體無異。如下四等中別答。

[0441c09]  何故說斷常及與我無我何不常說實一切唯  是心　問如來何不常為眾生說真實法。而  復為眾生說斷說常。說我無我。妄想心量法
何為也。如下未來世有諸邪智已下別答。

[0441c13]  云何男女林訶梨菴摩羅　問世間果實何故  不同也。訶梨者呵梨勒果。菴摩羅者阿摩勒  果。

[0441c16]  雞羅娑輪圍及以金剛山  (至)  願佛為我說　輪  圍亦云鐵圍。乾闥婆者諸天樂神也。後二句  總結請也。

[0441c19]  爾時世尊聞其所請  (至)  當次第說即說頌言  聞大慧能問如是微妙心法。故讚善哉。誡令  審諦。無以生滅心行聽實相法也。自後凡三
十九偈。皆如來為說。

[0441c23]  若生若不生涅槃及空相流轉無自性　言大  慧上正問有為生法無為不生法。涅槃虛空  剎那流轉法。皆是妄想所現。各無自性。

[0441c26]  波羅蜜佛子聲聞辟支佛外道無色行　言上  所問。正是人及人所行法也。佛子聲聞緣  覺外道是人。諸波羅蜜是三乘人所行法。無
色行是外道所行法。言此人及人所行法。皆  以無自性結之。此佛略答之微旨也。

[0442a02]  須彌巨海山洲渚剎土地　自下八行半偈。  是如來次第牒領大慧百八句問也。須彌山  在大海中。故言須彌巨海山。牒領上須彌也。
巨海者上問中無。洲渚剎土地。領上土地。

[0442a06]  星宿與日月天眾阿修羅  (至)  滅及如意足　修  羅力。如意足。上問中無。義應有也。

[0442a08]  菩提分及道禪定與無量  (至)  心生起言說　諸  蘊及往來。領上眾生生諸趣。心生起言說。領  上誰起於語言。

[0442a11]  心意識無我五法及自性  (至)  眾生有無有　大  種上無文。一佛。領上迦葉等是我。眾生有無  有。領上我無我。

[0442a14]  象馬獸無因云何而捕取  (至)  伎術諸明處　唯  心無境界。領上一切唯是心。餘皆牒領上問。

[0442a16]  須彌諸山地巨海日月量上中下眾生身各幾  微塵　須彌諸山地已下凡九偈。言大慧既  問名相。何以不問諸山大海。日月星宿眾生
剎土。及由旬。斗斛斤兩四大諸根。如是塵量  所成。既言我名大慧通達大乘。何故不問此  下正微塵積聚數量之名。意為問有不周。又
為遣物情計。諸物既積微所成。何有體性。

[0442a23]  一一剎幾塵一一弓幾肘  (至)  蟣羊毛穬麥　言  最細微塵名兔毫塵。七兔毫塵成一羊毛頭  塵。七羊毛頭塵成一隙中塵。七隙中塵成一
蟣。七蟣成一虱。七虱成一穬麥。七穬麥成一  指。一十二指成一搩。兩搩成一肘。四肘為一  弓。五百弓名一拘樓舍。十拘樓舍名一由旬。
三千大千世界為一化佛剎。謂此等諸法。皆  積微成體。何故不問各具幾塵所成。

[0442b02]  半斗與一斗是各幾穬麥  (至)  是等各幾數　此  皆是梵家積斗斛之名。或云千萬那由他。名  頻婆羅。

[0442b05]  幾塵成芥子幾芥成草子  (至)  云何不問我　此  上皆是如來說也。言如是名相亦應問。

[0442b07]  云何得財富云何轉輪王云何王守護云何得  解脫　從此以下凡二十偈。復領大慧所問。  財富。領上富饒。

[0442b10]  云何長行句婬欲及飲食  (至)  何因種種味　種  種味。上問中無。

[0442b12]  女男及不男佛菩薩嚴飾  (至)  云何有因作　無  因作有因作。領上二俱異。

[0442b14]  云何轉諸見云何起計度  (至)  云何起三昧　斷  諸想。領上云何為想滅。起三昧。領上云何從  定覺。

[0442b17]  破三有者誰何處身云何  (至)  及所問非我　無  身我。領上無眾生。相云何。領上何因建立相。  非我。領上成無我。

[0442b20]  云何為胎藏及以餘支分  (至)  聰明魔施設　施  設。牒上云何唯假設。聰明魔。上問無。

[0442b22]  云何樹行布是汝之所問  (至)  汝今咸問我　從  初地至七地是有心地。觀三界心意識量。此  者結上百八問。於餘義者。微塵積數等。皆是
三界妄想相。是七地所觀法。故言云何使其  心得住七地中。汝今咸問我。總結所牒文。

[0442b27]  如先佛所說一百八種句  (至)  佛子應聽受　先  佛所說。離見相句。皆與實相不相違背。自然  遠離諸惡見過。亦離世間言所成法都無實
義。當為汝說。誡令諦聽。故龍勝云。聽者端視  如渴飲。一心入於語義中。聞法誦躍心悲喜。  如是之人可為說。

[0442c04]  爾時大慧菩薩摩訶薩  (至)  常句非常句　自下  如來約心真如門答也。言眾生於真實無生  上。妄起生見。本自非生。故云生句非生句。若
有生法可言有常。以生無故則無有常。故云  常句非常句。此二句既爾。餘諸句類皆以下  句遣上句。妄見若無。則真實自現。

[0442c10]  相句非相句住異句非住異句　為成生句相  從而來。住異二句。上問中無。本無今有名生。  法非凝然名異。法有暫用名住。

[0442c13]  剎那句非剎那句  (至)  恒句非恒句　上無中句。  凡有三常。一外道計四大性常。二業習氣相  續得果不斷故常。三如來藏體真常住故常。
此三常皆愚夫虛妄見。舊注凡有三常不同。

[0442c17]  緣句非緣句因句非因句  (至)  方便句非方便句  大煩惱有六。隨煩惱二十。上無方便文。

[0442c19]  善巧句非善巧句  (至)  三輪句非三輪句　願句  三輪句。上無文。

[0442c21]  標相句非標相句有句非有  (至)  水句非水句  如恒河一水四見不同。

[0442c23]  弓句非弓句大種句非大種句  (至)  果句非果句  諦句牒上如實句。果句上無文。

[0442c25]  滅句非滅句起句非起句  (至)  相句非相句　相  有三種。謂體相標相法相。前是形色體相。次  是標相。此則法相。

[0442c28]  支分句非支分句禪句非禪句  (至)  記句非記句  攝受句記句。上無文。

[0443a01]  一闡提句非一闡提句  (至)  味句非味句　味句  上無文。

[0443a03]  作句非作句身句非身句  (至)  因果句非因果句  有為句因果句上無文。

[0443a05]  色究竟句非色究竟句  (至)  種種句非種種句  種種句上無文。

[0443a07]  演說句非演說句  (至)  文字句非文字句　住持  句。求那譯云處句也　上約心真如門。總答  一百八句。皆言非者。如馬鳴云。當知真如自
性。非有相。非無相。非非有相非非無相。非有  無俱相。非一相。非異相。非非一相非非異相。  非一異俱相。從本已來。一切染法。及一切眾
生以有妄心念念分別。皆不相應故。即是真  心常恒不變。淨法滿足。亦無有相可取。以離  念境界。唯證相應故。

[0443a16]  大慧此百八句  (至)  汝及諸菩薩摩訶薩應當修  學　此是結勸。諸菩薩等。應當如是學菩薩  道。修菩薩行。舉先佛者。皆發明誠信故。

大乘入楞伽經集一切法品第三

[0443a20]  釋此品有四門。一來意二解妨難。三釋名。四  釋文。初來意者。上品明總問答竟。此下諸品  皆別問答。故次來也。二解妨難云。一百八句
既已總明。何故下諸品一一別問。詞意皆不  出總中。豈非繁重乎。答總別該攝。斷常之見  方銷。真俗圓融。去取之情始絕耳。三釋名者。
論依一心開二門。上品已明心真如門。總攝  一切法。此品即明心生滅門。總攝一切法生  一切法。以是二門不相離故。論云心生滅者。
依如來藏故有生滅心。所謂不生不滅與生  滅和合。非一非異。名為阿賴耶識。此識有二  義。能攝一切法生一切法。云何二義。一者覺
義。二者不覺義。所言覺義者。謂心體離念離  念相者等虛空界。無所不遍。法界一相。即是  如來平等法身。依此法身說名本覺。依本覺
故而有不覺。乃至三細六麁升沈苦海。依不  覺故說有始覺。又以覺心源故名究竟覺。不  覺心源故非究竟覺。是故十法界中若聖若
凡。若因若果。依正染淨舉在是矣。故名集一  切法品。次經文下即正釋文。

[0443b11]  爾時大慧菩薩摩訶薩  (至)  諸識有幾種生住滅  從此品訖斷食肉凡十四品。明別問答。故  品品多云重白世尊。今此首章。即別問答心
意識也。謂初剎那識異於木石。生得染淨。各  自能為無量無數染淨識本。從初剎那不可  說劫。乃至金剛喻定。經一剎那。有不可說不
可說識。生諸有情色心二法者。則有染有淨。  有生有滅。此識約生滅門中。有幾種生住滅
(然遠劫無始。何名為初耶。謂此即是忽起一念之時。妄念違真。名為初識。非是過去有識創起名為初識也)  。

[0443b20]  佛言大慧諸識有二種生住滅非臆度者之所  能知　真如妙性。本自無生。一念隨緣。事分  起盡。即是真心不守自性。隨無明緣成於諸
識。生住異滅。此非凡小及因位菩薩智慮所  知。故論云。依無明熏習所起識者。非凡夫二  乘智慧所覺。乃至菩薩究竟地。不能盡知。唯  佛窮了。

[0443b27]  所謂相續生及相生相續住及相住相續滅及  相滅　相續即流注也。一本亦云流注。言流  注者。唯目第八識。三相微隱
(即業相轉相現相也。如起信論所明)  種現不斷。名為流注。由無明緣初起業識。故  說為生。相續長劫故名為住。到金剛定。等覺
一念斷本無明。名流注滅。相生住滅者。謂餘  七識心境麁顯。故名為相。雖七緣八。望六為  細。具有四惑。亦名麁故。依彼現識自種諸境
緣合生七。說名相生。長劫熏習名為相住。從  末向本漸伏及斷。至七地滿。名為相滅。依前  生滅立迷悟依。依後生滅立染淨依。後短前
長事分二別。即是流注生住滅。相生住滅也。

[0443c10]  諸識有三相謂轉相業相真相　上雖答云諸  識有二種生住滅。未辨何識為生滅。此復言  三種相。欲簡諸識之中有生滅不生滅者。言
真相者。如來藏心在纏不染。性自神解。名自  真相。根本無明起靜令動。動為業識。即是賴  耶極微細相。名為業相。轉相者。依前業相。轉
成能緣及所緣境。生七轉識。同名轉相。又從  靜起動名之為業。從內趣外名之為轉。如來  藏心不可增減。名為真相。亦名真識。然雖三
相名殊。同是一心隨緣不變之二義也。謂真  心不變即隨緣。故名轉相業相。以隨緣即不  變故名真相。論云是心從本已來自性清淨。
為無明所染有其染心。是不變即隨緣也。又  云雖有染心恒常不變。是隨緣即不變也。

[0443c24]  大慧識廣說有八略則唯二謂現識及分別事  識　如來上明諸識有三種相。是已處中說  故。而此又明諸識廣略者。以眾生根行不等。
受解緣別故也。言廣說有八者。一曰眼識了  別於色。二曰耳識了別於聲。三曰鼻識了別於  香四曰舌識了別於味。五曰身識了別於觸。  六曰意識了別諸法。七曰末那識
(此云染污意)  恒審  思量。唯緣藏識見分。亦名傳送識。八曰阿賴  耶識  (此云藏識)  謂此八識。各是眾生無始已來。不了
自心。隨妄緣起。於中第八是其根本。頓變根  身器界種子。轉生七識。各能變現自分所緣。
(所緣即境也。色是眼識自分所緣。乃至三境是阿賴耶識自分所緣。終無心外法能與心為緣。但是自心生。還與心  為相)  此八識外實無我法。問曰如何變耶。答曰
我法分別熏習力故。諸識生時變似我法。六  七二識無明覆故。緣此執為實我實法。如患  夢者。患夢力故心似種種外境相現。夢時執
為實有外境。寤來方知唯夢所變。我此身相。  及外世界色空等法。亦復如是。唯識所變。迷  故執有我及諸法。悟來方知唯心識變。以如
實知無前境界故。種種方便起隨順行。轉八  識成四智菩提。安住祕藏。究竟涅槃。故曹溪  云。大圓境智性清淨。平等性智心無病。妙觀
察智見非功。成所作智同圓鏡。五八六七果  因轉。但轉其名無實性。若於轉處不留情。繁  興永處那伽定。即此轉識成智義也　略則
唯二。謂現識及分別事識者。求那譯本云。略  有三種。於現識上加一真識也。若作三種釋  者。真謂性淨本覺。現謂賴耶現識。餘七俱名
分別事識。雖第七識不緣外塵。緣第八故。亦  名分別事識。真謂本覺者。即識實性也。此譯  即云。現識屬賴耶。分別事識屬前六識。不言
第七者。謂第七末那計內為我。屬賴耶。計外  為我所屬前六識。真即識實性。亦屬賴耶淨  分。是故但云略則唯二。與處中說。數無相  濫。

[0444b01]  大慧如明鏡中現諸色像現識亦爾　此舉喻  合以明現識也。謂現識如鏡。所現境界如像。  故起信云。三界虛偽唯心所作。離心則無六
塵境界也。又云第八藏識為依止故。轉生七  識。於中第六造引滿業。感總別報。如鏡現像。  毫釐不差。言總別報者。一謂總報。屬第八識。
二謂別報。在前六識。且以有漏善業言之。如  持五戒招得人身。是總報業。由於因中有瞋  忍等。於人總報而有妍醜等。名別報業。亦名
引滿業。即能招第八引異熟果。名為引業。能  招第六滿異熟果。名為滿業。然其引業能造  之思。要是第六意識所起。若其滿業。能造之
思從五識起。雖造滿業亦非自能。由意識引  方能作故。其第七識唯有俱生惑智二障。業  障報障。彼七俱無。雖具四惑。但緣內故。屬於
有覆無記性攝。則不能造善惡二業。唯前六  識起惑造業。業成難逃。感諸異報。如鏡現像  不漏絲毫。故楞嚴云。六識造業。所招惡報從
六根出也。或注此經指第七識而為能造善  惡業者。教無明文  (唯宗鏡錄七十三卷首一處因憑古注。而云七識造業。又與本錄節次
引經論義明諸識處皆相違。斷可見也)  。

[0444b22]  大慧現識與分別事識此二識無異相互為因  言賴耶現識。及分別事識無異相。皆由最  初一念為緣。令真如心不守自性。隨緣成有。
諸識熏習。更互為因。流轉不息。故華嚴云。眼  耳鼻舌身。心意諸情根。以此常流轉。而無能  轉者。彼疏釋云。言以此者。謂以上八識自為
能所熏。展轉為因。而常流轉。無別我人。故云  無能轉者。又云識外無法亦為無者。故曰此  二識無異相互為因也。

[0444c02]  大慧現識以不思議熏變為因  (至)  戲論習氣為  因　此又廣明諸識生住因也。通而言之。麁  細二識皆依無明住地而起。以根本無明。動
彼靜心而起細識。依此細識轉起麁心。故以  無明通為其本。若別言之。依無明為因。生三  細不相應心。依境界為緣。生三麁相應心。故
云麁細二識。各具二因。方得生住。言不思議  熏者。謂無明能熏真如。不可熏處而能熏故。  名不思議熏。又熏則不熏。不熏之熏。名不思
議熏。言不思議變者。謂真如心受無明熏。不  可變異而變異。故名不思議變。又變即不變。  不變之變。名不思議變。勝鬘經云。不染而染
難可了知者。謂此不思議也。然此熏變。甚微  且隱。故所起現識行相微細。於中亦有轉識  業識。舉麁顯細。故但云現識。即起信云不相  應心
言分別境界者。即是現識所現種種境  界。還能動彼心海。起諸事識之浪也。言無始  戲論習氣者。即彼和合心海之中。妄念戲論
習氣。無始已來熏習不斷。未曾離念。故此境  界及妄念戲論。熏動心海種種識生。以妄念  及境界。麁而且顯。故所起分別事識行相麁
顯。即起信云相應心也。此謂現識依不思議  熏故得生。依不思議變故得住。分別事識依  境界故得生。依心海故得住也　上佛言諸
識有二種生住滅已下至此。謂無明熏習真  如成染緣起也。故論云當知無明能生一切  染法。一切染法皆是不覺相故。

[0444c29]  大慧阿賴耶識虛妄分別  (至)  是名相滅　自下  明若達妄源成淨緣起也。言阿賴耶識和合心  海中。妄念分別種種習氣若滅。即一切根識
滅。言一切根者。謂意根起識而能分別一切  諸法。名一切根識。即第六意識。及所依第七  末那現行識相滅。名相生住滅識滅也。所言
種種習氣者。約唯識宗。說諸習氣總有三種。  一名言習氣。謂有為法各別親種。名言有二。  一表義名言。即能詮義音聲差別。二顯境名
言。即能了境心心所法。隨二名言所熏成種。  作有為法各別因緣。二我執習氣。謂虛妄執  我我所種。我執有二。一俱生我執。即修所斷
我我所執。二分別我執。即見所斷我我所執。  隨二我執所熏成種。令有情等自他差別。三  有支習氣。謂招三界異熟果種。有支有二。一
有漏善。即是能招可愛果業。二諸不善。即是  能招非愛果業。隨二有支所熏成種。令異熟  果善惡趣別。諸說習氣。皆准應知。

[0445a18]  大慧相續滅者  (至)  謂自心所見分別境界　言  所依因及所緣滅即相續滅者。謂所依無始  根本無明習氣因滅。及所緣妄境界染法緣
滅。即微細流注生住滅識滅也。言所依因。謂  無始戲論習氣。所緣謂自心所見分別境界  者。經自牒釋所滅無明。及妄境界為因緣義
也。故論云以無明滅故心無有起。以心無起  故。境界隨滅。以因緣俱滅故。心相皆盡。名得  涅槃。成自然業。

[0445a27]  大慧譬如泥團與微塵  (至)  金莊嚴具亦復如是  此引二喻。喻上染淨二緣起也。一謂真妄  體非一異。二但妄滅而真不亡。義如次文釋
之。

[0445b02]  大慧若泥團與微塵異者  (至)  泥團微塵應無分  別　若言泥團與微塵實異者。泥團應非微  塵所成。而實彼成。故不可言異也。若實不異
者。則泥團與微塵應無分別。既其因果麁細  有殊。亦不可言一也。

[0445b07]  大慧轉識藏識若異者  (至)  然彼真相不滅　以  法合喻。明非一異也。謂諸轉識與藏識若異  者。依無明風熏動之時。藏識之體應不隨緣。
則墮常過。然如來藏藏識是善不善因非不  隨緣也。若不異者。轉識滅時藏識亦應滅。則  墮斷過。然藏識真相竟不滅爾。故起信云。以
一切心識之相。皆是無明。無明之相。不離覺  性。非可壞。非不可壞。如大海水。因風波動  水相風相。不相捨離。而水非動性。若風止滅
動相則滅濕性不壞故。如是眾生自性清淨  心。因無明風動。心與無明。俱無形相。不相  捨離。而心非動性。若無明滅相續則滅智性  不壞故。

[0445b20]  大慧識真相不滅  (至)  即不異外道斷滅戲論  如下經云。如來藏為無始虛偽惡習所熏。名  為藏識。故論云不生不滅。與生滅和合。非
一非異。名為具分賴耶藏識。是以此藏識中。  不生不滅淨分真相竟不滅。但生滅染分業  相滅也。若真相滅者。藏識實性亦應滅爾若
藏識實性滅。則與外道斷滅見同。是故論云。  所言滅者。唯心相滅。非心體滅。又云唯癡滅  故。心相隨滅。非心智滅。

[0445b29]  大慧彼諸外道作如是說  (至)  即無始相續識滅  謂諸外道。見身壞命終。六識不能取境。一  生相續識隨四大緣離散之時。即計無始相
續識永滅。更無業報受生相續。是故名為墮  落斷見。故下偈云。色識雖轉滅。而業不失壞。  令於諸有中。色識復相續若色識轉滅。諸業
失壞者。是則無生死。亦無常無常。即斷常二  見亦俱離也。豈同外道妄計斷滅耶。

[0445c08]  大慧彼諸外道說相續識  (至)  唯說作者為生因  故　諸外道說。六根能取境界之六識。執從  神我邪因等生不說眼等諸識。從色等因緣
生。唯計作者為生因故。故名外道。

[0445c12]  作者是何彼計勝性丈夫自在時及微塵為能  作者　勝性亦云勝妙。是生梵天之天主也。  丈夫即我之別名。自在謂大自在天。及計
時節微塵等為能作者。更餘異計。如下廣  說。

[0445c17]  復次大慧有七種自性  (至)  緣自性成自性　自  下重明染淨二緣真妄識體。此七自性。成上  妄識生滅身也。謂煩惱體性。能集善惡等業。
故名煩惱為集自性。既有集因。必有未來苦  果性。故言性自性。既有苦果。必有形相。故  言相自性。既有形相。即從四大種生。故言大
種自性。既有四大。即從因緣所成。故言因自  性。緣自性。成自性。然妄無別體。隨所執得  名。

[0445c26]  復次大慧有七種第一義  (至)  如來自證智所行  第一義諦道理無二。為人不同證有優劣。  此七成上真識不生不滅法身也。所行。一本
作境界。即所行境界也。謂發心菩薩。緣第一  義法性如來藏心。故名心所行勝解行地菩  薩等。各起十種智慧。緣於真如。故名智所行
初地菩薩。正證真如。見二種無我。故名二見  所行。八地菩薩起二乘。超七地。故名超二見  所行。十地超九地。九地名一子地。後二所行  即佛地也。

[0446a07]  大慧此是過去未來現在  (至)  法自性第一義心  此七種第一義。是三世諸佛所證第一義  法性。如來藏心。非緣慮妄識也。

[0446a10]  以此心成就如來世間出世間最上法　自下  明真心之德用也。以有此第一義心。故能成  就如來法身。及世出世間。最上菩提涅槃淨
妙等一切諸法。若無此心。則不能成。

[0446a14]  以聖慧眼入自共相種種安立不與外道惡見  共　言以聖慧眼。入一切法自相共相種種  安立。唯是一心。其所安立悉令悟。入佛之知
見。不與外道惡見同。又云此七種第一義心。  是聖人慧眼所見。建立七種不同為自相。共  成法身為共相餘義如上說。

[0446a20]  大慧云何為外道惡見  (至)  見有見無而起言說  此徵釋惡見。謂彼外道等。不知境界一切  諸法。皆是自心分別所現。於自性第一義說
為有無。

[0446a24]  大慧我今當說若了境如幻  (至)  及無知愛業緣  佛說若了自心所現境界。如幻不實。則一切  妄想等悉滅也。言三有苦者果也。無知謂無
明也。愛謂煩惱也。業謂有漏善惡等業也。是  三皆因也。故論云。若離妄念。則無一切境  界之相。唯一真心矣。

[0446b01]  大慧有諸沙門婆羅門  (至)  依緣生住有已即滅  言起邪見人。不越在家出家二眾也。亦二  乘外道二眾也。非有者謂計虛空自然為因
也。及有者。謂計微塵世性自在天等為因也。  即是計無因邪因為能生因也。於正因果外。  計顯現諸物。依時而住。皆外道所計也。或計
五蘊。十八界。十二處。依因緣生住。無常變  異。生已即滅。不了常住真心。即二乘所計也。  皆迷自心所現耳。

[0446b10]  大慧彼於若相續若作用  (至)  不見根本故　此  牒破也。言若相續者。即總牒其因果不斷也。  若作用者。即牒其生滅之間暫有用也。若諸
有。若陰界入滅名涅槃。若趣向涅槃名道。若  有漏諸業。若修道所得名果。若冥初等二十  五諦。上皆牒計也。言是破壞斷滅論者。破計
也。謂外道無種生。即是破壞因果也。又言從  有種生。生已滅。名斷滅論也。言何以故等者。  徵結也。謂上妄計即體非有故云不得現法
故。何獨現計本無。窮其初因亦不可得。故  云不見根本故。

[0446b21]  大慧譬如瓶破不作瓶事又如燋種不能生芽  次引喻明。言如瓶已破。不作瓶用事。以譬  無種則無法。不作陰界入因事。又如雖有燋
種不作芽事。以譬雖有自在天等為種。不能  作陰界入相續生因事。

[0446b26]  此亦如是若陰界處法  (至)  但是自心心虛妄所  見　後言法合也。以上二因不成故。即無陰  界入性可滅。今外道說有陰界入性。言三世
中滅得涅槃者。是自心妄想也。彼陰界入無  相續生。以有種無種不成因故故言但是自  心虛妄所見。

[0446c03]  復次大慧若本無有識  (至)  而作事業悉空無益  言重復次於前文。破轉計也。謂彼轉計所  生。與無種有種三緣和合而生者。龜應生毛。
沙應出油。然龜本無毛。沙本無油。合亦不  生。三緣體空。如何生果。汝宗則壞。違決定義  者。喻斥不成。故言宗壞。以違汝決定能生之
義。又於一相中妄計。三緣。違我大乘決定之  義。所作事業悉空無益者。事即是果。業乃是  因。言因果事業。並唯妄說都無實義。

[0446c12]  大慧三合為緣是因果性  (至)  熏習餘氣作如是  說　此牒示其過也。謂彼外道以三合為緣。  是因果性。可說為有成三世法。此即邪謬相
承。及自惡見作是說耳。

[0446c16]  大慧愚癡凡夫惡見所噬  (至)  妄稱一切智說  言凡夫外道。為惡見迷醉所噬。不能自知愚  癡無智。妄稱一切智說。外道指六師為一切
智人。二乘執權智為實智也。

[0446c20]  大慧復有沙門婆羅門  (至)  如是思惟恒住不捨  自下言正見人。觀一切法皆無自性。如幻  夢等。不離自心。無能所取及生住滅。如是觀
察無有間斷。是名正觀。

[0446c24]  大慧此菩薩摩訶薩  (至)  轉依次第成如來身  此菩薩摩訶薩者。即上正見沙門婆羅門也。  行無相道者。謂萬行齊修三輪體寂也。漸昇
諸地者。謂初登歡喜地。乃至第七遠行地也。  證無生法者。謂得無功用道登第八不動地  也。入金剛喻三昧者。謂初地菩薩創得無分
別智。斷異生性障。二地至十地菩薩如實修  行。漸斷諸障增勝功德。第十一地等覺菩薩  金剛喻定頓斷俱生二障種子也。轉依次第成
如來身者。即等覺後念解脫道斷二障習氣。  即得如來無上菩提。及大涅槃。二轉依果也。  一謂轉染得淨。二謂轉迷得悟。又菩提名生
得。二障障不生。今斷障得生。涅槃名顯得。  本性清淨客塵翳故。今斷而彼顯。轉依位別  通有六種。故云轉依次第成如來身也。餘義  如文可以意得。

[0447a11]  大慧菩薩摩訶薩  (至)  於自悉檀應善修學　言  但住心量觀察三有。又云令達唯心漸入諸地  者。謂此一心法門。是凡聖之本。迷之墮世間
生死。悟之證出世菩提。故先聖曰。世間不越  三科。出世不過二果。二果者即如上釋成如  來身二轉依果也。三科者。即此五蘊十二處
十八界諸妄心法也。故云欲得佛身。應當遠  離。乃至觀察令達唯心。於自心宗勸善修學。

[0447a19]  爾時大慧菩薩摩訶薩  (至)  藏識海浪法身境界  大慧於此。雖通請說心意意識五法自性相。  意欲如來且成前問。是故結請但云。順諸佛
說藏識海浪法身境界也。言稱真實義諸佛  教心者。揀非虛妄心識也。凡言心者。略示名  體通有四種。梵音各別翻譯亦殊。一紇利陀
耶。此云肉團心。是色身中五藏心也。如此方  黃庭經五藏論中說。二緣慮心。此是八識俱  能緣慮自分境故。此八各有心數。亦云心所。
於中或無記。或通善染之殊。諸經論中自心  所。法總名心也。謂善心惡心等。三質多耶。此  云集起心。唯是根本第八識也。積集諸法種
子起現行故。四乾栗陀耶。此云貞實心。亦云  堅實心。此是真實心也。然第八識無別自體。  但是真心。以不覺故。與諸妄想而有和合不
和合義。和合義者能含染淨目為藏識。不和  合者體常不變。目為真如。即此離所行相稱  真實義諸佛教心也。雖然四種體同。迷悟真
妄義別。如取真金。須明識瓦礫及以偽寶但  盡除之縱不識金。金體自現。

[0447b10]  爾時世尊告大慧菩薩摩訶薩言  (至)  諸色相故  佛言有四因緣眼識轉。轉生也。一謂不覺  外塵是自心現而執取故。二謂無始已來取著
於色妄想熏習不斷故。三謂識本性。如是故。  識以了別為自性故。四謂樂欲見諸色相故。

[0447b15]  大慧以此四緣  (至)  猶如猛風吹大海水　言以  此四緣。令心水流生轉識浪。如眼識既爾。餘  諸識亦如是。於一切諸根微塵毛孔。眼等諸
轉識或頓生。譬如明鏡現眾色像。無有前後  或漸生猶如猛風吹大海水。前波起後波隨。  言微塵毛孔者。即色塵身根也。

[0447b21]  心海亦爾境界風吹起諸識浪相續不絕　言  外塵風擊如來藏心海。起諸識浪。造業感報  生死不絕。亦如之。

[0447b24]  大慧因所作相非一非異  (至)  差別境相有意識  生　此明諸識展轉互為因也。言因所作相  非一非異者。因即第八如來藏識也。所作相
謂七轉識從第八所生也。非一者諸識行相  不同也。非異者同皆緣起無自性也。言業與  生相相繫深縛者。謂第八識變起根身器界
名為生相。六七二識無明覆故。由此執為實  我實法第六意識引起前五造引滿業。感諸  異報生死不絕。故云業與生相。相繫深縛。是
皆不了色等諸塵自心妄現。故五識身轉也。  大慧。眼等五識與五塵俱時。或因了別色等  差別境相而意識生也。是故當知根身塵境
一切諸法。皆是眾生自心妄識互為因果之  所現也。故伽陀云。諸法於藏識。識於法亦爾。  更互為因相。亦互為果相。

[0447c10]  然彼諸識不作是念  (至)  無差別相各了自境  彼諸識等各了自境者。此明八識俱能了別  自分境故。不知唯是自心妄現也。謂色是眼
識境。乃至賴耶見分是第七識境。根身種子  器界是藏識境。然此八識。離如來藏無別自  體。以眾生不知故。執為八識之名。諸佛證得
故。能成四智之用。若昧之則八識起執藏之  號。七識。得染污之名。六識起遍計之情。五識  徇根塵之相。若了之賴耶成圓鏡之體。持功
德之門。末那為平等之原。一自他之性第六  起觀察之妙。轉正法之輪。五識興所作之功。  垂應化之迹斯則一心匪動。識智自分。不轉
其體但轉其名。不分其理而分其事。

[0447c23]  大慧諸修行者入於三昧  (至)  名為識滅　上明  諸識展轉為因。各了自境。妄想流注。欲轉諸
識。成智用者。以根本藏識微細難知。故舉二  乘修劣三昧。不知諸識習氣種子。依藏識不  滅。自謂我滅諸識入於三昧而實未也。但伏。  六識不取塵境。彼將為滅。

[0447c29]  大慧如是藏識行相微細  (至)  定慧之力皆不能  知　此顯有能知者。謂如是諸識所依藏識  行相微細。唯佛究竟知其邊際。及住地菩薩
方能分知。其餘聲聞獨覺外道修行。而得三  昧智慧。悉不能了。

[0448a05]  唯有修行如實行者  (至)  自心所見能知之耳  言能知難知之。所以也。以智慧力了諸地相  善達句義者。有了因也。無邊佛所廣集善根
者。有緣因也。本有正因由是現前。自然明見  妄習流注。故云能知。

[0448a10]  大慧諸修行人宴處山林  (至)  如實修行大善知  識　下中上修言隨人分量也。分別流注即  上二種生住滅也。餘義如文。皆當親。近善知
識者。如馬鳴曰。諸佛法者有因有緣。因緣具  足乃得成辨。如木中火性。是火正因。若無人  知。不假方便能自燒木。無有是處。眾生亦爾。
雖有正因熏習之力。不遇諸佛菩薩知識。示  教利喜。慈悲攝護以之為緣。能自斷煩惱入  涅槃者。則無是處。

[0448a19]  爾時世尊重說頌言　汎論偈頌有四種不  同。梵音亦異。仍具八意。不復備引。今此直  明其大略。一但字滿三十二即為一頌。二諷
頌或名直頌。謂以偈說法不頌長行。三應  頌。重頌長行也。或為鈍根重說。或為後來之  徒。或為增明前說。四集施頌。謂以少言攝集
多義。施他誦持故。今此經內。於前四中二三  所攝。然凡言長行偈諷相望。有五對之例。謂  有無。廣略。離合。先後。隱顯。至文當審詳之。

[0448a28]  譬如巨海浪斯由猛風起  (至)  對現境說五　此  頌明前現識之海性自常住為彼六塵境界之  風所飄動故。此七種識現識之體以為內因。
六塵境界以為外緣。興盛六種麁重相故。故  云譬如巨海浪。由斯猛風起。洪波鼓溟壑。無  有斷絕時。藏識海常住。境界風所動種種諸  識浪。騰躍。而轉生
云何名為境界之風。其  風形狀當如何耶。謂青赤等種種顯色。能起  眼識。珂貝等珠出種種勝妙音聲。能起耳識。  檀乳等香熏布種種芬芬香氣。能起鼻識。木
羅石蜜等諸安觸著和種種善美樂具。能起  身識。鹹淡等味隨其所應出種種味。能起舌  識現在之花。未來之果。種種法塵。隨為彼識
所緣境界。能起意識。今此文中。舉塵取識應  審觀察。彼末那識即是意識微細分位。無別  體耳。如是六塵。能動心體令使散亂。譬如猛
風故名為風故云青赤等諸色。珂貝乳石蜜  鹽味眾花果　如是七識。及與藏識。同耶異  耶。非同非異。離二邊故。譬如日與光明。水與
波浪。非同非異。七識藏識。非同非異義。亦復  如是故云日月與光明。非異非不異。意等  七種識應知亦如是。如海共波浪。心俱和合  生
如是七識。從何處所。來入藏識作七種  數。流轉起動無斷絕時。如是七轉識不從內  來。不從外來。不從中間來。唯藏識體變作七
識譬如海水。動作波浪故云譬如海水動。種  種波浪轉。藏識亦如是。種種諸識生。心意及  意識。為諸相故說　如是現識。及七轉識。八
種心識。唯有生滅無常相耶。亦有實相常住  相耶。如是八識。從無始來三際不動。四相不  遷。真實常住。自性清淨。功德滿足。無有二
相。故云八識無別相。無能相所相。譬如海波  浪。是則無差別。諸識心如是。異亦不可得  諸識本寂。妄塵無體。由不覺故前五識轉。覽
現塵境。第六分別。起惑造業第七傳送執我  我所。能廣積集。同為能熏第八藏識。受熏持  種。積集不亡。展轉為因。流轉不息故云心能
積集業。意能廣積集。了別故名識對現境說  五　是知離心之境。文理俱虛。即識之塵詮  量有據狂心不歇。歇即菩提。垢淨心明。本來  是佛。

[0448c11]  爾時大慧菩薩摩訶薩以頌問曰　自下三重  問答躡前而起。總一十八偈。各有經家生起。  此即初番問生起也。下准此。

[0448c14]  青赤諸色像眾生識顯現如浪種種法云何願  佛說　上云青赤等塵發生。諸識。如海波浪  皆非一異。又云心積集等。行相有殊。故致斯  問。

[0448c18]  爾時世尊以頌答曰　青赤諸色像浪中不可  得言心起眾相開悟諸凡夫　上二句明色即  是空。故不可得。次一句空即是色。故起眾相。
下一句釋第三句。

[0448c22]  而彼本無起自心所取離能取及所取與彼波  浪同　此一偈法合重明青赤諸色像。浪中  不可得二句也。

[0448c25]  身資財安住眾生識所現是故見此起與浪無  差別　色身正報也。資生財物及安住處依  報也。此一偈法合重明言心起眾相。造業感
報依正不同。皆是眾生自心妄現。

[0448c29]  爾時大慧復說頌言大海波浪性鼓躍可分別  藏識如是起何故不覺知　此約法喻而難。

[0449a02]  爾時世尊以頌答曰阿賴耶如海轉識同波浪  為凡夫無智譬喻廣開演　依彼大海譬喻演  說使愚夫通曉。

[0449a05]  爾時大慧復說頌言譬如日光出上下等皆照  世間燈亦然應為愚說實　大慧因上言心起  眾相。開悟諸凡夫。即是如來方便不說實法。
故問如日光出時。等照於萬物。如來既出世。  應為諸愚夫。平等說真實。

[0449a10]  已能開示法何不顯真實　言如來已為眾生  開示諸法。何故不為愚夫說真實法。

[0449a12]  爾時世尊以頌答曰若說真實者彼心無真實  (至)  心境界亦然　此一頌半上二句法說。謂非  器不堪聞。實非不平等。次三句舉三喻況彼
心無實。第三一句以法合喻。故云亦然。

[0449a16]  境界不具故次等而轉生  (至)  無有定次第　次  一頌半言外境緣若不具足內識即次第轉  生。故成唯識云。依止根本識。諸識隨緣現。或
俱或不俱。如波濤依水。謂緣若同時具足即  俱現。如鏡現像無有前後。此偈明緣不同具  即次第而轉生也。以第六識分別諸法塵。故
云識以能了知。意緣阿賴耶。起我我所執。故  云意復意謂然。五識隨現塵。何有定次第。

[0449a24]  譬如工畫師及畫師弟子  (至)  綺煥成眾像　是  二頌言畫色本無形。隨形即畫像。以況如來  本無法。隨機即說法。豈得止說一種法也。

[0449a27]  言說則變異真實離文字  (至)  於彼為非說　此  三頌半正明如來應機說異也。上二句總標  說意。次五句謂對利根說一乘真實法。次五
句謂對餘鈍根說種種如幻法。一一如文。下  二句謂所說法不應機者翻為妄語。故云非  說。

[0449b04]  譬如眾病人良醫隨授藥如來為眾生隨心應  量說　是一頌又以良醫隨病授藥不同。況  如來應量說法有異。故不得如日平等照物。  以結前問。

[0449b08]  世間依怙者證智所行處外道非境界聲聞亦  復然　依怙者即如來也。

注大乘入楞伽經卷第二

* * *

【經文資訊】大正藏第 39 冊 No. 1791 注大乘入楞伽經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
