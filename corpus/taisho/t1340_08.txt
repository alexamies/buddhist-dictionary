大法炬陀羅尼經卷第八
隋天竺三藏法師闍那崛多等譯

  * 證涅槃品之餘 
  * 勸證品第十九 

證涅槃品之餘

[0693b16]  爾時魔王及其眷屬。不覺不知菩薩已證阿  耨多羅三藐三菩提。亦既成道。彼十八億諸  眾生等及魔王眾咸來佛所頂禮佛足右繞三
匝。一心合掌住如來前。時放光佛告栴檀那  言。於是寶觀如來思惟十八億諸眾生等。信  根增微煩惱厚薄。如是知已次第為說。彼佛
說法經三百年。於此三種言教業藏中。說一  法句門。所謂一百。何者一百。彼佛告言。汝等  今當思惟觀察此百門義。何故名百。何者是
百。為是現在。為是未來。為是過去。為長為  短。為白為黑。栴檀那。爾時彼十八億諸眾  生等。聞此法已。於山林間思惟此義。云何言
百。說百者誰。如是百義從何處來。彼諸眾生  經四十歲。思惟此義。然後證知。云何名百及  百來處。從何生滅。證得法已名曰八分圓滿
解義辯才。於此三種言教業藏方便門中。得  證知已。還來至彼寶觀佛前。如所證知向  佛宣說。栴檀那。爾時彼佛復告十八億諸眾
生言。摩那婆。汝等初時於此三教業藏門中。  得此法句名曰分門。既得知已。即能受持六  十億言教方便法門。猶是前言一百義者。譬
如小兒初學受章。始解初板。如是次第乃至  大解。更能教人從一字句至多字句。乃至義  味如是具演。從十四音乃至無量字門悉皆
通達。摩那婆。汝等於中應當正思百法門義。  栴檀那。汝當如彼十八億數諸眾生等。正念  百義。不久當得果報住處。於此最初阿字相
中。名字音聲是百義方便。於十四音法為眷  屬。汝等於後復當得知。此迦字相及二十一  字。亦為眷屬復當證知於後那字及彼七句。
亦為眷屬。更取前二十一句。以後七句。成二  十八句。知此二十八句已。得入百億門。次第  即能明了證知此方便學。於百億數中集諸
法句。能問能答終無恐怖。又於百億眾中最  為尊勝。世間疑惑皆能斷除。摩那婆。是為菩  薩摩訶薩所當荷負大重擔也。何者是擔。所
謂一切世間出世間智。汝等學已。當為世間  諸眾生等作大論師。凡是疑諍皆乘此智而  為除斷。如是菩薩於阿字門世無過者。摩那
婆。若諸菩薩欲求是智。應勤修習莫生疲倦。  遠離怖畏勿捨重擔。摩那婆。當知如來欲為  汝等作大利益。摩那婆。汝等亦應為諸眾生
而作利益。云何利益。汝於是中當為一切眾  生。斷一切惡一切諸苦一切貪愛一切生死。  復應精勤為一切眾生斷除一切無明黑闇。
汝等復應作如是念。云何當令一切眾生滅  無明闇。云何當令一切眾生成就種智。云何  當令一切眾生得安隱樂。云何當令一切眾
生至無畏地。云何當令一切眾生得畢竟心。  安置如是諸眾生已。求佛正道如聞奉行。以  是因緣能破百千億數魔軍。及諸外道一切
論師所有語義。雖為勝事而終不起憍慢之  心。我能破魔我摧外道。我能論義。又亦不生  分別之想。佛法魔法世間出世間。是正是邪
無相雜亂。於聽說時無勝負心。乃至一切都  無障礙。摩那婆。汝等應當荷此重擔。如是擔  者。要須勇猛精進莊嚴。眾行具備方能荷負。
非懈怠者之所堪任以是因緣汝等常應攝心  不亂。先須為物起憐愍意住於大慈。亦常哀  愴諸苦眾生。發救拔心住於大悲。若於眾中
有行貪等三毒惡眾生者。汝當成熟除滅彼  等愚癡心故。若有我慢疑惑心者教發善心。  決定令其讀誦受持成就行業。汝當一心精
勤修學。摩那婆如上所說汝等應當不辭勞  倦。為諸眾生荷是重擔歡喜奉行。摩那婆。若  有菩薩但欲捨身速入涅槃。假為眾生分受
諸苦。雖有修業不能普為無量眾生。非是希  有不思議也。摩那婆。菩薩摩訶薩常懷悲愍。  但為利益一切眾生故。躬自荷負鎧甲重擔。
是為希有大不思議。摩那婆。汝當知此大鎧  重甲。爾時栴檀那菩薩復白放光佛言。世尊。  我當云何而著鎧甲佛言。摩那婆。汝今應著
如是鎧甲。著此鎧已假使三千大千世界一  切所有。若人若非人若天若龍若夜叉若乾  闥婆阿修羅迦樓羅緊那羅摩睺羅伽如是等
眾。及諸外道世智辯才。乃至一切眾生。如是  等眾皆懷惡心。欲相降伏欲相折挫。而來論  義。乃至世間出世間。一切陣敵鬪戰諍奪。皆
不能勝。是諸菩薩著是鎧已。設積器仗過須  彌山。若弓若箭若戈若矛。若刀若劍若椎若  棓。或斫或刺或擊或射。凡所加擬莫能中傷。
何以故。如是鎧者。非餘物造非身所著。實是  心鎧莊嚴於心。是故此鎧牢固精密。非諸刀  鈇所能破壞。摩那婆。諸菩薩等被鎧甲已。然
後乃能入如是等。億數眾生煩惱陣中鬪戰  決勝。云何為入。所謂入此二際法門入此門  已心無怖畏。東西往來自在無礙。於一切處
無能勝者。如是菩薩入二際門得超過已。即  見大宮殿法門名曰高明。而此菩薩。於二際  門已得解脫。摩那婆。是宮殿中眾事具有。
不假人功常有光明。無黑闇處遠離煩惱。清  淨微妙猶如虛空。除滅一切諸患相已。入彼  宮殿獲得寂靜住無難處。摩那婆。是為初入
阿字門。時有如是相。如前所說功用之事。由  是方便得入此門。摩那婆。於中菩薩依前際  行雖得阿字門。然尚未得入那字門。以是更
須著大鎧甲。得天言教所作自在具大威德。  乃能入是大宮殿門。摩那婆。於意云何。汝著  如是大鎧甲已。於二際中可超過不。時彼如
來如是問已。諸菩薩眾同白佛言。如是世尊。  何故名鎧。而我著已當能荷負如是重擔。叉  復云何名為二際際有何相。著是大鎧。而於
其間得超過也。前言宮殿。復以何義名為宮  殿。世尊。所言鎧甲與彼二際及宮殿等相貌  云何。世尊。至彼宮殿當作何事。著甲入際復
作何事。世尊如是等義我等樂聞。唯願如來  哀愍具說。亦令當來諸眾生等聞已獲益。

[0694c07]  佛告阿難。彼菩薩眾如是問已。時放光佛告  諸菩薩言。摩那婆。所問鎧者。持戒為甲具正  念為竿幢。精進為器仗。禪定為椎棓。智慧
為刀劍。摩那婆。所言二際今當具說。令汝明  了此二際門名字何等摩那婆。第一際者名  曰斷見。當知即是無明為本第二際者名曰
常見。與六十二見為纏縛源。如是二際前後  難知。於中修行斷一切見。著如是鎧然後得  過。過彼際已能入天宮。何者天宮。所謂空門。
如是空門無有罣礙。他不能障。如手摸空無  可執處。一切功行亦復如是。同於虛空故彼  天宮相貌如是。摩那婆。入此宮殿無異念求。
以是因緣故名宮殿。汝復當知。所言宮殿即  大涅槃。涅槃義者本來自有。非人所為故名  涅槃。諸菩薩言。世尊。是涅槃中有何相貌。佛
言。摩那婆。夫涅槃者。所謂一切世間及出世  間。乃至若有若無。如是一切悉名涅槃。若取  相分別則非涅槃。摩那婆。無所有者名為證
知。云何證知。如無所有。如是證知。摩那婆。謂  證知者亦無證知。摩那婆。於無所有亦不應  取。無所有相。若人取彼無所有相。當知是人
則不離相。若人起作無所有相。則更生相。相  若更生。當知彼則不能滅相相若不滅。是則  更成生死相也。有生死相則於無生而有生
相。若無生法有生相者。云何得有無生忍也。  摩那婆。無生相者。於陰入界三處不生名為  無生。既無生處。何處得有諸行和合。諸行既
無。畢竟亦無聚集處也。是故陰入界畢竟不  可見。但是妄想顛倒因緣。於如是等陰入法  中思惟分別故。執言有諸行生滅。是中皆因
分別所作。往來育養。一切事業皆無真實。所  有一切語言談說亦歸空寂。摩那婆。一切諸  法無有生滅。若法無生則亦無滅。既無滅事
則盡處亦無。盡處既無乃至不見有盡滅處。  既已不見生滅盡處。則見諸法皆是真實。汝  等當知非以受故能得知見。若以受事得有
知者。當知是受即無明使及以貪使憍慢使  等。是三種使和合因緣故。能造作彼諸行業。

大法炬陀羅尼經勸證品第十九之一

[0695a17]  復次摩那婆。於意云何。我今問汝。隨汝意答。  此陀羅尼修多羅。及陀羅尼法門。及三言教  方便業藏。及億數入。及著鎧甲者。及思惟智
所作業。及流轉無明作事。及八盡際入法  門。及前後二際中間。及常見斷見。及六十二  見。及三十七助菩提分。如是等法於如實處。
其義云何。阿難。時彼放光如來如斯問已。諸  菩薩眾咸即白言。世尊。此皆如來口業言教  法也。佛言。摩那婆。汝等觀此一切語言音聲
教法。即第一義也。阿難。爾時諸菩薩眾。聞佛  說已皆悉默然。即從座起敬禮彼佛。右繞三  匝詣一林間。各端坐已共相謂言。諸仁者。如
來今日為我等說。一切諸法無所從來。令我  觀察。我等今應思惟是義。若會法門真為大  善。如不相應更請世尊。諸菩薩眾如是論已。
於彼林中經一日夜。觀察此義。思惟諸法從  何所生。如是聲音誰之所作。從何而來去至  何處。如是之事我應思惟稱量此義。若不能
解宜還問佛。諸仁者。如來前已於大眾中告  我等言。摩那婆。汝等長夜修行此法。云何在  此法中而不覺知。是故我應與諸仁者。專心
思惟求證此義。云何我等終日所行而不自  覺。深可嗟歎亦可慚鄙。如先所說。我若思得  一十八億諸眾生等所有聲業。彼已證知。我
亦如是深成快哉。其或不能如法悟解。唯當  一心精勤觀察。豈可使失如來意旨。亦不違  逆大聖誠言。又佛世尊。常為我等次第開發
三解脫門空無相願甚深義處。而諸眾生猶  尚不能正念思量。精勤觀察種種諮問。或時  有聞種種法行。或聞無常又時聞苦。或聞無
我寂滅涅槃。如來常為汝等說是法門。汝等  應當安住是中。猶如得忍諸菩薩等心安義  理耳不取聲。有諸菩薩樂行惠施。彼亦耳聞
三解脫聲。若樂持戒問諸戒事。乃至樂修智  慧諮請波若。如是法門如來常說我既聞已。  不當取聲不應異解。應正思惟何等勝行。如
如來說我當依持。而諸菩薩在彼林間。一日  一夜結加端坐遠離睡眠。無諸亂想一心  專精。思此義已復相謂言。諸仁者。此陀羅尼
修多羅典。如來世尊為我等說。無有邊際亦  無數量。如大地喻門其義已顯。又此陀羅尼  深妙典中。更說餘陀羅尼方便法門。亦已說
三種言教方便業藏法門。已說入盡際法門。  已說著鎧甲法門。乃至說彼大莊嚴事。諸如  是等一言教句。於是三種方便業藏深法門
中。皆已總攝三字法門。云何三字。所謂如彼  阿迦那字。及餘種種方便言教因緣譬喻。以  其略故。我等未解不得受持。而不能知如來
所說。云何名阿。阿在何處阿從何生。云何名  迦。迦在何處迦從何生。云何名那。那在何處  那從何生。云何名聲。聲在何所聲從何生。云
何名音。音在何所音從何生。

[0695c11]  阿難。時彼諸菩薩眾。皆各一心正念思惟如  是法門。於阿迦那字本生處所。及入宮殿法  門。次第思惟觀察。如彼小兒學初章時。是中
應依第一板起。因初板成初章文字。乃至後  時。依因餘板及紙葉等。究竟通達一切文字。  如是諸菩薩等初觀法時。無不皆從因緣和
合而諸法生。如從無明因緣故諸行生。乃至  因生老死故憂悲苦惱生。如依初板因緣故  阿字生。如是乃至如依餘板紙葉因緣故餘
章文字成。又如從不善思惟因緣故無明生。  如是依無明行等因緣故。乃至老死十二有  支和合具足成。又如始學書板創書阿字。乃
至餘板及手。相續和合備書一切文字。如是  諸因緣分次第相續。生死流轉具足增長。云  何增長。猶如四大地水火風。次第漸生如是
增長。如彼板等眾事具足故。彼五字門等亦  具足。如是從無明行等生五陰聚。其義亦爾。  以是義故。此生已彼生。此滅已彼滅。是為十
二因緣次第生。非十二因緣顛倒生也。諸仁  當知。如是十二因緣分皆悉入此阿字門中。  如無明分從彼不善思惟生。乃至餘因緣分
從無明生。諸仁者。是中何者是阿字。何者是  聲能生字。何者是聲生來處。摩那婆。當知是  中聲實不可得。聲生處不可得。乃至聲諸因
緣畢竟不可得。是處但有名字。名之為聲實  不可得。聲既不可得。何法為可得。若有得聲  者即得一切法。摩那婆。是中若聲若聲處。及
聲因緣既不可得。當知一切世間因緣所生  法畢竟不可得。雖不可得而有得者。何以故。  皆由剎那間妄想分別顛倒生故。如是一切
法皆悉不可得。是故諸法所有自性皆非顛  倒。我等今者。不可以顛倒分別問於如來。所  以者何。如來應正遍覺不用顛倒法。又諸佛
世尊所有言教不取顛倒。摩那婆。是故彼聲  聲者俱不可得。聲來處不可得。阿字不可得。  阿字來處不可得。迦字不可得。迦字來處不
可得。那字不可得。那字來處不可得。如是  一切無明因緣所生成法皆不可得。何以故。  彼本無生誰執著者。復次摩那婆。是中若
有於此三種方便言教業藏法門一切事處起  執著者。是亦不可得。何以故。一切執著本  性無故。何等名為一切事中無執著也。所
謂若於過去諸事見可得者。是名執著。以執  著故則名為縛。於過去事無見得者。是名無  著。以無著故則名解脫。如過去事未來亦爾。
如未來現在亦然。如是不取三世諸事故。於  三世中得名解脫。若能於三處得解脫者。是  人得名入初阿字宮殿法門。如此阿字宮殿
境界。彼三種方便言教業藏亦如是。如此三  種方便教藏。彼三世諸法事相亦如是。如此  三世事相。彼滅度相亦如是。如是一切三世
乃至三種方便言教。及一切法一如不二。以  入阿字門宮殿故。但為攝受彼諸凡夫愚癡  人故。於三世中示有事物言說可得。其實三
世不可得說。有諸眾生執著過去世事。但為  除彼凡愚癡故。示現言說過去世事。而實過  事不可得說。復有眾生執著未來世事。但為
除彼凡愚癡故。示現言說未來世事。而實未  來事不可宣說。如彼去來現在亦爾不可得  說。若謂是處可得說者。何者是言教。何者是
聲音。何者阿迦那字。如是等事云何可說。是  故但於因緣分中假以言說。此有故彼有。彼  生故此生。當知一切皆從虛妄顛倒生故。摩
那婆。是中無有如斯等事。何以故。於此音聲  語言辭句。一切求覓終不可得。但是諸事因  緣故有。若離因緣聲無生處。是故我等當應
觀。此三種語言方便業藏皆從緣生。如是當  知入億數門亦從緣生。又前所說著鎧甲者  亦從因緣。如是因緣我於是中應當依止。依
止此已。於彼去來現在等事。乃至三種言教  藏中。當應演說無有盡法。譬如虛空無有障  礙。不可觸對亦無增減。此三言教方便業藏
無有增減亦復如是。應當說已如法攝持。摩  那婆。又如虛空無有邊際。三言教藏無有邊  際亦復如是。摩那婆。是故我當著是鎧已。如
如來說超過二邊。如彼宮殿出過二邊。涅槃  亦爾無有邊際。如是等法遠離二邊。即是一  相應當證知。何者一相。所謂即是無相相  也。

[0696c03]  佛告阿難。彼諸菩薩於彼林間。一日一夜端  坐不起。皆共一心談論此義。如是論已復作  是言。我等今者於是法中唯知是義。餘未知
者應離此座至世尊所。白言世尊。如來前已  為我宣說如是等法汝當善持。於所教中何  等語言是應可持。何等義理如我應持。雖然
我觀是法亦無可持。摩那婆。是中所有一切  諸法皆可證知。有善方便於一切法當自證  知。摩那婆。云何方便是何句義。而一切法應
善證知。摩那婆。一切法者是最勝義。若能安  心一切法處。名為勝義。如是勝義難可證知。  難證知者即是涅槃。是涅槃中無有一法而
可得者。不可得故無有言說。以何義故無有  言說。無名字故。云何無名。若有名字則生執  著。是故無名。摩那婆。是無著處汝等應修。若
無著者亦不可取。以無取故則無障礙。無障  礙故無能繫縛。以無縛故畢竟不可以彼音  聲名字句義而說。以無說故。亦無譬喻令他
得解斷除疑惑。摩那婆。唯有一法所謂方便。  汝當憶持。亦應教誨一切眾生令知方便。摩  那婆。何等方便令他證知。所謂建立一切法
相。但是如來於假名中方便宣說引導眾生  令入實義。非實義中有是言說。是名方便。摩  那婆。我等今宜還如來所請問是法。若我所
問三種業藏。諸法門中有少許法當聖心者  我遂受持如不蒙許我當慇懃鄭重諮問。唯  應盡力勿辭勞倦。摩那婆。如來應供等正覺。
甚為希有。如來在昔行菩薩時。勇猛精進大  誓莊嚴。皆為眾生成就菩提。大悲親教眾生  不受。而如來心未曾休息。仍自慇懃教誨我
等。摩那婆。我等今日各共一心。宜於如來大  智海中為諸眾生荷茲重擔。請問如來勿辭  疲倦。摩那婆。如來世尊亦常為我受斯重任。
是故汝等勿生懈慢。唯當果決被是大鎧。諸  仁者。是故我等應建大心荷負重任。無量言  教皆須總持。今宜速詣如來足下。莫放諸根
無散正念。住大慈悲憐愍眾生。為世間故請  問如來。應忍疲勞莫生厭倦。摩那婆。我等今  者若請如來能多利益。今不速請後致憂悔。

[0697a13]  阿難。爾時彼諸菩薩摩訶薩眾。自彼林間安  詳而出。威容閑雅諸根靜默。直詣放光如來  應供正遍覺佛世尊所。頭面禮足退住一方
而諸菩薩以彼林中所論大義心所思惟意所  觀察或時證知證已歡喜如是等事。皆悉向  彼放光如來具足陳說。

[0697a19]  阿難。爾時放光如來聞諸菩薩以微妙辯論  說種種諸法門已。即告栴檀那菩薩言。栴檀  那於意云何。汝今乃能具足如是微妙智辯。
頗復有人能思量不。恐亦無有能生信人。唯  有如來乃能知耳。或時有人能多總持諸佛  法藏。如是之人少能信受。若復有人能普流
布是諸如來大乘妙典。乃能信解。摩那婆。汝  等既知三言教藏應如實持。摩那婆。汝當觀  察如是方便。是方便者於此法中為上方便。
上方便者是謂無方便也。此無方便自有八  種。言八種者。所謂得是諸波羅蜜。不放逸故。  汝等應知。摩那婆。是故入彼波羅蜜時。無有
一法可覺了者。無覺了故無可言說。無言說  故誰能言智證斯法者。摩那婆。汝等當知如  是一切三種言教方便藏中說真實已。摩那
婆。諸法平等猶如虛空。煩惱於中本無生處。  誰於是處能有破除。誰於是中言我證覺。誰  於是中能有言說。誰於是中敢決疑惑。誰於
是中能發問請唯諸凡夫愚癡所覆。於諸佛  法皆有疑心。摩那婆。以是因緣。我於愚癡諸  凡夫等妄想顛倒煩惱亂時。然始建立三言教
藏。法門名字皆方便耳。摩那婆。若人於是無  名字法妄作名字。無言說中強立言說。如是  次第愛憎之中無行之處。乃至三世方便欲
出之處及盡理處。皆悉不能決定畢竟求波  羅蜜。唯於世間共作違諍造諸戲論。以戲論  故邪妄分別隱覆真實。為彼等故引諸譬喻
種種說時。諸眾生等各有重惑不知實義。還  詣佛所請問決疑。摩那婆。汝應諦觀如是法  相正念思惟。思惟是已。即應具服如是大鎧
如是弓箭如是刀杖種種莊嚴。既莊嚴已如  上所說假使世間積諸鬪具如須彌山。或斫或  擊終無傷損。若入邊中及宮殿所。汝於其間
莫生執著。若不執著則滅愛憎。摩那婆。所言  邊者即是斷常。如是斷常無有終始。汝應覺  知彼過去事。知前際已即滅常邊。若見未來
知後際已則除斷邊。汝等既得通達三世遠離  二邊已。更當為人具宣中道。於是中義應善  思惟。何者是中。云何為中。誰處於中。汝等若
能入於中道則有方便。若不入者亦有方便。  諸菩薩眾復言。世尊。入於中道言有方便。其  義則可。不入中道亦有方便。是義云何。唯願
具說。我當奉持。佛告摩那婆。一切諸法皆如  來說。今言無方便法者。是佛實義。彼實義  中無言無說。是故眾生不能知我無言說法。
若能知者無有是處。摩那婆。是中何法無言  無說。無言說者所謂涅槃。是涅槃中無有言  說。亦無造作。是處寂靜無有語言。但諸如來
為彼世間方便說耳。汝當證知。云何證知。既  無所說亦無覺知。如是次第入方便門。於一  切法則無住處。若有能知是方便說。是為真  說。

大法炬陀羅尼經卷第八

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
