大寶積經卷第六十四

北齊三藏那連提耶舍譯

菩薩見實會第十六之四龍王授記品第七

[0367b20] 爾時難陀優波難陀龍王等九億諸龍，見諸龍女設妙供養，及聞龍女得授記已，生希有心未曾有心，作是思惟：「乃至如來、世尊、應、正遍知希有未有，以是如來知諸眾生機根深信如來，無有少分不見不聞不證如來正法，是其善說能令大眾聞已現知無有時節，隨機授法必令得果，令諸智者現得證知。乃至女人動轉輕躁智慧淺短，猶得解佛所說深法，況餘智者善能安住如來法中諸弟子眾。」如諸女人欲心增上、瞋心增上、癡心增上，猶能得知如來所說。是故難陀、優波難陀龍王及諸龍等，於如來所生希有心生未有心，為供養故，遍閻浮提諸山大海興雲遍覆一切世間，普雨香水以成香泥。彼香泥氣充滿三千大千佛剎，其中眾生聞香氣者，皆不退於阿耨多羅三藐三菩提。於迦毘羅城縱廣正等六十由旬，雨赤真珠遍覆其地，復以無價種種眾寶周匝遍覆尼拘陀園。復以龍華化成妙堂，縱廣正等六十由旬，椽柱梁壁皆用七寶。復更化作無量樂器，為供養故擊出妙音。於彼龍花微妙堂中，化作九億種種雜色眾花旒蘇懸於堂上，以毘琉璃網覆諸寶柱，以無價寶遍布堂下。其寶柔軟，譬如三十三天般籌緘婆羅石，其石之色如毘琉璃，石觸柔軟如迦遮隣提迦衣，微妙可樂繫人眼目，令諸天人愛戀繫念。彼諸寶等亦復如是。彼諸種種摩尼寶中，或有出於涼冷光焰，有出青水、有出赤水、有出白水、有出黃水，或復有出雜色之水，或復有出涼樂之風。或有寶珠隨諸眾生所須之事皆悉出之，或復有寶出於腴澤，或有摩尼堪為明鏡，一切大眾皆現其中，於迦毘羅大城之中所出人民，隨其多少皆現寶中。一切大眾皆悉覩見佛及聲聞。作此種種神通變化，以彼摩尼寶神力故，於其地中出於種種雜色寶蓋，及以種種雜色寶幢，亦有種種雜色寶幡。復出種種雜花旒蘇，亦有種種雜香旒蘇，復有種種雜寶旒蘇，復出種種真珠旒蘇。復出種種雜色龍幡，復出種種眾寶鈴網。復出種種雜色良馬，諸所出者皆是龍力。

[0368a01] 爾時難陀、優波難陀龍王及九億龍，驅彼良馬隨而步行右遶三匝，以妙迦遮隣提迦柔軟之寶而散世尊。於彼堂下地中所出種種眾寶上昇虛空，雨於如來及聲聞上。復以諸龍無量樂器，於虛空中自然出好微妙音聲，供養於佛。爾時九億諸龍遶佛三匝已，在於佛前合掌默然念佛功德，瞻仰如來目不暫捨。樂佛功德，深心安住阿耨多羅三藐三菩提故。彼等少時合掌默然念佛功德已，偏袒右肩，右膝著地合掌向佛，五體投地為佛作禮，眾共一音以偈讚曰：

「久修威儀百福相，　　悲心離垢行具足，
　棄捨無盡眾寶地，　　世尊出於迦毘城。
　於六年中修苦行，　　如來不得甘露道，
　善逝意猶不退悶，　　以其久修智慧故。
　如來真是天人師，　　為世間故修苦行，
　世人聞已尚不堪，　　況復能以目親覩。
　牟尼過去捨頭目，　　如聖所集菩提心，
　我等聞是不生樂，　　由聞如來苦行故。
　如佛本作忍辱仙，　　為迦利王截手足，
　及劓耳鼻不生恚，　　我等聞是不能忍。
　如佛以身上秤盤，　　為鳥歸投不捨棄，
　我等聞已亦不樂，　　如來過去甚勤苦。
　何故我等心不樂？　　以世尊行極苦故，
　於如來所作惡者，　　墮惡道時佛復悲。
　具足聖慧大導師，　　云何能行不害心？
　修習道行無瘡疣，　　唯願佛說安樂行。
　今此龍眾已發心，　　求於善逝菩提行，
　如佛所說悉能行，　　唯願速說菩提道。
　此諸龍眾甚渴仰，　　唯求不死不生處，
　願說如來安隱行，　　令此眾生易受化。」

[0368b04] 爾時世尊見諸龍眾設其供養及聞發願，知深信已，佛於爾時現微笑相。諸佛法爾，若現微笑，即於面門放種種色無量光明，其光遍照上至梵天，照已還來從佛頂入。爾時慧命馬勝比丘以偈問曰：

「善哉沙門大牟尼，　　非是無因現微笑，
　慈悲導師唯願說，　　無等善慧笑因緣。
　大眾瞻仰求欲聞，　　世尊無量功德行，
　於笑生疑心不樂，　　唯願法王斷眾疑。
　誰於釋迦佛法中，　　今生敬信心欣喜？
　誰令今日魔波旬，　　心意迷亂不欣樂？
　誰於今日能恭事，　　功德法父大導師？
　誰作第一勝供養？　　願釋師子上上說。
　此諸大眾合指掌，　　皆悉對佛瞻仰住，
　唯願導師除疑網，　　為眾演說笑因緣。
　大眾聞已生欣喜，　　能知世尊正法教，
　大智世尊令眾喜，　　隨順正教善安住。」

[0368b21] 爾時世尊以偈答慧命馬勝曰：

「深廣智慧大眾師，　　說時梵音具八種，
　清淨其心離穢濁，　　諦聽我說笑因緣。
　此諸龍王敬信心，　　於我設供超一切，
　是等為求佛菩提，　　利益一切世間故。
　悲心增上觀眾生，　　無有導師云何樂？
　我云何得大菩提，　　成熟眾生不疲勞？
　深樂寂定具智慧，　　乘安樂乘心清淨，
　於空無相及無願，　　無量劫來久已修。
　其心平等觀世間，　　如佛所得智慧相，
　慈悲喜心皆平等，　　為令世間安隱故。
　第一悲心憐愍者，　　當得作佛稱其意，
　彼等觀察世間已，　　當成導師號無怨。
　彼等當得甘露時，　　無有魔怨亦無餘，
　恒常演說無我法，　　一向無有世俗說。
　彼諸如來具大悲，　　令諸眾生入佛智，
　是諸善逝說法時，　　一切眾生皆信解。
　彼等世世修道時，　　成熟眾生不為難，
　彼所成熟聞法已，　　當得解脫證甘露。
　諸聞法者悉解脫，　　是諸眾生皆端嚴，
　一切眾生皆能知，　　彼諸如來所說法，
　一切鬼神及畜生，　　無有不解彼佛語，
　一切皆得念法已，　　能解如來甘露法。
　無有眾生聞佛說，　　當時不生愛樂心，
　愛樂彼佛所說者，　　一切皆悉得甘露。
　彼時所有受化者，　　當得解脫生老病，
　及解脫死憂悲苦，　　聞佛說已心無垢。」
　如是釋迦牟尼佛，　　說諸龍意答佛子，
　如彼堅智心中轉，　　為得無等菩提故。
　如來授彼諸龍記，　　大眾聞已皆欣喜，
　大眾喜已歸依佛，　　一切皆悉心寂靜。

鳩槃茶授記品第八

[0368c24] 爾時復有諸鳩槃茶一億八千萬，見諸阿修羅、伽樓羅、龍女、龍王等，供養如來聞授記已，稱其心意踊躍欣喜，生希有心得未曾有：「如來世尊功德智慧微妙殊勝，得如是等希有供養不怪不喜，以佛智慧於諸智慧最尊勝故。譬如大海不增不減。何以故？以深廣故。如是世尊得勝供養心無增減，亦復如是。何以故？於一切法無所疑故。」爾時一億八千萬鳩槃茶等為供養故，化作一億八千萬蓋，皆是七寶之所成就，金線寶蓋、銀線寶蓋、毘琉璃線眾寶之蓋、頗梨珠線眾寶之蓋、赤真珠線眾寶之蓋、馬瑙珠線眾寶之蓋、車璩珠線眾寶之蓋。彼諸鳩槃茶於眾寶蓋懸寶旒蘇，有種種色，金線寶蓋銀線旒蘇，銀線寶蓋金線旒蘇，毘琉璃蓋頗梨旒蘇，頗梨寶蓋毘琉璃線以為旒蘇，赤真珠蓋車璩旒蘇，車璩寶蓋赤真珠線以為旒蘇，馬瑙寶蓋頗梨旒蘇。又復化作一億八千萬眾寶之車，亦種種色甚奇微妙，所謂金、銀、琉璃、頗梨、真珠、車璩、馬瑙。於其車上復更化作一億八千萬眾寶之蓋與車相連，一一寶蓋皆有百子，其諸蓋莖皆用金銀及以頗梨毘琉璃等。於彼寶蓋復化種種寶花旒蘇嚴飾其蓋，所謂金花旒蘇、銀花旒蘇、毘琉璃花以為旒蘇、頗梨旒蘇、赤寶旒蘇、龍珠旒蘇、赤真珠花以為旒蘇，復以赤真珠網彌覆其上。又復化作鳩槃茶樂，出種種聲而用樂佛。復更化作一億八千萬眾寶色馬，調伏駿疾以駕其車。

[0369a22] 爾時鳩槃茶等各乘寶車遶佛三匝，以七寶花而散佛上。爾時彼諸鳩槃茶等從車而下來至佛前，頭面禮已，復遶三匝，曲躬合掌住立一面，以偈讚曰：

「不增不減大牟尼，　　譬如須彌諸山王，
　受此無上供養者，　　如來以得無畏故。
　觀諸眾生但有名，　　及但有用不取著，
　導師以修寂滅定，　　是故智者無貢高。
　牟尼知世猶如幻，　　亦如夢中受欲樂，
　復似水月春時焰，　　如是觀察悉無餘。
　譬如乾城無有實，　　於十方求不可得，
　其城無實但有名，　　佛見世法悉如是。
　一切人天所供養，　　寶車寶蓋及音樂，
　幢花旒蘇合掌等，　　世尊觀知如影響。
　我等設是供養已，　　願我當來得作佛，
　亦願我知世如夢，　　知已說法如世尊。
　我等見諸苦惱者，　　生老病死之所逼，
　願知無死佛菩提，　　說令聞者得解脫。
　於諸無智眾生所，　　願得菩提為說法，
　演說無有垢濁法，　　無道眾中為作導。」

[0369b14] 爾時世尊知諸鳩槃茶等深生信已，現微笑相。爾時慧命馬勝比丘以偈問曰：

「佛非無因現微笑，　　不怪一切為希有，
　如來不怪而現笑，　　我今願聞此因緣。
　一切天人皆有疑，　　見佛口中現微笑，
　唯願斷除諸疑網，　　演說世尊微笑事。
　誰於正法得深信？　　誰能如法見慈父？
　誰佛所讚行供養？　　人中勝者我願聞。
　今日誰於有為行，　　見其過患能棄捨？
　今日誰能住實際？　　清淨心者我願聞。
　誰能降魔及眷屬？　　誰能令佛心欣喜？
　誰能得深有為底？　　我願得聞斷疑心。
　一切大眾合掌住，　　為聞如來笑因緣，
　願斷一切眾生疑，　　兩足尊者說彼記。」

[0369b28] 爾時世尊以偈答慧命馬勝言：

「善哉馬勝問是義，　　汝於世間大利益。
　以汝問笑因緣故，　　諦聽馬勝我今說。
　鳩槃茶眾供養我，　　於寂滅法心得住，
　彼等見我不驚怪，　　心生希有起願求。
　彼等今日供養我，　　其心簡擇寂滅法，
　以深心信起大悲，　　於失道者能作道。
　愍眾生故供養我，　　為失道者起慈心，
　此等賢智作是已，　　得捨鬼身生忉利。
　天主恒以慈悲心，　　在天數數教導彼，
　彼於諸法得無疑，　　得為帝釋親眷屬。
　彼於無量恒沙劫，　　一一國土行佛行，
　被大弘誓堅固鎧，　　供養具大正法者。
　彼於無量諸國土，　　心無疲倦令清淨，
　利益大眾作導師，　　當得作佛號不怪。
　彼於諸國行行時，　　是國人必知成佛，
　以此方便未來世，　　雖度眾生無怪心。
　為求無上安隱道，　　淨諸國土都不怪，
　於所作事心無著，　　於大菩提亦如是。
　所問笑因我已答，　　眾生疑心皆得斷，
　大眾離疑得欣喜，　　以定得知彼供養。」

乾闥婆授記品第九

[0369c21] 爾時復有三億六千萬乾闥婆眾，見諸阿修羅、迦樓羅、龍女、龍王、鳩槃茶等，供養世尊聞受記已，稱其心意欣喜踊悅，生希有心得未曾有，歎言：「希有未曾有事。乃至如來所說法界無有變異而示有作善根增長，雖無作者而示作業。」彼乾闥婆等於此法中如是知已，於如來所心生尊重，發阿耨多羅三藐三菩提心。彼欣喜已為供佛故，化作三億六千萬頭㖶羅婆那大龍象王，皆有六牙。一一牙上化作七池，一一池中化七蓮花，一一蓮花化作千葉，一一葉上化七玉女，一一葉間化七侍女，以天諸寶為莊嚴具而用莊飾，復執天香而用供養。復於一一㖶羅婆那象王頭上化作三億六千萬蓋，七寶旒蘇懸蓋四邊，七寶羅網以覆蓋上。復於一一㖶羅婆那象王頭上化作三億六千萬帳，皆是諸天妙香所成，繒綵旒蘇懸帳四邊。化作三億六千萬頭㖶羅婆那大象王已，彼乾闥婆等各乘其象鼓天音樂，於虛空中旋遶如來三十六匝，以天旃檀末、天沈水末、天多摩羅葉末、天真金末、曼陀羅花、摩訶曼陀羅花、曼殊沙花、摩訶曼殊沙花、波樓沙花、摩訶波樓沙花、迦迦羅婆花、摩訶迦迦羅婆花，又復化作七寶之花而散佛上。彼乾闥婆等散香花時，是香花氣逆風順風縱橫皆去。復雨種種天妙香水，雨香水時於迦毘羅城縱廣正等六十由旬皆成香泥。其香泥氣，充滿三千大千世界，其中眾生聞香氣者，皆悉不退阿耨多羅三藐三菩提。奏音樂時，其諸音聲遍滿三千大千世界，其中眾生聞此聲者亦得不退阿耨多羅三藐三菩提。如是一一諸乾闥婆，各於三億六千萬象王頭上設其供養，令諸玉女有作樂者、有作歌者、有作舞者。彼諸玉女作歌舞時，令諸大眾一心觀望。復有玉女動身手者、散旃檀末者、散沈水末者，廣作供養如阿修羅所設之事等無異也。

[0370a27] 爾時乾闥婆等各乘㖶羅婆那大象王頭，於虛空中遶佛三十六匝已，各從象下復遶三匝，頭面禮佛曲躬合掌，在一面住，以偈讚曰：

「世尊勝慧出有頂，　　自既出已復度他，
　一切世間無如佛，　　相好光顏極端正。
　人中最妙無邊稱，　　示現世間不思議，
　不見一法性相異，　　而令眾生住於善。
　無有變異真如法，　　但有言說無餘義，
　無有用事及用者，　　雖然佛化諸群生。
　不來不去亦不生，　　佛能演說如是法，
　雖說諸法體性空，　　世雄而令修習道。
　無有一法能自作，　　世間明者說有作，
　諸法各各不覺知，　　世尊示現一切作。
　如車多集眾分支，　　彼支不知自能作，
　其車功用現可見，　　佛說諸法亦如是。
　諸法各各不相教，　　亦不迭互相覺寤，
　一切亦復不相依，　　法本不生亦不死。
　佛為世諦如是說，　　世諦諸法不全無，
　如世諦法體性住，　　如是知已為眾說。
　世尊如是說諸法，　　大悲所作甚奇特，
　諸法體性不可見，　　如來方便說其性。
　我等願作無邊稱，　　具百福相大導師，
　大悲利益諸世間，　　願作世親如今佛。
　我等願於闇障者，　　隨順貪駃欲流者，
　渴愛所纏百苦者，　　救濟度脫如世尊。
　我等願於眾苦者，　　不見彼岸魔縛者，
　走如猨猴輕躁者，　　救濟度脫如世尊。
　我等願於盲冥者，　　六趣往來疲勞者，
　於己自壞業果者，　　救濟度脫如世尊。」

[0370b28] 爾時世尊知彼三億六千萬乾闥婆眾深生信已，現微笑相。爾時慧命馬勝比丘以偈問曰：

「無邊威德現微笑，　　導師如是非無因。
　願佛速說此因緣，　　斷除眾生諸疑網。
　今見世尊微笑已，　　大眾皆悉為疑網，
　一切願聞微笑義，　　唯願大悲斷眾疑。
　誰於佛法生敬信？　　能得離於諸疑網？
　佛知眾生深信已，　　人天勝者故現笑。
　誰有智慧能隨順，　　如來所說真如法，
　知其念慧解行已？　　在大眾中現微笑。
　一切大眾無異心，　　唯欲樂聞雄猛說，
　合十指掌在首頂，　　一心瞻仰如來面。
　離諸穢濁無憂慮，　　世眼現在故欣喜，
　為除一切心疑惑，　　願大悲說笑因緣。」

[0370c14] 爾時世尊以偈答慧命馬勝言：

「我所現笑為世故，　　善哉汝問正是時，
　大眾善根當增長，　　為我微笑授記事。
　馬勝諦聽我所說，　　導師所現此微笑，
　我今當正說彼義，　　汝應欣喜聽我說。
　乾闥婆王敬信佛，　　其心清淨生欣喜，
　依於實法入法已，　　於佛正法生希奇。
　諸法寂滅安不動，　　此等大眾趣實際，
　如乾闥城如是入，　　供養於我無有等。
　如是諸法無有生，　　一切亦復不盡滅，
　大眾思惟如幻住，　　未能解了生疑惑。
　不可說法方便說，　　我以真實故如是，
　彼等入我正法已，　　乘大龍象供養佛。
　觀察菩提無生滅，　　乾闥婆王供養我，
　悲愍愚迷眾生等，　　是故求大一切智。
　彼等發願當作佛，　　令諸愚迷失智者，
　入真實法安住已，　　使得不死寂滅句。
　此等作是供養已，　　捨離鬼身心喜悅，
　定得往生天宮中，　　恒與帝釋相親近。
　得值多億那由他，　　供養無垢諸善逝，
　從一佛剎至一剎，　　於諸佛所得聞法。
　彼等修淨佛行已，　　所得佛土亦清淨，
　化無量眾發道心，　　令其增長佛種子。
　知諸世間性空已，　　亦以此法教導他，
　令眾安住一切智，　　住世無量那由劫。
　彼佛同號無邊慧，　　一一諸佛住於世，
　皆悉無量那由劫，　　演說佛道令他聞。」
　如是釋迦牟尼佛，　　說乾闥婆供養報，
　與其授記令得聞，　　馬勝所問笑因緣。
　大眾聞已皆欣喜，　　知彼佛記甚可樂，
　聞是無等佛記已，　　皆悉歸依釋迦文。

◎
大寶積經卷第六十四

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA