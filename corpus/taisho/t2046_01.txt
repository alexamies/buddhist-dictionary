馬鳴菩薩傳
後秦三藏鳩摩羅什譯

[0183a26]  有大師名馬鳴菩薩。長老脇弟子也。時長老  脇勤憂佛法入三昧觀。誰堪出家廣宣道化  開悟眾生者。見中天竺有出家外道。世智聰
辯善通論議。唱言若諸比丘。能與我論議  者。可打揵椎。如其不能。不足公鳴揵椎受人  供養。時長老脇。始從北天竺欲至中國。城名
釋迦。路逢諸沙彌。皆共戲之。大德長老與我  富羅提。即有持去者。種種嫐之輒不以理。  長老脇顏無異容恬然不忤。諸沙彌中廣學
問者。覺其遠大疑非常人。試問其人觀察所  為。隨問盡答而行不輟足。意色深遠不存近  細。時諸沙彌具觀長老德量沖邃。知不可測
倍加恭敬。咸共侍送。於是長老脇。即以神力  乘虛而逝到中天竺。在一寺住問諸比丘。何  不依法鳴揵椎耶。諸比丘言。長老摩訶羅。有
以故不打也。問言何故。答言。有出家外道善  能論議。唱令國中諸釋子沙門眾。若其不能  與我論議者。不得公鳴犍椎受人供養。以有
此言是故不打。長老脇言。但鳴犍椎。設彼來  者吾自對之。諸舊比丘深奇其言。而疑不能  辨。集共議言且鳴犍椎。外道若來。當令長
老任其所為。即鳴犍椎。外道即問。今日何故  打此木耶。答言。北方有長老沙門。來鳴犍椎  非我等也。外道言。可令其來。即出相見。外道
問言。欲論議耶。答言然。外道即形笑言。此長  老比丘形貌既爾。又言。不出常人。如何乃欲  與吾論議。即共要言。却後七日。當集國王大
臣沙門外道。諸大法師於此論也。至六日夜  長老脇。入于三昧觀其所應。七日明旦大眾  雲集。長老脇先至即昇高座。顏色怡懌倍於
常日。外道後來當前而坐。占視沙門容貌和  悅志意安泰。又復舉體備有論相。便念言將  無非是聖比丘耶。志安且悅又備論相。今日
將成佳論議也。便共立要若墮負者當以何罪  外道言若負者當斷其舌。長老脇言此不可  也。但作弟子足以允約。答言可爾。又問誰應
先語。長老脇言。吾既年邁故從遠來。又先在  此坐理應先語。外道言亦可爾耳。現汝所說  吾盡當破。長老脇即言。當令天下泰平大王
長壽國土豐樂無諸災患。外道默然不知所  言。論法無對即墮負處。伏為弟子剃除鬚髮。  度為沙彌受具足戒。獨坐一處心自惟曰。吾才
明遠識聲震天下。如何一言致屈便為人弟  子。念已不悅。師知其心即命入房。為現神足  種種變化。知師非恒心乃悅伏。念曰吾為弟
子固其宜矣。師語言汝才明不易真未成耳。  設學吾所得法。根力覺道辯才深達。明審義  趣者。將天下無對也。師還本國弟子住中天
竺。博通眾經明達內外。才辯蓋世四輩敬伏。  天竺國王甚珍遇之。其後北天竺小月氏國  王。伐於中國圍守經時。中天竺王遣信問言。
若有所求當相給與。何足苦困人民久住此  耶。答言汝意伏者送三億金當相赦耳。王言  舉此一國無一億金。如何三億而可得耶。答
言汝國內有二大寶。一佛鉢二辯才比丘。以  此與我足當二億金也。王言此二寶者吾甚  重之不能捨也。於是比丘為王說法。其辭曰。
夫含情受化者天下莫二也。佛道淵弘義存  兼救。大人之德亦以濟物為上。世教多難故  王化一國而已。今弘宣佛道自可為四海法王
也。比丘度人義不容異功德在心理無遠近。  宜存遠大何必在目前而已。王素宗重敬用  其言。即以與之月氏王便還本國。諸臣議曰
王奉佛鉢固其宜矣。夫比丘者天下皆是當  一億金。無乃太過。王審知比丘高明勝達。導  利弘深辯才說法乃感非人類。將欲悟諸群
惑。餓七匹馬至於六日旦。普集內外沙門  異學請比丘說法。諸有聽者莫不開悟。王繫  此馬於眾會前以草與之  (馬嗜浮流故以浮流草與之也)  馬垂淚
聽法無念食想。於是天下乃知非恒。以馬解  其音故。遂號為馬鳴菩薩。於北天竺廣宣佛  法。導利群生善能方便。成人功德四輩敬重。  復咸稱為功德日。

馬鳴菩薩傳

* * *

【經文資訊】大正藏第 50 冊 No. 2046 馬鳴菩薩傳  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
