虛堂和尚語錄卷之八
虛堂和尚續輯

參學以文無補法光編

[1041a06]  師出世。初住嘉興府興聖寺。府疏已刊前  集。縣疏知府陸盤隱撰。

[1041a08]  興聖道場孝宗流虹去處。靈隱首座丞相劄  命請來。喜聯牆竹之陰。敢後縣花之疏。伏惟  新命長老虛堂禪師。胸襟丘  壑  。足跡江湖。笑
翁面裏常有刀。豈容藏鋒歛鍔。別浦船上肯  攬載。必不帶水拕泥。若教把戲當場。管取光  前絕後。願從眾請。速惠一來。解帶送元公。雖
自笑箭鋒之鈍。沽酒引陶令。詎敢辭蓮社之  盟。

[1041a16]  謝樹頭上堂。僧問。栽松道者借路周氏之家。  後來為第五祖。此意如何。師云。燈籠  沿  壁上
天台僧云。友直歲為二林樹頭。獲何福報。師  云。說向爾也不難。僧云。恁麼則樹上鯉魚開  口笑。石龜眨眼便為隣。師云。莫妄想。僧云。
若如是著甚死急。師云。何必更丁寧。僧云。學  人也要種一片樹。只是未有人分付  钁  子。師  云。何不便領。僧云。謝和尚  钁  子。便禮拜。師
云。得少為足。

[1041a25]  師乃云。臨濟栽松。老盧蹈碓。仰山畬粟。地藏  種田顯一段衲子家風。作叢林千古標準。二  林到此因甚顛毛卓竪。擊拂子。曾經巴峽猿
啼處。鐵作心肝也斷腸。

[1041a29]  上堂。猫有歃血之功。虎有起屍之德。爾衲子  得恁麼沒碑記。南山起雲。北山下雨。則且置。  為什麼。桃花能紅。李花能白。

[1041b03]  上堂。舉。南泉示眾云。王老師賣身去也。還有  人買麼。僧出云。某甲買。泉云。不作貴。不作  賤。爾作麼生買。僧無語。趙州云。來年與和
尚。做一領布衫。師云。南泉被者僧一拶。去死  十分。趙州盡力。既無救處。只得助哀。

[1041b08]  佛生日上堂。僧問。無憂樹下作獅子吼。固有  之。指天指地。還端的也無。師云。莫信直中  直。須防人不仁。僧云。學人據欵結案。和尚何
得五逆聞雷。師云。賊須賊捉。僧云。與麼則四  月八日不曾生。二月十五日不曾滅。師云。未  為極則。僧云。人天眾前。信受奉行。師云。斬  頭覓活。

[1041b15]  師乃舉。曹山因。僧問。佛未出世時如何。山  云。曹山不如。僧云。出世後如何。山云。不如  曹山。師云。曹山向針孔裏作活計。見黃面老
子未盡。忽有人問育王。只向他道。漆桶少間  浴佛。牢把杓子。

[1041b20]  上堂。纔問著盡道。只是者箇及乎誥其端由。  十箇有五雙。不知落處育王。抑下。威光。為  汝從頭解註一遍。良久云。好語不可說盡。

[1041b23]  結夏小參。缺齒老胡。十萬里帶得箇沒滋味  來。流布天下叢林。使一箇箇面不廝。覷。長  期短期只管捱。驀然打箇無合殺。便乃見佛
殺佛。見祖殺祖。聞戒定慧。唾罵不已。雖然  如是。育王今夏。莫有此人麼。卓主丈。舌柱  上齶。

[1041b29]  上堂。佛之一字。吾不喜聞。俗人沽酒三升。寧  可洋銅灌口。不受信心人食。此地無金二兩。  會得兩不成雙。不然。花須連夜發。莫待曉風
吹。

[1041c04]  端午上堂。僧問。文殊令善財採藥。財云。無不  是藥者。此意如何。師云。引出落風蓮。僧云。  善財拈草。度與文殊。殊云。此藥亦能殺人。亦
能活人。又作麼生。師云。一人傳虛萬人傳實。  僧云。學人通身是病。作麼生醫。師云。佛手也  醫爾不得。

[1041c10]  師乃云。此日天中之節。好事不得不說。缺齒  道士。噀水書符。斷臂仙人。指空揑訣。赤眼麻  豆。一時殄滅。唯有虛堂。七凹八凸。

[1041c13]  上堂。懷州牛喫禾。益州馬腹脹。天下覓醫人。  灸猪左膞上。杜順和尚。鶻臭布衫。終竟難脫。  育王眉毛觸碎須彌。鼻孔飲乾大海。更有一
件長處。逢人只是不說。

[1041c17]  上堂。吒吒呀呀。如獅子兒。我者裏也須勘爾。  勃  勃  窣窣  。似探竿影草。我者裏也須疑爾。雖  然菽麥不分。爭奈鹽落醬裏。

[1041c20]  解夏上堂。拈主丈云。所修行願。所證法門。一  一具足。因甚入夏以來。不知米裡有蟲。若下  得一轉語。許爾破和合僧。出佛身血。不然。卓
主丈。唯知砧杵裏。有此斷腸人。

[1041c24]  上堂。盡信書不知無書。識得箇字。不如忘  却箇字。九經諸子。徒爾藻飾。一大藏教。盡是  藥方。分明對物收稅。何用商量。一葉扁舟載
大唐。

[1041c28]  上堂。舉。僧問雲居。山河大地從何而有。居  云。從妄想而有。僧云。某甲想出一鋋金得麼。  居便休去。師云。雲居只箇休去。者僧無地藏
身。

[1042a03]  中秋上堂。舉一步則。光吞萬象。掎一毫則。影  落千江。為什麼。往往今宵貪觀天上。擊拂子。  只為分明極。飜令所得遲。

[1042a06]  開爐上堂。知寒知暖是第二機。作麼生是第  一機。卓主丈。不得動著。動著則燎却面門。

[1042a08]  閏月旦謝秉拂。上堂。僧問。不知月之大小。歲  之閏餘。是什麼人。師云。第一等不唧  𠺕  漢。僧
云。且道。今日是什麼日師云我也不知僧云  老和尚也被使得七顛八倒師。云爾也脫不  得。僧云。爭奈學人。不入者保社。師云。豈容
退欵。僧云。玄沙不出領。保壽不渡河。雙林今  夏著許多漆桶作麼。師云。箇箇似餓虎投厓。  人人如風擺荷葉。僧云。和尚手臂終不向外  曲。

[1042a17]  師乃云。金錍刮膜。自病難醫。利劍揮空。逃蹤  莫及。何似橫拈  麈  尾。抑挫來機。殺活雖殊。對
揚有準。什麼人得此三昧。卓主文。一二三三  二一。

[1042a21]  除夜小參。僧問。禪和窮鬼子。朝思暮想。得到  結交頭。北禪烹露地白牛。雙林將何分歲。師  云。金圈栗蓬。僧云。勝他北禪家風多矣。師
云。作麼生吞。僧云。百雜碎。師云。再犯不容。  僧云。法昌又道。臘雪連天白。青風逼戶寒聻。  師云。也在北禪背後叉手。僧云。和尚出他北
禪一句子看師云。黃金自有黃金價。僧云。也  是買帽相頭。師云。爾驗得恰好。

[1042a29]  僧乃云。古佛家風。恰好臘月三十夜。祖師巴  鼻。來日定是大年朝。抖擻屎腸說向伊。玄妙  機關初不密。打透底。  眨
眼知歙州米價。懵懂  底。老棒打不回頭。行藏被二十四氣推排。有  時一似大蟲看水磨。我也誰能管得。從教日  炙風吹。雖然如是。且不涉時宜。一句作麼生。
擊拂子。領梅先破玉江柳未搖金。

[1042b07]  復舉。古德因。僧問。年窮歲盡時如何。德云。  東村王老夜燒錢。師云。事上也到。理上也到。  理事互融。會盡物我。山僧年來。如水浸水頭。
理事拘他不得。忽有人問年窮歲盡時如何。  和聲便打。何故。添一歲也不知。

[1042b12]  佛生日上堂。僧問。二千年前天下太平。二千  年後風波競起。雲門雖有殺活之機。要且斷  他命根不得。今朝佛法。付在育王。未審如何
施設。師云。惡水劈頭潑。僧云。何異諸方。師  云。今日失利。僧云。只如目顧四方。意作麼  生。師云。已落然燈後。僧云。恁麼則黃面老子
背地叫屈。師云。作麼。僧云。氣急殺人。

[1042b19]  師乃云。七步周行猶彷彿。指天指地不分明。  是非既落傍人耳。洗到驢年也不清。

[1042b21]  上堂。舉。僧問馬祖。如何是佛。祖云。即心是。  師云。馬大師一隻透心箭子。中者絕消息。今  日看看。鋒稜盡矣。

[1042b24]  中秋無月上堂。僧問。馬祖翫月。正當恁麼時  如何。西堂云。正好供養。此意如何。師云。掘  地深埋。僧云。百丈云。正好修行。師云。好箇
繫驢橛。僧云。南泉拂袖便行。又作麼生。師  云。一把骨頭挑去後。不知明月落誰家。僧云。  祖云。經歸藏。禪歸海。惟有普願。獨超物外。
師云。路不拾遺。僧云。或有人問育王。又作麼  生。師云。挨看。僧禮拜。

[1042c03]  師乃云。光飛玉宇。影落秋江。是時人知有。因  什麼寒山子。伸手不見掌。會得。正當三五夜。  何處不嬋娟。

[1042c06]  佛涅槃上堂。僧問。釋迦老子。未離兜率。已降  王宮。為什麼却有生滅。師云。不因汝問。大眾  那知。僧云。過去  已
二千年。因甚煒煒煌煌。尚  在人間。師云。指鹿為馬。師乃云。暫戢化機。  徇彼波旬之請。再垂方便。示以紫磨之軀。便
見今日即有。明日即無。要見釋迦老子麼。卓  主丈。

[1042c13]  上堂。僧問。玄沙因甚不出嶺。師云。認賊為  子。僧云。保壽因甚不渡河。師云。人離鄉賤  僧云。玄沙保壽千里同風。和尚為甚肯一人。
不肯一人。師云。胡人飲乳。僧云。某甲今日自  納敗闕。師云。魚腮鳥嘴。僧云。虛堂也須腦門  著地。師云。老僧修行無力。

[1042c19]  師乃云。佛法混濫無甚今日。尋常苦口。只要  諸人不受謾。萬一入在髑髏裏。卒難得出。二  林與麼告報。口是禍門。

[1042c22]  上堂。有緊要。儘儘颺在背脊後。無緊要。時時  拈在髑髏前。如今合而為一。謂之混融無際。  且恁麼看。不然。滴水寸絲。酬
[怡-台+賞]  有日。

[1042c25]  上堂。僧問。德山托鉢歸方丈。意旨如何。師  云。貴買賤賣。僧云。巖頭道。者老漢未會。末  後句在。又且如何。師云。鬧市裏打靜槌。僧
云。德山問巖頭。汝不肯老僧那。頭密啟其意。  又作麼生。師云。鬼搗穀。佛跳牆。僧云。德山  次日陞堂。果與尋常不同。頭撫掌大笑道。且
喜老漢會末後句。又作麼生。師云。刀瘡易沒。  惡語難消。僧云。作麼生是末後句。師云。爾勘  辨巖頭。勘辨老僧。僧云。義烏。紙貴。一狀領
過。師云。怪力亂神。

[1043a06]  師乃云。雕沙鏤玉。截鐵斬釘。黠向冷地裏臥。  何故。太平時代。不得鼓籠人家男女。

[1043a08]  佛涅槃上堂。僧問。法身無為不墮諸數。因甚  有生有滅。師云。誰便不知。僧云。若以色見我  如塵點於太虛。師云。一任  [跳-兆+孛]
跳。僧云。釋迦老  子有什麼過。略不露箇消息。師云。明月夜  光。多逢按劍。僧云。只聞風度竹。不覺雪漫  山。師云。知過必改。

[1043a14]  師乃云。黃面老子。每日與諸人。挨肩接踵。未  嘗少間。何謂今辰入滅。爾若見得分曉。恩歸  有自。不然佛殿裏。自起自倒。

[1043a17]  謝執事上堂。僧問。東邊也有人。西邊也有人。  中間作麼生。師云。一點黑如漆。僧云。且喜虛  堂領話。師云。老僧從來柳下惠。僧云。忽有箇
東西不辨南北不分底。還用他也無。師云。安  得不用。僧云。用他作什麼。師云。折東籬補西  障。僧云。可謂是了事衲僧。師云。爾不得插  嘴。

[1043a24]  師乃云。阿逸多行道之日。他方化佛。悉來聚  會。虛堂薄緣。道不及古。自吹自拍。隨分過  時。所過從者。皆非良輔。刳文殊目。折普賢
脛。碎維摩座。焚迦葉衣。如是流輩。難以親  近。何也。只知克己從人。不覺唇寒齒冷。

[1043a29]  佛涅槃上堂。靈鷲山頹。毘嵐風起。善類撫膺  出涕。魔軍頓足歡喜。愛之欲其生。惡之欲其  死。豈止乎二千年前而已。野外春風花正都。
黃鶯枝上分明語。

[1043b04]  圓覺大師忌日拈香。渡江風倚蘆梢碧。夜深  金殿人相憶。此土西天賣不行。千古萬古成  狼藉。當良月蓂敷五葉之辰。孰謂韜其光晦
其跡。熏爐茗椀想遺音。分明對面不相識。

[1043b08]  泉州崇福源長老到。上堂。舉。楊岐和尚道。縮  却項暗嗟吁。白雲則曰。大似臨嫁醫癭。卒著  手脚不辨。五祖又道。行不成步語低聲。鼻孔
依然空突兀。以致圓悟．虎丘．應菴．密庵．松  源．運庵．皆戞玉鏗金。擅此家法。莫有蹈得此  脈底麼。卓主丈。龍蛇易辨。衲子難謾。

[1043b14]  上堂。丁一卓二。無邊剎境一毫收放兩拈三。  萬仞峯頭獨足立。以言不及處。穿透魔王鼻  孔。以食未到口。塞斷衲子咽喉。燈籠露柱暗
攢眉。木馬石人顛倒走。既有如是妙用。如是  奇特。則育王門戶未致寂寥。何故。擊拂子。  云。後代兒孫休妄想。鷓鴣啼不為春風。

[1043b20]  上堂。鐘鼓之鳴。可以節禮樂。權衡之正。可以  定錙銖。而我比丘。為佛弟子。有道有德。有仁  有義。結夏已一月。業識茫茫。殊不在己。良可
悲也。驀然有箇牙如劍樹。口似血盆。出來便  喝。擬議便掌。老僧道。爾且住。我今年七十  七。爾也饒我些子。者漢回頭一覷。冷笑而去。
且道。他笑箇甚麼。卓主丈。投我以木桃。報之  以瓊瑤。

[1043b28]  上堂。舉。興化未出世時。常云。我在南方行  脚。一遭。主丈頭不曾撥著箇會佛法人。大覺  聞得云。何時得業風吹入大覺門下。化一日
果到。大覺請充院主。大覺一日喚院主。我聞  爾道向南方行脚。主丈頭不曾撥著箇會佛  法底人。爾具什麼眼。化便喝。大覺拈棒。化擬
議。覺便打。化又喝。覺又打。來日化從法堂前  過。覺喚院主。我直下疑爾昨日者兩喝。為我  說看。化云。我在三聖處。得箇賓主句。總被師
兄折倒了也。乞箇安樂法門。覺云。者瞎漢。來  者裏。納敗闕。脫下衲衣。痛打一頓。興化忽於  大覺棒下頓悟云。我今日方知。先師在黃檗
處。喫棒底意旨。師云。百尺竿頭進步。未為之  嶮。當時太覺棒頭。若無活眼。興化要見臨濟  悟處。也未得在。近日有等瞎驢。不辨精麁。只  管胡喝亂喝。

[1043c15]  上堂。朝朝相似。日日一般。見成受用。千難萬  難。因思臨濟掌黃檗。何似華亭把釣竿。

[1043c17]  謝瑞巖和尚。上堂。有意待不來。無心忽會面。  頂髮垂絲。眼光如電。說盡湖海風波。論量柴  米貴賤。更有一處少人知。擊拂子。也是重安
眼上眉。

[1043c21]  上堂。德山入門便棒。臨濟入門便喝。處堂入  門便罵。德山入門便棒。喚作棒得麼。臨濟入  門便喝。喝作喝得麼。虛堂入門便罵。喚作罵
得麼。既喚作棒不得。又喚作喝不得。又喚作  罵不得。畢竟喚作什麼。擊拂子。平生肝膽向  人傾。相識猶如不相識。

[1043c27]  冬夜小參。群陰剝盡一陽生。又見東山水上  行。冷笑雲門多口老。却來日午打三更。若恁  麼見得。皓老布裩。不是不洗。無得替換。鏡清
臥單。不是不展。無者閑工夫。看古人。九九百  百。艱艱難難。成得什麼面嘴。卓主丈。一東二  冬。叉手當胸。

[1044a04]  上堂。舉。雲峯悅禪師初參大愚。示眾云。大家  相聚喫莖虀。若喚作一莖虀。入地獄如箭射。  峯奇之。求參堂。後詣方丈請益。芝曰。佛法不
怕爛却。我忍寒不暇。何暇為汝說佛法。且去  化炭。及歸再請益。芝曰。佛法不怕爛却。我忍  饑不暇。何暇為汝說佛法。更去持鉢。歸日又
詣方丈請益。芝曰。佛法不怕爛却。堂司闕人。  且為我充維那去。忽一日僧堂後架。見桶篐  爆有省。急走方丈。芝迎笑曰。維那且喜大事
了畢。再拜汗下。無語趨出。師拈云。大愚不施  針砭。起雲峯之疾於膏盲。後人指下不明。只  管向藥病相治處看。

[1044a16]  師到乳峯。眾請上堂。雪竇門下。盡是上根利  器。親之則毛髮悚然。望之則精神恍惚。到者  裏。誰敢妄通消息。賴遇堂上西江老子是家
裏人。未免借。風揚帆。所以道。路逢道伴交肩  過。一生參學事畢。雖然如是。且參學事畢底  上根利器。作麼生相見。卓主丈。錦鏡亭前風  凜凜。妙高孤頂雪漫漫。

[1044a23]  師在靈隱鷲峯塔。杜絕世諦。衲子請益。遂  立三問示之。各令著語。

[1044a25]  一已眼未明底。因甚將虛空作布袴著。

[1044a26]  二劃地為牢低。因甚透者箇不過。

[1044a27]  三入海算沙底。因甚針鋒頭上翹足。

臨安府淨慈報恩光孝禪寺後錄

參學道準禧會紹賢編

[1044b01]  上堂。僧問。黃檗打臨濟時如何。師云。逼生蠶  作繭。僧云。臨際掌黃檗時如何。師云。冬行春  令。僧云。若與麼黃檗臨濟二俱瞎漢。師云。許
多年黃檗臨濟。今日方遇知音。僧云。黃檗臨  濟有甚麼過。師云。如龜負圖。僧云。於中還有  得失也無。師云。喫棒了聽欵。僧云。若如是和
尚。也是箇瞎漢。便禮拜。師云。家無小使。

[1044b08]  師乃云。耳目之察。不足以分物理。情識之論。  不足以定功勛。山僧進院以來。每日僕僕尚  爾。收息不暇。又何暇分物理。定功勛耶。擊拂
子云。自小持齋今已老。見人無力下禪床。

[1044b12]  佛涅槃上堂。舉。世尊臨入涅槃。於人天眾前。  以手摩胸。普告大眾。汝等善觀吾紫磨金色  之身。今日則有。明日則無。瞻仰取足。毋令後
悔。師云。山僧當時若在會中。但低低地道。世  尊拈取簸箕別處舂。若下得者一轉語。免得  今日鄭重。

[1044b18]  上堂。識心達本。坐井觀天。窮理盡性。水中撈  月。抹過兩重關。且向行住坐臥處。借人鼻孔  出氣。直饒與麼。猶墮在圓覺四病。作麼生。得
獨脫無依去。卓主丈云。長憶江南三月裏。鷓  鴣啼處百花香。

[1044b23]  上堂。舉。斷際禪師。嘗與異僧游天台。行數日  值江漲。不能濟。植杖久之。異僧以笠當舟。登  之浮去。斷際曰。我早知汝。定捶折汝脛。乃快
也。異僧歎曰。道人猛利。非我所及。師云。道  人猛利難親近。漾笠中流驗作家。憶昔高人  何處去。夜深和月過平沙。

[1044b29]  謝新承天和尚。上堂。泰山頹巨靈可託。絃音  斷鸞膠可續。顧茲末運。正脈將沈。不因豆爆  冷灰。何得雲峯肉煖。所以松源師祖道。敗壞
多年苕帚椿。等閑拈起定宗。綱。箇般標格  天然別。不比諸方孟八郎。此是老子不平之  氣。今對人天眾前。分付石帆和尚。於姑蘇城
畔。大闡芳猷。使天下衲僧。知有東山正續。

[1044c07]  上堂。舉。無著和尚送供臺山。遇文殊迎接云。  尊者何方而來。無著云。南方。殊云。南方佛法  如何住持。著云。末法比丘少奉戒律。殊云。多
少眾。著云。或三百或五百。無著却問。和尚此  間如何住持。殊云。凡聖同居。龍蛇混雜。又  問。多少眾。殊云。前三三後三三。師拈云。當
時無著好與一拶。道是多少。待他擬議便。與  一喝。當時既已放過。今則翻成不了。忽有人  問南山如何住持。以手指天示之。或問多少
眾。以手指地示之。待他擬議。亦與一喝。何  故。擊拂子云。劍為不平離寶匣。藥因救病出  金瓶。

[1044c19]  佛生日上堂。世尊初生下時。分手指天地道。  天上天下惟我獨尊。也是半夜拾得錫。後來  雲門大師道。我當時若見。一棒打殺。與狗子
喫。貴圖天下太平。獻佛不假香多。南山今日。  要與黃面老子出氣。卓主丈云。鴆羽落水魚  鼈死。

[1044c25]  結夏上堂。拈主丈云。主丈子。久靜思動。欲出  來發揮古佛二千年前底嚴規。要驗納僧九  十日之功用。左顧右盻。朝誦夕思。直教入林
不動草入水不動波。以表行脚從人之德。卓  主丈云。主丈子。爾從上所說底法要。南山一  一從之九。夏爾底也把教定始得。

[1045a02]  中夏上堂。卓主丈。贊底沙翹足七日。尚自  不知四祖大師。六十年脇不著席。何曾會去。  見前龍象。前四十五日。既已放過。後四十五
日。又作麼生。忽有箇眼皮綻底出來道。乞師  賞勞。只向他道。三。貫襯錢三味食。相招携  手上高臺。

[1045a08]  上堂。舉。趙州問僧。甚處來。僧云。雪峯。州云。  雪峯近日有何言句示徒。僧云。大師道。盡大  地是沙門一隻眼。汝諸人向甚處屙。州云。曾
有人下語否。僧云。未有。州云。汝若過嶺與  我。寄箇鍬子去。師云。趙州將一顆甜桃。換得  箇醋梨。若有人問淨慈有何言句示徒。只向  他道。爾好  采
問著我。若問著別人。打教爾嘴  喎。

[1045a16]  上堂。拈主丈云。首山和尚上堂。汾陽出眾云。  百丈卷席意旨如何。山云。龍袖拂開全體現。  汾云。意旨如何。山云。象王行處絕狐蹤。陽
於此大悟云。萬古碧潭空界月。再三撈樚始  應知。禮拜而退。時葉縣省和尚為首座。問昭  兄。汝適間見箇甚麼。便禮拜。陽云。正是某甲
放身捨命處。師卓主丈凰鳳生鸑鷟。獅子  產狻猊。

[1045a24]  解夏小參。呼風嘯指。傍若無人。百數成群。不  屬王化。及乎言薦賞勞。便如暗中取物。其  間有一箇半箇。知因識果底。頂在額角頭上。
不敢妄有走作。驀然蹉脚蹈殺一箇蟻子。便  乃話頭不圓。只如西天廣額屠兒放下屠刀。  我是千佛一數。又作麼生。出來下得一轉語。  管取別甑炊香。

[1045b02]  復舉。五祖演和尚道。我者裏是皮栲栳禪。從  虛空撲下來也跳幾跳。不比諸方琉  璃  甕子  禪。師云。五祖老手舊  肐
膊。淨慈鷄皮鼓子。不  勞重擊。有般漢便道。虛堂年老心孤。殊不知。  富嫌千口少。貧恨一身多。

[1045b07]  次日上堂。舉。溈山問仰山。子一夏不上來公  案。師拈云。溈山家法森嚴。只是仰山。不合道  著祖諱。至今不了。會得一。夏亦不虛過。不
然。路途巇嶮。各宜保之。

[1045b11]  謝新舊執事監收。上堂。進退有常。除擢特異。  其進也。如青山白雲開遮自在。其退也如巖  壑生秋澹靜囦默。要知進退一如。自然和氣
可掬。只如刊禾鐮子。刈得幾箇祖師頭。出來  露箇消息看。

[1045b16]  上堂舉。道吾和尚因。僧問。無神通菩薩。因  甚蹤跡難尋。吾云。同道者方知。僧云。和尚還  知麼。吾云。不知。僧云。為什麼不知。吾云。去
汝不會我語。師云。不知二字。已是鎖斷者僧  咽喉。無端為物傷慈。暗露圭角。忽有問南山  無神通菩薩。因甚蹤跡難尋。拈主丈便打。何  故老僧不曾管人閑事。

[1045b23]  中秋上堂。或隱或顯。有虧有盈。為天上無私  之鑑實人間照夜之燈。尋常多是論三五。惟  有今宵分外明。雖然鼓山道底。

[1045b26]  謝執事上堂。船上無散工。駕御有方所。打篙  底打蒿。搖櫓底搖櫓。觸浪迎風天地寬。去來  不礙東西浦。何也。擊拂子云。火伴得人。

[1045b29]  上堂舉。藥山問石頭。三乘十二分教。某甲粗  知。甞聞南方直指人心。見性成佛。實未明了。  伏望和尚慈悲指示。頭云。與麼也不得。不與
麼也不得。與麼不與麼總不得。汝作麼生。山  佇思。頭云。子因緣不在此。江西有馬大師。子  往彼。應為子說。山至彼。準前問。馬祖云。我
有時教伊揚眉瞬目。有時不教伊揚眉瞬目。  有時教伊揚眉瞬目。者是。有時教伊揚眉瞬  目。者不是。山於是有省。便作禮。馬祖曰。子
見箇什麼道理。山云。某甲在石頭時。如蚊子  上鐵牛。師云。挾泰山超北海。不以為難。無味  之談。塞斷人口。為難。雖然藥山因什麼悟去。  卓主丈。

[1045c13]  上堂舉。雲門因。僧問。殺父殺母佛前懺悔。  殺佛殺祖向甚處懺悔。門云。露。忽有人問淨  慈。只向道。知。還得相應麼。復云。雲門露。淨
慈知。權衡常在握。不放秤頭低。

[1045c17]  開爐上堂。謝　降賜錢翻蓋僧堂。鱗鱗鴛瓦。  絕滲漏於枯木堂中。赫赫紅爐。回煖律於衲  僧衣下。可以坐忘空劫力究心宗。從教黃葉
堆雲。免致霜風戒曉。麗金崑玉。降自九重  坐臥經行舉頭戴德。

[1045c22]  達磨大師忌。拈香。我天爾狗。神機雄  辯  。難以  嬰其鋒。魏闕梁園。枯禪面壁。得以藏諸用。佩
西天無文之印。行東土不傳之衣。誤人斷臂  安心。遂致口門齒缺。音容漸遠。諱日斯臨。嗟  末運正脈將沈。想餘光聊陳菲供。時當良月。  深炷爐熏。

[1045c28]  上堂。丁寧損君德。無言真有功。任從滄海變。  終不為君通。好笑好笑。得恁麼入泥入水。南  山口似磉盤。諸人也須薦取。

[1046a02]  謝賜田上堂。八家為井。十字添圍。人人知道。  靈苗異草。從地發生。因甚拈匙放箸。又却瑳  過。四郡九邑。總作一處取功。別甑炊香。只要
普同供養。九重降旨。闔國咸知。本色衲僧。將  何論報。卓主丈。行到水窮處。坐看雲起時。

[1046a07]  上堂舉。魯祖見僧來。便面壁而坐。是則是。  不挂葫蘆醋越酸。但未見有絕消息者。南泉  云。我尋常道。向佛未出世時會取。尚不得一
箇半箇。他恁麼地。驢年去。師拈云。仁者見之  謂之仁。智者見之謂之智。

[1046a12]  至節小參。今年寒勝似去年寒。去年無氷。去  年寒勝似今年寒。今年有雪。去年寒。十一月  十二日。是書雲之日。今年寒十一月二十四
日。是至節之朝。候候不相謾。物物還對偶。衲  僧家。有。有不被二十四氣之所推遷者。水邊  林底捫虱負喧。有有不被二十四氣之所管
帶者。拋家失業久歷風埃。還有不關造化底  麼。擊拂子。陽氣未回吹律琯。野梅先發向南  枝。

[1046a21]  復舉。資福和尚因。僧問。古人拈槌竪拂。意旨  如何。資福云。古人與麼。僧再問。資福喝云。  古人是什麼眼目。師云。善竊者鬼神莫測其
由。會則便會。不然。來夜請首座。為諸人拈  出。

[1046a26]  次日上堂。晷運推移。日南長至。東海鯉魚。鼓  腮振鬣。南山鼈鼻。伸眉吐氣。唯有趙州老兒。  沒意智拕箇破席。日裏睡。淨慈路見不平。道
箇蘇盧悉利。何故。恐者老子。背地裡討人便  宜。

[1046b02]  臘八上堂。棄萬乘尊榮。受六年饑凍。不離草  坐。成等正覺。美則美矣。無端道。於臘月八  夜。忽覩明星。豁然大悟。致令後代兒孫。東卜
西卜。淨慈與麼告報。還與黃面老子有相見  分麼。卓主丈。晴乾開雨路。無事設曹司。

[1046b07]  上堂。舉。趙州僧堂後。問一僧。大眾向什麼處  去。僧云。上山普請。趙州袖出一柄刀云。老僧  住持事繁。請上座斷却命。僧拋下刀子而走。
師云。趙州過頭丈子。到處探水。當時者僧。若  與本分草料。管取別甑炊香。

[1046b12]  上堂舉。雲門問僧。甚處來。僧云。西禪。門云。  西禪近日有何言句。僧展兩手。門打一掌。僧  云。某甲話在。門展兩手。僧無語。門便打。師
拈云。電光石火之機則不無雲門。爭奈性命  落在者僧手裏。

[1046b17]  上堂舉。夾山住京口鶴林。僧問。如何是法身。  山云。法身無相。如何是法眼。山云。法眼無  瑕。時道吾在座下失笑。夾山下座請道吾問。
某甲適來答者僧。話必有不是處。望指教。吾  云。一等是出世人。和尚未有師在。夾山云。與  某甲說得不。吾云。某甲說不得。此去華亭有
船子和尚。却能明此。遂散眾去。云云。師拈  云。擔板漢。萬牛挽之不回。說甚法身無相法  眼無瑕。拈坐具便摵。非惟坐斷道吾舌頭。亦
免夾山打落水中。會麼。卓主丈。泉聲中夜後。  山色夕陽時。

[1046b28]  佛涅槃上堂。法身無為。不墮諸數。為什麼却  有生滅。恁麼會得。許爾每日開單展鉢。親見  釋迦老子。其或未然。點鐵化成金玉易。勸人
除却是非難。

[1046c03]  上堂舉。梁山因園頭僧問。家賊難防時如何。  山云。識得不為冤。僧云。識得後如何。山云。  貶向無生國裏。僧云。莫便是他安身立命處
麼。山云。死水不藏龍。僧云。如何是活水裏  龍。山云。興波不作浪。僧云。忽然傾湫倒嶽來  時如何。梁山下座握僧手云。莫教濕却老僧
袈裟角。師云。來為先鋒。去為殿後。不因令出  重圍。爭見草賊大敗。雖然且道。者僧還甘也  無。擊拂子。

[1046c12]  壽崇節上堂。至人垂化。示有形儀。開滿月之  奇姿。蘊山天之瑞相。會麼卓主丈。只知池上  蟠桃熟。不覺壺中日月長。

[1046c15]  上堂舉。永嘉大師道。一切數句非數句。與吾  靈覺何交涉。靈覺妙明豈不是數句。色聲香  味觸法。豈不是數句。每日山鳴谷應。風起水
湧。豈不是數句雖然如是又置。永嘉真覺大  師在何處。卓主丈。唇上畢斑賓狗剝。舌頭  當的帝都丁。

[1046c21]  上堂。鏗金戞玉。腐草化螢。坐井窺天。爛泥有  刺。是則是。如人食蔗。中邊皆甜。因甚麼天  傾西北。地陷東南。

[1046c24]  滿散壽崇節。上堂。僧問。城東聖母。與佛同  生。不願見佛時如何。云。赤眼撞著火柴頭。僧  云。一日見佛。以手掩面。於十指掌。悉皆見佛。
又作麼生。師云。酒逢知已飲。詩向會人昑。  僧云。只如皇太后與佛同生。且道。有何優劣。  師云。輕如毫末。重如山。僧禮拜。

[1047a01]  師乃舉。禪客所問。城東聖母。與佛同生。不願  見佛。每見佛來。即便回避。一日回避不及。乃  以手掩面。於十指掌。悉皆見佛。輒成一頌。城
東聖母坐蓮臺。大地眾生正眼開。與佛同生  嫌見佛。一身難作二如來。

[1047a06]  佛生日上堂。二月十五入寂。四月八日復生。  虛空開笑口。大地絕人行。恁麼會得。何用九  龍吐水。灌沐金軀。其或未然。擊拂子云。人在
畫樓沽酒處。相邀來喫趙州茶。

[1047a10]  結夏小參。僧問。西天舊令。東土共遵。諸方依  樣。畫葫蘆。淨慈因甚不入者保社。師云。若不  同床睡。焉知被底穿。僧云。西天以臘人為驗。
東土以何為驗。師云。漆桶偽驗。僧云。如何以  漆桶為驗。師云。漆桶盛得飯與人喫。僧云。恁  麼則三十三天撲帝鐘。師云。老僧關鑰不嚴。  僧禮拜。

[1047a17]  師乃云。胡言漢語。翻譯失真。此土西天。遞相  狐魅。年年四月十五日。脚近前脚退後。不敢  違條越制。子細看來。冷汗如雨。直饒舉得頭
來。早是桑田變海。淨慈門下。毀於佛謗於法。  不入眾數。尚且救不得一半。何況青山綠水。  盡是安居。花笑鳥啼。無非禁足。山僧今夜。咬
定牙關放一線道。卓主丈。

[1047a24]  復舉。乾峯和尚示眾。法身有三種病二種光。  須是一一透得。始解穩坐。雲門出眾云。菴內  人為甚麼不知庵外事。乾峯呵呵大笑。雲門
云。猶是學人疑處。峯云。子是什麼心行。門云。  也要和尚委悉。峯云。與麼始解穩坐。師拈云。  氈拍板無孔笛。雖然韻出青霄。其奈音節失
旨。會得。一夏容易得過。不然。來夜請首座。  為眾拈出。

[1047b03]  謝秉拂。夏齋上堂。寧可熱鐵纏身。不受信心  人衣。寧可洋銅灌口。不受信心人食。上座若  能如是。攪長河為酥酪。變大地作黃金。供養
上座。未為分外。只是不受衣不受食。焉有許  多殊勝。忽若有人修法供養。又作麼生。卓主  丈。生心受施。淨名所呵。

[1047b09]  上堂舉。九峯慈慧禪師因。溈山示眾云。汝等  諸人。只得大機。不得大用。慈慧抽身出去。溈  山招之。更不回頭。溈山。云。此子堪為法器。
師拈云。九峯易見。溈山難見。若是淨慈則不  然。待他喚不回頭。急送官楮一千與之。何故。  助他買草鞋行脚。

[1047b15]  上堂舉。馬大師因。僧問。離四句絕百非。請  師直指西來意。大師云。我今日勞倦。不能為  汝說得。問取智藏。僧問藏。藏云。我今日頭
疼。不能為汝說得。問取海兄。僧問海。海云。  我到者裏。却不會。問取和尚。僧問大師。大師  云。藏頭白。海頭黑。師拈云。盡謂者僧。被馬
大師父子穿却鼻孔。殊不知。馬大師父子鼻  孔。被者僧穿却。會得。藏頭白海頭黑。優劣已  分。不然。易分霜裏粉。難辨雪中梅。

[1047b24]  中夏上堂舉。馬祖因。龐居士問。不昧本來  人。請師高著眼。馬祖直下覷。居士云。一種沒  絃琴。唯師彈得妙。馬祖直上覷。士禮拜。祖歸
方丈。士隨後云。弄巧成拙。拈云。是誰弄巧成  拙。若是馬師弄巧成拙。上半夏已過。若是居  士弄巧成拙。猶有四十五日在。定當得出。免  爾聽參。

[1047c02]  上堂。尋常苦口不是不說。只是信不及。不是  信不及。只是有些隔礙。且道。是什麼隔礙。卓  主丈。信不及。

[1047c05]  上堂舉。馬大師陞座因。龐居士問。不與萬法  為侶者。是什麼人。大師云。待汝一口吸盡西  江水。即向汝道。拈云。馬大師接八十四員善
知識。門戶稍峻輕。輕被龐公一拶。直得披肝  露膽。或有人問。淨慈不與萬法為侶者是什  麼人。拈主丈便打。何故。酒逢知已飲。詩向會  人吟。

[1047c12]  謝監收上堂。刈禾鎌子。未露鋒鋩。多少祖師  乞命。秤尺斗量。權衡在握。目機銖兩無差。要  知兩處收功。塞斷衲僧枵腹。塞斷後如何。卓
主丈。臨濟掌黃檗。

[1047c16]  上堂。舉。松源師祖。臨示寂告眾云。久參兄  弟。正路上行者。有只不能用黑豆法。臨濟之  道。將泯絕無聞傷哉。拈云。鷲峯老子。大似倚
杖騎馬。雖無僵仆之患。未免傍觀者醜。

[1047c20]  解制小參。僧問。溈山問仰山。子一夏不上來。  在下面作得箇什麼。仰云。鋤得一片畬。種得  一籮粟。溈云。子不虛過一夏。師云。下喬木入
幽谷。僧云。仰山云。和尚作得箇什麼。溈山  云。日間一食。夜後一寢。仰云。和尚亦不虛過  一夏。此意如何。師云。父不慈子不孝。僧云。
仰山道了吐舌。溈山云。子何得自傷  己  命。師  云。要且不是五逆人聞雷。僧禮拜。師云。劍握  甑人手。

[1047c29]  師乃云。卓錐無地。空餘雙眼蓋乾坤。別有生  涯。誰把寸陰消白日。百二十日長期。禁制他  不住。南天台北五臺。八萬細行。撈摭他無門。
晝兜率夜閻浮。衲僧以此護生。生無不護。以  此禁足。足無不趺。摩挲主丈。待西風。鉢囊鞋  袋重挑起。前程忽有人問。聞南山一夏。以靈
雲兩處不答。煅鍊學者。爾道得也未。脫或擬  議。老僧院子既屬他人。未免更上徑山一遭  了。

[1048a09]  辭眾赴徑山。上堂。秤鎚捻得汁出。石人喝得  汗流。臨機應變。隨分知羞。乘時推上五峯頭。  雖然孤舟共渡。尚有夙因。兩夏一冬。可無攀
感。卓主丈。但有路可上。更高人也行  淨慈後錄終

虛堂和尚語錄卷之八

* * *

【經文資訊】大正藏第 47 冊 No. 2000 虛堂和尚語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
