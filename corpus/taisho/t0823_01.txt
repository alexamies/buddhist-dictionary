佛說一切法高王經
  (一名《一切法義王經》)

元魏婆羅門瞿曇般若流支譯

[0852a23]  如是我聞：

[0852a23]  一時婆伽婆遊王舍城迦蘭陀竹  林，與大比丘眾一千二百五十人俱，其先悉  是編髮梵志，其名曰：優樓頻騾迦葉等。一
切皆是大阿羅漢，諸漏已盡無復煩惱心得  自在，善得心解脫，善得慧解脫，人中大龍，  應作者作所作已辦，離諸重擔逮得己利，盡
諸有結善得正智心，解脫一切心得自在，到  第一彼岸。

[0852b02]  爾時世尊月十五日於布薩時在露地坐，諸  比丘眾之所圍遶供養恭敬。彼時復有一異  比丘，初始出家即日受戒，詣世尊所。到佛所
已，頭面禮足右繞三匝，繞三匝已，合掌向佛  白言：「世尊！我新出家朝日受戒，唯願教  我，我於僧中云何而食？僧中食已云何可消？
既食食已云何消施？又善男子信何義故，捨  家出家得彼饒益？」彼異比丘即以偈頌問如  來曰：

「我既新出家，　　朝日始受戒；  
唯願為我說，　　云何消僧食？  
何義故捨家？　　出家入佛法，  
唯願說勝義，　　云何消他施？」

[0852b15]  如是問已。如來即答彼比丘言：「比丘當知，  若比丘成就三法，應食僧食，食已消施，彼  善男子信何義故，捨家出家得彼饒益？何等
為三？比丘當知，謂：入眾僧、作眾僧業、僧利相  應。比丘當知，比丘成就此三法者，應食僧食，  食已消施，彼善男子信何義故，捨家出家得
彼饒益？」爾時世尊即說偈言：

「若人入眾僧，　　造作眾僧業；  
眾僧利相應，　　彼人能消施。」

[0852b24]  如是說已。彼比丘言：「如是之義世尊略說，  我不能解。世尊！云何比丘名入眾僧、作眾僧  業？又復云何僧利相應？」時彼比丘！即以偈
頌問如來曰：

「云何入眾僧？　　云何眾僧業？  
云何眾僧利？　　願說令得知。」

[0852c01]  如是請已。佛言：「比丘！諦聽諦聽，善思念之！  我今為汝廣說眾僧、說眾僧業、說眾僧利。」

[0852c02]  彼  比丘言：「如是世尊！願樂欲聞。」

[0852c03]  佛言：「比丘！所  言僧者：四行、四得、八富伽羅。比丘當知，此  名為僧，應受世間天人供養，合掌恭敬，無上
福田。」爾時世尊重說偈言：

「有四行四得，　　八種富伽羅；  
此等名為僧，　　無上勝福田。」

[0852c09]  如是說已。彼比丘言：「未知，世尊！何者僧業？」  佛言：「比丘！謂：四念處及四正勤、四如意足、五
根、五力、七菩提分、八聖道分。比丘當知，此名  僧業。」爾時世尊而說偈言：

「若常勤修習，　　寂靜八聖道；  
如是修勝道，　　是名為僧業。」

[0852c15]  如是說已。彼比丘言：「未知，世尊！何者僧利？」

[0852c16]  佛言：「比丘！謂僧利者，四沙門果。何等為四？  四者所謂：須陀洹果、斯陀含果、阿那含果、阿羅
漢果。比丘當知，此名僧利。」爾時世尊而說  偈言：

「大人有大利，　　僧中富伽羅；  
謂四沙門果，　　彼人能消施。」

[0852c22]  如是說已。彼比丘言：「如世尊說，比丘入僧、  作眾僧業、僧利相應，如是比丘能消他食，既  食食已能消他施。彼善男子！信何義故捨家
出家得彼饒益？世尊！若人悕望一切智智  捨家出家，未知，世尊！彼富伽羅為入僧不？作  僧業不？得僧利不？」

[0852c27]  佛言：「比丘！善哉善哉！汝  善思量、汝善能問、汝善辯才，能問如來如  是之義，利益多人、安樂多人、饒益多人，憐愍
世間利益安樂，憐愍天人故如是問。如汝所  問：『若人悕望一切智智捨家出家，彼富伽羅  為入僧不、作僧業不、得僧利不？』如是問者，我
為汝說。比丘當知，彼富伽羅不入眾僧、非作  僧業，與眾僧利則不相應。」爾時世尊重說  偈言：

「若人悕菩提，　　彼不入眾僧；  
非修眾僧業，　　非僧利相應。」

[0853a09]  如是說已，彼比丘言：「未知，世尊！彼富伽羅若  不入僧、非作僧業、非利相應，云何世尊聽其  出家、聽食僧食，云何消施？」

[0853a11]  佛言：「比丘！汝且止  止，勿作此語，此不須問。」

[0853a12]  彼異比丘復言：「世尊！  若此比丘不入眾僧、非作僧業、非利相應，云  何消施？」

[0853a14]  爾時世尊復言：「比丘！此不須問。」

[0853a14]  彼異  比丘更復第三問言：「世尊！若此比丘不入眾  僧、非作僧業、非利相應，云何消施？」

[0853a17]  爾時世尊以彼比丘慇懃三問，即放眉間白  毫相光，照此三千大千世界光明遍滿，山  河石壁皆悉不現，唯見光明遍此三千大千
世界。而此三千大千世界海中眾生，所謂：諸  魚、摩伽羅魚、舒摩羅龜等眾生昔未曾見，見  光明已皆生驚怖。又此三千大千世界諸大
海中，若龍、龍女；若阿修羅、阿修羅女；若迦  樓羅、迦樓羅女昔未曾見，見光明已皆生驚  怖。如是光明皆悉遍至四大王天、三十三天、
炎摩、兜率、化樂、自在、梵身、梵輔、梵眾、大梵、光  明、少光、無量光天、光音淨天及少淨天、無量  淨天，遍淨、廣果、不煩、不熱、善見、善現、阿迦尼
吒，乃至非想非非想處。多千天子覩佛光明  一切皆來，乃至三千大千世界、四大王天，次  第乃至淨處天眾，一切專心來詣佛所，到佛
所已頭面禮足尊重恭敬，合掌向佛住虛空  中。

[0853b05]  爾時復有眾多比丘遊行人中，既覩光明往  詣佛所，到佛所已頭面禮足右遶三匝，一心  正念却坐一面。

[0853b08]  爾時復有比丘、比丘尼、優婆塞、優婆夷，既覩  光明往詣佛所，到佛所已頭面禮足右遶三  匝，專心正念却坐一面。

[0853b11]  爾時復有三千大千世界，諸龍、夜叉、乾闥婆、阿  修羅、迦樓羅、緊那羅、摩睺羅伽、人非人等，覩  佛光明往詣佛所，到佛所已頭面禮足右繞
三匝，一心正念却坐一面。

[0853b15]  爾時慧命舍利弗從座而起，整服一廂，右  膝著地，合掌向佛白言：「世尊！此多比丘、比丘  尼、優婆塞、優婆夷等皆來集會。世尊！此多天、
龍、夜叉、乾闥婆、阿修羅、迦樓羅、緊那羅、摩睺羅  伽、人與非人，四大王天、三十三天、夜摩、兜率、  化樂、自在，并梵身天，乃至無量淨處淨身多
千天子，覩佛光明皆來集會。世尊！何故放  眉間光，願為解說？」

[0853b22]  爾時慧命舍利弗即以偈  頌問如來曰：

「多千數眾生，　　復億那由他；  
覩佛光明故，　　皆來見世尊！  
世尊以何因？　　復以何因緣？  
此多千億眾，　　今來集此處。  
世尊知其義，　　何故來至此？  
願導師憐愍，　　為我說其因。」

[0853c01]  如是問已，佛告慧命舍利弗言：「舍利弗！此新  出家朝日受戒比丘問言：『若有比丘行大乘  行，專心悕求一切智智，彼人云何食眾僧食
能消他施？』舍利弗！我今欲答彼比丘問。為是  義故，如是無量億千眾生和集來此。」

[0853c06]  爾時慧命舍利弗言：「唯願世尊！惟願善逝！  今答此問。」

[0853c07]  佛言：「舍利弗！若說此義，有人迷  沒。何以故？舍利弗！一切大龍不可思議；有  大神通大師子吼不可思議；師子之吼不可
思議；大眾生法不可思議。此非一切愚癡凡  夫、聲聞、緣覺所能信解，故汝三問，我皆默然  不答此義。」

[0853c12]  慧命舍利弗白佛：「世尊！今此會  中有比丘、比丘尼、優婆塞、優婆夷，天、龍、夜叉、  乾闥婆、阿修羅、迦樓羅、緊那羅、摩睺羅伽、人非
人等，能信此義，唯願世尊！利益彼人答我所  問。」

[0853c16]  佛言：「舍利弗！若說此義，眾生迷沒。」

[0853c16]  爾時  慧命舍利弗復以偈頌請如來曰：

「善哉願今說，　　菩薩何功德？  
若行菩提心，　　聞已勤精進。」

[0853c20]  如是請已。佛告慧命舍利弗言：「舍利弗！菩  薩摩訶薩天人世間無上福田，舍利弗！非菩  薩摩訶薩不消布施。何以故？舍利弗！菩薩
摩訶薩畢竟消施。舍利弗！若菩薩摩訶薩日  日常食一切眾生所施飲食摶如須彌，披  其袈裟廣長之量如閻浮提，劫劫常爾，菩薩  摩訶薩恒常如是，畢竟消施。

[0853c27]  「舍利弗！若菩薩摩訶薩，三千大千世界眾生，  一一眾生於日日中施其床座，廣長之量如  四天下，高如須彌七寶間錯。何等七寶？所
謂：金、銀及毗琉璃、私頗胝迦、赤色真珠、車  璩  、  馬瑙，以用莊嚴師子之座，天衣覆上。舍利  弗！若菩薩摩訶薩一一眾生於日日中如是
布施，菩薩受取隨意受用，若坐臥等。舍利  弗！菩薩摩訶薩常如是受、常如是用，畢竟消  施。何以故？舍利弗！乃至初發菩提之心，菩
薩摩訶薩即發心日已，是一切聲聞、緣覺、眾  生福田。

[0854a08]  「舍利弗！菩薩摩訶薩，一一眾生於日  日中以如是色七處宮殿，其量廣長如四天  下，謂：閻浮提、西瞿耶尼、東弗婆提、北欝單越，
廣長如是，一一別處垂七寶簾；彼一一處，七  寶網縵高幢幡蓋，種種天寶以為莊嚴，彼殿  高大乃至他化自在天處；彼一一處種種寶
樹處處遍有；彼一切樹隨意所須一切皆得，  一一樹中皆出樂音；彼諸樹中有樹能出種  種諸香，有樹能出種種妙華，有樹能出種種
諸果；彼殿彼處多有池水，八分相應滿彼池  中，底布金沙；彼池多有七寶蓮花充滿其中；  彼一切池用毗琉璃以為階道，普池周匝七寶
欄楯；彼池岸邊多有無量師子座處，億那由  他百千敷具以敷其上，以天妙花遍散地處。  舍利弗！若菩薩摩訶薩，如是色殿、如是色座、
如是色處，若坐、若臥、若行、若住，若語、若默，皆  悉隨意。舍利弗！若菩薩摩訶薩一切眾生於  日日中，如是色殿、如是色座、如是色處，得已
受用，舍利弗！如是菩薩摩訶薩於一切眾生  畢竟消施，如是乃至初發心者。何以故？舍  利弗！菩薩摩訶薩一切眾生無上福田。

[0854a29]  「舍利弗！汝今見此種姓尊貴，大富饒財有大  安樂，所謂：剎利大姓、婆羅門大姓、長者大  姓、居士大姓，人中之王、轉輪聖王七寶成
就，四天王天、三十三天釋提桓因、炎摩天  子、兜率天子、化樂天子，如是他化自在天  子，梵娑婆主，次第乃至色、無色中生處眾生。
若人得住初果、二果、三果、四果，復有獲得辟  支佛道，若人欲覺阿耨多羅三藐三菩提，舍  利弗！此如是等一切皆於菩薩中生、菩薩所
化，應如是知。何以故？舍利弗！菩薩摩訶薩  行菩薩已，次第獲得阿耨多羅三藐三菩提，  覺轉于法輪，於菩薩所得聞法已，如是得入
須陀洹果、斯陀含果、阿那含果、阿羅漢果、辟支  佛道，次第乃至阿耨多羅三藐三菩提覺；聞  布施已則能布施，以布施故，則得生於剎利
大姓、婆羅門大姓、長者大姓，得為人王、轉輪  聖王；聞說戒已能受持戒，受持戒故，則得  生於四天王天、三十三天、炎摩、兜率、化樂、自
在；聞四無量故得修行，以修行故，生色界  天。舍利弗！此門如是應當善知，此一切法  皆依菩薩菩薩所化。

[0854b21]  「舍利弗！譬如阿那婆達多龍王池處出四大  河。何等為四？所謂：強伽、辛頭、博叉、斯陀大河。  彼四大河入四大海。何者為四？殑伽大河五
百眷屬流滿東海；辛頭大河五百眷屬流滿  南海；博叉大河五百眷屬流滿西海；斯陀大  河五百眷屬流滿北海。舍利弗！於意云何？此
四大河流向四方，如彼次第入四大海。  舍利弗！彼四大河流向四方，頗有眾生隨須  用不？」

[0854b29]  慧命舍利弗言：「無量眾生受用得力，所  謂：沙門及婆羅門、人非人等。世尊！彼四大河  悉能遍滿稻田、豆田，若摩沙田、大小麥田，異
異種種諸穀、豆等，悉能充遍。彼穀、豆等多人  受用，所謂：沙門及婆羅門、人非人等。」

[0854c04]  佛言：「舍  利弗！於意云何？彼四大海，頗有眾生隨須用  不？」

[0854c06]  慧命舍利弗白佛言：「世尊！無量眾生受用  得力，謂：勝眾生、陸地眾生、水中眾生，所謂：魚、  龜、摩伽羅魚、坻  [魚*彌]
、宜羅、蝦蟇、鵝、鴨及魚師等。  復是無量大眾生處，所謂：諸龍、乾闥婆、阿修  羅、迦樓羅等。無量眾生、人與非人受用得力，
謂：珠、真珠及毘琉璃、珂與、珊瑚、因陀尼羅大青  寶珠、牟娑羅寶、迦羅婆寶、馬瑙寶等。復有大  價異大寶珠，在大海中為人受用。」

[0854c13]  佛言：「舍  利弗！於意云何，彼四大海以何因緣有如是  力？」

[0854c15]  慧命舍利弗白佛言：「世尊！阿那婆達多龍  王池水因緣如是勢力。」

[0854c17]  佛言：「善哉善哉！舍利弗！阿那婆達多龍王  離三種畏。何等為三？所謂：得離迦樓羅畏；  離熱沙畏；若餘龍王行欲法時蛇形色相，
彼阿那婆達多龍王行欲之時無此形相。舍  利弗！阿那婆達多龍王宮中，坐禪比丘住在  彼處。舍利弗！阿那婆達多龍王宮中，神通
比丘有威德者住在彼處。舍利弗！阿那婆達  多龍王隨住何宮，若有入者無諸衰惱。」

[0854c25]  慧命舍利弗白佛言：「世尊！希有世尊！阿那婆  達多龍王宮殿，成就如是未曾有法。希有世  尊！如是龍宮彼三種過一切皆無。希有世尊！
隨何眾生入彼宮者免三種過。希有世尊！彼  龍王宮神通威德坐禪比丘入彼處住。希有  世尊！彼龍池處出四大河多人受用。彼四大
河生四大海大眾生處、無量百千諸眾生等  受用之處，所謂：沙門及婆羅門，人非人等受  用之處。世尊！阿那婆達多龍王成就如是  無量功德。」

[0855a06]  佛言：「舍利弗！菩薩摩訶薩亦復如是。舍利弗！  譬如阿那婆達多龍王離三種畏。舍利弗！菩  薩摩訶薩亦復如是，已得出過三惡道畏。何
等三畏？一地獄畏、二餓鬼畏、三畜生畏。

[0855a10]  「舍利弗！譬如阿那婆達多龍王池水，出四大  河多人受用。舍利弗！菩薩摩訶薩亦復如是，  有四攝法攝取眾生。何等為四？布施、愛語、利
行、同事。此四攝法菩薩所行多人受用。

[0855a14]  「又舍利弗！譬如阿那婆達多龍王池處因緣  有四大海。如是如是！舍利弗！菩薩出生薩  婆若智。

[0855a17]  「又舍利弗！譬如大海，無量眾生依住安樂。如  是如是！舍利弗！三有眾生依薩婆若得安樂  住。三者所謂：欲有、色有及無色有。舍利弗！
此門如是！應當善知。

[0855a21]  「舍利弗！所有三千大千世界眾生安樂，一切  皆因菩薩而生、依菩薩有。何以故？舍利弗！發  菩提心常行不斷，次第相續乃至受記；得受
記已，阿耨多羅三藐三菩提覺；阿耨多羅三  藐三菩提覺已，轉于法輪，若諸沙門、若婆羅  門、若天、若魔、若梵、若餘，皆不能轉如是正法。
以聞法故出生四眾，所謂：比丘、比丘尼、優婆  塞、優婆夷，以彼因緣得無量樂、得天人樂、得  解脫樂。

[0855b01]  「舍利弗！汝意云何？此法何生？」

[0855b01]  慧命舍利弗  白佛言：「世尊！從菩薩生。」

[0855b02]  佛言：「舍利弗！汝  意云何？三有所攝，若利若養，隨何等物一  切皆是菩薩先時所作之恩，豈有人能報恩  者不？」

[0855b05]  慧命舍利弗言：「世尊！無能報也。何以  故？菩薩出生一切法故。」

[0855b07]  佛言：「舍利弗！譬如有人貧無財物，有大富  者多有財物，以悲愍心捨而施之，多百多千  無量無數，百千萬億皆能捨與。如是次第施
第二人、施第三人、施第四人，乃至百千乃至  無量百千眾生，如是乃至一切眾生。彼大富  者所有財物一切捨與；又復施與一切無畏，
令除怖畏，所有怨憎、繫縛、鬪諍，如是等畏  皆令免脫；又復令離惡道怖畏；又與無量天  人安樂。彼受施中有一眾生為報恩故，破  己
一物以為百分，以一分物與前施者，既與物  已，作如是心：『我已報恩。』舍利弗！汝意云何？  若此丈夫如是饒益一切眾生，如是利益一切
眾生，彼一眾生所破之物百分中一與前施  者，報恩盡不？」

[0855b20]  慧命舍利弗言：「世尊！不能盡  也。」

[0855b21]  佛言：「如是如是，舍利弗！菩薩亦爾。舍利  弗！如悲心者利益一切，而一眾生一物百分  與悲心者一分之物。如是如是，舍利弗！有一
施者，一切欲樂供養瞻視大乘行者，乃至命  盡，彼人雖作如是供養，猶不報恩。」

[0855b26]  爾時世尊告慧命舍利弗言：「善哉善哉！舍利  弗！汝今真是我之弟子！隨順我教、善解我語。  舍利弗！一切眾生於菩薩所，若捨自肉，若皮、
若筋、若骨、若身，如是乃至百千到捨，於菩薩  恩百分之中不報其一；如是乃至千分、億分、  百千億分，乃至數分不報其一，算數譬喻所
不能及。何以故？舍利弗！菩薩之恩，世間天、  人、阿修羅等所不能報。

[0855c04]  「舍利弗！若善男子、若  善女人發起如來一切智心，則能報恩。何  以故？舍利弗！若有能發阿耨多羅三藐三菩  提心者，一切眾生之所受用。

[0855c08]  「舍利弗！譬如此處閻浮提中生栴檀樹，始生  牙時已能除滅童男、童女藥相應病；及其  葉生能除婦女、男子之病；又時增長成栴檀
樹，若有人來住其蔭中彼人離病；彼栴檀  樹若出華時能與天樂；彼栴檀樹若生果時，  光明周遍十方世界，光明既出隨何眾生心
憶念者，則得不老不病之法；彼栴檀樹若有  斫伐分析破裂，取其材木而將去者不畏貧  窮；彼栴檀樹若有人能取其材木用為屋舍，
入其中者不寒不熱、不飢不渴。如是如是！舍  利弗！彼栴檀樹皆悉有用無不用者，樹始  生時已住受用，生已有用、增長有用、華出
有用、果出有用、斫伐破裂材木有用、作屋有  用。

[0855c22]  「舍利弗！菩薩摩訶薩亦復如是，初發阿耨多  羅三藐三菩提心，修四攝法與眾生樂如栴  檀芽；既發心已三解脫門心得增長——何等
為三？謂：空、無相、無願等門——如樹生葉；次後  得住無生法忍如樹增長；次復成就一切智  智如樹華出；次入無餘涅槃界中如樹有果；
碎身舍利量如芥子，住持利益諸眾生界，如  人斫伐彼栴檀樹將木而去，如來舍利利益  眾生亦復如是；如栴檀樹取木作舍入者安
樂，如是如來入涅槃已，諸修行人入如來寺  除熱清涼。舍利弗！此門如是，應當善知。

[0856a04]  「舍利弗！若善男子若善女人！其有能發阿耨  多羅三藐三菩提心者，佛法不斷，一切眾生  得天人樂及解脫樂，常行不斷。

[0856a07]  「舍利弗！若天人樂及解脫樂常行不斷，舍  利弗！豈有能說與其相似與等者不？」

[0856a08]  慧命舍  利弗白佛言：「世尊！無能與等，彼富伽羅、人  天，并梵、修羅、世間，雖與善樂不能報恩，若
於一劫、若於百劫、若於千劫、若於億劫、若億  千劫不能報恩。」

[0856a13]  佛言：「如是。舍利弗！若善男子、若善女人欲  報無上一切恩者，彼人應發阿耨多羅三藐  三菩提心。舍利弗！此發心者無上報恩，如
恩相似相似報恩，無相似眾生、無譬喻眾生。  欲報其恩者，生不相似心、生此無上心。

[0856a18]  「舍利弗！欲報過去如來恩者，唯應發此阿耨  多羅三藐三菩提心。舍利弗！欲報未來如來  恩者，亦惟發此阿耨多羅三藐三菩提心。舍
利弗！欲報今時十方世界諸佛世尊現在、現  命、現住如來無上恩者，亦唯發此阿耨多羅  三藐三菩提心。

[0856a24]  「舍利弗！二富伽羅供養如來無上供養。何等  為二？有富伽羅一切漏盡、有富伽羅發阿耨  多羅三藐三菩提心。」

[0856a26]  爾時世尊即說偈言：

「說二富伽羅，　　供養於如來！  
菩薩阿羅漢，　　是二富伽羅。  
非世間財物，　　三有中資生；  
能作善供養，　　供養彼大人。  
若以天人中，　　勝色聲味觸；  
捨施彼大人，　　不名善供養。  
若資生供養，　　非無上供養；  
若發菩提心，　　是無上供養。  
若天人世間，　　及以魔世間；  
一切欲者與，　　非是勝報恩。  
大人不乏少，　　不生悕望心；  
如是之大人，　　更無勝供養。  
若人心悕望，　　無上供養佛；  
彼發菩提心，　　取未來成佛。  
若人常悕望，　　欲作無量福；  
彼發菩提心，　　堅固勤精進。  
若人欲悕望，　　發心修無量；  
彼人發精進，　　欲得佛菩提。  
若人悕天樂，　　捨離一切苦；  
彼人則修習，　　佛菩提因緣。  
若欲見無量，　　阿僧祇諸佛；  
正信慇重心，　　欲取佛菩提。  
若人欲行到，　　無量異世界；  
彼人勤精進，　　欲取佛菩提。  
若欲見過佛，　　有如是憶念；  
彼發菩提心，　　修行菩提行。  
若人欲得見，　　未來世諸佛；  
彼發菩提心，　　修行菩提行。  
若欲見供養，　　現在世諸佛；  
彼人心樂欲，　　利益諸眾生。  
若人悲心普，　　愍一切眾生；  
彼人欲發起，　　無上佛菩提。  
若欲與眾生，　　無上無量樂；  
彼人欲發起，　　第一佛菩提。  
若見苦眾生，　　而生於悲心；  
彼人欲發起，　　佛菩提因緣。  
若生如是心，　　我覺無上道；  
彼無量功德，　　一切不可說。」

[0856c07]  如是說已。慧命舍利弗白佛言：「世尊！世尊  向來說如是法，幾許眾生發阿耨多羅三藐  三菩提心？」

[0856c09]  佛告慧命舍利弗言：「舍利弗！汝  且止止。舍利弗！汝今何用問如是義？何以  故？舍利弗！若使如來一切智智說此義者，
眾生迷惑。何以故？舍利弗！以佛如來有無  量戒、無量三昧，有無量慧、無量神通，有無量  智。舍利弗！譬如虛空不可量取，云何？虛空  可思議不？」

[0856c15]  慧命舍利弗言：「世尊！不可思議。  何以故？以彼虛空無人已知、今知、當知。」

[0856c16]  佛言：  「如是如是。舍利弗！如來所知，一切眾生、一  切聲聞、一切緣覺，不能已知、今知、當知。何以
故？佛之所知，非諸聲聞、緣覺境界。」

[0856c20]  慧命舍利弗白佛言：「世尊！希有世尊！彼諸  眾生乃有如是善決定意發阿耨多羅三藐三  菩提心。」

[0856c22]  佛言：「如是如是。舍利弗！當有菩薩  善決定意。」

[0856c23]  慧命舍利弗言：「世尊！菩薩云何  善決定意？」

[0856c24]  佛言：「舍利弗！如閻浮提所有眾  生，若在陸行、若在水行、若在空行、若在地  行，彼如是等一切眾生，本身盡已皆得人身；
若有一人教彼諸人令住五戒、十善業道。舍  利弗！汝意云何？彼富伽羅以是因緣得多福  不？」

[0856c29]  舍利弗言：「甚多。世尊！彼人福德不可譬  喻。」

[0857a01]  佛言：「舍利弗！我復更說，汝今應知，如是  之人教閻浮提一切眾生令住五戒、十善業  道所有福德，若復有人令一眾生住信行法，
其福勝彼。舍利弗！汝意云何？若復有人，令  閻浮提一切眾生住信行法，彼富伽羅以是  因緣得福多不？」

[0857a06]  舍利弗言：「甚多。世尊！彼人  福德不可少分譬喻而說。」

[0857a07]  佛言：「舍利弗！如是  之人令閻浮提一切眾生住信行道所有福  德，若復有人令一眾生住法行道，其福勝  彼。

[0857a11]  「舍利弗！汝意云何？若復有人令閻浮提一切  眾生住法行道，彼富伽羅以是因緣得福多  不？」

[0857a13]  舍利弗言：「甚多。世尊！彼人福德不可譬喻。」

[0857a14]  佛言：「舍利弗！如是之人令閻浮提一切眾生  住法行道所有福德，若復有人令一眾生住  於初果，其福勝彼。

[0857a17]  「舍利弗！汝意云何？若復有人令閻浮提一切  眾生住於初果，彼富伽羅以是因緣得福多  不？」

[0857a19]  舍利弗言：「甚多。世尊！彼人福德不可譬  喻。」

[0857a20]  佛言：「舍利弗！如是之人令閻浮提一切眾  生住於初果所有福德，若復有人令一眾生  住第二果，其福勝彼。

[0857a23]  「舍利弗！汝意云何？若復有人令閻浮提一切  眾生住第二果，彼富伽羅以是因緣得福多  不？」

[0857a25]  舍利弗言：「甚多。世尊！彼人福德不可譬  喻。」

[0857a26]  佛言舍利弗：「如是之人令閻浮提一切眾  生住第二果所有福德，若復有人令一眾生  住第三果，其福勝彼。

[0857a29]  「舍利弗！若復有人令閻浮提一切眾生住第  三果所有福德，若復有人令一眾生住羅漢  果，其福勝彼。

[0857b03]  「舍利弗！若復有人令閻浮提一切眾生住羅  漢果所有福德，若復有人令一眾生得緣覺  道，其福勝彼。

[0857b06]  「舍利弗！若復有人令閻浮提一切眾生住緣  覺道所有福德，若復有人令一眾生住阿耨  多羅三藐三菩提，其福勝彼。

[0857b09]  「舍利弗！若復有人令閻浮提一切眾生住阿  耨多羅三藐三菩提所有福德，若復有人令  一眾生住不退法，其福勝彼。

[0857b12]  「舍利弗！若復有人令閻浮提一切眾生住不  退法所有福德，若復有人令一眾生畢竟安  住無生法忍，其福勝彼。

[0857b15]  「舍利弗！若復有人令閻浮提一切眾生畢竟  安住無生法忍所有福德；若復有人令一眾  生速疾安住一切智智，其福勝彼。

[0857b18]  「舍利弗！若復有人令閻浮提一切眾生速疾  安住一切智智所有福德；若復有人為他廣  說能生菩提、能破壞魔，示陰無我能離諸界，
破散諸入盡滅煩惱，淨分種子破壞染分，此  一切法高王法門，其福勝彼。

[0857b23]  「舍利弗！置閻浮提一切眾生。舍利弗！譬如  乃至遍四天下世界眾生，如是乃至一千世  界、二千世界、三千世界，乃至無量百千世界，
東西南北四維上下如是十方，於一一方恒  河沙等世界眾生，有色、無色，陸行、水行，卵生、  胎生、濕生、化生，如是乃至有想、無想，彼如是
等一切眾生本身盡已皆得人身；若有一人  教彼諸人令住五戒、十善業道。舍利弗！彼  富伽羅以是因緣得福多不？」

[0857c02]  舍利弗言：「甚多。  世尊！甚多。善逝！彼得無量阿僧祇福。」

[0857c04]  佛言：「舍利弗！汝今應知如是譬喻。舍利弗！  如是十方諸世界中一切眾生，若人令住信  行、法行、須陀洹果、斯陀含果、阿那含果、阿羅漢
果、辟支佛道，住阿耨多羅三藐三菩提，住不  退法、不生法忍、一切智智所有福德；若復有  人為他廣說此一切法高王法門所得福德，
舍利弗！此福德聚勝前福德，第一清淨無上  無比。

[0857c12]  「舍利弗！此勝法門，善決定意菩薩摩訶薩之  所修行，菩薩之行如是應知。舍利弗！若人  得聞此一切法高王法門，當知是人即是菩
薩摩訶薩也，彼人不退阿耨多羅三藐三菩  提，是福田者、無等等者、不相似者、是憶念  者、是過度者、是寂靜者、是調御者、性寂靜
者、是解脫者、是丈夫者、是師子者、第一男  者、勝丈夫者、大丈夫者、龍者天者、天中天  者、無障礙者、是不縛者、作所作者、所作辦
者、一切所作皆悉辦者，即是無邊功德聚者。」

[0857c22]  爾時世尊即說偈言：

「若人行菩提，　　是決定眾生；  
彼人無惡意，　　有無明如來。  
若發菩提心，　　其福不可喻；  
一切世間福，　　無如菩提福。  
無邊世界中，　　所有諸眾生；  
若人令勝上，　　轉轉更增上。  
彼人轉上上，　　上上得福利；  
於此菩提心，　　彼福如微塵。  
若人廣說此，　　無上修多羅；  
及學此經者，　　彼人是福田。  
若人聞此經，　　盡本性清淨；  
彼人名寂靜，　　是佛之真子。  
若聞此經時，　　勇健審丈夫；  
名調御解脫，　　天中天師子。  
若人說此經，　　經中無上經；  
天中天之天，　　眾生中無上。」

[0858a10]  如是說已。慧命舍利弗白佛言：「世尊！希有  世尊！如來乃能於此經中，如是略說菩薩之  行。菩薩乃於阿僧祇劫行菩薩行，猶故未得
無上佛智。世尊！此經中說無上佛智，世尊！  若有眾生從如來口聞此法門，如是眾生快  得善利、第一善利。」

[0858a16]  慧命舍利弗白佛言：「世尊！如我解佛所說法  義，乃至過去已入涅槃諸佛世尊，已為眾生  說此法門，此法門者，彼過去佛所說法中最
為第一。世尊！於未來世諸佛世尊當為眾生  說此法門，此法門者，彼未來佛所說法中最  為第一，謂一切法高王法門。世尊！於今現
在、現命、現住諸佛世尊今為眾生說此法門，  此法門者，彼現在佛所說法中最為第一。世  尊！我從世尊先已曾聞多多法門，善哉世  尊！今復為我說此法門。」

[0858a26]  佛告慧命舍利弗言：「舍利弗！此修多羅，佛自  知時，如眾生心信解之相知心而說。舍利弗！  是佛所知，非諸聲聞、緣覺境界」。

[0858a29]  「舍利弗！說此法時八萬四千人先未曾發菩  提之心，今聞此經發菩提心，六十千眾生得  無生法忍；有七十億欲界諸天先未曾發菩
提之心，今聞此經發菩提心，三億眾生得柔  順忍；無量地天、諸龍、夜叉，先未曾發菩提  之心，今聞此經發菩提心。舍利弗！如來觀
知如是義故，廣為眾生說此法門。」

[0858b07]  爾時無量百千眾生，比丘、比丘尼、優婆塞、優  婆夷，合掌向佛瞻仰尊顏目不暫捨。

[0858b09]  爾時世尊怡然微笑，於面門中放無量色，種  種色光遍照三千大千世界，此勝光明遍已，  還入世尊面門。

[0858b12]  爾時慧命舍利弗白佛言：「世尊！云何世尊何  因何緣如是微笑？唯願世尊為我解說。」

[0858b13]  佛告  慧命舍利弗言：「舍利弗！此多比丘、比丘尼、優  婆塞、優婆夷，合掌觀佛目不暫捨，汝為見不？」

[0858b16]  舍利弗言：「已見。世尊！」

[0858b16]  佛言：「舍利弗！此四部  眾行大乘行、行菩薩行。舍利弗！如彼心行，我  悉知之。舍利弗！若以如來過去不得、未來不
得、現在不得。舍利弗！此眾生行，陰中不得、  界中不得、入中不取。舍利弗！此菩薩行無上  無等。」

[0858b21]  如來說此菩薩行時，於此三千大千世  界皆悉大動，謂：動、遍動、等遍動；勇、遍勇、等  遍勇；吼、遍吼、等遍吼；起、遍起、等遍起；覺、
遍覺、等遍覺。魔王波旬退其宮殿，餘  異  魔身  皆悉退墮。此有偈言：

「朝壞魔軍力，　　不能更復起；  
以正覺所說，　　一切無有餘。  
陰魔煩惱魔，　　瘦弱無勢力；  
以聞如來說，　　一切法空故。  
見諸魔驚怖，　　聞不戲論法；  
彼法既不生，　　云何得有死？」

[0858c03]  彼魔波旬既墮地已，即向如來而說偈言：

「善哉獨大佛！　　願速安慰我；  
我今恐命盡，　　愁憂之所縛。」

[0858c06]  時魔波旬得佛安慰，忽然不現。

[0858c07]  如來既說此法門已，慧命舍利弗心意歡喜，  彼新出家無夏比丘，并諸天、人及阿修羅、  乾闥婆等，聞世尊說皆大歡喜。

佛說一切法高王經  (丹本一名：一切法義王經)

一切法高王經翻譯之記

[0858c12]  若夫皇德配天，則臣應聖道，魏大丞相  渤海國王，冥會如來勝典之目，謂《一切法  高王經》也。子尚書令儀同高公能知通法，
資福中勝翻譯之功、通法之最，敬集梵  文，重崇茲業，感佛法力，遇斯妙典，令  知法者翻為魏言。大乘學人沙門曇林，  婆羅門客瞿曇流支，在竇大尉定昌寺
譯。興和四年歲次壬戌，季夏六月朔次乙  未，二十三日丁巳創譯，八千四百四十九  字。出此經福非凡知量，若有形色，空界弗
容，書寫、讀誦、供養等者，生死暫居，菩提  不遠。其有智慧男子女人，若見聞知，願  崇斯福。

* * *

【經文資訊】大正藏第 17 冊 No. 0823 佛說一切法高王經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
