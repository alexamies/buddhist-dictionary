雜阿含經卷第十七

宋天竺三藏求那跋陀羅譯

雜因誦第三品之五
（四五六）

[0116c12] 如是我聞：

[0116c12] 一時，佛住舍衛國祇樹給孤獨園。

[0116c13] 爾時，世尊告諸比丘：「有光界、淨界、無量空入處界、無量識入處界、無所有入處界、非想非非想入處界、有滅界。」

[0116c15] 時，有異比丘從座起，整衣服，稽首禮足，合掌白佛言：「世尊！彼光界、淨界、無量空入處界、無量識入處界、無所有入處界、非想非非想入處界、滅界。如此諸界，何因緣可知？」

[0116c19] 佛告比丘：「彼光界者，緣闇故可知，淨界緣不淨故可知，無量空入處界者，緣色故可知，無量識入處界者，緣內故可知，無所有入處界者，緣所有可知，非想非非想入處界者，緣有第一故可知，滅界者，緣有身可知。」

[0116c24] 諸比丘白佛言：「世尊！彼光界，乃至滅界，以何正受而得？」

[0116c26] 佛告比丘：「彼光界、淨界、無量空入處界、無量識入處界、無所有入處界，此諸界於自行正受而得，非想非非想入處界，於第一有正受而得，滅界者，於有身滅正受而得。」

[0117a01] 佛說此經已，諸比丘聞佛所說，歡喜奉行。

（四五七）

[0117a03] 如是我聞：

[0117a03] 一時，佛住舍衛國東園鹿子母講堂。

[0117a04] 爾時，世尊晡時從禪覺，於講堂陰中敷座，於大眾前坐，說優檀那句，告諸比丘：「緣界故生說，非不界，緣界故生見，非不界，緣界故生想，非不界。緣下界，我說生下說、下見、下想、下思、下欲、下願、下士夫、下所作、下施設、下建立、下部分、下顯示、下受生。如是中。如是勝界，緣勝界，我說彼生勝說、勝見、勝想、勝思、勝願、勝士夫、勝所作、勝施設、勝建立、勝部分、勝顯示、勝受生勝。」

[0117a12] 時，有婆迦利比丘在佛後執扇扇佛，白佛言：「世尊！若於三藐三佛陀起非三藐三佛陀見，彼見亦緣界而生耶？」

[0117a15] 佛告比丘：「於三藐三佛陀起非三藐三佛陀見，亦緣界而生，非不界。所以者何？凡夫界者，是無明界，如我先說，緣下界生下說、下見，乃至下受生，中勝界生勝說、勝見，乃至勝受生。」

[0117a19] 佛說此經已，諸比丘聞佛所說，歡喜奉行。

（四五八）

[0117a21] 如是我聞：

[0117a21] 一時，佛住舍衛國祇樹給孤獨園。

[0117a22] 爾時，世尊告諸比丘：「有因生欲想，非無因，有因生恚想、害想，非無因。

[0117a23] 「云何因生欲想？謂緣欲界也。緣欲界故，生欲想、欲欲、欲覺、欲熱、欲求。愚癡凡夫起欲求已，此眾生起三處邪，謂身、口、心。如是邪因緣故，現法苦住，有苦、有礙、有惱、有熱，身壞命終，生惡趣中，是名因緣生欲想。

[0117a28] 「云何因緣生恚想、害想？謂害界也。緣害界，生害想、害欲、害覺、害熱、害求，愚癡凡夫起害求已，此眾生起三處邪，謂身、口、心。起三處邪因緣已，現法苦住，有苦、有礙、有惱、有熱，身壞命終，生惡趣中，是名因緣生害想。

[0117b04] 「諸比丘！若諸沙門、婆羅門如是安於生，生危嶮想，不求捨離，不覺、不吐，彼則現法苦住，有苦、有礙、有惱、有熱，身壞命終，生惡趣中。譬如城邑聚落不遠有曠野，大火卒起，彼無有力能滅火者，當知彼諸野中眾生悉被火害。如是諸沙門、婆羅門安於生，生危嶮想，身壞命終，生惡趣中。

[0117b11] 「諸比丘！有因生出要想，非無因。云何有因生出要想？謂出要界，緣出要界，生出要想、出要欲、出要覺、出要熱、出要求，謂彼慧者出要求時，眾生三處生正，謂身、口、心，彼如是生正因緣已，現法樂住，不苦、不礙、不惱、不熱，身壞命終，生善趣中，是名因緣生出要想。

[0117b17] 「云何因緣生不恚、不害想？謂不害界也，不害界因緣生不害想、不害欲、不害覺、不害熱、不害求，彼慧者不害求時，眾生三處正，謂身、口、心。彼正因緣生已，現法樂住，不苦、不礙、不惱、不熱，身壞命終，生善趣中，是名因緣生不害想。

[0117b22] 「若諸沙門、婆羅門安於生，生不害想，不捨離、不覺、不吐，現法樂住，不苦、不礙、不惱、不熱，身壞命終，生善趣中。譬如城邑聚落邊有曠野，大火卒起，有人堪能手足滅火，當知彼諸眾生依草木者，悉不被害。如是諸沙門、婆羅門安於生，生正想，不捨、不覺、不吐，現法樂住，不苦、不礙、不惱、不熱，身壞命終，生善趣中。」

[0117b29] 佛說此經已，諸比丘聞佛所說，歡喜奉行。

（四五九）

[0117c02] 如是我聞：

[0117c02] 一時，佛住舍衛國祇樹給孤獨園。

[0117c03] 時，有婆羅門來詣佛所，與世尊面相慰勞已，於一面住，白佛言：「眾生非自作、非他作？」

[0117c05] 佛告婆羅門：「如是論者，我不與相見，汝今自來，而言我非自作、非他作？」

[0117c06] 婆羅門言：「云何？瞿曇！眾生為自作、為他作耶？」

[0117c08] 佛告婆羅門：「我今問汝，隨意答我。婆羅門！於意云何？有眾生方便界，令諸眾生知作方便耶？」

[0117c10] 婆羅門言：「瞿曇！有眾生方便界，令諸眾生知作方便也。」

[0117c11] 佛告婆羅門：「若有方便界，令諸眾生知有方便者，是則眾生自作、是則他作。婆羅門！於意云何？有眾生安住界、堅固界、出界、造作界，令彼眾生知有造作耶？」

[0117c15] 婆羅門白佛：「有眾生安住界、堅固界、出界、造作界，令諸眾生知有造作。」

[0117c17] 佛告婆羅門：「若彼安住界、堅固界、出界、造作界，令諸眾生知有造作者，是則眾生自作、是則他作。」

[0117c19] 婆羅門白佛：「有眾生自作、有他作，瞿曇！世間多事，今當請辭。」

[0117c20] 佛告婆羅門：「世間多事，宜知是時。」

[0117c21] 時，彼婆羅門聞佛所說，歡喜隨喜，從座起去。

（四六〇）

[0117c23] 如是我聞：

[0117c23] 一時，佛住拘睒彌國瞿師羅園。

[0117c24] 爾時，瞿師羅長者詣尊者阿難所，禮尊者阿難足，退坐一面，白尊者阿難：「所說種種界。云何為種種界？」

[0117c26] 尊者阿難告瞿師羅長者：「眼界異、色界異喜處，二因緣生識，三事和合生觸，又喜觸因緣生樂受。如是耳、鼻、舌、身、意、法，亦如是說。復次，長者！有異眼界、異色界憂處，二因緣生識，三事和合生苦觸，彼苦觸因緣生苦受。如是耳、鼻、舌、身、意、法，亦如是說。

[0118a03] 「復次，長者！異眼界、異色界捨處，二因緣生識，三事和合生不苦不樂觸，不苦不樂觸因緣生不苦不樂受。如是耳、鼻、舌、身、意、法，亦如是說。」

[0118a06] 爾時，瞿師羅長者聞尊者阿難所說，歡喜隨喜，禮足而去。

（四六一）

[0118a08] 如是我聞：

[0118a08] 一時，佛住拘睒彌國瞿師羅園。

[0118a09] 爾時，瞿師羅長者詣尊者阿難所，稽首禮足，於一面坐。白尊者阿難：「所說種種界。云何為種種界？」

[0118a11] 尊者阿難告瞿師羅長者：「有三界。云何三？謂欲界、色界、無色界。」

[0118a12] 爾時，尊者阿難即說偈言：

「曉了於欲界，　　色界亦復然，
　捨一切有餘，　　得無餘寂滅。
　於身和合界，　　永盡無餘證，
　三耶三佛說，　　無憂離垢句。」

[0118a18] 尊者阿難說是經已，瞿師羅長者歡喜隨喜，作禮而去。

（四六二）

[0118a20] 如是我聞：

[0118a20] 一時，佛住拘睒彌國瞿師羅園。

[0118a21] 爾時，瞿師羅長者詣尊者阿難所，稽首禮足，退坐一面，白尊者阿難：「所說種種界。云何名為種種界？」

[0118a23] 尊者阿難告瞿師羅長者：「有三界，色界、無色界、滅界，是名三界。」即說偈言：

「若色界眾生，　　及住無色界，
　不識滅界者，　　還復受諸有。
　若斷於色界，　　不住無色界，
　滅界心解脫，　　永離於生死。」

[0118a30] 尊者阿難說是經已，瞿師羅長者歡喜隨喜，作禮而去。

（四六三）

[0118b02] 如是我聞：

[0118b02] 一時，佛住拘睒彌國瞿師羅園。

[0118b03] 爾時，瞿師羅長者詣尊者阿難所，稽首禮足，退坐一面，白尊者阿難：「所說種種界。云何為種種界？」

[0118b05] 尊者阿難答瞿師羅長者：「謂三種出界。云何三？謂從欲界出至色界，色界出至無色界、一切諸行一切思想滅界，是名三出界。」即說偈言：

「知從欲界出，　　超踰於色界，
　一切行寂滅，　　勤修正方便。
　斷除一切愛，　　一切行滅盡，
　知一切有餘，　　不復轉還有。」

[0118b13] 尊者阿難說是經已，瞿師羅長者歡喜隨喜，作禮而去。

（四六四）

[0118b15] 如是我聞：

[0118b15] 一時，佛住拘睒彌國瞿師羅園。

[0118b16] 爾時，尊者阿難往詣上座上座名者所，詣已，恭敬問訊，問訊已，退坐一面，問上座上座名者言：「若比丘於空處、樹下、閑房思惟，當以何法專精思惟？」

[0118b19] 上座答言：「尊者阿難！於空處、樹下、閑房思惟者，當以二法專精思惟，所謂止、觀。」

[0118b21] 尊者阿難復問上座：「修習於止，多修習已，當何所成，修習於觀，多修習已，當何所成？」

[0118b23] 上座答言：「尊者阿難！修習於止，終成於觀，修習觀已，亦成於止。謂聖弟子止、觀俱修，得諸解脫界。」

[0118b25] 阿難復問上座：「云何諸解脫界？」

[0118b26] 上座答言：「尊者阿難！若斷界、無欲界、滅界，是名諸解脫界。」

[0118b27] 尊者阿難復問上座：「云何斷界？乃至滅界？」

[0118b28] 上座答言：「尊者阿難！斷一切行，是名斷界；斷除愛欲，是無欲界，一切行滅，是名滅界。」

[0118c01] 時，尊者阿難聞上座所說，歡喜隨喜，往詣五百比丘所，恭敬問訊，退坐一面，白五百比丘言：「若比丘於空處、樹下、閑房思惟時，當以何法專精思惟？」

[0118c05] 時，五百比丘答尊者阿難：「當以二法專精思惟，乃至滅界，如上座所說。」

[0118c07] 時，尊者阿難聞五百比丘所說，歡喜隨喜，往詣佛所，稽首佛足，退坐一面，白佛言：「世尊！若比丘空處、樹下、閑房思惟，當以何法專精思惟？」

[0118c10] 佛告阿難：「若比丘空處、樹下、閑房思惟，當以二法專精思惟，乃至滅界，如五百比丘所說。」

[0118c12] 時，尊者阿難白佛言：「奇哉！世尊！大師及諸弟子皆悉同法、同句、同義、同味，我今詣上座名上座者，問如此義，亦以此義、此句、此味答我，如今世尊所說，我復詣五百比丘所，亦以此義、此句、此味而問，彼五百比丘亦以此義、此句、此味答，如今世尊所說。是故當知，師及弟子一切同法、同義、同句、同味。」

[0118c19] 佛告阿難：「汝知彼上座為何如比丘？」

[0118c20] 阿難白佛：「不知。世尊！」

[0118c20] 佛告阿難：「上座者是阿羅漢，諸漏已盡，已捨重擔，正智心善解脫，彼五百比丘亦皆如是。」

[0118c22] 佛說此經已，尊者阿難聞佛所說，歡喜奉行。

（四六五）

[0118c24] 如是我聞：

[0118c24] 一時，佛住王舍城迦蘭陀竹園。

[0118c25] 爾時，尊者羅睺羅詣世尊所，稽首禮足，退坐一面，白佛言：「世尊！云何知、云何見我此識身及外境界一切相，得無有我、我所見、我慢繫著使？」

[0118c28] 佛告羅睺羅：「諦聽，善思，當為汝說。羅睺羅！若比丘於所有地界，若過去、若未來、若現在，若內、若外，若麁、若細，若好、若醜，若遠、若近，彼一切非我、不異我、不相在如實知，水界、火界、風界、空界、識界亦復如是。

[0119a04] 「羅睺羅！比丘如是知、如是見，於我此識身及外境界一切相，無有我、我所見、我慢繫著使。羅睺羅！若比丘於此識身及外境界一切相，無有我、我所見、我慢繫著使，是名斷愛縛諸結、斷諸愛，正慢無間等，究竟苦邊。」

[0119a09] 佛說此經已，尊者羅睺羅聞佛所說，歡喜奉行。

（四六六）

[0119a11] 如是我聞：

[0119a11] 一時，佛住王舍城迦蘭陀竹園。

[0119a12] 爾時，尊者羅睺羅往詣佛所，稽首禮足，退坐一面，白佛言：「世尊！云何知、云何見我此識身及外境界一切相，得無有我、我所見、我慢繫著使？」

[0119a15] 佛告羅睺羅：「有三受——苦受、樂受、不苦不樂受。此三受何因、何集、何生、何轉？謂此三受，觸因、觸集、觸生、觸轉；彼彼觸因、彼彼受生，若彼彼觸滅，彼彼受亦滅、止、清涼、沒。如是知、如是見我此識及外境界一切相，得無有我、我所見、我慢繫著使。」

[0119a20] 佛說此經已，尊者羅睺羅聞佛所說，歡喜奉行。

（四六七）

[0119a22] 如是我聞：

[0119a22] 一時，佛住王舍城迦蘭陀竹園。

[0119a23] 爾時，尊者羅睺羅往詣佛所，稽首禮足，退住一面，白佛言：「世尊！云何知、云何見我此識身及外境界一切相，得無有我、我所見、我慢繫著使？」

[0119a26] 佛告羅睺羅：「有三受，苦受、樂受、不苦不樂受。觀於樂受而作苦想，觀於苦受作劍刺想，觀不苦不樂受作無常想。若彼比丘觀於樂受而作苦想，觀於苦受作劍刺想，觀不苦不樂受作無常、滅想者，是名正見。」

[0119b02] 爾時，世尊即說偈言：

「觀樂作苦想，　　苦受同劍刺，
　於不苦不樂，　　修無常滅想，
　是則為比丘。　　正見成就者，
　寂滅安樂道，　　住於最後邊，
　永離諸煩惱，　　摧伏眾魔軍。」

[0119b09] 佛說此經已，尊者羅睺羅聞佛所說，歡喜奉行。

（四六八）

[0119b11] 如是我聞：

[0119b11] 一時，佛住王舍城迦蘭陀竹園。

[0119b12] 爾時，尊者羅睺羅往詣佛所，稽首佛足，退坐一面，白佛言：「世尊！云何知、云何見我此識身及外境界一切相，得無有我、我所見、我慢繫著使？」

[0119b15] 佛告羅睺羅：「有三受——苦受、樂受、不苦不樂受。觀於樂受，為斷樂受貪使故，於我所修梵行；斷苦受瞋恚使故，於我所修梵行；斷不苦不樂受癡使故，於我所修梵行。

[0119b19] 「羅睺羅！若比丘樂受貪使已斷、已知，苦受恚使已斷、已知，不苦不樂受癡使已斷、已知者，是名比丘斷除愛欲縛、去諸結，慢無間等，究竟苦邊。」

[0119b22] 爾時，世尊即說偈言：

「樂受所受時，　　則不知樂受，
　貪使之所使，　　不見出要道。
　苦受所受時，　　則不知苦受，
　瞋恚使所使，　　不見出要道。
　不苦不樂受，　　正覺之所說，
　不善觀察者，　　終不度彼岸。
　比丘勤精進，　　正知不動轉，
　如此一切受，　　慧者能覺知。
　覺知諸受者，　　現法盡諸漏，
　明智者命終，　　不墮於眾數。
　眾數既已斷，　　永處般涅槃。」

[0119c05] 佛說此經已，尊者羅睺羅聞佛所說，歡喜奉行。

（四六九）

[0119c07] 如是我聞：

[0119c07] 一時，佛住王舍城迦蘭陀竹園。

[0119c08] 爾時，世尊告諸比丘：「大海深嶮者，此世間愚夫所說深嶮，非賢聖法、律所說深嶮。世間所說者，是大水積聚數耳，若從身生諸受，眾苦逼迫，或惱、或死，是名大海極深嶮處。愚癡無聞凡夫於此身生諸受，苦痛逼迫，或惱、或死，憂悲稱怨，啼哭號呼，心亂發狂，長淪沒溺，無止息處。多聞聖弟子於身生諸受，苦痛逼迫，或惱、或死，不生憂悲、啼哭號呼、心生狂亂，不淪生死，得止息處。」

[0119c17] 爾時，世尊即說偈言：

「身生諸苦受，　　逼迫乃至死，
　憂悲不息忍，　　號呼發狂亂，
　心自生障礙，　　招集眾苦增，
　永淪生死海，　　莫知休息處。
　能捨身諸受，　　身所生苦惱，
　切迫乃至死，　　不起憂悲想。
　不啼哭號呼，　　能自忍眾苦，
　心不生障礙，　　招集眾苦增。
　不淪沒生死，　　永得安隱處。」

[0119c27] 佛說此經已，諸比丘聞佛所說，歡喜奉行。

（四七〇）

[0119c28] 如是我聞：

[0119c28] 一時，佛住王舍城迦蘭陀竹園。

[0119c29] 爾時，世尊告諸比丘：「愚癡無聞凡夫生苦樂受、不苦不樂受，多聞聖弟子亦生苦樂受、不苦不樂受。諸比丘！凡夫、聖人有何差別？」

[0120a03] 諸比丘白佛：「世尊是法根、法眼、法依。善哉！世尊！唯願廣說，諸比丘聞已，當受奉行。」

[0120a05] 佛告諸比丘：「愚癡無聞凡夫身觸生諸受，苦痛逼迫，乃至奪命，憂愁啼哭，稱怨號呼。」

[0120a08] 佛告諸比丘：「諦聽，善思，當為汝說。諸比丘！愚癡無聞凡夫身觸生諸受，增諸苦痛，乃至奪命，愁憂稱怨，啼哭號呼，心生狂亂，當於爾時，增長二受，若身受、若心受。

[0120a12] 「譬如士夫身被雙毒箭，極生苦痛，愚癡無聞凡夫亦復如是。增長二受，身受、心受，極生苦痛。所以者何？以彼愚癡無聞凡夫不了知故，於諸五欲生樂受觸，受五欲樂，受五欲樂故，為貪使所使；苦受觸故，則生瞋恚，生瞋恚故，為恚使所使。於此二受，若集、若滅、若味、若患、若離不如實知；不如實知故，生不苦不樂受，為癡使所使。為樂受所繫終不離，苦受所繫終不離，不苦不樂受所繫終不離。云何繫？謂為貪、恚、癡所繫，為生、老、病、死、憂、悲、惱、苦所繫。

[0120a22] 「多聞聖弟子身觸生苦受，大苦逼迫，乃至奪命，不起憂悲稱怨、啼哭號呼、心亂發狂，當於爾時，唯生一受，所謂身受，不生心受。

[0120a25] 「譬如士夫被一毒箭，不被第二毒箭，當於爾時，唯生一受，所謂身受，不生心受。為樂受觸，不染欲樂，不染欲樂故，於彼樂受，貪使不使。於苦觸受不生瞋恚，不生瞋恚故，恚使不使。於彼二使，集、滅、味、患、離如實知，如實知故，不苦不樂受癡使不使，於彼樂受解脫不繫，苦受、不苦不樂受解脫不繫。於何不繫？謂貪、恚、癡不繫，生、老、病、死、憂、悲、惱、苦不繫。」

[0120b05] 爾時，世尊即說偈言：

「多聞於苦樂，　　非不受覺知，
　彼於凡夫人，　　其實大有聞。
　樂受不放逸，　　苦觸不增憂，
　苦樂二俱捨，　　不順亦不違。
　比丘勤方便，　　正智不傾動，
　於此一切受，　　黠慧能了知。
　了知諸受故，　　現法盡諸漏，
　身死不墮數，　　永處般涅槃。」

[0120b14] 佛說此經已，諸比丘聞佛所說，歡喜奉行。

（四七一）

[0120b15] 如是我聞：

[0120b15] 一時，佛住王舍城迦蘭陀竹園。

[0120b16] 爾時，世尊告諸比丘：「譬如空中狂風卒起，從四方來，有塵土風、無塵土風、毘濕波風、鞞嵐婆風、薄風、厚風，乃至風輪起風。身中受風亦復如是，種種受起——樂受、苦受、不苦不樂受，樂身受、苦身受、不苦不樂身受，樂心受、苦心受、不苦不樂心受，樂食受、苦食受、不苦不樂食受，樂無食、苦無食、不苦不樂無食受，樂貪受、苦貪受、不苦不樂貪受，樂出要受、苦出要受、不樂不苦出要受。」

[0120b24] 爾時，世尊即說偈言：

「譬如虛空中，　　種種狂風起，
　東西南北風，　　四維亦如是。
　有塵及無塵，　　乃至風輪起，
　如是此身中，　　諸受起亦然。
　若樂若苦受，　　及不苦不樂，
　有食與無食，　　貪著不貪著。
　比丘勤方便，　　正智不傾動，
　於此一切受，　　黠慧能了知。
　了知諸受故，　　現法盡諸漏，
　身死不墮數，　　永處般涅槃。」

[0120c07] 佛說此經已，諸比丘聞佛所說，歡喜奉行。

（四七二）

[0120c08] 如是我聞：

[0120c08] 一時，佛住王舍城迦蘭陀竹園。

[0120c09] 爾時，世尊告諸比丘：「譬如客舍種種人住，若剎利、婆羅門、長者居士、野人獵師、持戒犯戒、在家出家，悉於中住。此身亦復如是，種種受生——苦受、樂受、不苦不樂受，樂身受、苦身受、不苦不樂身受，樂心受、苦心受、不苦不樂心受，樂食受、苦食受、不苦不樂食受，樂無食受、苦無食受、不苦不樂無食受，樂貪著受、苦貪著受、不苦不樂貪著受，樂出要受、苦出要受、不苦不樂出要受。」

[0120c17] 爾時，世尊即說偈言：

「譬如客舍中，　　種種人住止，
　剎利婆羅門，　　長者居士等，
　旃陀羅野人，　　持戒犯戒者，
　在家出家人，　　如是等種種，
　此身亦如是。　　種種諸受生，
　若樂若苦受，　　及不苦不樂，
　有食與無食，　　貪著不貪著，
　比丘勤方便，　　正智不傾動，
　於此一切受，　　黠慧能了知，
　了知諸受故，　　現法盡諸漏，
　身死不墮數，　　永處般涅槃。」

[0121a01] 佛說此經已，諸比丘聞佛所說，歡喜奉行。

（四七三）

[0121a02] 如是我聞：

[0121a02] 一時，佛住王舍城迦蘭陀竹園。

[0121a03] 時，有異比丘獨一靜處禪思，念言：「世尊說三受——樂受、苦受、不苦不樂受，又說諸所有受悉皆是苦，此有何義？」是比丘作是念已，從禪起，往詣佛所，稽首禮足，退住一面，白佛言：「世尊！我於靜處禪思，念言：『世尊說三受——樂受、苦受、不苦不樂受，又說諸所有受悉皆是苦，此有何義？』」

[0121a09] 佛告比丘：「我以一切行無常故，一切諸行變易法故，說諸所有受悉皆是苦。」

[0121a11] 爾時，世尊即說偈言：

「知諸行無常，　　皆是變易法，
　故說受悉苦，　　正覺之所知。
　比丘勤方便，　　正智不傾動，
　於諸一切受，　　黠慧能了知。
　悉知諸受已，　　現法盡諸漏，
　身死不墮數，　　永處般涅槃。」

[0121a18] 佛說是經已，諸比丘聞佛所說，歡喜奉行。

（四七四）

[0121a19] 如是我聞：

[0121a19] 一時，佛住王舍城迦蘭陀竹園。

[0121a20] 爾時，尊者阿難獨一靜處禪思，念言：「世尊說三受——樂受、苦受、不苦不樂受，又復說諸所有受悉皆是苦，此有何義？」作是念已，從禪起，詣世尊所，稽首禮足，退住一面，白佛言：「世尊！我獨一靜處禪思，念言：『如世尊說三受——樂受、苦受、不苦不樂受，又說一切諸受悉皆是苦，此有何義？』」

[0121a26] 佛告阿難：「我以一切行無常故，一切行變易法故，說諸所有受悉皆是苦。又復，阿難！我以諸行漸次寂滅故說，以諸行漸次止息故說，一切諸受悉皆是苦。」

[0121b01] 阿難白佛言：「云何？世尊！以諸受漸次寂滅故說？」

[0121b02] 佛告阿難：「初禪正受時，言語寂滅，第二禪正受時，覺觀寂滅，第三禪正受時，喜心寂滅，第四禪正受時，出入息寂滅；空入處正受時，色想寂滅，識入處正受時，空入處想寂滅，無所有入處正受時，識入處想寂滅，非想非非想入處正受時，無所有入處想寂滅，想受滅正受時，想受寂滅，是名漸次諸行寂滅。」

[0121b09] 阿難白佛言：「世尊！云何漸次諸行止息？」

[0121b10] 佛告阿難：「初禪正受時，言語止息，二禪正受時，覺觀止息，三禪正受時，喜心止息，四禪正受時，出入息止息；空入處正受時，色想止息，識入處正受時，空入處想止息，無所有入處正受時，識入處想止息，非想非非想入處正受時，無所有入處想止息，想受滅正受時，想受止息，是名漸次諸行止息。」

[0121b17] 阿難白佛：「世尊！是名漸次諸行止息。」

[0121b17] 佛告阿難：「復有勝止息、奇特止息、上止息、無上止息。如是止息，於餘止息無過上者。」

[0121b19] 阿難白佛：「何等為勝止息、奇特止息、上止息、無上止息，諸餘止息無過上者？」

[0121b21] 佛告阿難：「於貪欲心不樂、解脫，恚、癡心不樂、解脫，是名勝止息、奇特止息、上止息、無上止息，諸餘止息無過上者。」

[0121b24] 佛說此經已，尊者阿難聞佛所說，歡喜奉行。

（四七五）

[0121b26] 如是我聞：

[0121b26] 一時，佛住王舍城迦蘭陀竹園。

[0121b27] 爾時，世尊告諸比丘：「毘婆尸如來未成佛時，獨一靜處，禪思思惟，作如是觀，觀察諸受。云何為受？云何受集？云何受滅？云何受集道跡？云何受滅道跡？云何受味？云何受患？云何受離？如是觀察，有三受——樂受、苦受、不苦不樂受。觸集是受集，觸滅是受滅。若於受愛樂、讚歎、染著、堅住，是名受集道跡。若於受不愛樂、讚歎、染著、堅住，是名受滅道跡。若受因緣生樂喜，是名受味，若受無常變易法，是名受患。若於受斷欲貪、越欲貪，是名受離。」

[0121c08] 佛說此經已，諸比丘聞佛所說，歡喜奉行。

[0121c10] 如毘婆尸佛，如是式棄佛、毘濕波浮佛、迦羅迦孫提佛、迦那迦牟尼佛、迦葉佛，及我釋迦文佛，未成佛時思惟觀察諸受，亦復如是。

（四七六）

[0121c13] 如是我聞：

[0121c13] 一時，佛住王舍城迦蘭陀竹園。

[0121c14] 爾時，有異比丘獨一靜處禪思。如是觀察諸受。云何受？云何受集？云何受滅？云何受集道跡？云何受滅道跡？云何受味？云何受患？云何受離？

[0121c17] 時，彼比丘從禪覺已，詣世尊所，稽首禮足，退住一面，白佛言：「世尊！我獨一靜處禪思，觀察諸受。云何為受？云何受集？云何受滅？云何受集道跡？云何受滅道跡？云何受味？云何受患？云何受離？」

[0121c21] 佛告比丘：「有三受——樂受、苦受、不苦不樂受。觸集是受集，觸滅是受滅。若於受愛樂、讚歎、染著、堅住，是名受集道跡。若於受不愛樂、讚歎、染著、堅住，是名受滅道跡。若受因緣生樂喜，是名受味，若受無常變易法，是名受患。若於受斷欲貪、越欲貪，是名受離。」

[0121c27] 佛說此經已，諸比丘聞佛所說，歡喜奉行。

（四七七）

[0121c29] 如異比丘問經，尊者阿難所問經亦如是。

（四七八）

[0122a02] 如是我聞：

[0122a02] 一時，佛住王舍城迦蘭陀竹園。

[0122a03] 爾時，世尊告諸比丘：「云何為受？云何受集？云何受滅？云何受集道跡？云何受滅道跡？」

[0122a05] 諸比丘白佛言：「世尊是法根、法眼、法依。善哉！世尊！唯願廣說，諸比丘聞已，當受奉行。」

[0122a07] 佛告諸比丘：「諦聽，善思，當為汝說。」佛告比丘：「有三受——樂受、苦受、不苦不樂受。觸集是受集、觸滅是受滅。若於受愛樂、讚歎、染著、堅住，是名受集道跡；若於受不愛樂、讚歎、染著、堅住，是名受滅道跡。若受因緣生樂喜，是名受味；若受無常變易，是名受患；若於受斷欲貪、越欲貪，是名受離。」

[0122a13] 佛說此經已，諸比丘聞佛所說，歡喜奉行。

（四七九）

[0122a15] 如是我聞：

[0122a15] 一時，佛住王舍城迦蘭陀竹園。

[0122a16] 爾時，世尊告諸比丘：「若我於諸受不如實知，受集、受滅、受集道跡、受滅道跡、受味、受患、受離不如實知，我於諸天世間、魔、梵、沙門、婆羅門、天、人眾中，不得解脫、出離、脫諸顛倒，亦非阿耨多羅三藐三菩提。以我於諸受、受集、受滅、受集道跡、受滅道跡、受味、受患、受離如實知故，於諸天世間、魔、梵、沙門、婆羅門、天、人眾中，為脫、為出、為脫諸顛倒，得阿耨多羅三藐三菩提。」

[0122a24] 佛說此經已，諸比丘聞佛所說，歡喜奉行。

（四八〇）

[0122a26] 如是我聞：

[0122a26] 一時，佛住王舍城迦蘭陀竹園。

[0122a27] 爾時，世尊告諸比丘：「若沙門、婆羅門於諸受不如實知，受集、受滅、受集道跡、受滅道跡、受味、受患、受離不如實知者；非沙門、非婆羅門，不同沙門、不同婆羅門，非沙門義、非婆羅門義，現法自知作證：『我生已盡，梵行已立，所作已作，自知不受後有。』

[0122b04] 「若沙門、婆羅門於諸受如實知，受集、受滅、受集道跡、受滅道跡、受味、受患、受離如實知者，彼是沙門之沙門、婆羅門之婆羅門，同沙門、同婆羅門，沙門義、婆羅門義，現法自知作證：『我生已盡，梵行已立，所作已作，自知不受後有。』」

[0122b09] 佛說此經已，諸比丘聞佛所說，歡喜奉行。

[0122b11] 如沙門、非沙門，如是沙門數、非沙門數亦如是。

（四八一）

[0122b13] 如是我聞：

[0122b13] 一時，佛住壹奢能伽羅國壹奢能伽羅林中。

[0122b14] 爾時，世尊告諸比丘：「我欲於此中半月坐禪。諸比丘！勿復遊行，唯除乞食及布薩，即便坐禪，不復遊行，唯除乞食及布薩。」

[0122b17] 爾時，世尊半月過已，敷坐具，於眾前坐，告諸比丘：「我以初成佛時所思惟禪法少許禪分，於今半月，思惟作是念：『諸有眾生，生受皆有因緣，非無因緣。云何因緣？欲是因緣、覺是因緣、觸是因緣。』

[0122b22] 「諸比丘！於欲不寂滅、覺不寂滅、觸不寂滅，彼因緣故，眾生生受，以不寂滅因緣故，眾生生受。彼欲寂滅、覺不寂滅、觸不寂滅，以彼因緣故，眾生生受，以不寂滅因緣故，眾生生受。彼欲寂滅、覺寂滅、觸不寂滅，以彼因緣故，眾生生受，以不寂滅因緣故，眾生生受。彼欲寂滅、覺寂滅、觸寂滅，以彼因緣故，眾生生受，以彼寂滅因緣故，眾生生受。邪見因緣故，眾生生受，邪見不寂滅因緣故，眾生生受。邪志、邪語、邪業、邪命、邪方便、邪念、邪定、邪解脫、邪智因緣故，眾生生受，邪智不寂滅因緣故，眾生生受。正見因緣故，眾生生受，正見寂滅因緣故，眾生生受。正志、正語、正業、正命、正方便、正念、正定、正解脫、正智因緣故，眾生生受，正智寂滅因緣故，眾生生受。若彼欲不得者得、不獲者獲、不證者證生，以彼因緣故，眾生生受，以彼寂滅因緣故，眾生生受。是名不寂滅因緣，眾生生受，寂滅因緣，眾生生受。

[0122c11] 「若沙門、婆羅門如是緣緣、緣緣集、緣緣滅、緣緣集道跡、緣緣滅道跡不如實知者，彼非沙門之沙門、非婆羅門之婆羅門，不同沙門之沙門、不同婆羅門之婆羅門，非沙門義、非婆羅門義，現法自知作證：『我生已盡，梵行已立，所作已作，自知不受後有。』

[0122c17] 「若沙門、婆羅門於此緣緣、緣緣集、緣緣滅、緣緣集道跡、緣緣滅道跡如實知者，當知是沙門之沙門、婆羅門之婆羅門，同沙門、同婆羅門，以沙門義、婆羅門義，現法自知作證：『我生已盡，梵行已立，所作已作，自知不受後有。』」

[0122c22] 佛說此經已，諸比丘聞佛所說，歡喜奉行。

（四八二）

[0122c24] 如是我聞：

[0122c24] 一時，佛住舍衛國祇樹給孤獨園。夏安居時。

[0122c25] 爾時，給孤獨長者來詣佛所，稽首禮足，却坐一面，佛為說法，示、教、照、喜，說種種法。示、教、照、喜已，從座起，整衣服，為佛作禮，合掌白佛言：「唯願世尊與諸大眾受我三月請衣被、飲食、應病湯藥。」

[0122c29] 爾時，世尊默然而許。

[0123a01] 時，給孤獨長者知佛默然受請已，從座起去，還歸自家，過三月已，來詣佛所，稽首禮足，退坐一面。佛告給孤獨長者：「善哉！長者！三月供養衣被、飲食、應病湯藥。汝以莊嚴淨治上道，於未來世當獲安樂果報，然汝今莫得默然樂受此法，汝當精勤，時時學遠離喜樂，具足身作證。」

[0123a07] 時，給孤獨長者聞佛所說，歡喜隨喜，從座起而去。

[0123a09] 爾時，尊者舍利弗於眾中坐，知給孤獨長者去已，白佛言：「奇哉！世尊！善為給孤獨長者說法，善勸勵給孤獨長者，言：『汝已三月具足供養如來大眾中，淨治上道，於未來世，當受樂報；汝莫默然樂著此福，汝當時時學遠離喜樂，具足身作證。』世尊！若使聖弟子學遠離喜樂，具足身作證，得遠離五法，修滿五法。云何遠離五法？謂斷欲所長養喜、斷欲所長養憂、斷欲所長養捨、斷不善所長養喜、斷不善所長養憂，是名五法遠離。云何修滿五法？謂隨喜、歡喜、猗息、樂、一心。」

[0123a19] 佛告舍利弗：「如是，如是。若聖弟子修學遠離喜樂，具足身作證，遠離五法，修滿五法。」

[0123a21] 佛說此經已，諸比丘聞佛所說，歡喜奉行。

（四八三）

[0123a23] 如是我聞：

[0123a23] 一時，佛住舍衛國祇樹給孤獨園。

[0123a24] 爾時，世尊告諸比丘：「有食念者、有無食念者、有無食無食念者；有食樂者、無食樂者、有無食無食樂者；有食捨者、有無食捨者、有無食無食捨者；有食解脫者、有無食解脫者、有無食無食解脫者。

[0123a28] 「云何食念？謂五欲因緣生念。云何無食念？謂比丘離欲、離惡不善法，有覺有觀，離生喜樂，初禪具足住，是名無食念。云何無食無食念？謂比丘有覺有觀息，內淨一心，無覺無觀，定生喜樂，第二禪具足住，是名無食無食念。

[0123b04] 「云何有食樂？謂五欲因緣生樂、生喜，是名有食樂。云何無食樂？謂息有覺有觀，內淨一心，無覺無觀，定生喜樂，是名無食樂。云何無食無食樂？謂比丘離喜貪，捨心住正念正知，安樂住彼聖說捨，是名無食無食樂。

[0123b09] 「云何有食捨？謂五欲因緣生捨，是名有食捨。云何無食捨？謂彼比丘離喜貪，捨心住正念正知，安樂住彼聖說捨，第三禪具足住，是名無食捨。云何無食無食捨？謂比丘離苦息樂，憂喜先已離，不苦不樂捨，淨念一心，第四禪具足住，是名無食無食捨。

[0123b15] 「云何有食解脫？謂色俱行。云何無食解脫？謂無色俱行。云何無食無食解脫？謂彼比丘貪欲不染、解脫，瞋恚、愚癡心不染、解脫，是名無食無食解脫。」

[0123b18] 佛說此經已，諸比丘聞佛所說，歡喜奉行。

（四八四）

[0123b20] 如是我聞：

[0123b20] 一時，佛住舍衛國祇樹給孤獨園。

[0123b21] 爾時，尊者跋陀羅比丘及尊者阿難俱住祇樹給孤獨園。

[0123b22] 爾時，尊者阿難往詣尊者跋陀羅所，共相問訊慰勞已，於一面住。時，尊者阿難問尊者跋陀羅比丘言：「云何名為見第一？云何聞第一？云何樂第一？云何想第一？云何有第一？」

[0123b26] 尊者跋陀羅語尊者阿難言：「有梵天自在造作、化如意，為世之父，若見彼梵天者，名曰見第一。

[0123b28] 「阿難！有眾生離生喜樂，處處潤澤，處處敷悅，舉身充滿，無不滿處。所謂離生喜樂，彼從三昧起，舉聲唱說，遍告大眾：『極寂靜者，離生喜樂，極樂者，離生喜樂。』諸有聞彼聲者，是名聞第一。

[0123c04] 「復次，阿難！有眾生於此身離喜之樂潤澤，處處潤澤，敷悅充滿，舉身充滿，無不滿處，所謂離喜之樂，是名樂第一。

[0123c07] 「云何想第一？阿難！有眾生度一切識入處無所有，無所有入處具足住，若起彼想者，是名想第一。

[0123c09] 「云何有第一？復次，阿難！有眾生度一切無所有入處，非想非非想入處具足住，若起彼有者，是名有第一。」

[0123c12] 尊者阿難語尊者跋陀羅比丘言：「多有人作如是見、如是說，汝亦同彼，有何差別？我作方便問汝，汝當諦聽，當為汝說。如其所觀，次第盡諸漏，是為見第一。如其所聞，次第盡諸漏，是名聞第一。如所生樂，次第盡諸漏者，是名樂第一。如其所想，次第盡諸漏者，是名想第一。如實觀察，次第盡諸漏，是名有第一。」

[0123c19] 時，二正士共論說已，從座起去。

（四八五）

[0123c21] 如是我聞：

[0123c21] 一時，佛住王舍城迦蘭陀竹園。

[0123c22] 爾時，瓶沙王詣尊者優陀夷所，稽首作禮，退坐一面。時，瓶沙王白尊者優陀夷言：「云何世尊所說諸受？」

[0123c24] 優陀夷言：「大王！世尊說三受——樂受、苦受、不苦不樂受。」

[0123c25] 瓶沙王白尊者優陀夷：「莫作是言：『世尊說三受——樂受、苦受、不苦不樂受。』正應有二受——樂受、苦受。若不苦不樂受，是則寂滅。」如是三說，優陀夷不能為王立三受，王亦不能立二受，俱共詣佛所，稽首禮足，退住一面。

[0124a02] 時，尊者優陀夷以先所說，廣白世尊：「我亦不能立三受，王亦不能立二受，今故共來具問世尊如是之義，定有幾受？」

[0124a04] 佛告優陀夷：「我有時說一受，或時說二受，或說三、四、五、六、十八、三十六，乃至百八受，或時說無量受。

[0124a07] 「云何我說一受？如說所有受，皆悉是苦，是名我說一受。云何說二受？說身受、心受，是名二受。云何三受？樂受、苦受、不苦不樂受。云何四受？謂欲界繫受、色界繫受、無色界繫受，及不繫受。云何說五受？謂樂根、喜根、苦根、憂根、捨根，是名說五受。云何說六受？謂眼觸生受。耳、鼻、舌、身、意觸生受。云何說十八受？謂隨六喜行、隨六憂行、隨六捨行受，是名說十八受。云何三十六受，依六貪著喜、依六離貪著喜、依六貪著憂、依六離貪著憂、依六貪著捨、依六離貪著捨，是名說三十六受。云何說百八受？謂三十六受，過去三十六、未來三十六、現在三十六，是名說百八受。云何說無量受？如說此受彼受等，比如是無量名說，是名說無量受。

[0124a22] 「優陀夷！我如是種種說受如實義，世間不解，故而共諍論，共相違反，終竟不得我法、律中真實之義以自止息。優陀夷！若於我此所說種種受義，如實解知者，不起諍論、共相違反，起、未起諍能以法、律止令休息。

[0124a27] 「然，優陀夷！有二受，欲受、離欲受。云何欲受，五欲功德因緣生受，是名欲受。云何離欲受？謂比丘離欲、惡不善法，有覺有觀，離生喜樂，初禪具足住，是名離欲受。

[0124b02] 「若有說言眾生依此初禪，唯是為樂非餘者，此則不然。所以者何？更有勝樂過於此故，何者是？謂比丘離有覺有觀，內淨，定生喜、樂，第二禪具足住，是名勝樂。如是，乃至非想非非想入處，轉轉勝說。

[0124b07] 「若有說言：『唯有此處，乃至非想非非想極樂非餘。』亦復不然。所以者何？更有勝樂過於此故，何者是？謂比丘度一切非想非非想入處，想受滅，身作證具足住，是名勝樂過於彼者。

[0124b11] 「若有異學出家作是說言：『沙門釋種子唯說想受滅，名為至樂。』此所不應。所以者何？應當語言：『此非世尊所說受樂數，世尊說受樂數者，如說。』

[0124b14] 「優陀夷！有四種樂。何等為四？謂離欲樂、遠離樂、寂滅樂、菩提樂。」

[0124b16] 佛說此經已，尊者優陀夷及瓶沙王聞佛所說，歡喜奉行。

（四八六）

[0124b18] 如是我聞：

[0124b18] 一時，佛住王舍城迦蘭陀竹園。

[0124b19] 爾時，世尊告諸比丘：「若於一法，生正厭離、不樂、背捨，得盡諸漏，所謂一切眾生由食而存。復有二法，名及色。復有三法，謂三受。復有四法，謂四食。復有五法，謂五受陰。復有六法，謂六內外入處。復有七法，謂七識住。復有八法，謂世八法。復有九法，謂九眾生居。復有十法，謂十業跡。於此十法，生厭、不樂、背捨，得盡諸漏。」

[0124b26] 佛說此經已，諸比丘聞佛所說，歡喜奉行。

（四八七）

[0124b28] 如是我聞：

[0124b28] 一時，佛住王舍城迦蘭陀竹園。

[0124b29] 爾時，世尊告諸比丘：「若於一法，生正厭離、不樂、背捨，究竟苦邊，解脫於苦，謂一切眾生由食而存。復有二法，名及色。復有三法，謂三受。復有四法，謂四食。復有五法，謂五受陰。復有六法，謂六內外入處。復有七法，謂七識住。復有八法，謂世八法。復有九法，謂九眾生居。復有十法，謂十業跡。於此十法，生正厭離、不樂、背捨，究竟苦邊，解脫於苦。」

[0124c08] 佛說此經已，諸比丘聞佛所說，歡喜奉行。

（四八八）

[0124c10] 如是我聞：

[0124c10] 一時，佛住王舍城迦蘭陀竹園。

[0124c11] 爾時，世尊告諸比丘：「若於一法，觀察無常、觀察變易、觀察離欲、觀察滅、觀察捨離，得盡諸漏，謂一切眾生由食而存。復有二法，名及色。復有三法，謂三受。復有四法，謂四食。復有五法，謂五受陰。復有六法，謂六內外入處。復有七法，謂七識住。復有八法，謂世八法。復有九法，謂九眾生居。復有十法，謂十業跡。於此十法，正觀無常、觀察變易、觀察離欲、觀察滅、觀察捨離，得盡諸漏。」

[0124c20] 佛說此經已，諸比丘聞佛所說，歡喜奉行。

（四八九）

[0124c22] 如是我聞：

[0124c22] 一時，佛住王舍城迦蘭陀竹園。

[0124c23] 爾時，世尊告諸比丘：「若於一法，觀察無常、觀察變易、觀察離欲、觀察滅、觀察捨離，究竟苦邊，解脫於苦，謂一切眾生由食存。復有二法，名及色。復有三法，謂三受。復有四法，謂四食。復有五法，謂五受陰。復有六法，謂六內外入處。復有七法，謂七識住。復有八法，謂世八法。復有九法，謂九眾生居。復有十法，謂十業跡。於此十業跡，觀察無常、觀察變易、觀察離欲、觀察滅、觀察捨離，究竟苦邊，解脫於苦。」

[0125a03] 佛說此經已，諸比丘聞佛所說，歡喜奉行。

雜阿含經卷第十七

（四五五）

[0125a06] 如是我聞：

[0125a06] 一時，佛住舍衛國祇樹給孤獨園。

[0125a07] 爾時，世尊告諸比丘：「緣界種種故生種種觸，緣種種觸生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。

[0125a11] 「云何種種界？謂十八界，眼界，乃至法界。

[0125a12] 「云何緣種種界生種種觸？云何？乃至緣種種熱生種種求？謂緣眼界生眼觸，非緣眼觸生眼界，但緣眼界生眼觸；緣眼觸生眼想，非緣眼想生眼觸，但緣眼觸生眼想；緣眼想生眼欲，非緣眼欲生眼想，但緣眼想生眼欲；緣眼欲生眼覺，非緣眼覺生眼欲，但緣眼欲生眼覺；緣眼覺生眼熱，非緣眼熱生眼覺，但緣眼覺生眼熱；緣眼熱生眼求，非緣眼求生眼熱，但緣眼熱生眼求。如是耳、鼻、舌、身、意界緣生意觸，乃至緣意熱生意求，亦如是廣說。是名比丘緣種種界生種種觸，乃至緣種種熱生種種求，非緣種種求生種種熱，乃至非緣種種觸生種種界，但緣種種界生種種觸，乃至緣種種熱生種種求。」

[0125a27] 佛說是經已，諸比丘聞佛所說，歡喜奉行。

[0125a29] 如內六入處，外六入處亦如是說。

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA