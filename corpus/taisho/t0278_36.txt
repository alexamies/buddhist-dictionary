大方廣佛華嚴經卷第三十六

東晉天竺三藏佛馱跋陀羅譯

寶王如來性起品第三十二之四

[0628b06] 「◎佛子！云何菩薩摩訶薩知、見如來、應供、等正覺大般涅槃？此菩薩摩訶薩欲知、見如來、應供、等正覺大般涅槃者，當如是知如如般涅槃，如來大般涅槃亦復如是。如實際、如法界、如虛空界、如實性、如離欲際、如無相際、如我性際、如一切法性際、如真實際般涅槃，如來大般涅槃亦復如是。何以故？涅槃非生滅法，若法不生，當知不滅，去無所至。

[0628b14] 「佛子！如來、應供、等正覺不為菩薩演說顯現如來究竟涅槃。何以故？欲令諸菩薩於一念中，普見三世一切諸佛悉現前故。出生一切如來妙色，亦復不起二不二想。何以故？菩薩摩訶薩遠離諸想，無染著故。

[0628b19] 「佛子！但如來欲令眾生歡喜，故出現於世；欲令眾生憂悲感慕，故示現涅槃。其實如來無有出世，亦無涅槃。何以故？如來常住如法界故；為化眾生，示現涅槃。

[0628b23] 「佛子！設有日出照現世間，圓滿明淨與法界等，於一切世界淨水器中，影無不現。日無是念：『我能普現一切淨水。』佛子！彼時或有一水器破，日影不現。於意云何？彼影不現，豈日過耶？」

[0628b27] 答曰：「不也！水器破，故日影不現。」

[0628b28] 「佛子！如來智慧圓滿淨日，一念出現，悉能照明一切世界、一切法界、一切眾生，滅除垢濁，淨心水器，影無不顯，常現在前；但破器濁心眾生，不見如來法身影像，應見涅槃而得度者。是故，如來現般涅槃，其實如來不生不滅，永無滅度。佛子！譬如大火，於一切世界能為火事，焚燒草木無不盡者。有時彼火至無草木城邑聚落，自然而滅。於意云何？一切世間火悉滅不？」

[0628c07] 答曰：「不也！」

[0628c08] 「如來、應供、等正覺亦復如是，於一切世界施作佛事，或一佛剎化度已周，示現涅槃。於意云何？一切世界如來悉滅度耶？」

[0628c10] 答曰：「不也！」

[0628c11] 「佛子！是為菩薩摩訶薩知、見如來、應供、等正覺大般涅槃。

[0628c12] 「復次，佛子！如大幻師，善知幻術。安住此術，於三千大千世界、一切城邑聚落、大王之都；普現幻身，住持幻身，壽命無盡。時，此幻師於彼城邑聚落、大王之都，隨事訖處，便捨幻身。於意云何？為三千大千世界幻身悉捨滅耶？」

[0628c17] 答曰：「不也！」

[0628c17] 「如來、應供、等正覺亦復如是，善知大慧幻術，具足出生巧方便慧，於一切法界普能示現如來幻身，常住如法界，究竟如虛空，隨諸佛剎教化度脫，已周訖處，示現涅槃；當知不以一佛剎示現涅槃故，如來究竟永滅度也。佛子！是為菩薩摩訶薩知、見如來大般涅槃。

[0628c24] 「復次，佛子！如來示現般涅槃時，先入不動三昧。入三昧已，於一一身各放無量億千那由他大光；一一光明各出無量阿僧祇妙寶蓮華；一一蓮華各有不可說不可說妙寶華鬚；一一華鬚各有寶師子座；一一座上各有如來結跏趺坐。彼時所現諸如來身，悉與一切眾生數等。功德具足，相好莊嚴，究竟本願。時，有眾生善根熟者見如來，身心皆調伏稟受道化，彼如來身究竟安住，盡未來際，隨一切眾生所應受化，未曾失時。彼如來身無有處所，非實非虛。如來但欲究竟過去諸大願故；欲令眾生長養諸善根故；應現其身常住不滅。佛子！是為菩薩摩訶薩知、見如來、應供、等正覺大般涅槃。

[0629a09] 「復次，佛子！此菩薩摩訶薩知、見如來涅槃無量無邊究竟法界無所障礙，不生、不滅，淨如虛空，安住實際，隨其所應而示現之。本願所持，不捨一切眾生、一切佛剎、一切諸法。」

[0629a13] 爾時，普賢菩薩欲重明此義，以偈頌曰：

「譬如圓滿日，　　一切法界等，
　影現一切水，　　唯除諸破器。
　最勝亦如是，　　普現一切世，
　眾生無信心，　　謂佛入涅槃。
　譬如猛盛火，　　焚燒一切物，
　無草木聚落，　　火則自然滅。
　最勝亦如是，　　充滿於法界，
　究竟諸佛事，　　示現入涅槃。
　譬如大幻師，　　示現無量身，
　如來亦如是，　　普現一切身。
　究竟諸佛事，　　示現般涅槃，
　隨應受化者，　　以此而示現。
　最勝有三昧，　　名曰不可動，
　究竟佛事已，　　然後入此定。
　念出無數佛，　　又放無量光，
　光有無量華，　　華有無量佛。
　最勝無量身，　　充滿諸法界，
　積集功德者，　　一切無不見。
　善逝淨法身，　　無量法界等，
　壽命淨莊嚴，　　一切悉具足。
　猶如無生性，　　如來興亦然，
　猶如無生性，　　涅槃亦如是。
　悉離語言道，　　不可為譬諭，
　天中天難勝，　　具足一切德。

[0629b10] 「佛子！云何菩薩摩訶薩知、見於如來、應供、等正覺所見聞恭敬供養所種善根？此菩薩摩訶薩知、見於如來所見聞恭敬供養所種善根，皆悉不虛，功德無盡；離一切愛，究竟解脫，果報不虛，滿足諸願，於一切有為法中，不可窮盡，而能隨順無為智慧，起諸佛智究竟未來際，具足一切諸如來地。佛子！譬如丈夫食少金剛，終竟不消要從身過；至金剛輪際，然後乃住。所以者何？以彼金剛不可消故如是。佛子！於如來所少植善根，能壞一切有為煩惱，乃至究竟如來涅槃智慧，然後乃住。所以者何？於如來所植諸善根不可盡故。佛子！譬如須彌山等大乾草聚，若有人持如芥子火，悉能燒盡。何以故？火性悉能燒故。佛子！於如來所種少善根亦復如是，悉能燒滅一切煩惱，無有遺餘，究竟涅槃。何以故？於如來所種諸善根性究竟故。佛子！譬如雪山有大藥王，名曰善現，若有見者，眼得清淨；若有聞者，耳得清淨；若聞香者，鼻得清淨；若嘗味者，舌得清淨；若有觸者，身得清淨；若取彼地土，悉能除滅無量眾病，安隱快樂；如來、應供、等正覺無上藥王亦復如是，常以一切諸方便行饒益眾生。若有得見如來色身，眼得清淨；若有得聞如來名號，耳得清淨；若有得聞如來戒香，鼻得清淨；若有得味如來法味，舌得清淨，得金剛廣長清淨舌根，悉能演說一切言音；若有得觸如來光者，彼人即得清淨色身，究竟逮得無上法身；若有念如來者，得念佛三昧，正念不亂；若有得經卷地如來塔廟，禮拜供養，彼眾生等具足善根，滅煩惱患，得賢聖樂。佛子！乃至不信邪見眾生，見聞佛者，彼諸眾生於見聞中所種善根果報不虛，乃至究竟涅槃，斷一切惡諸不善根，具足善根。佛子！於如來所見聞供養恭敬所種善根不可言說，不可為諭。何以故？如來不可思議，過思議故；但隨所應，佛為作諭。佛子！是為菩薩摩訶薩知、見於如來所見聞恭敬供養種諸善根。」

[0629c20] 爾時，諸菩薩摩訶薩白普賢菩薩言：「佛子！當何名此經？云何奉持？」

[0629c22] 「佛子！此經名為一切諸佛微密法藏。一切世間不能思議，如來所印大智光明開發示現如來種性；長養一切菩薩功德，一切世間無能破壞；隨順一切如來境界，令一切眾生皆悉清淨；分別演說佛究竟法。佛子！如是經典，但為乘不思議乘菩薩摩訶薩一向專心求菩提者分別解說，不為餘人。何以故？此經不入一切眾生之手，唯除菩薩。佛子！譬如轉輪聖王所有七寶，因此寶故，行轉輪王法。聖王七寶無堪持者，唯除第一夫人所生太子，具足成就聖王相者。佛子！若轉輪王無此太子具眾德者，王命終後，此諸寶等自然散滅。佛子！此經如是不入一切眾生之手，唯除如來法王真子：從諸如來種姓家生，種如來相諸善根者；若無此等佛之真子，斯經則滅。何以故？一切聲聞、緣覺不聞此經，何況受持、書寫、解說，無有是處。唯除菩薩摩訶薩能自誦持、書寫經卷。佛子！是故菩薩摩訶薩聞此經者，歡喜恭敬，頂戴受持。何以故？菩薩摩訶薩信樂此經，少作方便，必決定得無上菩提。佛子！菩薩摩訶薩雖無量億那由他劫，行六波羅蜜，修習道品善根，未聞此經，雖聞不信，受持隨順，是等猶為假名菩薩，不從如來種姓家生。佛子！若菩薩摩訶薩得聞此經，聞已信向受持隨順，當知此等為真佛子，從佛家生，隨順一切如來境界，具足一切菩薩正法，安住一切種智境界，遠離一切世間諸法，出生長養如來所行，到一切菩薩諸法彼岸，於如來自在正法心無疑惑，究竟安住無師之地，深入一切如來境界。佛子！菩薩摩訶薩聞此經已，應當發平等意、行無量心，遠離一切虛妄之想，究竟直心面對，正念一切如來，修習平等清淨，猶如虛空；分別觀察一切菩薩行業與法界等，具足成就一切智智，遠離一切世間垢濁，發清淨心，充滿一切十方世界，深入一切菩薩法門，平等觀察三世諸佛，具足善根功德智慧，深入此等一切諸法，而無所入，不念一法，不念二法，悉平等觀無量諸法。佛子！菩薩摩訶薩成就如是等功德，少作方便，得無師智。」

[0630b05] 爾時，普賢菩薩欲重明此義，以偈頌曰：

「若見聞如來，　　恭敬及供養，
　所植諸善根，　　無量不可稱。
　一切有為中，　　不可得窮盡，
　寂滅諸煩惱，　　離苦得涅槃。
　譬如有一人，　　吞服少金剛，
　究竟不可消，　　下至金剛際。
　如是十力所，　　見聞供養福，
　具足金剛智，　　煩惱滅無餘。
　譬如乾草積，　　等彼須彌山，
　投火如芥子，　　燒盡悉無餘。
　如是善逝所，　　若植少功德，
　燒滅諸煩惱，　　正趣到涅槃。
　譬如雪山中，　　有大藥王樹，
　見聞嗅味觸，　　除滅一切患。
　十力亦如是，　　若有見聞者，
　修習勝功德，　　究竟成菩提。」

[0630b23] 爾時，十方不可說不可說百千億那由他佛剎微塵等世界，六種震動：東涌西沒、西涌東沒、南涌北沒、北涌南沒、邊涌中沒、中涌邊沒；及十八相動，所謂：動、遍動、等遍動，起、遍起、等遍起，覺、遍覺、等遍覺，震、遍震、等遍震，吼、遍吼、等遍吼，涌、遍涌、等遍涌。

[0630b28] 爾時，佛神力故，法如是故，雨眾華雲，勝過諸天；雨寶衣雲、蓋雲、幢雲、幡雲、香雲、塗香雲、鬘雲、莊嚴雲、眾寶雲、菩薩讚歎雲、菩薩身雲、三藐三菩提雲，普令不可思議世界皆悉清淨，雨如來妙音聲雲，充滿無量無邊法界。如此四天下，佛神力故，令諸菩薩皆大歡喜，一切十方亦復如是。

[0630c06] 爾時，十方各過八十不可說百千億那由他佛剎微塵等世界之外，各有八十不可說百千億那由他世界微塵等如來，悉現其身，若近對面，同號普賢。現已，咸作是言：「善哉！善哉！佛子！乃能承佛神力，隨順深法解說不可思議如來性起正法。佛子！我等諸佛亦說此法，十方一切諸佛及諸菩薩亦復如是；說此經時，百千佛剎微塵等菩薩，得菩薩一切明，一切三昧，授一生記，當成阿耨多羅三藐三菩提。一佛剎微塵等眾生，發菩提心，我等悉與授記，於未來世當成佛道，悉同一號，號佛勝境界。是故，我等普為未來諸菩薩故，護持此經，令久住世。如此四天下所度眾生，十方無量阿僧祇不可思議、不可稱、不可量、不可說法界、虛空界等一切世界所度眾生，亦復如是。盧舍那佛本願力故，法如是故，善根力故，如來無盡智故，如來不失時故，隨其所應化菩薩故，廣行普賢菩薩行故，示現一切種智故。」

[0630c25] 爾時，十方各過十不可說百千億那由他佛剎微塵等世界之外，各有十不可說百千億那由他佛剎微塵等菩薩，來詣此土，充滿一切法界，示現菩薩大妙莊嚴，放大光明網，震動一切世界，壞散一切諸魔宮殿，除滅一切惡道諸難，照明一切如來功德，讚歎一切如來正法，普雨無量無邊供養雲雨，示現無量種種異身，示現己身，是無量諸佛法門之器。時，彼諸菩薩承佛神力，各作是言：「善哉！善哉！佛子！乃能說是如來不可壞法。佛子！我等一切悉名普賢，於普光明世界普勝如來所淨修梵行；彼諸佛所亦說是經：如是句，如是味，如是行，如是相貌。佛子！我等承佛神力故，法如是故，於彼世界來詣此土，為汝作證。一切十方盡法界、虛空界等一切世界，亦復如是。」

[0631a11] 爾時，普賢菩薩承佛神力，觀察一切諸菩薩眾。欲重明如來性起正法，欲說如來無量功德，欲明如來正法不可沮壞，欲生一切菩薩無量智慧法明，欲說一切具足佛法，欲觀察一切群生類心，欲隨所應化不失時，欲分別一切無量無邊菩薩正法，欲顯現一切如來變化自在莊嚴，欲明一切如來一身無異，欲出生一切菩薩無量本行，以偈頌曰：

「一切諸如來，　　所成就威儀，
　舉世悉稱譽，　　無能為譬諭。
　為饒益眾生，　　令悉開解故，
　以非諭為諭，　　顯現真實義。
　如是微密法，　　無量劫難聞，
　精進智慧者，　　乃聞如來藏。
　若有聞此經，　　歡喜恭敬者，
　此等已過去，　　供養無量佛。
　當知如此人，　　諸天常讚歎，
　一切諸善逝，　　攝取常守護。
　一切諸善逝，　　世上世間勝，
　最勝歡喜眾，　　此經為內藏。
　能出生無量，　　一切白淨道，
　是故離放逸，　　一心常奉持。」◎

◎
大方廣佛華嚴經離世間品第三十三之一

[0631b08] 爾時，世尊在摩竭提國寂滅道場普光法堂，坐蓮華藏寶師子座，成等正覺；念不二念，無相念；住佛所住，等一切佛；到無礙趣，得不還法，無礙境界，住不思議，遠離三世；於一切世界普現其身，知一切法具足成就一切妙行，永滅疑惑，離虛妄身，能與一切菩薩無量智慧，住佛無二法，究竟到彼岸，具足如來不可沮壞智慧法門，究竟無量無邊虛空、法界等如來諸地；與百千億那由他不可說一切佛剎微塵等菩薩摩訶薩俱，悉是一生當成阿耨多羅三藐三菩提，各從十方世界來集，具足成就一切菩薩方便智慧，善巧方便，調伏眾生，悉令安住菩薩正法，分別了知一切世界，觀察明達解脫境界，悉已除滅一切虛妄，具足成就一切妙行，善攝眾生深入無量巧方便法，善知一切眾生果報，善知一切眾生心，使諸根境界方便；三世一切諸佛所說句味及義，善聞受持，廣為人說；善入無量無邊世間，離世間法；善能解了諸有為法，皆悉無二；於一念中得一切佛智，於念念中，善能示現成等正覺，令一切眾生發菩提心，成等正覺；入一眾生境界，善知一切眾生心之境界，不捨如來地，現菩薩身，得不退轉一切智地，不捨菩薩行，深入無行智，為一切眾生故，於無量無數劫修菩薩行，於無量無數劫，難得值遇菩薩之寶，轉正法輪，調伏眾生，悉令逮得明淨法眼，成就三世一切諸佛淨住行願，具足如是等無量無邊功德。一切諸佛盡未來劫說不可盡，其名曰：普賢菩薩、普正法菩薩、普化菩薩、普慧菩薩、普眼菩薩、普光菩薩、普觀察菩薩、普照菩薩、普幢菩薩、普覺菩薩，如是等百萬億那由他不可說佛剎微塵等菩薩摩訶薩，皆悉具足普賢行願。隨諸世界有佛興世，悉能往詣請轉法輪，悉能受持諸佛正法，令一切佛種姓不斷，悉能了達一切諸佛次第授記，隨諸世界成等正覺，轉淨法輪於無佛世界，現身為佛，出興于世，令有染者，悉得清淨，除滅一切菩薩業障，入無礙法界。

[0631c18] 爾時，普賢菩薩正受三昧，其三昧名佛華嚴；入三昧已，十方一切世界，六種十八相震動，出微妙音，一切世界無不聞者，然後安詳從三昧起。

[0631c22] 爾時，普慧菩薩知諸菩薩大眾雲集，問普賢菩薩言：「佛子！何等為諸菩薩摩訶薩依果？何等為奇特想？何等為行？何等為善知識？何等為勤修精進？何等為正希望？何等為成就眾生？何等為戒？何等為自知受記法？何等為入？何等為入如來？何等為入眾生心行？何等為入世界？何等為入劫？何等為說三世？何等為入三世間？何等為離憂心無厭悔？何等為無壞智？何等為陀羅尼？何等為知分別說佛？何等為發普賢心？何等為普賢願行法？何等為大悲？何等為發菩提心因緣？何等為於善知識起恭敬心？何等為清淨？何等為波羅蜜？何等為隨順覺知？何等為決定智？何等為力？何等為平等？何等為佛法句？何等為說法？何等為受持？何等為辯？何等為勝法？何等為無著？何等為平等心？何等為出生智慧？何等為變化？何等為持？何等為大正希望？何等為深入佛法？何等為依止？何等為發無畏心？何等為除滅一切疑惑發無疑心？何等為不思議？何等為巧方便微密語？何等為巧方便分別智？何等為正受三昧？何等為一切處？何等為法門？何等為通？何等為明？何等為解脫？何等為園林？何等為宮殿？何等為樂？何等為莊嚴？何等為發不動心？何等為不捨深心？何等為智觀察？何等為分別法？何等為無垢？何等為智印？何等為智慧光明？何等為不可稱量住？何等為無懈怠心？何等為須彌山王正直之心？何等為深入智慧大海成無上菩提？何等為寶住？何等為發金剛心莊嚴大乘？何等為發大事？何等為究竟大事？何等為不壞信？何等為授記？何等為善根迴向？何等為得智慧？何等為發無量無邊廣心？何等為藏？何等為調順？何等為自在？何等為眾生自在？何等為剎自在？何等為法自在？何等為身自在？何等為願自在？何等為境界自在？何等為智自在？何等為通自在？何等為神力自在？何等為力自在？何等為遊戲神通？何等為勝行？何等為力？何等為無畏？何等為不共法？何等為業？何等為身？何等為身業？何等為淨身業？何等為口？何等為淨口業？何等為淨口業得諸守護？何等為口業成辦大事？何等為心？何等為發心？何等為心滿？何等為根？何等為直心？何等為深心？何等為方便？何等為樂修？何等為解脫深入世界？何等為入眾生性？何等為習氣？何等為熾然？何等為趣？何等為具足法？何等為退失佛法？何等為離生？何等為決定法？何等為出生佛道法？何等為得善男子名號？何等為道？何等為無量道？何等為道具？何等為修道？何等為莊嚴道？何等為足？何等為手？何等為腹？何等為藏？何等為心？何等為莊嚴？何等為器仗？何等為頭？何等為眼？何等為耳？何等為鼻？何等為舌？何等為身？何等為意？何等為行？何等為住？何等為坐？何等為臥？何等為住？何等為行？何等為觀察？何等為周遍觀察？何等為奮迅？何等為師子吼？何等為淨施？何等為淨戒？何等為淨忍？何等為淨精進？何等為淨禪？何等為淨慧？何等為淨慈？何等為淨悲？何等為淨喜？何等為淨捨？何等為義？何等為法？何等為功德具？何等為智具？何等為明足？何等為求法？何等為明了法？何等為向法？何等為魔？何等為魔業？何等為捨離魔業？何等為見佛？何等為佛業？何等為慢業？何等為智業？何等為魔攝持？何等為佛攝持？何等為法攝持？何等為住兜率天所行事業？何等為兜率天示現命終？何等為示現降神母胎事？何等為示現微細趣？何等為生？何等為大莊嚴？何等為遊行七步？何等為示現童子地？何等為示現采女眷屬？何等為示現捨家出家？何等為示現苦行？何等為往詣道場？何等為坐道場？何等為坐道場時顯奇特相？何等為示現降魔？何等為成等正覺？何等為轉法輪？何等為因轉法輪得白淨法？佛子！何等為如來、應供、等正覺示現大般涅槃？善哉佛子！如向所問，願具演說。」

[0632c13] 爾時，普賢菩薩摩訶薩告普慧等諸菩薩言：「佛子！菩薩摩訶薩有十種依果。何等為十？所謂：菩提心依果，究竟不忘失故；善知識依果，隨順和合故；善根依果，長養諸善根故；諸波羅蜜依果，究竟修行故；一切法依果，永出生死故；諸願依果，長養菩提故；諸行依果，廣修習故；菩薩依果，一生補處故；供養佛依果，信心不壞故；一切如來依果，正教離顛倒故。佛子！是為菩薩摩訶薩十種依果，若菩薩摩訶薩住此依果，則得如來無上智依果。

[0632c23] 「佛子！菩薩摩訶薩有十種奇特想。何等為十？所謂：於一切善根，生自善根想；於一切善根，生菩提種子想；於一切眾生，生菩提器想；於一切願，生自願想；於一切法，生出生死想；於一切行，生自行想；於一切法，生佛法想；於一切語言，生語言道想；於一切佛，生慈父想；於一切如來，生無二想。佛子！是為菩薩摩訶薩十種奇特想，若菩薩摩訶薩安住此想，則得無上巧妙方便轉一切想。

[0633a03] 「佛子！菩薩摩訶薩有十種行。何等為十？所謂：令一切眾生，專求正法行，善根淳熟行，善學一切戒行，長養一切善根行，一心不亂修三昧行，分別一切諸智慧行，修習一切所修行，莊嚴一切世界行，恭敬供養善知識行，恭敬供養諸如來行。佛子！是為菩薩摩訶薩十種行，若菩薩摩訶薩安住此行，則得如來無上大智行。

[0633a10] 「佛子！菩薩摩訶薩有十種善知識。何等為十？所謂：能令安住菩提心善知識，能令修習善根善知識，能令究竟諸波羅蜜善知識，能令分別解說一切法善知識，能令安住成熟一切眾生善知識，能令具足辯才隨問能答善知識，能令不著一切生死善知識，能令於一切劫行菩薩行心無厭倦善知識，能令安住普賢行善知識，能令深入一切佛智善知識。佛子！是為菩薩摩訶薩十種善知識。

[0633a20] 「佛子！菩薩摩訶薩有十種勤修精進。何等為十？所謂：教化一切眾生勤修精進，入一切法勤修精進，令一切世界清淨勤修精進，究竟一切菩薩所學勤修精進，令一切眾生滅一切惡勤修精進，除滅一切地獄、餓鬼、畜生、閻羅王苦勤修精進，降一切魔勤修精進，為一切眾生作清淨眼勤修精進，恭敬供養一切諸佛勤修精進，令一切如來皆悉歡喜勤修精進。佛子！是為菩薩摩訶薩十種勤修精進，若菩薩摩訶薩住此精進，則具如來無上精進波羅蜜。

[0633b01] 「佛子！菩薩摩訶薩有十種正希望。何等為十？所謂：自住菩提心，亦令眾生住菩提心正希望；自離忿諍，亦令一切眾生離於忿諍正希望；自離愚癡，安住佛法，亦令眾生捨離愚癡，安住佛法正希望；自修善根，專求正法，亦令眾生修習善根，專求正法正希望；自究竟諸波羅蜜，得到彼岸，亦令眾生究竟諸波羅蜜，得到彼岸正希望；自生如來種姓家，亦令眾生生如來種姓家正希望；自深入觀一切法無盡性，亦令眾生深入觀一切法無盡性正希望；自不誹謗一切佛法，亦令眾生不誹謗一切佛法正希望；自滿一切智願，亦令眾生滿一切智願正希望；自深入一切如來無盡智藏，亦令眾生深入一切如來無盡智藏正希望。佛子！是為菩薩摩訶薩十種正希望，若菩薩摩訶薩安住此法，則得如來無上平等大智正希望。

[0633b19] 「佛子！菩薩摩訶薩有十種法，成就眾生。何等為十？所謂：布施成就眾生，色身端嚴成就眾生，說法成就眾生，同意成就眾生，無染著成就眾生，歎菩薩行成就眾生，示現一切世界熾然成就眾生，歎如來功德成就眾生，示現神力自在成就眾生，種種巧方便微密隨順世間行成就眾生。佛子！是為菩薩摩訶薩十種成就眾生，若菩薩摩訶薩安住此法，則能成就一切眾生。

◎
大方廣佛華嚴經卷第三十六

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA