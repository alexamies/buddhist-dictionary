華嚴經義海百門  (并序)
京大薦福寺沙門法藏述

[0627a06]  夫緣起難思。諒遍通於一切。法界叵測。誠顯  現於十方。莫不性海沖融應人機而表一。智  光赫奕耀世間以通三。殊勝微言輕毫彰於
圓教。奇特聖眾纖埃現以全身。逈超情慮之  端。透出名言之表。竊見玄綱浩澣。妙旨希夷。  覽之者詎究其源。學之者罕窮其際。由是微
言滯於心首。恒為緣慮之場。實際居於目前。  翻為名相之境。今者統收玄奧。囊括大宗。出  經卷於塵中。轉法輪於毛處。明者德隆於即
日。昧者望絕於多生。得其意則山岳易移。乖  其旨則錙銖難入。輒於一塵之上。顯其實德。  窮茲性海。覽彼行林。總舉十門。別開百義。
參而不雜。一際皎然。義煥爛於篇題。理昭彰  於文字。庶入道之士。粗觀其致焉。所列名目。  條之如左。

[0627a21]  緣生會寂門第一　實際斂迹門第二  種智普耀門第三　鎔融任運門第四  體用顯露門第五　差別顯現門第六  修學嚴成門第七　對治獲益門第八
體用開合門第九　決擇成就門第十

緣生會寂門第一

[0627a27]  夫緣起萬有。有必顯於多門。無性一宗。宗蓋  彰於眾德。分其力用。則卷舒之趣易明。覽其  玄綱。則理事之門方曉。今就體用而言。略分
十義。

[0627b02]  一明緣起　二入法界　三達無生  四觀無相　五了成壞　六示隱顯  七發菩提　八開涅槃　九推去來  十鑑動靜

[0627b06]  初明緣起者。如見塵時。此塵是自心現。由自  心現。即與自心為緣。由緣現前。心法方起。故  名塵為緣起法也。經云。諸法從緣起。無緣即
不起。沈淪因緣。皆非外有。終無心外法。能與  心為緣。縱分別於塵。亦非攀緣。然此一塵圓  小之相。依法上起。假立似有。竟無實體。取不
可得。捨不可得。以不可取捨。則知。塵體空無  所有。今悟緣非緣。起無不妙。但緣起體寂。起  恒不起。達體隨緣。不起恒起。如是見者。名實  知見也。

[0627b16]  二入法界者。即一小塵。緣起是法。法隨智顯。  用有差別。是界此法。以無性故則無分齊。融  無二相。同於真際。與虛空界等遍通一切。隨
處顯現無不明了。然此一塵。與一切法各不  相知。亦不相見。何以故。由各各全是圓滿法  界。普攝一切更無別法界。是故不復更相知
相見。縱說知見。莫非法界知見。終無別法界  可知見也。經云。即法界無法界。法界不知法  界。若性相不存。則為理法界。不礙事相宛
然。是事法界。合理事無礙。二而無二。無二即  二。是為法界也。

[0627b27]  三達無生者。謂塵是心緣。心為塵因。因緣和  合。幻相方生。由從緣生。必無自性。何以故。  今塵不自緣。必待於心。心不自心。亦待於緣。
由相待故。則無定屬緣生。以無定屬緣生。則  名無生。非去緣生說無生也。論云。因不自生。  緣生故。生緣不自生。因生故。生今由緣生。方
得名生。了生無性。乃是無生。然生與無生。互  成互奪。奪則無生。成則緣生。由即成即奪。是  故生時無生。如是了者。名達無生也。

[0627c07]  四觀無相者。如一小塵圓小之相。是自心變  起假立無實。今取不得。則知。塵相虛無。從心  所生。了無自性。名為無相。經云。諸法本性
空。無有毫末相。然相雖取不得。詮無之義非  絕。以相無體性法即立。以法為無相之佐由  不失法相故。相即非相。非相即相。相與無相。
實無差別也。此無相義。如繩上蛇。全言無蛇。  當知。繩是無蛇之依。今法是無相之法。全以  法為無相之相也。

[0627c16]  五了成壞者。如塵從緣起立。是成即體。不作  於塵。是壞今由了緣非緣。乃名緣成。了壞非  壞。乃名緣壞。以壞不妨始成於法。是故壞時
正是成時。以成無所有。是故成時。正是壞時。  皆同時成立。無先無後。若無壞即成。是自性  有。若無成即壞。是斷滅空。成壞一際。相由顯  現也。

[0627c23]  六示隱顯者。若觀塵相不可得時。即相盡而  空現。由見相時不即於理。是故事顯而理隱。  又此塵與諸法。互相資相攝。存亡不同。若塵
能攝彼。即彼隱而此顯。若彼能攝塵。即塵隱  而彼顯。隱顯一際。今但顯時。已成隱也。何以  故。由顯時全隱而成顯。隱時全顯而成隱。相
由成立。是故隱時。正顯顯時正隱也。

[0628a01]  七發菩提者。謂此塵即寂滅涅槃無性乃是  佛菩提。智所現故。今由了達一切眾生及塵  毛等無性之理。以成佛菩提智故。所以於佛
菩提身中。見一切眾生成正覺轉法輪也。又  眾生及塵毛等。全以佛菩提之理成眾生故。  所以於眾生菩提身中。見佛發菩提心修菩
薩行。當知。佛菩提更無異見。今佛教化塵內  眾生。眾生復受塵內佛教化。是故佛即眾生  之佛。眾生即佛之眾生。縱有開合。終無差別。
如是見者。名發菩提心。起同體大悲。教化眾  生也。

[0628a12]  八開涅槃者。謂不了塵顯迷顯為生。復見塵  隱迷隱為滅。即依流動生滅之相。緣於塵上。  迷心變起。謂是真實。今求生滅之相。竟無起
處。亦無可得。動念自亡。妄想皆滅。隨其滅  處。名大涅槃。故經云。流轉是生死。不動名  涅槃。

[0628a18]  九推去來者。謂塵隨風東去時。求去相不可  得。隨風西來時。求來相亦不可得。皆唯塵法。  竟無來去之相。以無實故。來時無所從來。去
時亦無所去。經云。法無去來。常不住故。良以  了塵去來無體。所以去來即無去來。無去來  而恒來去。一際成立。無有彼此之差別。是故
經云。菩薩不來相而來。不去相而去。所以不  移塵處。而詣十方。恒不離十方。而入塵處。恒  不來去。而來去之量。等於法界也。

[0628a27]  十鑒動靜者。謂塵隨風飄颻。是動寂然不起  是靜。今靜時由動不滅。即全以動成靜也。今  動時由靜不滅。即全以靜成動也。由全體相
成。是故動時正靜。靜時正動。亦如風本不動  能動諸物。若先有動。則失自體。不復更動思  之。

[0628b04]  然上諸義緣生既立。理不合孤窮萬有以為  同括。無盡而成總。若尋其奧。雖處狹而常寬。  欲究其淵。縱居深而逾淺。緣起之義其大矣  哉。

實際斂跡門第二

[0628b09]  夫歸宗巨壑亡委輸於百川。會寂真源銷緣  成於萬有。是故眾流亡而相盡。多緣寂而法  空。歸體息於攀緣。奪相止於迷惑。今就理而
言。略顯十義。

[0628b13]  初二無我　二明遮詮　三如虛空  四不生滅　五無自他　六無分別  七入不二　八無差別　九明一味  十歸泯絕

[0628b17]  初明二無我者。謂能分別塵相者。是人所分  別之塵。從緣具體。是法由相虛假似有而無  實體。即為人無我。經云。我尚不可得。非我
何可得。由塵從緣而無自性。是法無我。論云。  若法從緣生。此則無自性。以人法二俱無我  為一味也。

[0628b23]  二明遮詮者。問曰。塵是有耶。答曰不也從緣  無自性即空故。問塵是無耶。答不也。不礙緣  起有故。問塵亦有亦無耶。答不也。空奪有盡
唯空。有奪空盡唯有。互不存故。問塵是非有  非無耶。答不也。不礙俱存故。俱除計有無之  見。非無法也。經云。但除其病而不除法。是為  護過。

[0628c01]  三如虛空者。謂塵體空無所有。即無分限亦  不可取捨。而遍通十方。能與一切理事解行  等為所依。而有無盡大用。猶如虛空。與一切
法為依。而全建立。無有分限。遍通十方。猶如  虛空。即得虛空智虛空身無礙用也。

[0628c06]  四不生滅者。謂塵從風起散。而有生滅之相。  今推生相滅相。悉皆空無。經云。因緣故法生。  因緣故法滅。由生時是無性生。由滅時是無
性滅。以無性故生即不生。滅亦不滅。

[0628c10]  五無自他者。謂塵是緣為他也。心是因為自  也。今心不自心。必待於緣。既由緣始現。故  知。無自性也。又塵不自塵。亦待於心。既由
心方現。故知。無他性也。又一切法。皆不自  生。亦不他生。故無自他也。今言自他者。非別  異見。自是他自。他是自他。自他一際。自在說
也。論云。自性亦不有。他性亦復無。

[0628c17]  六無分別者。謂見塵圓小之相好惡飛颺者。  是自心分別也。即此分別之心。緣塵而起。尋  起無體。名相自亡。是無分別。但分別情破。說
為無分別。非如木石。經云。法從分別生。還從  分別滅。又云。無分別智分別無窮。無窮之相  性分別滅由分別無體。即分別無分別。由無
體不礙緣。即無分別恒分別。

[0628c24]  七入不二者。謂見塵與心有二。二即無二也。  若執塵心為一。遮言不一。以迷心所見非無  緣故。若執塵心為二。遮言不二。以離心外無
別塵故。由心與塵二即無二。唯心無體。一亦  無一。由一無一。由二無二。一二無礙。現前方  入不二。當經云。無二智慧中。出人中師子。不
著一二法。知無一二故。

[0629a02]  八無差別者。謂見塵相圓小。與一切法分齊  有異。是為差別。觀塵無體一切皆空。唯理所  現無復異體。是無差別。又此理性隨緣成一
切法。非無分齊。是即差別。經云。諸法無差  別。唯佛分別。知了差無差法。非無理事故。然  差別緣起萬有無差法界一空。由空與有同
別互融。會萬有以為一空。差即無差。觀一空  而成萬有。無差即差。差與無差一際顯現。四  句作之可見。

[0629a11]  九明一味者。謂塵從緣成立。皆無自性。縱理  事教義萬差。莫不唯空寂一味。秖以緣起萬  差。說空一味。若無萬差。是唯一味。若舉空即
一味唯空。若舉性即一味唯性。若舉如則一  味唯如。類顯可知。

[0629a16]  十歸泯絕者。謂心與塵互相泯絕。若以塵唯  心現。則外塵都絕。若以心全現塵。則內心都  泯。泯則泯其體外之見。存則存其全理之事。
即泯常存即存常泯。四句可知。

[0629a20]  然上諸義實際難思。心行罕緣其致。真源叵  測名言詎賾其端。然無言不絕言。依體興其  萬用無事不辯事。隨緣顯。以一空明事。要必
談空。說體寧不開用。是故斂迹則緣心罔托。  亡相乃妄識無依。方得稱於緣生。將符順於  法界。

種智普耀門第三

[0629a27]  夫大智照明就纖毫而觀性海。真源朗現即  微塵以眺法身。磊落雲繁。一多開而隨應。崔  嵬岳聚理事分以成形。今就體用現前。略分  十義。

[0629b02]  一顯如量　二分六通　三明難思  四生佛家　五示圓音　六辯依正  七會機感　八施佛事　九開五眼  十分三智

[0629b06]  初顯如量者。謂塵體空無。是如理。不礙事相  宛然。是如量。今塵性。順真則無分齊。一切事  法。全依性顯。是故一塵中見一切事。此事是
如理智中如量之境界也。

[0629b10]  二分六通者。謂此塵無體。不動塵處。恒遍十  方剎海。無去來之相。是神足通。經云。不起于  座。遍遊十方。又見。塵法界無際。而有理事教
義一切等。諸菩薩皆同證入。皆同修習。此法  更無別路。是他心通。又見塵法界解行現前  之時。即知。過去曾於佛所親聞此法。以觀心
不斷。是故今日得了。為宿命通。又見塵性空  寂無相可得。即無二見。若見相即為二見也。  由無相即無有二。名天眼通。經云。不以二相
見名真天眼。又了塵無生。無性空寂。即執心  不起。是漏盡通。經云。斷結空心。我是則無有  生。又聞說塵法界差別之聲。即知。一切聲全
是耳不復更聞也。然此聞無緣無得。於聲悟  一切法。是常聞一切佛法。為天耳通也。

[0629b24]  三明難思者。謂塵不壞小量。而遍十方普攝  一切。於中顯現。斯由量即非量非量即量。又  居見聞之地。即見聞之不及。處思議之際。即
思議之不測。皆由不思議體自不可得故。即  思不可思。經云。所思不可思。是名為難思。

[0629b29]  四生佛家者。佛以真如法界無生之理為家。  今見塵無生無性時。即此智從無生法顯生  故。名生佛家也。經云。於法不分別。是則從如
生。又云。普於三世佛法中。知無生已而化生  但契義理即名生佛家。是佛之子。亦名佛出  現也  (有本云。無生之理菩提涅槃為家)  。

[0629c06]  五示圓音者。謂此說塵之音。然音具足智慧  之藏。隨眾生機。有深淺之感。若於聲上。了大  小音韻是假立空無所有故。然聲是實者。此
乃小乘機性。即愚法教顯也。於聲上即知聲  事無體。會事顯理者。此由大乘機性。即終教  顯也。於聲上即知大小音聲空無所有。生心
動念即乖法體。一味一相不可分別者。此乃  大乘機性。即頓教顯也。於聲上了知聲是緣  起法界菩提涅槃主伴自在。一即一切一切
即一。如帝釋殿珠網重重無盡境界。此由一  乘機性。即圓教顯也。此一音上。由機有大小。  令此法門亦復不一。一切諸聲。各各如是。乃
為如來無礙圓音法輪常轉爾。

[0629c19]  六辨依正者。謂塵毛剎海是依。佛身智慧光  明是正。今此塵是佛智所現。舉體全是佛智。  是故光明中見微塵佛剎。又剎海微塵。全用
法界性。而為塵體。是故塵中見一切佛說法  化生等事。當知。依即正正即依。自在無礙。乃  至塵毛國土一一事法。各各如是。全佛依正  也。

[0629c26]  七會機感者。謂塵如如平等法界。隨智所顯。  機大則義顯亦大。機小則理顯亦小。隨眾生  之根性。有證悟之淺深。是為機感。即此機感。
全如來法身而應現也。

[0630a01]  八施佛事者。謂塵音聲文字。皆悉性離即解  脫故。此無性文字。非事之事。以空無故。佛  智所顯。隨所施為。不失法界。即為佛事。經
云。有所施為。無非佛事。

[0630a05]  九開五眼者。謂塵無性之色為肉眼也。塵是  緣起之法為法眼。塵性空故無所有是慧眼。  塵無相可得。息諸分別。不二見故名為天眼。
塵性空寂。無相可得。依正無礙念劫圓融有  無平等。名為佛眼。然不可以五眼見於塵。但  於塵處隨顯立名也。

[0630a11]  十分三智者。謂達塵性空無之理。決擇邪正。  順理入真。此決擇之心。是加行智。又見此塵  全是亡言絕慮。性超圖度能所不起動念亦
非。此為正體智。又見塵緣起幻有不礙差別。  雖種種差別莫不空無所有。以不失體故。全  以法體而起大用。一多無礙主伴相攝。一即  一切。一切即一。是為後得智。

[0630a18]  然上諸義法無分齊。現必同時理不礙差。隱  顯一際。用則波騰鼎沸。全真體以運行。體即  鏡淨水澄。舉隨緣而會寂。若曦光之流采無
心。而朗十方。如明鏡之端。形不動而呈萬像。

鎔融任運門第四

[0630a23]  夫性海無涯。眾德以之繁廣。緣生不測多門  由是圓通。莫不迴轉萬差卷舒之形。隨智鎔  融一際開合之勢。從心照不生機。縱差別而
恒順用非乖體。雖一味而常通。今就體勢而  言。略分十義。

[0630a28]  一會理事　二達色空　三通大小  四收遠近　五明純雜　六融念劫  七了一多　八會通局　九明卷舒  十總圓融

[0630b03]  初會理事者。如塵相圓小是事。塵性空無是  理。以事無體。事隨理而融通。由塵無體。即遍  通於一切。由一切事事不異理。全現塵中。故
經云。廣世界即是狹世界。狹世界即是廣世  界。

[0630b08]  二達色空者。如見塵從緣成立是色。色無體  故是空。空若無色而言空。即是無世諦之妄  色。因妄色而有真諦之真空。色若無空而言
色。即是無真諦之真空。因真空而有世諦之  妄色。今但了妄無體。即是真空。非無色名空  也。經云。色性自空。非色滅空。

[0630b14]  三通大小者。如塵圓相是小。須彌高廣為大。  然此塵與彼山。大小相容。隨心迴轉。而不生  滅。且如見高廣之時。是自心現作大。非別有
大。今見塵圓小之時。亦是自心現作小。非別  有小。今由見塵。全以見山。高廣之心。而現塵  也。是故即小容大也。經云。金剛鐵圍數無量。
悉能安置一毛端。欲明至大有小相。菩薩因  此初發心。

[0630b22]  四收遠近者。謂此塵是近。彼十方世界是遠。  今塵無體。該通一切十方。即此十方全是塵  之十方。是故遠恒近也。然十方雖遠。秖是塵
性之十方。縱超不可說世界。亦是不出塵性。  何以故。塵量無體。等虛空界。不可出過故。是  故一切十方。唯塵性顯也。又雖離此至十方。
時亦見此塵。何以故。由塵無體。事隨理而融  現。是故塵性。遍一切時。塵事亦同顯現。此乃  一塵中顯現一切。而遠近彼此宛然。十方入
一塵中。遠而恒近。塵遍十方。近而恒遠。塵與  十方。近之與遠。一際顯然。更無別異思之。

[0630c04]  五明純雜者。謂塵無生。即一切法皆無生是  純。即塵無生義中。具含理事。亦空亦色亦菩  提亦涅槃等是雜。理不礙事。純恒雜也。事
恒全理。雜恒純也。由理事自在。純雜無礙  也。

[0630c09]  六融念劫者。如見塵時。是一念心所現。此一  念之心現時。全是百千大劫。何以故。以百千  大劫由本一念方成大劫。既相成立。俱無體
性。由一念無體。即通大劫。大劫無體。即該一  念。由念劫無體。長短之相自融。乃至遠近世  界。佛及眾生。三世一切事物。莫不皆於一念
中現。何以故。一切事法。依心而現。念既無  礙。法亦隨融。是故一念即見三世一切事物  顯然。經云。或一念即百千劫。百千劫即一  念。

[0630c19]  七了一多者。如塵自相是一。由自一不動。方  能遍應成多。若動自一。即失遍應。多亦不成。  一二三皆亦如是。又一多相由成立。如一全
是多。方名為一。又多全是一。方名為多。多外  無別一。明知。是多中一。一外無別多。明知。  是一中多。良以非多。然能為一多。非一然能
為多一。以不失無性。方有一多之智。經云。譬  如算數法從一增至十。乃至無有量。皆從本  數起智慧無差別。

[0630c28]  八會通局者。謂塵之小相是局。即相無體是  通。今無邊剎海。常現塵中乃通恒局。一塵全  遍剎海乃局恒通又不壞小而容大。即不思
議。一塵廣容佛剎。不泯大而居小。即不思議。  佛剎海常現塵中。是為通局無礙也。

[0631a04]  九明卷舒者。謂塵無性舉體全遍十方是舒。  十方無體隨緣全現塵中是卷。經云。以一佛  土滿十方。十方入一亦無餘。今卷則一切事
於一塵中現。若舒則一塵遍一切處即舒常  卷。一塵攝一切故。即卷常舒。一切攝一塵故。  是為卷舒自在也。

[0631a10]  十總圓融者。謂塵相既盡惑識又亡。以事無  體故。事隨理而圓融。體有事故。理隨事而通  會。是則終日有而常空。空不絕有。終日空而
常有。有不礙空。然不礙有之空。能融萬像。不  絕空之有。能成一切。是故萬像宛然。彼此無  礙也。

[0631a16]  然上諸義鎔融之勢。因無性以得通。任運之  形。因緣起而得會。一多全攝窺一塵。所以頓  彰。彼此相收瞻纖毫以之齊現。良以心通則
法門自在。義顯則大智由成。尋之者詎究其  源。談之者罕窮其奧。任運之用。何可稱哉。

體用顯露門第五

[0631a22]  夫法體圓通真源滿徹。顯則十方洞鑒示。乃  一切咸彰。指微塵以覩玄宗。舉纖毫而觀佛  境今達妄開真。略分十義。

[0631a25]  一顯光明　二了境智　三明生了因  四明佛境　五辨因果　六明佛性  七表性德　八自心現　九出世間  十托生解

[0631a29]  初顯光明者。謂見塵中法界真如理事之時。  顯了分明。此是智慧光明照也。若無智光。則  理事不顯。但見法時。是心光明。由積智功圓。
是故放一光明。則法界無不顯示。常觀察一  切法界。是為放光明照一切也。

[0631b05]  二了境智者。如一塵圓小事相是世諦。了塵  無生無性是真諦。彼真俗二諦。是所依之境。  此貫達之心。是能依之智。此智於境。無復能
取所取二種分別。何以故。今智由法成時。方  得言智。離法則無能分別之智。法由智顯時。  方得言。法離智亦無所分別之境。以心智寂
故。雖流照而常安。由法隨緣故。雖空寂而恒  用。

[0631b13]  三明生了因者。謂塵體空寂緣起法界之義。  由智方顯。是了因。見塵體已修於解行。生起  力用。是生因。然生即無生。還同法體。了亦非
了。豈等緣生。生之與了。無有差別。生則約  行。了則據體。無體即體。了則無生。體即無  體。生還為了。契同一際。無所分別。

[0631b19]  四明佛境者。謂塵體不可得。此不可得。是佛  得塵相無分齊無可依。此無依。是佛依塵體  不生。此不生是佛生塵無分別。是佛分別。由
無得無依無生。方能建立一切法。又塵全見  更不可見乃至不可聞。皆是佛見聞。經云。所  見不可見。所聞不可聞。

[0631b25]  五辯因果者。塵即是緣起事相現前為因。即  事體空不可得是果。果不異因。全以因滿稱  為果也。由因不異果。全以果圓稱之為因也。
若因不得果。果亦非果也。若果不得因。因亦  非因也。皆同時成立無別異故。是故初發心  時。便成正覺。成正覺已。乃是初心。經云。初
發心時便成正覺。悉與三世諸如來等。

[0631c03]  六明佛性者。謂覺塵及一切法。從緣無性名  為佛性。經云。三世佛種。以無性為性。此但一  切處。隨了無性即為佛性。不以有情故有。不
以無情故無。今獨言有情者。意在勸人為器  也。常於一塵一毛之處。明見一切理事。無非  如來性。是開發如來性起功德名為佛性也。

[0631c09]  七表性德者。問塵是有耶。答是非有之有。如  水月鏡像。經云。非有是有。問塵是無耶。答是  有之非有空無性也。經云。有是非有。問塵是
亦有亦無耶。答從緣生故有。無自性故空。空  有一際自在成也。論云。以有空義故。一切法  得成。問塵是非有非無耶。答有相空相俱不
可得也。互相奪盡。無所成立。今此性德。但無  執著。不礙分別。論云。若因有與無亦遮亦應。  聽離言心不著。是則無有過。

[0631c18]  八明自心現者。如見此塵時是自心現也。今  塵既由心現。即還與自心為緣。終無心外法。  而能為心緣。以非外故。即以塵為自心現也。
離心之外。更無一法。縱見內外。但是自心所  現。無別內外。此無過也。

[0631c23]  九出世間者。謂見塵色相作實解。即為處世  間。今塵相空無所有。是出世間也。經云。三  世五蘊法說名為世間。斯由虛妄有。無分別
則出世間也。

[0631c27]  十托事生解者。如見塵相。是事於事處貫達。  即無生之理現前。是謂托事生解也。又別托  外物以表此法。表塵法自在故。以塵表之顯
法潤益故。以雲雨表之。顯塵性德深廣故。以  海表之。如是無量。更有所表。各異。以智推  之。

[0632a04]  然上諸義。惑盡智生相亡體顯。差別緣起。方  騰性海之波。一味真源。用顯隨緣之鏡。會真  之道失。何遠哉。

差別顯現門第六

[0632a08]  夫滿教難思。窺一塵而頓現。圓宗叵測。觀纖  毫而頓彰。然用就體分。非無差別之勢。事依  理顯。自有一際之形。今且略舉大綱。以顯十
義。

[0632a12]  一明止觀　二開二諦　三出入定  四通性起　五辨六相　六顯帝網  七鑒微細　八通逆順　九定主伴  十登彼岸

[0632a16]  初明止觀者。如見塵無體空寂之境為止。照  體之心是觀。今由以無緣之觀心通無性之  止體。心境無二。是止觀融通。由止無體不礙
是心故。是以境隨智。而任運。由觀心不礙止  境故。是以智隨法而寂靜。由非止觀以成止  觀。由成止觀。以非止觀。二而不二。不二而  二。自在無礙。

[0632a23]  二開二諦者。謂如見塵相圓小。幻有現前。是  世諦。了塵無體。幻相蕩盡。是真諦。今此世諦  之有。不異於空相。方名世諦。又真諦之空。隨
緣顯現。不異於有相。方名真諦。又空依有顯  即世諦。成真諦也。由有攬空成。即真諦成俗  諦也。由非真非俗。是故能真能俗。即二而無
二。不礙一二之義歷然。經云。於解常自一。於  諦常自二。通達此無礙。真入第一義。

[0632b02]  三出入定者。謂見塵性空。即是十方一切真  實之理。名為入定也。然見此塵無性空理之  時。乃是十方之空也。何以故。由十方之心。
見於一塵。是故全以十方為塵。定亦不礙事  相宛然。是起然起之與定俱等虛空界。但以  一多融通同異無礙。是故一入多起。多入一
起。差別入一際起。一際入差別起。悉皆同時  一際成立。無有別異。當知。定即起起即定。一  與一切同時三昧起。一切塵中入正受。一毛  端頭三昧起。

[0632b12]  四通性起者。謂塵體空無所有。相無不盡。唯  一真性。以空不守自性。即全體而成諸法也。  是故而有萬像繁興。萬像繁興而恒不失真
體一味。起恒不起。不起恒起。良以不起即起。  起乃顯於緣生。起即不起。不起乃彰於法界。  是故此塵即理即事即滅即生。皆由不起而
起也。此塵亦空理亦壞亦隱。由起而不起。是  故終日繁興。而無施設也。

[0632b20]  五顯六相者。今塵全以理事解行教義以成  緣起。此為總也。由塵總義現前。方於塵處。辨  體用解行教義。各各差別。是別也。此一塵處
所辨諸義。各各無性。互不相違。是同也。此一  塵處。諸義體用性相各各差別。是異也。此一  塵處。諸義現前塵法方立。是成也。此一塵處。
諸義各各顯自性相終不相成相作。是壞也。  一切諸法。皆具此六相。緣起方成。若不如此。  則失六義也。

[0632b29]  六顯帝網者。謂塵無體。顯現一切緣起理事。  菩提涅槃教義。及解行等。由此諸義無性。理  通十方。圓明一際。或一現一。或一現一切。或
一切現一。或一切現一切。四句同時。一際顯  然。重重無盡。自在現也。如帝釋殿珠網。重重  互現無盡。論云。帝網差別。唯智能知。非眼境  界。

[0632c07]  七鑒微細者。謂此塵及十方一切理事等。莫  不皆是佛智所現。即此佛智所現之塵。能容  持一切剎海事理教義。無不具足。所以然者。
由十方差別雖多。恒是一塵之十方。一塵雖  小。恒是該通一切之塵。是故顯現。無有先後。  不礙差別。遠近宛然。經云。微細世界中。容受
大世界。境界無不了。智慧山王行。又云。於一  塵中。普現三世一切佛剎等。又云。乃至一塵  一毛一世界一佛一眾生等。皆如是頓顯故。

[0632c16]  八通逆順者。謂舉塵相。不必見理為逆。以塵  無體即空為順。由相取不可得。逆則常順。以  理不礙事。順則常逆。由事理融通。是以逆順
無礙自在用也。

[0632c20]  九定主伴者。謂塵是法界體無分齊。普遍一  切。是為主也。即彼一切各各別故是伴也。然  伴不異主。必全主而成伴。主不異伴。亦全
伴而成主。主之與伴。互相資相攝。若相攝彼  此互無。不可別說一切。若相資則彼此互有。  不可同說一切。皆由即主即伴。是故亦同亦
異。當知。主中亦主亦伴。伴中亦伴亦主也。

[0632c27]  十登彼岸者。謂塵名相生滅。是此岸。今了塵  名相空寂不生不滅。是彼岸。但以不了為此。  了即為彼。依了不了邊。寄彼此以言之。經云。
菩薩不住此岸。不住彼岸。而能運度眾生於  彼岸。

[0633a03]  然上諸義體無別異。舉則全彰。理不殊途。  談皆頓顯。良以二邊相盡差別體融。隨智卷  舒。應機屈曲。是故言起。即起誰云路之不通。
舉多即多。孰談法之無在。自非逈超特達捿  心物表之者。焉能了此乎。

修學嚴成門第七

[0633a09]  夫菩提大寶性起靈珠。既琢既磨。資智慧。而  觀察為調為舒。藉解行以嚴成。今總舉大綱  粗分十義。

[0633a12]  一法供養　二弘六度　三修解行  四常莊嚴　五明智慧　六崇善根  七了夢幻　八曉鏡像　九達五蘊  十不共法

[0633a16]  初法供養者。謂以無生心中施一切珍寶。乃  至微塵。皆能攝於法界。即以此法界一塵。而  作供養。以此供養。乃至遍通三世一切諸如
來前。無不顯現。彼諸如來。無不攝受。何以  故。由塵即攝法界。是理與佛體性。法界相應  是故遍至一切佛所。名廣大供養。無空過者。  經云。諸供養中法供養勝。

[0633a23]  二弘六度者。如見塵緣起無盡。理事中說。施  一切眾生。是檀波羅蜜。又塵相空無。即無非  可防。無惡可斷。是尸羅波羅蜜。又塵相空無
所有。則緣心不起。息諸惱害。是羼提波羅蜜。  又塵無體時執心自盡。離於妄念。是精進波  羅蜜。經云。若能心不妄。精進無有涯。又以塵
無性。心亦自寂。是禪波羅蜜。經云。不見心  相。是名正定。又塵緣起無生無相空寂之理。  是智慧波羅蜜。經云。色不生。是般若波羅蜜。
生常以如理六度。修明其心。亦不礙事六度。  饒益眾生理事不二。為實行也。不以理中具  六而礙事六。但了事為理也。

[0633b06]  三修解行者。謂於塵處。悟達理事色空無性  之義。是解也。理解在心。是智也。行通為行。若  行心作真解作俗解。非名解也。不作一切解。
解心無寄。是為大解也。又若起心。作凡夫行。  作聖人行。亦非行也。不作一切行。行心無寄。  是名大行。行非是過。由心起作。解亦非過。由
心住著。常無住著希望。乃是真解行也。

[0633b13]  四常莊嚴者。如以智心觀察。全塵法界緣起  現前無有分別。是為嚴淨佛土。又修戒願理  事。解行圓明。全塵法界理智圓通功德顯示。
是為莊嚴佛身。又說示塵體緣起主伴帝網。  微細曉示一切。是為轉淨法輪。於一切處皆  是莊嚴。不礙七寶。以用莊嚴。

[0633b19]  五明智慧者。謂塵從緣成假。持似有所現。此  達有之心是智。即此假持幻有畢竟空無所  有。此觀空之心是慧。若住於空。即失有義。非
慧也。若住於有。即失空義。非智也。今空不異  有。有必全空。是為智慧也。要由名相不存。方  名智慧。若存名相。即非智慧也。由不存即是  存。存即是不存也。

[0633b26]  六崇善根者。謂顯塵是法界涅槃。及以解行。  此皆從塵處所顯發。是故即以塵為善根也。  常觀察修習。是為於塵處而種善根而長養
之。所有一切塵毛剎海。佛及眾生。常應如  是也。

[0633c02]  七了夢幻者。謂塵相生起迷心為有。觀察即  虛。猶如幻人。亦如夜夢。覺已皆無。今了虛  無。名不可得。相不可得。一切都不可得。是為
塵覺悟空無所有。

[0633c06]  八曉鏡像者。謂塵相大小。但似有顯現。畢竟  取不可得。故知。塵即虛無。如鏡中之像。經  云。觀察諸法。如電光。如水月鏡中之像。似有
非有。取不可得故。以塵空寂不礙假相。宛然  於法界中假實二義。但由影像也。

[0633c11]  九達五蘊者。如塵質礙為色。心領納是受。現  塵假相於心是想。心緣塵取捨是行。辨了於  塵是識。今了塵無體。緣慮自亡。經云。三世五
蘊法。說名為世間。斯由虛妄有。無即出世  間。

[0633c16]  十不共法者。謂二乘凡夫。見塵有相有體。但  見一塵。而無自在業用。今則不爾。不與彼同。  此要達塵無體證之。以成佛土。依塵修起智
慧。莊嚴法身。然小恒容廣大世界。一塵常能  普攝一切。是為不共法也。

[0633c21]  然上諸義體雖空淨。資行願以嚴真性。縱包  含依智慧而開顯。是故體稱本有。行約修生。  生即不生。還同本體。體亦非體。復等修生。何
曾體而礙生。生而失體。得意亡言。千里跬步。  豈與夫懵道之子同年而語哉。

對治獲益門第八

[0633c27]  夫病起藥興。妄生智立。務止啼於楊葉。資  靜亂於空業。百非息於攀緣。四句絕於增減。  然而悟緣無體。智則自融起用。恒沙無非清
淨。今略分十義。以明對治。

[0634a02]  一觀十二因緣　二修四威儀  三明三性　四顯教義　五示法輪  六知無常　七入真如　八出魔網  九消藥病　十離解縛

[0634a06]  初觀十二因緣者。謂於塵上名相所惑。不了  無體。是無明緣。於塵上心計生起。是行緣。於  塵上分別之心恒轉流注。是識緣。於塵上妄
識依止成種。是名色緣。於塵上六根受入。是  六入緣。於塵上根塵相對。是觸緣。於塵上領  納塵境。是受緣。於塵上樂受自潤。是受緣。
於塵上不了即空。是取緣。於塵上愛集成業。  是有緣。於塵上業熟起五蘊身。是生緣。於塵  上名相變壞。是老死緣。今了塵名相空寂。則  心不緣隨了之時緣自寂滅。

[0634a16]  二修四威儀者。於塵上開顯法界法門。曉示  一切群生。是行。經云。菩薩有二種行。所謂  聞法行。樂聽法故。說法行。利益眾生故。於塵
上平等大智隨順觀察。塵從緣起無生無相。  是住。經云。所謂隨順住。住正法故。於塵上空  寂甚深之義。是坐。經云。所謂坐師子座。演說
甚深法故。於塵上名相蕩盡觀心寂滅淡泊  無為。是臥。經云。所謂寂靜臥身心淡泊故。又  禪定臥。正念思惟觀察故。不礙事處。四威儀  即事恒理也。

[0634a26]  三明三性者。謂塵上迷心所執計有相生以  為實也。今了塵圓小之相。取不可得。惑相自  亡。是為遍計相。無性為人無我也。又塵與自
心為緣。心法方起。今了緣無自體。依心方現。  無自體生。是為依他也。無生性是法無我也。  由二義現前。乃圓成勝義性也。

[0634b03]  四顯教義者。謂塵能表生信解。令通達故是  教。即解之時句味可詮是義。即此塵具足法  界理智。是無盡教義也。教無實體。隨器施設。
義無實趣。隨智開合。了妄無體。教亦非教。經  云。我說十二部經。如空拳誑小兒。是事不知。  名曰無明。

[0634b09]  五示法輪者。塵處開演。如上法門。隨心迴轉  清淨顯然。是謂轉無盡法輪也。

[0634b11]  六知無常者。謂塵念念生滅是無常。即生滅  無體是為常。即生滅不生滅名凝然常。經云。  不生不滅是無常義。即常不礙隨緣。即常不
異無常。又無常體寂滅。即無常不異常。若去  無常。即常義亦失。若去常即無常義亦失。當  知。常即無常。無常即常也。

[0634b17]  七入真如者。謂一塵隨心迴轉。種種義味成  大緣起。雖有種種。而無生滅。雖不生滅。而恒  不礙一切隨緣。今無生滅是不變。不礙一切
是隨緣。即此隨緣不變。

[0634b21]  八出魔網者。若於塵上。心計生滅違順有無  緣慮等。是處魔網也。於塵上能觀察平等一  味真實。而無生滅之見。即出魔網。經云。眾魔
者樂生死。菩薩於生死而不捨故。

[0634b25]  九銷藥病者。如見塵大小生滅有無流動是  病。了大小無大小。了生滅不生滅。知有非有  等是藥。藥即非藥。以無妄可斷故。病亦非病。
以智深達故。當知。動心緣境即為病。經云。何  謂病本。謂有攀緣。

[0634c01]  十離解縛者。謂於塵上執生滅之相是縛。了  生滅相不可得是解。經云。有慧方便。解無慧  方便。縛但了相非相。於縛常解。若住無相解
還是縛。了妄無體。縛即非縛。縛既無縛。解亦  無解。經云。諸法無縛。本解脫故。諸法無解。  本無縛故。

[0634c07]  然上諸義妄情增起緣於名相。以心行迷識  住生於有無。而成結業。所以病妄則藥妄。舉  空拳以止啼。心通則法通。引虛空而示遍。既
覺既悟。何滯何疑。消能所以入玄宗。泯藥病  而歸法界。

體用開合門第九

[0634c13]  夫玄宗渺漭在緣起而可彰。至道希夷入法  界而無見故。標體開用助道之品蓋多。就性  明緣差別之門不一。合則法界寂而無二。開
乃緣起應而成三。動寂理融方開體用。今就  大況而言。略分十義。

[0634c18]  一顯人法　二世流布　三觀體用  四五分法身　五開三藏　六即不即  七異不異　八明本末　九會三乘  十畢竟空

[0634c22]  初顯人法者。謂能達塵者是人。所了塵者是  法。即此人法相由顯現。由人方能顯法。由  法以用有人。論云。以人知有法。以法知有人。
離人何有法。離法何有人。今以人無相故。方  為顯法之人。以法無性故。方為成人之法。二  而不二。不二而二也。

[0634c28]  二世流布者。謂今見此塵名相大小。是世流  布而共說也。然塵體全法。無復種種差別。全  以用不異體。是故存此假名。經云。一法有多
名。真法中即無。不失法性故。流布於世間。

[0635a03]  三觀體用者。謂了達塵無生無性一味是體。  智照理時不礙事相宛然是用。事雖宛然。恒  無所有。是故用即體也。如會百川以歸於海。
理雖一味。恒自隨緣。是故體即用也。如舉大  海以明百川。由理事互融故。體用自在。若相  入則用開差別。若相即乃體恒一味。恒一恒  二。是為體用也。

[0635a10]  四明五分法身者。謂塵空無所有。即無非可  防。是戒身。以塵無相心自不緣。是定身。了  塵空寂是慧身。由塵空無則不緣於有。不住
於相。是解脫身。由了塵體。更無異解。是解脫  知見身。身以依止為義。謂智依法顯。而得成  立故。為法身也。

[0635a16]  五開三藏者。謂塵是法界體性及涅槃。皆由  大智所現。而行照也。即以文字記持。塵處所  現之理。書之於簡為經。即修多羅藏也。謂塵
處觀察。體性不住名相。隨順調伏。令息諸惡。  是戒即毘奈耶藏也。於塵上體用法智真妄  相對。發智生解。事方究竟。是論即阿毘達磨  藏也。

[0635a23]  六明即不即者。如塵相圓小分齊無體。唯法  故說即也。不礙塵相宛然故。說不即也。秖由  塵相不即於法。會通而言方為即也。又由塵
即法故是即。不礙緣起是不即也。

[0635a27]  七明異不異者。謂塵之事相是異。克體唯法  是不異。秖由法體不異即異義方成。以不失  體故。秖由塵事差別即不異義方成。以不壞
緣起方言理也。經云。甚奇世尊。於無異法中  而說諸法異。

[0635b03]  八明本末者。謂塵空無性是本。塵相差別是  末。末即非末。以相無不盡故。本亦非本。以不  礙緣成故。即以非本為本。雖空而恒有。以非
末為末。雖有而恒空。當知。末即隨緣。本即據  體。今體為用本。用依體起。經云。從無住本立  一切法。

[0635b09]  九會三乘者。謂見塵相空無所有。然法是實。  據此見為小乘。悟塵從緣。息於緣慮。據此見  為中乘。了塵無性。無生空寂一味。據此為大
乘。今法是一。學者分三。非以學三令法亦三。  非以法一令學亦一。但人自三乘法非三也。  當知。一即三乘。所學之歸一也。三即一乘。隨  應之機有三也。

[0635b16]  十畢竟空者。謂塵不泯事相。而常空寂。是為  畢竟空也。今事相雖存。即相不可得。名亦不  可得。理義不可得。以一切不可得。名為畢竟
空。非無表說也。然畢竟空。空時不礙塵法宛  然。塵法宛然。恒畢竟空。

[0635b21]  然上諸義法體不空。緣生非有。非有之有即  有。遍於十方。不空之空即空。成於一切。用  開差別諸法宛而星羅體合事銷多門寂而雲  斂。

決擇成就門第十

[0635b26]  夫緣情未泯。見有正邪。法體隨迷故。隨緣而  生滅。法界沖寂。泯寂滅以是非。今欲顯其實  趣簡彼權門。使皂白以雙分令真妄而兩別。
略舉大綱。題茲十義。

[0635c01]  一簡正見　二辨染淨　三顯無知  四佛出世　五辨四依　六除業報  七定權實　八明頓漸　九入佛海  十證佛地

[0635c05]  初簡正見者。如見塵名相是邪。見塵空寂是  正。又若以見見於塵。此非為正。以不見見於  塵。此亦非正。但知塵全是見。不復更見。以不
見見於塵也。然見此塵時。不可以慧眼見法  眼看佛眼觀肉眼視天眼瞻見於塵也。以塵  即慧即法即佛即肉即天。不復更以慧眼見
眼見。又若見即不見。謂以見見即不契塵  也。若不見即見。謂更將不見以見於塵。亦  不契於塵也。若不見即不見。謂不知塵是見。
名為總不見也。若見即見。謂知塵全是見。方  名為見。經云。見者即是垢。彼則無所見。諸  佛離所見。是故見清淨。

[0635c17]  二辨染淨者。謂見塵生滅有無是染。即體不  生不滅非有非無是淨。若空異於有。則淨不  名淨。以迷空故。若有異於空。則染不名染。以
執有故。今有即全空。方名染分。空即全有。方  名淨分。由空有無礙。是故染淨自在也。經云。  染而不染。不染而染。

[0635c23]  三顯無知者。謂了知塵時。塵全是知也。終不  以知知於塵也。若以知知於塵。有所不知也。  若知於知。此無知不異知也。今塵即是知。不
復更以不知知於無知者。但無能所之知非  無知也。經云。顯現一切法。各各不相知。

[0635c28]  四佛出世者。今如來出現。全以塵無自性。法  界緣起菩提涅槃。以為如來身也。此身通三  世間。是故於一切國土一切眾生。一切事物。
一切緣起。一切業報。一切塵毛等。各各顯現。  如上諸義。菩提涅槃等。為佛出世也。若一處  不了即不成佛。亦不出現。何以故。由不了塵
處。仍是無明。是故不成佛。亦不出現也。具  如性起品文思之。

[0636a07]  五辨四依者。謂心了塵空寂不緣名相。是依  智不依識。謂了塵是緣起之法非在分別。是  依法不依人。謂了塵無生無相之義。不在文
字。是依義不依語。謂了塵上。若具顯一切法  界。非有分限。此則依了義經。不依不了義經。

[0636a12]  六除業報者。謂塵上不了自心。謂心外有法。  即生憎愛。從貪業成報。然此業報。由心迷塵  妄計而生。但以有顯現。皆無真實。經云。猶如
淨明鏡隨其面像現。內外無所有。業報亦如  是。迷者謂塵相有所從來而復生滅。是迷。今  了塵相無體。是悟。迷本無從來。悟亦無所去。
何以故。以妄心為有。本無體故。如繩上蛇。本  無從來。亦無所去。何以故。蛇是妄心。橫計為  有。本無體故。若計有來處去處還是迷。了無
來去是悟。然悟之與迷。相待安立。非是先有  淨心後有無明。此非二物不可兩解。但了妄  無妄。即為淨心。終無先淨心而後無明。知  之。

[0636a25]  七定權實者。謂塵事是權。空寂是實。然實非  實。以理不礙事故。權亦非權。以事體即空  故。若作權解實解。此非善解。若知權實俱不
可得寄言以明法體。是名善解也。

[0636a29]  八明頓漸者。若於塵處。了幻相不可得。方見  無相。了塵無自性。方見無生。了塵色無體。方  見空。如此推尋。方見名為漸。今不待推尋。而
直見諸法無性空寂。如鏡現像。不待次第。對  緣即現為頓。

[0636b05]  九入佛海者。謂全塵處。見如上百門義。並是  佛大願海。大智慧海。大方便海之所顯現。乃  至一切塵。一切毛。一切國土剎海。一切佛及
眾生。一切事物等。莫不皆空。是佛智慧大海  無邊無盡。深廣不可測也。當知。學者若於塵  處見一切法界者。即是入佛法界智慧海也。
若以開合卷舒或塵內或毛孔而能資攝。一  即一切。一切即一。可說即不可說。主伴自在。  依正無礙。普是如來智海之業用。若人如是  通達者。與如來等也。

[0636b15]  十證佛地者。謂塵空無我無相是地。然此地  體性。猶未清淨。以從我相彰得。了心猶未寧。  亦是垢見。若作遠離空無相之念者。猶為垢
心。謂有遠離之想未止也。今不作遠離之想。  亦無動念者。由初得念息。近從動念處顯也。  今者無作遠離之念。亦無不作遠離之念者。
此地顯時。即智慧不得以方便詮。不得以文  字說。當自顯然。此猶假論。若稱理而言。非智  所知。如空中鳥飛之時迹。不可求依止迹處
也。然空中之迹。雖無體相可得。然迹非無。此  迹尋之逾廣。要依鳥飛方論迹之深廣。當知。  佛地要因心相而得證佛地之深廣也。然證
入此地。不可一向住於寂滅。一切諸佛法不  應爾。當示教利喜。學佛方便。學佛智慧。具如  此地義處。思之。

華嚴經義海百門

詳校題辭

[0636c04]  義海百門者。賢首國師。宗別教一乘所製也。  囊括大經。發揮玄旨。總十門而析百義。融萬  法而歸一塵。嗟乎。吾祖之訓。遺文尚存。莫有
傳者。晉水法  裔  淨源字伯長。苦志于茲有  年數矣。遂遍搜古本。歷考十門以前之九門。  具彰序意。列義通結唯後之一門。亡其通結。
或諸本傳寫闕文耶。或祖師立言互略耶。抑  又第六差別顯現。誤題圓明解縛者。蓋後人  橫議編簡異同。今偕詳定。以第六至第十。通
前五門。合為一卷。恐來者不知故。直書以見  其意。時熈寧二年歲次己酉四月十九日。於  青墩寶閣講院方丈序。

[0636c17]  湖州照慶軍烏程縣烏墩鎮普靜寺比丘  (鴻  緒)  洎徒弟等謹捨長財二十貫文足開。

[0636c19]  義海百門集茲勝因用薦　先和尚殊首座  并報。

[0636c21]  四恩三有者　　　上黨鮑  (陞)  書

[0636c22]  直林氏晉侁句當

* * *

【經文資訊】大正藏第 45 冊 No. 1875 華嚴經義海百門  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
