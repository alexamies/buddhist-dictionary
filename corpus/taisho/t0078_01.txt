佛說兜調經

失譯人名今附東晉錄

[0887b07] 聞如是：

[0887b07] 一時，佛在舍衛國。國中有一婆羅門，名曰兜調，有子名曰谷。兜調為人急弊，常憙罵詈，身死還自為其家作狗子，名曰騾。其子谷者愛是狗子，為著金鏁，牀臥常以氍氀毾[毯-炎+登]，食以金盤美食。谷出至市，佛過谷門，白狗嚇佛。佛即言：「汝平常時舉手言咆，今反作狗嚇，不知慚愧。」狗便慚走，持頭面插牀下啼淚出。佛去後，狗不復上所臥牀，便寢臥地，食之不食。谷從外來，見狗不食，問家言：「狗何為如是？」家言：「屬者有一沙門來過，不審何言？狗因走入牀下臥地，食之不食。」谷言：「沙門向何道去？」家言：「東去。」谷即隨而追及。

[0887b18] 佛於樹下為諸比丘說經，佛遙見谷來，佛告諸比丘：「谷來不至道，死者便墮地獄中。」諸比丘問佛：「何為墮地獄中？」佛言：「是人持惡意來，欲害人故，當墮地獄中。」

[0887b22] 谷至佛前，因問：「屬者何沙門過我門罵我狗？令不食、不臥其處。」

[0887b23] 佛即報言：「我過汝門，白狗嚇我，即謂言：『汝平常時舉手言咆，今反作狗嚇，不知慚愧！』狗便慚走，持頭面插牀下啼淚出。」

[0887b26] 谷問佛：「是狗於我何等耶？」

[0887b27] 佛言：「不須問，聞者令汝不樂。」

[0887b27] 谷言：「聽，為我說之。」

[0887b28] 佛言：「說者令汝瞋怒。」

[0887b28] 谷言：「不敢瞋。願欲聞之。」

[0887b29] 佛言：「是汝父兜調也。」

[0887b29] 谷言：「我父兜調在世時明經道經，不作狗。」

[0887c01] 佛言：「但坐所知自貢高，故作狗耳。汝欲知審是汝父不？還歸於家，語狗言：『汝審是我父兜調者，當於故器中食。汝審是我父者，當還於故處臥。汝審是我父者，先時所有珍寶藏物當示我處。』」

[0887c05] 谷即還歸，呼狗言：「騾！汝審是我父兜調者，當食是食。」狗即食其食。谷復言：「騾！汝審是我父者，當臥故處。」狗即臥故處。谷復言：「騾！汝審是我父者，先時所有珍寶藏物當示我處。」狗即以口指牀右足下，以前兩足爬地示之。谷即掘騾所爬地，得珍寶琦物甚眾多。谷大歡喜，因還到佛所。

[0887c12] 佛遙見之，告諸比丘：「今谷來，不至道，死者即生天上。」諸比丘問佛：「何因緣得生天上？」佛言：「是人持善意來故，當生天上。」

[0887c14] 谷到佛所，前為佛作禮，白佛言：「審如佛語。」谷復問佛言：「人居世間，何故獨有壽者、有不壽者？何故獨有多病者、有少病者？何故面獨有好色者、有惡色者？何故獨有尊者、有卑者？何故獨有媚者、有不媚者？何故獨有富者、有貧者？何故獨有明者、有愚者？」

[0887c20] 佛告谷：「人於世間憙殺生，無慈心者，死入地獄中；地獄中罪竟，復為人，即不壽。人於世間不殺生，有慈心，死上天；從天來下生人間，即長壽。人於世間憙鬪亂，持刀杖恐人，死入地獄中；地獄中罪竟，復為人，即多病。人於世間喜和合，不持刀杖恐人，死生天上；從天來下生人間，即少病。人於世間喜瞋怒，聞善語亦怒，聞惡語亦怒，見賢者亦怒，見愚者亦怒，不別善惡但欲瞋怒，死入地獄中；地獄中罪竟，復為人，面無色萎黃熟。人於世間不瞋不怒，見賢者敬之，見愚者忍之，死上天；從天來下生人間，面色常好，為人和、心賢善。人於世間不媚者，見老人不起，不孝父母，見父母不敬愛，人有孝順敬父母及長老者，常恚恨之，死入地獄中；地獄中罪竟，復為人，即不媚，為眾人所憎惡。人於世間孝父母、敬長老，若有人不孝者、不敬長老者，輙往教之，喜為人說善言，死上天；從天來下生人間，為人所愛敬。人於世間憍慢、不敬尊者，自用強梁，死入地獄中；地獄中罪竟，復為人，因作下賤。人於世間不憍慢、常敬尊者，用人不強梁，死上天；從天來下生人間，因作尊者。人於世間慳貪，雖富不惠施貧人、不視宗親、不喜布施，貪惜飲食，不施沙門道人，復不敢自飽，死入地獄中；地獄中罪竟，復為人；即貧賤乞匃。人於世間無慳貪之心，為人無貧富，好布施沙門道人，施與貧者、愛視宗親，飯食常自飽滿，死上天；從天來下生，世富樂，為人所敬愛。人於世間聞有明經高遠，若沙門及道士，不好往問度世之道，心嫉高遠，死入地獄中；地獄中罪竟，復為人，即愚癡，無所識知，與畜生同伍。人於世間聞有明經高遠，若沙門道士，好往問度世之事，心不嫉妬，貪愛高遠，死即上天；從天來下生人間，為人即明經曉道，為眾人所尊用。」

[0888a25] 佛言：「人作善者得上天，為惡者下入地獄；人求壽得壽，求不壽得不壽，求病得病，求不病得不病，求面好色得面好色，求惡色得惡色，求尊者得尊者，求下賤得下賤，求媚得媚，求不媚得不媚，求富得富、求貧得貧，求智得智、求愚得愚。人於世間作善惡，譬如種穀得穀、種麥得麥、種稻得稻，作善得善、作惡得惡。」

[0888b03] 谷即却長跪言：「前頭來時見狗不食，心懷瞋恚，愚癡故耳。今佛所語，如盲得視、如聾得聽、如人墮深水得出、如狂癡得愈、如人行冥中得見日月。願從佛求哀乞悔過，唯加大恩，即奉行五戒為優婆塞。」

[0888b08] 佛言：「後世人有諷誦是經者、若聽聞音聲者，心中惻然、衣毛為竪、淚即為出，如是者，其人皆當為彌勒佛作弟子，得度世去。」

佛說兜調經

【經文資訊】大正藏第 01 冊 No. 0078 兜調經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA