佛說力士移山經

西晉天竺三藏竺法護譯

[0857c22] 聞如是：

[0857c22] 一時，佛遊拘夷那竭國力士所生地大叢樹間，與比丘千二百五十人俱。臨滅度時，時國臣民皆出來會。佛問阿難：「斯國大眾何故雲集？」賢者阿難白世尊曰：「有大石山去此不遠，方六十丈高百二十丈，妨塞門途行者迴礙，五百力士同心議曰：『吾等膂力世稱希有，徒自畜養無益時用，當共徙之立功後代。』即便并勢齊聲唱叫，力盡自疲不得動搖，音震遐邇，是故黎民輻湊來觀。」

[0858a01] 佛告阿難：「改正法服嚴行視之。」阿難受教，即從坐起稽首佛足，獨坐拖侍，在佛後翼從而進趣。諸大眾五百力士遙覩佛臻，金顏從容，威耀巍巍，端正殊妙，色像清淨，大士相好，莊嚴其身，降伏陰種，無有衰入，其心湛然，諸根寂定，和悅調隱，為天人最，洪焰暉赫，晃若寶山，如大炬明，炤燿幽冥，如大山崗，而有積雪，如日之光，昇于朝陽，如秋月盛，眾星特明，如轉輪王與諸寶臣四部眾俱，如樹花殖，暐曄繁茂，英豔無量，超出聖躬。五百力士無數之眾，瞻戴神變，莫不喜踊，善心荐發普而奉迎，五體自歸稽首足下，一心歸竦退住一面。

[0858a14] 於是，世尊問諸力士：「汝等何故體疲色顇？」答曰：「今此大石方六十丈高百二十丈，欲共舉移，始從一日勤身勠力，至于一月永不可動，慚恥無效取笑天下，是以疲竭姿色憔悴。」「此何所希冀？」力士答曰：「唯然大聖！我之福力莫能踰者，庶幾欲徙石光益於世，著名垂勳銘譽來裔，使王路平直荒域歸伏。」佛告力士：「明汝至愍意不堪任，吾為爾移遂汝本願，使汝戴功慎無愧懼。」力士歡喜啟曰：「敬從。」

[0858a22] 於時世尊更整法服，以右足大指，蹶舉山石挑至梵天，手右掌受，摶之三轉，置於虛空，去地四丈九尺，還著掌中，三指篾屑吹令銷瀃，應時三千大千世界六返震動。時諸力士，見佛神變威靈顯發，即懷惶怖衣毛為竪，白世尊曰：「此之舉指，為是大聖父母恩養乳哺力耶？神足智慧意行力乎？」答曰：「乳哺之勢，非餘力也。若吾建設神足之力，則能移此三千大千佛之世界，舉置殊異百千佛土，都不使人有往來想，不危眾生不害地蟲。」力士又問：「乳哺之力何所狀像？」世尊報曰：「凡牛之力百，當水牛力一；水牛力百，當青牛力一；青牛力百，當犛牛力一；犛牛力百，當竹牛力一；竹牛力百，當草象力一；草象力百，當凡象力一；凡象力百，當黑象力一；黑象力百，當白象力一；白象力百，當龍力一；龍力百，當可畏力士力一；可畏力士力百，當段力士力一；段力士力百，當崩墮力士力一；崩墮力士力百，當大破壞力士力一；大破壞力士力百，當半人乘力士力一；半人乘力士力百，當人乘力士力一；人乘力士力百，當大人乘力士力一；無央數不如如來、至真、等正覺乳哺之力。」佛告諸力士：「汝等當知，是為如來乳哺之力也。」

[0858b16] 諸力士白世尊曰：「大聖已現乳哺之力，神足之力為云何乎？」佛告力士：「憶吾昔者與大目揵連俱遊諸國，時穀飢饉，諸比丘眾不得分衛。目揵連白佛：『穀米踊貴人民餒餓，今諸比丘分衛無獲，氣力衰減不能講誦，日日轉羸懼不全命。往古天地始成之時，地出自然甘露之味，食者康寧四大用安，後人福薄味沒于地。今欲反地出古之味，比丘國人普得救命，令得飽滿誦經念道。』佛告目連：『且止！假欲反地，地有蟲蛾蠕動之類必被危害，又眾人福薄，不應服食古之地味。』目連又曰：『我將諸比丘及飢羸民，詣欝單曰土，使就食自然粳米。』世尊告曰：『其有神足者能自致到，未得輕舉安能往乎？』目連答曰：『無神力者，我當扶接使往獲安。』目連之德威變若斯，計閻浮提廣長二十八萬里，其地上廣下狹；瞿耶尼域廣長三十二萬里，其地似半月形；弗于逮域廣長三十六萬里，其地正圓；欝單曰域廣長四十方里，其地正方；周迴遶山為四方域。滿中人民令得神足如大目連，一一充溢三千大千世界，不及如來神力，百倍、千倍、萬倍、億倍、巨億萬倍，計空不比無以為喻，是為如來神足力也。」

[0858c09] 力士又白：「大聖！已現乳哺、神足之力，願復示現智慧之力。」世尊告曰：「計大海深三百三十六萬里，廣長難限，須彌山王在大海中，高三百三十六萬里，根在海底亦三百三十六萬里，辟方亦爾。其大海水悉可飲盡令無有餘，舍利弗智慧不可測量，無能減者。使四方域滿中人民，皆令得智慧如舍利弗，一一充溢三千大千世界，不比如來智慧之力，百倍、千倍、萬倍、億倍、巨億萬倍，計空不比無以為喻，是為如來智慧力也。」

[0858c20] 力士又白：「大聖！已現乳哺、神足、智慧之力，願復示現意行之力。」世尊告曰：「假使興雲充遍四域，及三千大千世界普大霖雨，所由來所經歷處，若莖節枝葉花實，若器中水山石草蘆，蚑行喘息人物之類，大大小小一一渧皆歸巨海，悉能分別追而名之，又皆識鍊旋而復之不差其本，如來意力悉知悉了無所罣礙，是為如來意行力也。」

[0858c28] 力士又白：「大聖！已現乳哺、神足、智慧、意行之力，寧復有異超過此者乎？」世尊告曰：「如來乳哺之力，摩目乾連神足之力，舍利弗智慧之力，聲聞緣覺意行之力，不比如來十種之力廣遠難限。」

[0859a03] 力士問曰：「何謂十力？」世尊告曰：「悉見微妙遠近邪正，處處非處處，有限無限，明審如有則悉知之，是一力也。過去來今諸所報應經歷之處，明審如有則悉知之，是二力也。禪定正受三解脫門，明審如有則悉知之，是三力也。覩見眾生諸力心本本淨無所不了，明審如有則悉知之，是四力也。曉眾萌類若干種語，心念不同形貌各異，明審如有則悉知之，是五力也。分別羣黎雜種無量情態各異，明審如有則悉知之，是六力也。智慧如海言善無量，追識一切宿命所更，明審如有則悉知之，是七力也。曉了欲縛解縛之要，所在隨行應病授藥，天眼見人善惡終始殃福所歸，明審如有則悉知之，是八力也。道耳徹聽聞天人聲，蚑行喘息蠕動之音無所不了，明知如有則悉知之，是九力也。佛無諸漏終始永盡無復縛著，神真叡智自知見證，究暢道行可作能作無餘生死，覩十方人眾生根本無所不察，明審如有則悉知之，是為十力也。」

[0859a22] 諸力士白世尊曰：「大聖！已現乳哺、神足、智慧、意行及十種力，寧有殊異復超諸力乎？」世尊告曰：「一切諸力雖為強盛，百倍千倍萬倍億倍，無常之力計為最勝多所消伏。所以者何？如來身者金剛之數，無常勝我當歸壞敗，吾今夜半，當於力士所生之地而取滅度，於四衢路供養舍利興建塔寺。所以者何？其四方人齎諸華香，跱立幢幡，懸繒鈴蓋，然燈奉進，一切皆就真妙之法。」

[0859b01] 佛於是頌曰：

「法起必歸盡，　　興者當就衰，
　萬物皆無常，　　慮是乃為安。
　得百千金山，　　福祚難為喻，
　不如供泥塔，　　欣豫歸勝寺。
　獲寶百千藏，　　福慶不可計，
　不如供泥塔，　　喜踊歸勝寺。
　設百千寶車，　　載色如紫金，
　不如供土寺，　　踊躍歸命佛。」

[0859b10] 佛說是經時，諸力士眾五百人等，知世無常三界難怙，無一真諦唯道可依，貢高即除不計吾我，皆發無上正真道意，應時皆得立不退轉之地。有無央數百千天人，遠塵離垢，諸法法眼生。

[0859b14] 佛說如是，莫不歡喜，各以頭面著地為佛作禮。

佛說力士移山經

【經文資訊】大正藏第 02 冊 No. 0135 佛說力士移山經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA