相續解脫地波羅蜜了義經一卷


宋天竺三藏求那跋陀羅譯

[0714c18]  如《相續解脫經》說：

[0714c18]  觀世音菩薩白佛言：「世尊！  菩薩有十地，所謂歡喜地、離垢地、明地、焰地、  難勝地、現前地、遠行地、不動地、善慧地、法雲地。
佛地第十一，此諸地幾種清淨攝，為有幾分？」

[0714c22]  佛告觀世音菩薩：「有四種清淨十一分，攝此  諸地。觀世音！悕望清淨攝初地、增上戒淨  攝第二地、增上心清淨攝第三地、增上慧淨，
增上上上妙淨，攝第四地乃至佛地，是四種  淨攝彼諸地。

[0714c26]  「云何十一分？觀世音！解行地菩  薩有十法行：善修習菩薩解脫忍，度此地已，  菩薩超昇離生彼分滿足，而未能於微細犯
戒行正知住，此則分不滿足，為滿足故，方便  進求到已滿足；而未能具足世俗三昧正受，  及滿足聞持陀羅尼，此則分不滿足，為滿足
故方便進求到已滿足；而未能如所得菩提  分法數數修習，亦未能捨正受法愛心，此則  分不滿足，為滿足故方便進求到已滿足；而
未能觀察真諦，不能捨一向背生死向涅槃  意，行方便攝修菩提分法，此則分不滿足，為  滿足故方便進求到已滿足；而未能現前觀
諸行生，多住厭離多住無相，此則分不滿足，  為滿足故方便進求到已滿足；而未能多住  不斷無間無相思惟，此則分不滿足，為滿足
故方便進求到已滿足；而未能捨離無相有  行及得相力，此則分不滿足，為滿足故方便  進求到已滿足；而未能究竟分別眾相分別
諸名，一切種說法得自在，此則分不滿足，為  滿足故方便進求到已滿足；而未能受得滿  足法身，此則分不滿足，為滿足故方便進求
到已滿足；而未能得一切爾焰無礙無障知  見，此則分不滿足，為滿足故方便進求到已  滿足。彼分滿足故，一切分滿足。觀世音！是名
四種清淨十一種分攝一切諸地。」

[0715a22]  觀世音白佛言：「世尊！何故初地名歡喜地，乃  至佛地名為佛地？」

[0715a23]  佛告觀世音：「出昇大義，得  出世間心勝妙歡喜故，初地名歡喜地。離一  切細微犯戒故，第二地名離垢地。彼三昧聞
持依無量智光明故，第三地名明地。以智火  焰燒諸煩惱，修習菩提分法故，第四地名焰  地。彼方便修習諸菩提分法，艱難勤苦而得
自在故，第五地名難勝地。現前觀察諸行生  及多相思惟故，第六地名現前地。不斷無間  無相思惟，遠入近清淨地故，第七地名遠行
地。無相無開發相煩惱，不行不動故，第八地  名不動地。一切種說法自在，得無過廣大智  故，第九地名善慧地。如虛空等過惡，以如大
雲法身周遍覆故，第十地名法雲地。細微煩  惱爾焰障斷，得無礙無障爾焰一切種覺故，  第十一地名佛地。」

[0715b09]  觀世音白佛言：「世尊！此諸地有幾種愚、幾種  所治過？」

[0715b10]  佛告觀世音：「有二十二種愚，十一種  所治過。初地眾生，及法計著愚、惡趣煩惱愚，  彼即所治過。第二地微細犯戒行愚、種種業
趣愚，彼即所治過。第三地欲愛愚、滿足聞持  愚，彼即所治過。第四地正受愛愚、及法愛愚，  彼即所治過。第五地一向生死向背思惟愚、
一向涅槃向背思惟愚，彼即所治過。第六地  現前觀察諸行生愚、多行相愚，彼即所治過。  第七地微細相行愚、一向無相思惟方便行
愚，彼即所治過。第八地無相無開發愚、相自  在愚，彼即所治過。第九地無量說法無量法  字句上上智慧樂說總持自在愚、樂說自在
愚，彼即所治過。第十地大神通愚、入微細祕  密愚，彼即所治過。佛地一切爾焰微細正受  愚、障礙愚，彼即所治過。觀世音！是名二十二
愚、十一種所治過。於彼諸地建立，不與無上  菩提相應。」

[0715b26]  觀世音白佛言：「奇哉世尊！無上菩  提大利大果，彼諸菩薩破大癡網度大罪過，  得無上菩提。」

[0715b29]  觀世音白佛言：「世尊！於此諸地建立幾種殊  勝？」

[0715c01]  佛告觀世音：「有八事，謂悕望清淨、心清  淨、悲清淨、波羅蜜清淨、見佛供養清淨、成熟  眾生清淨、生清淨、力清淨。觀世音！於初地中
增悕望清淨，乃至力清淨，乃至上上地，乃至  佛地增悕望清淨，乃至力清淨，當知彼是清  淨，彼佛地中唯除生清淨，從初地至上上地
彼功德等，當知自地功德殊勝。一切菩薩地  是有上功德，唯如來地功德無上。」

[0715c09]  觀世音白佛言：「世尊！以何等故，菩薩於一切  有生最勝？」

[0715c10]  佛告觀世音：「有四種，謂快淨善根  等集故、隨智慧取故、慈悲救一切眾生故、自  離染污亦令他離故。」

[0715c13]  觀世音白佛言：「世尊！菩薩何故發妙願、勝願、  名力願？」

[0715c14]  佛告觀世音：「有四事，彼菩薩巧住涅  槃樂及堪能疾得，捨疾得及樂住，無所因無  所為，久受眾苦為眾生故發願，是故妙願勝  願名力願。」

[0715c18]  觀世音白佛言：「世尊！菩薩學有幾事？」

[0715c18]  佛告觀  世音：「菩薩學有六事，所謂六波羅蜜，檀波羅  蜜、乃至般若波羅蜜。」

[0715c20]  觀世音白佛言：「世尊！此  六學事，幾增上戒學、幾增上心學、幾增上慧  學？」

[0715c22]  佛告觀世音：「施戒忍此三事是增上戒  學，禪是增上心學，慧是增上慧學；精進通  一切。」

[0715c25]  觀世音白佛言：「世尊！此六事，幾是福德眾具，  幾是智慧眾具？」

[0715c26]  佛告觀世音：「增上戒學是福  德眾具，增上慧學是智慧眾具，禪及精進通  一切。」

[0715c29]  觀世音白佛言：「世尊，菩薩於此六學事云何  學？」佛告觀世音：「有五種與波羅蜜相應，謂說  正法菩薩藏先極信解、於彼行十法行、聞思
修慧隨護菩提心、習近善知識、方便修學無  間善業。」

[0716a04]  觀世音白佛言：「世尊！何故此諸學事  六種施設？」

[0716a05]  佛告觀世音：「有二事，一者攝取眾  生、二者對治煩惱。彼三學攝取眾生、三學對  治煩惱。菩薩布施眾具，眾具饒益攝取眾生；
菩薩持戒不行惱害亦不恐迫，無畏饒益攝  取眾生；菩薩忍辱，於彼惱害逼迫恐怖，堪忍  饒益攝取眾生；以此三學攝取眾生。以勤精
進折伏煩惱，生斷煩惱修學善業，修學善業  不為一切煩惱所動；以禪伏煩惱；以慧斷諸  使；以此三學對治煩惱。」

[0716a14]  觀世音白佛言：「世尊！何故施設餘四波羅蜜？」

[0716a15]  佛告觀世音：「此等是六波羅蜜伴故。彼三波  羅蜜攝取眾生，菩薩攝事方便善業建立，是  故我說方便波羅蜜是三波羅蜜伴。復次，觀
世音！菩薩現法多行煩惱，不能堪任常修習  忍，貪樂下界故，悕望羸劣不能內一其心，及  菩薩藏聞緣修習，不能開引出世間慧，受行
少福，願未來世煩惱微薄，是願波羅蜜。煩惱  薄已能勤精進，是故我說願波羅蜜是精進  波羅蜜伴。親近善知識聽聞善法，內正思惟，
轉劣悕望得力悕望，殊勝上界能內一心，是  故我說力波羅蜜是禪波羅蜜伴。於菩薩藏  聞緣修禪，是智波羅蜜，堪能開引出世間慧，
是故我說智波羅蜜是般若波羅蜜伴。」

[0716a27]  觀世  音菩薩白佛言：「世尊！何故六波羅蜜作如是  次第說？」

[0716a29]  佛告觀世音：「彼上上招引依故。菩薩  棄捨身財受持淨戒，護戒故忍，忍已精進，進  已能禪，禪具足已得出世間慧。」

[0716b02]  觀世音白佛  言：「世尊！彼諸波羅蜜，有幾種分別？」

[0716b03]  佛告觀世  音：「各有三種。檀波羅蜜三種者，謂法施、財施、  無畏施。尸波羅蜜三種者，謂轉捨不善戒、轉
生善戒、轉利眾生戒。羼提波羅蜜三種者，謂  不饒益忍、安苦忍、觀法忍。毘梨耶波羅蜜三  種者，謂弘誓精進、善方便精進、利眾生精
進。禪波羅蜜三種者，謂離妄想寂靜煩惱苦  對治樂住禪、開引功德禪、開引利眾生禪。般  若波羅蜜三種者，謂世諦緣、第一義諦緣、利  眾生緣。」

[0716b13]  觀世音白佛言：「世尊！何以故，此諸波羅蜜名  波羅蜜？」

[0716b14]  佛告觀世音：「有五種，一者無礙、二者  無顧、三者無過、四者無妄想、五者迴向。無礙  者，謂於波羅蜜相違事不染著；無顧者，謂於
波羅蜜果報及現世利心不繫縛；無過者，謂  於諸波羅蜜，離雜染污無方便法；無妄想者，  謂於諸波羅蜜，不如言說計著自相；迴向者，
謂此諸波羅蜜，已作已長養，為求無上大菩  提果。」

[0716b22]  觀世音白佛言：「世尊！何等為違波羅蜜事？」

[0716b22]  佛  告觀世音：「當知有六事，一者欲樂錢財，自在  增上主，自見安樂功德福利；二者隨其所欲  縱身口意；三者於他輕慢心不堪忍；四者於
諸善法不勤方便；五者習近世間雜亂眾事  見聞覺識；六者世間戲論作福利見。」

[0716b27]  觀世音  白佛言：「世尊！此諸波羅蜜有何果報？」

[0716b28]  佛告觀  世音：「彼亦有六種，一者大財、二者善趣、三  者無怨、四者不壞、五者多喜樂眾生增上主、  六者不害自身有大堪能。」

[0716c03]  觀世音白佛言：「世尊！此諸波羅蜜有何染污  法雜？」

[0716c04]  佛告觀世音：「當知有四種，一者無悲方  便、二者不正思惟方便、三者不常方便、四者  不頓方便。不正思惟方便者，於此諸波羅蜜
餘波羅蜜雜亂修習。」

[0716c08]  觀世音白佛言：「世尊！云何非方便？」

[0716c08]  佛告觀世  音：「於此諸波羅蜜已作長養，攝取眾生，少財  饒益心則歡喜。不令眾生覺悟不善，安立善
處，是名非方便。所以者何，此非菩薩饒益眾  生。如不淨物若多若少，無有方便能令其香。  如是諸行性苦眾生，非少利饒益能令安樂，  第一攝取者安立善處。」

[0716c15]  觀世音白佛言：「世尊！此諸波羅蜜有幾種清  淨？」

[0716c16]  佛告觀世音：「我不說此諸波羅蜜離彼五  種更有清淨，然我今日即於彼事總別分別。  總說者，一切波羅蜜清淨，當知有七種。何等
為七？謂菩薩於此法不求人知、於此法不執  著、見於此菩提乘法不生疑惑、若是若非不  自舉不下他、不高不放逸、不以少劣生知足
想、不於此法起慳嫉心。今當別相說波羅蜜  淨，當知七種。何等為七？謂菩薩於我所說七  種淨施受持修行，施物清淨清淨施，戒清淨、
見清淨、心清淨、語清淨、智清淨、垢清淨清  淨施，是七種名檀波羅蜜淨。謂菩薩善制一  切種律儀戒、善於出罪戒、彼恒戒、堅固戒、
常作戒、常轉戒、受學戒，是七種名尸波羅蜜  淨。謂菩薩自依業報，於一切不饒益事心不  瞋恨，若罵若瞋若打若諍，諸不饒益悉不反
報。於諸怨憎心不懷結，若彼求悔虛受無礙，  若他觸犯不望懺謝，如法哀受無畏無求，常  行饒益心不廢捨，是七種名羼提波羅蜜淨。
謂菩薩善知平等精進，不以精進自舉下人，  於諸善法專著、精進、堪能、堅固、不捨，是七種  名毘梨耶波羅蜜淨。謂菩薩善入無相三昧
禪，滿足三昧禪，戒俱三昧禪，大三昧禪，無  依三昧禪，善修治三昧禪，於菩薩藏聞緣修  習無量三昧禪，是七種名禪波羅蜜淨。謂菩
薩建立及謗二俱捨離，中道慧出，即以彼慧  解脫門義如實了知。空、無相、無作三脫門自  性義如實了知。若妄想、若緣起、若成，此三種
自性離自性義，如實了知。若相、若因緣、若第  一義，此三種離自性及世諦義如實了知。五  明處第一義諦義如實了知。多住七種如，不
妄想、離虛偽，一度門起無量下地法緣觀，法  次法向是七種，名般若波羅蜜淨。」

[0717a19]  觀世音白佛言：「世尊！彼五種各有何業？」

[0717a19]  佛告  觀世音：「當知有五業。菩薩無閡者，現法波  羅蜜常頓方便不放逸。無顧者，攝受未來不
放逸因。無過者，修滿淨波羅蜜。無妄想者，彼  巧方便疾滿足波羅蜜。迴向者，於一切生常  得善受果報無盡波羅蜜，乃至阿耨多羅三  藐三菩提。」

[0717a26]  觀世音白佛言：「世尊！此諸波羅蜜何者最勝？」

[0717a27]  佛告觀世音：「謂無礙、無顧、迴向。」

[0717a27]  「何者不染污？」

[0717a28]  「謂無過、無妄想。」

[0717a28]  「何者熾燃？」

[0717a28]  「謂不計數。」

[0717a28]  「何者不  動？」

[0717a29]  「謂入不退法地。」

[0717a29]  「何者快淨？」

[0717a29]  「謂住十地求  佛地。」

[0717b02]  觀世音白佛言：「世尊！何故菩薩常得無盡波  羅蜜受果報及無盡波羅蜜？」

[0717b03]  佛告觀世音：「展  轉相依捨修習故。」

[0717b05]  觀世音白佛言：「世尊！何故菩薩深樂波羅蜜  受果報？」佛告觀世音：「菩薩有五事，一者諸波  羅蜜增上喜樂真實因、二者攝取自他因、三
者來世受果報因、四者離煩惱事、五者不住  惡趣。」

[0717b09]  觀世音白佛言：「世尊！此諸波羅蜜各有  何德力？」

[0717b10]  佛告觀世音：「當知各有四種，一者菩  薩修諸波羅蜜時，捨離慳貪犯戒懈怠亂心  諸見；二者為無上菩提真實眾具；三者於現
法中攝取自他；四者於未來世得廣大無盡  受果報。」

[0717b15]  觀世音白佛言：「世尊！此諸波羅蜜，何因？何果？  何義？」

[0717b16]  佛告觀世音：「此諸波羅蜜，悲為因，受報  攝眾生為果，滿足大菩提為大義。」

[0717b18]  觀世音白佛言：「世尊！若菩薩有無盡財及有  悲心者，何故世間有貧窮眾生？」

[0717b19]  佛告觀世音：  「此是眾生自業過耳。若異者他常為作，彼則  應有無盡之財，世間何有貧窮眾生？若然者，
眾生作惡不應為障。觀世音！譬如餓鬼為渴  所逼，唯見空壑。非彼海過，但彼餓鬼自業過  耳。如彼大海無有過咎，菩薩無過亦復如
是；如彼餓鬼自業果報，眾生業報亦復如是。」

[0717b26]  觀世音白佛言：「世尊！一切諸法悉無自性，  菩薩以何等波羅蜜取？」

[0717b27]  佛告觀世音：「般若  波羅蜜。」

[0717b28]  觀世音白佛言：「世尊！般若波羅  蜜取無自性者，何故不取自性？」

[0717b29]  佛告觀世  音：「我不說無自性取無自性，然無自性無  字自知，彼不能離字說而說，以是故，離自性  取離自性。」

[0717c04]  觀世音白佛言：「世尊！所說波羅蜜，上波羅蜜，  大波羅蜜，何等為波羅蜜，何等為上波羅蜜，  何等為大波羅蜜？」

[0717c06]  佛告觀世音菩薩：「於無量  時修習檀等善法成就，而煩惱亦行而能降  伏，非彼所勝，謂解行地軟中解轉，名波羅
蜜。復無量時修如是等善法成就，煩惱亦行  而能斷煩惱，非彼所勝，謂從初地起，名上波  羅蜜。復無量時修如是等善法成就，一切煩
惱一切不行，謂第八地起，是名大波羅蜜。」

[0717c13]  觀世音白佛言：「世尊！此諸地幾種煩惱使？」

[0717c13]  佛  告觀世音：「有三種，一者害伴，謂五地。觀世  音！不俱生煩惱行，俱生煩惱行伴  (丹鄉本有彼)  爾時
無，是故名害伴。二者羸使，謂六地七地細微  行  (行音衡)  修，抑止不行。三者細微使，謂第八地，  彼上上一切煩惱一切不行，及爾焰障依少故。」

[0717c19]  觀世音白佛言：「世尊！菩薩幾種過斷名斷彼  使？」

[0717c20]  佛告觀世音：「有三種，初皮過斷、第二膚  過斷、第三骨過斷；離一切使者，我說唯佛地。」

[0717c22]  觀世音白佛言：「世尊！菩薩幾阿僧祇劫斷彼  諸過？」佛告觀世音：「有三無量，或剎那、羅婆摩  睺妬路、半時一時日夜、半月一月離兜
(三（丹  鄉本二）月為一節、一節名離兜)  。」

[0717c26]  觀世音白佛言：「世尊！此諸地菩薩煩惱起，有  何相、何過、何德？」

[0717c27]  佛告觀世音：「不染污相。所以  者何？謂菩薩於初地入一切法界，彼知煩  惱起、非不知，是故名不染污相。不能令自身
生苦故無過，為眾生界作離苦因，故菩薩  起煩惱有無量功德。」

[0718a02]  觀世音白佛言：「奇哉  世尊！乃至大義菩提令諸菩薩起煩惱，勝  一切眾生、聲聞、緣覺善根功德，況餘功德。」

[0718a05]  觀世音白佛言：「世尊！世尊所說聲聞乘及大  乘即是一乘，有何義？」

[0718a06]  佛告觀世音：「我說聲聞  乘法，所謂五陰、內六入、外六入，如是等我說  即是大乘、一法界、一道，是故我不說有種種
乘。而彼如所說義而起妄想，或建立、或誹謗  說種種乘，彼見相違各各諍論，故作是說。」

[0718a10]  爾  時世尊欲重宣此義，而說偈言：

「說種種自性，　　是皆同一道，  
下劣上妙乘，　　無有種種異。  
如說隨妄想，　　建立或誹謗，  
彼見義相違，　　愚惑種種解。  
地攝想所治，　　勝生及願學，  
此說大乘道，　　勤修速成佛。」

[0718a18]  爾時觀世音菩薩白佛言：「世尊！《相續解脫經》  中，此經何名？云何奉持？」

[0718a19]  佛告觀世音：「此經名  『地波羅蜜了義說』，如是奉持。」

[0718a20]  說是地波羅蜜  了義說時，七萬五千菩薩，得大乘光三昧。

* * *

【經文資訊】大正藏第 16 冊 No. 0678 相續解脫地波羅蜜了義經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，張裕蓮提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
