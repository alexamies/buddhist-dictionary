四分律比丘含注戒本  (中)
[0442b14]  諸大德是九十波逸提法半月半月說戒經中  來。

[0442b16]  初故妄語戒　佛在釋翅瘦。釋子象力善能  談論。與外道論議不如。時便反前語。若僧中  問復違反語。梵志譏無正法。比丘舉過白佛。
因制此戒。

[0442b20]  若比丘知　謂見聞觸知及不見知八種。見  者眼識能見乃至意識能知。不見者除眼識  餘五識是。如是類反也。

[0442b23]  而妄語者　若境界是見聞觸知。若想若疑  便言不見聞觸知。波逸提。乃至不見聞等亦  類上也。若本作妄語念。及妄時不憶是妄語
者。吉羅。若前後不憶。正妄語時知者。波逸  提。若所見異所忍異所欲異所觸異所想異  所心異。如此諸事皆是妄語。說戒時乃至三  問憶念罪不說突吉羅。

[0442c01]  波逸提　若說不了吉羅。尼同犯。三眾吉羅。  不犯者。不見言不見。乃至知言知等八種。若  意有見想便說者不犯。

[0442c04]  二行罵戒　佛在舍衛。六群於斷事人前種  類罵彼。忘失前後慚愧不語。比丘以過白佛。  便引牯牛以譬。畜生得毀不堪進力等。便制  此戒。

[0442c08]  若比丘種類　有多種卑。姓家生行業亦卑。  伎術工巧亦卑。或言汝犯過。或言多結使。或  言盲瞎等語也。

[0442c11]  毀呰語者　如上六種罵餘比丘。若面罵喻  罵自比罵者墮。說不了突吉羅。

[0442c13]  波逸提　若說善法而面罵者。言汝是阿蘭  若。乃至坐禪。若喻罵者言。汝似坐禪也。若  自比罵者。言我非也。說了不了並吉羅。尼
墮。三眾吉羅。不犯者。相利故說。為法為律為  教授故。為親厚故。或戲或失口或錯誤者是。

[0442c18]  三兩舌語戒　佛在舍衛。六群傳他彼此語。  令眾鬪諍不能除滅。比丘以過白佛。便引野  干鬪亂二獸。況復於人。便訶責已而制此戒。

[0442c21]  若比丘兩舌語　語謂鬪亂十眾欲離彼此等  也。

[0442c23]  波逸提　不犯者。破惡知識惡伴黨。和尚  同師知識親友數數語者。無義無利。欲方便  作無利義。破如是人者不犯。

[0442c26]  四共人女宿戒　佛在舍衛。阿那律行寄婬  女舍宿。女裸身來嬈。尊者升空。彼慚愧懺悔。  說法得道。比丘舉過。佛便訶制此戒也。

[0442c29]  若比丘與婦女　人女有知命根不斷。

[0443a01]  同室　四周牆障上有覆也。或前敞無壁。或  雖覆而不遍。或覆遍而有開處也。

[0443a03]  宿者　若前後至或俱至。若亞若臥。隨脇著  地隨轉側並犯也。

[0443a05]  波逸提　若非人女畜生女黃門若二根人同  宿吉羅。晝日女立比丘臥者吉羅。不犯者。不  知彼室內有女。若室無覆。若半障少障。若盡
障若半覆障。作句準上。若病臥被縛命梵難  等並開。

[0443a10]  五共未受具人宿過限戒　佛在曠野城。六  群共長者講堂宿。時亂心睡形露。為彼調弄。  白佛因制。佛在拘睒彌。便開二三宿重結此  戒也。

[0443a14]  若比丘與未受大戒人　除比丘比丘尼餘未  受大戒人是也。

[0443a16]  共宿　同室宿如前說。

[0443a17]  過二宿至三宿　若共二宿若三宿。明相未  出應起避去。至第四宿。若自去。若使未受者  去。

[0443a20]  波逸提　若與非人畜生男共過三宿。一切  突吉羅。開緣並同前戒。

[0443a22]  六共未受具同誦戒　佛在曠野城。六群比  丘與諸長者講堂誦經。語聲高大亂坐禪者。  比丘舉過白佛。因制此戒。

[0443a25]  若比丘與未受大戒人　如上。

[0443a26]  共誦　謂誦句義。句味字義也。非句義亦爾。  言句義者。同誦不前不後也。非句義者。如一  人說諸惡莫作。未竟第一人抄同。句味者
眼無常等非句味者抄前也。字義者同誦阿  字也。非字義者抄前阿字也。

[0443b02]  法者　謂佛聲聞仙人諸天所說正法。

[0443b03]  波逸提　若共誦一說二三說。若口授書授。  若不了了及非人畜生並突吉羅。若師不教  言我說竟汝可說。師吉羅。不犯者。我說竟汝
說。一人誦竟一人書。若同業同誦。或戲笑語  獨語錯說彼此。皆不犯也。

[0443b08]  七說麁罪戒。佛在羅閱城。有波利婆沙摩那  埵比丘在下行坐。六群比丘以所犯事向白  衣說之。有過者及餘比丘皆慚。比丘舉過。佛  故訶制。

[0443b12]  若比丘知他　不知者開。

[0443b13]  有麁惡罪　四波羅夷僧伽婆尸沙也。

[0443b14]  向未受大戒人說除僧羯磨波逸提　除麁罪  以餘罪說者。自說麁罪。餘人罪。一切吉羅。不  犯者。若不知。若眾曾差。若非麁想。若白衣先
已聞者不犯。

[0443b18]  八實得道向白衣說戒　佛在毘舍離。以前  大妄語緣。集僧訶責已便制此戒。

[0443b20]  若比丘向未受大戒人說過人法言我見是我  知是實者波逸提　並如上初篇。若言業報  若戲錯並不犯。

[0443b23]  九獨與女人說法戒　佛在舍衛。迦留陀夷  在姑前。與兒婦耳語說法。因姑譏問。比丘舉  過。佛因制斷。後開五六語及有智男過限說  等。

[0443b27]  若比丘與女人　如上。

[0443b28]  說法過五　色受想行識無我也。

[0443b29]  六語　眼耳鼻舌身意無常也。

[0443c01]  除有智男子　解麁惡不麁惡事也。

[0443c02]  波逸提　若說不了吉羅。若向非人畜生說  過亦爾。不犯者。若五六語有智男前過說。若  無有智男前問應答廣說。若授優婆夷五戒。
乃至說五戒法與受八關齋。說八關齋法八  聖道十不善法。女人問義不解廣說。並得。

[0443c07]  十掘地戒　佛在曠野城。六群為佛修治講  堂。周匝自掘地。長者譏嫌。不知正法斷他  命根。白佛因制。後教人治講堂。言掘是置是。
長者重譏。比丘舉過。佛重制戒。

[0443c11]  若比丘自手掘　若用鋤钁椎打。乃至指爪  搯傷。打杙入地。地上然火。及有地想。

[0443c13]  地　若未掘若已掘地。若四月被雨漬還如  本。

[0443c15]  若教人掘者　若不教言看是知是突吉羅也。

[0443c16]  波逸提　下二眾吉羅。下篇同此。不犯者。若  語言知是看是。若曳材木若扶籬正。若反塼  石取牛屎。取崩岸土若鼠壤土。除經行處土
及屋內土。若來往經行掃地。不故掘一切不  犯。

[0443c21]  十一壞生種戒　佛在曠野城。集僧告言。有  一比丘修治屋舍。而自斫樹。非沙門法。訶責  制戒。

[0443c24]  若比丘壞　若斫截墮落。並名為壞也。

[0443c25]  鬼神　非人是也。

[0443c26]  村　一切草木是鬼畜所依。村有五種。根種  枝種節種覆羅種子子種。

[0443c28]  波逸提　若生主想。自斷教他斷。自炒煮若  教人並墮。生疑者吉羅。草木七種色。自壞教  他壞者墮。生疑及想吉羅。若釘杙著生草樹
上。若以火等並墮。若斷多分生草木者墮。斷  半乾生者。及不言知是看是一切吉羅。不犯  者。若言看是知是。若斷乾枯草木。若於生草
木上曳材曳竹。正籬障撥塹石取牛屎。若生  草覆道以仗遮開。若以瓦石拄之而斷傷草  木。若除經行地土。若掃經行地。若以杖築地  而誤撥生草斷者無犯。

[0444a09]  十二餘語惱觸戒　佛在拘睒毘國。闡陀比  丘犯罪。餘比丘問。以餘事答。以過白佛。便訶  已作餘語白。後便惱僧。喚來不來。乃至不應
語而語。以過白佛。訶已作觸惱白。因此故制  也。

[0444a14]  若比丘妄作餘語　僧未白前作餘語者。汝  向誰說。為說何事。為論何理。為我說為餘人  說。我不見此罪者。一切吉羅。若作白已如是
語者犯墮也。

[0444a18]  惱他者　如前緣中乃至不應語而語。一切  吉羅白已作者波逸提也。

[0444a20]  波逸提　若上座喚不來吉羅。不犯者。重聽  不解。前語有參錯。汝向誰說。乃至我不見此  罪。若作非法無利益羯磨。不與和合。喚來不
來。若為作非法羯磨。若不欲知教言莫來便  來。若一坐食若不作餘食法食。若病喚起不  起。命梵等難教莫起便起。若惡心問不與說。
若作非法事便訶語者。若小語若錯說。一切  不犯。

[0444a28]  十三嫌罵知事戒　佛在羅閱城。沓婆摩比  丘僧差知事。慈地比丘齊眼見處譏嫌之。以  過白佛。便訶制戒。後便於聞處罵。以過重白
佛。便乘前重制。

[0444b03]  若比丘嫌　謂面見不聞處言有愛恚怖癡也。

[0444b04]  罵　背面耳聞於不見處而設罵也。

[0444b05]  波逸提　若不受上座教嫌罵吉羅。不犯者。  實有事。恐後悔恨。語令如法發露。便言有愛  等。若戲錯說者。並不犯。

[0444b08]  十四露地敷僧物戒　佛在舍衛。長者請僧。  十七群比丘取僧坐具露敷經行。望食時到  不收往食。為風塵坌蟲鳥壞污。以過白佛。訶  已制戒。

[0444b12]  若比丘取僧　眾僧物為僧屬僧三種也。

[0444b13]  繩床　有五種。旋脚直脚曲脚入梐無脚。

[0444b14]  木床　亦如上說。

[0444b15]  若臥具　或用坐或用臥。

[0444b16]  坐褥　擬常用坐。

[0444b17]  露地敷若教人敷捨去不自舉不教人舉波逸  提　彼以僧物付知事云。我今付授汝守護  看。若都無人當舉屏處。若無屏處必知無壞。
當持麁者覆好者上。若即時還便應去。隨雨  中疾及時還者應往也。彼次第作如是方便  應去。若不作者初出門墮。若方便還悔一切
吉羅。若二人同坐下座應收。不者犯二罪。上  座犯一墮。若俱不收二俱墮。餘床踞床机等  不收。及臥具表裏一切吉羅。若露敷僧物而
入房思惟吉羅。不犯者。僧物露敷去時。語舊  住人摩摩帝經營人令知。如上方便一切不  犯。

[0444b29]  十五覆處敷僧物戒　佛在舍衛。客比丘在  邊房敷臥具宿。不語便去。臥具爛壞蟲嚙色  變。見過白佛。因制此戒。

[0444c03]  若比丘僧房中敷僧臥具　謂繩床木床臥褥  坐具枕地敷下至臥氈。

[0444c05]  若自敷若教人敷若坐若臥去時不自舉不教  人舉　彼應語舊住比丘言。與我牢舉。若無  人不畏失。當移床離壁高榰床脚。持枕褥臥
具置裏。以餘麁者重覆。若恐壞敗。取臥具等  置衣架上。豎床而去。若不如是出界墮罪。欲  去還悔吉羅。若即還不久聽二宿在界外。第
三宿明相未出不自往。不遣使掌護者。犯墮。

[0444c12]  波逸提　不犯中。如上方便已在界外水陸  道斷。命梵等緣者開。

[0444c14]  十六強敷坐戒　佛在舍衛。六群十七群同  道行。至無住處十七群自求住處。彼六群知  求得宿處。強在中間敷臥具宿。比丘以過白
佛。因制此戒。

[0444c18]  若比丘知　不知者開。

[0444c19]  先比丘住處後來強於中間　若頭邊若脚邊  若兩脇邊。

[0444c21]  敷臥具　草敷葉敷。下至地敷臥氈。

[0444c22]  止宿念言彼若嫌迮者自當避我去作如是因  緣非餘非威儀波逸提　謂隨轉側脇著床結  墮。不犯者。先不知若語已住。先與開間。若間
寬廣不相妨閡。若親舊人教言。但敷我自語  主。若倒地若病轉側墮上。若力勢所持若被  繫閉。命梵二難並不犯。

[0444c28]  十七牽他出房戒　佛在舍衛。六群十七群  同道行。至小住處十七群於先入寺掃灑令  淨。六群知得好處驅起牽出。比丘以過白佛。  便制此戒。

[0445a03]  若比丘瞋他比丘不喜僧房舍中若自牽出教  他牽出　若自作教人牽。隨所牽多少隨出  房隨犯。若牽多人出一戶。若牽一人出多戶
皆犯多墮。若一人出一戶一墮。若持他物出  若擲著戶外。閉他戶外皆突吉羅。

[0445a08]  波逸提　不犯者。無恚心隨次出。若遣未受  具出。若破戒見威儀及為舉擯。因此故命梵  難驅出者並開。

[0445a11]  十八坐脫脚床戒　佛在舍衛。比丘在重屋  上住。坐脫脚床。脚脫墮比丘上。壞身出血。仰  面恚罵。比丘舉過。佛訶而制。

[0445a14]  若比丘若房　謂僧房若私房。

[0445a15]  若重閣上　謂立頭不至上。

[0445a16]  脫脚繩床若木床　脫脚者脚入梐。

[0445a17]  若坐若臥者　隨脇著床隨轉側也。

[0445a18]  波逸提　除脫脚床已。若在獨坐床或一板  床俗床。一切吉羅。不犯者。若坐旋脚直脚  曲脚無脚床。若床支大若脫脚床安細腰。若
重屋板覆刻木作華覆。若厚覆若板床坐。若  脫床脚坐者並開。

[0445a23]  十九用蟲水戒　佛在拘睒毘。闡陀起屋。蟲  水和泥教人和。長者見嫌無有正法害眾生  命。比丘舉過。佛因制戒。

[0445a26]  若比丘知　不知不犯。

[0445a27]  水有蟲若澆泥若草若教人澆者　若以草土  擲蟲水中。若蟲酪漿清酪漿。若酢以澆泥草。  一切皆墮。教人亦同。

[0445b01]  波逸提　不犯者。不知有蟲作無蟲想。若蟲  大以手動水令蟲去。若漉水灑地若教人漉  者。一切無犯。

[0445b04]  二十覆屋過限戒　佛在拘睒毘。闡陀起房  重覆不止屋便摧破。居士嫌言。檀越雖與受  者應知足。比丘舉過。佛因制戒。

[0445b07]  若比丘作大房舍　多用財物。

[0445b08]  戶扉窓牖及餘莊飾具　刻鏤彩畫。

[0445b09]  指授覆苫　有二種。縱覆橫覆也。

[0445b10]  齊二三節若過者　彼比丘指授三節未竟。  當至不見聞處。若不至不見聞處三節竟墮。

[0445b12]  波逸提　若互捨見聞處吉羅。不犯者。如上  指授離遠者開。

[0445b14]  二十一輒教授尼戒　佛在舍衛。大愛道尼  來請教授。佛令差往。僧次般陀往彼說法。六  群次往向說世論。愛道白佛。便羯磨差。而制  戒也。

[0445b18]  若比丘僧　一說戒一羯磨。

[0445b19]  不差　不於僧中白二羯磨。

[0445b20]  教授　八不可違法律具出文。

[0445b21]  比丘尼者波逸提　若於說戒時。座上問答  已若僧差。若隨尼請彼比丘剋時到。尼亦剋  時迎。若違俱犯吉羅。若聞來者當出半由旬
迎供給所須。不者吉羅。若僧不差。非教授日  與說八不違法吉羅。若不差與說法者墮。若  僧病不和合眾不滿。應遣人禮拜問訊。尼眾
病等亦遣禮拜問訊。若不吉羅。比丘尼等二  眾吉羅。不犯者。比丘尼眾如上方便已。而為  水陸道斷諸難不容禮拜問訊者並開。

[0445c01]  二十二為尼說法至暮戒　佛在舍衛。難陀  僧差。教授尼已默然而住。愛道重請。說至日  暮。尼出祇桓城塹中宿。為俗所譏。比丘白佛。
佛便訶制。

[0445c05]  若比丘為僧差　一教授一羯磨。

[0445c06]  教授　眾僧中差白二羯磨。

[0445c07]  比丘尼乃至日暮者　彼為僧差教授尼。日  未暮當還。除教授若受經若誦經若問若以  餘事乃至日暮。除尼若為婦女餘人受經等
至暮一切突吉羅也。

[0445c11]  波逸提　尼等吉羅。不犯者。教授尼至日未  暮便休。除婦女已為餘人。若船濟處說法。尼  自聽者若與估客夜說法。若尼寺中若因人
請值說便聽者開。

[0445c15]  二十三譏訶教授者戒　佛在舍衛。尼聞教  授師來出迎供給。六群生嫉云。彼無實但為  食故教授尼也。比丘以過白佛。因而制戒。

[0445c18]  若比丘語諸比丘作如是語諸比丘為飲食故  教授比丘尼者波逸提　若說不了了吉羅。  比丘尼等吉羅。不犯者。其事實爾。為飲食供
養故教授。為飲食故教誦經受經。若問若戲  若錯說者一切不犯。

[0445c23]  二十四與非親尼衣戒　佛在舍衛。乞食比  丘威儀具足。尼見生善而數請。比丘不受。後  僧分衣。便以衣與尼。尼輒受之。彼嫌責尼
數數向人說。比丘以過白佛。訶制此戒。

[0445c27]  若比丘與非親里　如上解。

[0445c28]  比丘尼衣　十種如上。

[0445c29]  除貿易　以衣易衣易非衣易針易刀。若縷  線下至藥草一斤。

[0446a02]  波逸提　比丘尼等吉羅。不犯者。與親里尼  衣共相貿易。若與塔與佛與僧無犯。

[0446a04]  二十五為非親尼作衣戒　佛在舍衛。迦留  陀夷為作大衣。便裁作婬像。成已付尼令  在眾後著之。生俗譏笑。諸尼以過白佛。因制  此戒。

[0446a08]  若比丘與非親里比丘尼作衣者波逸提　彼  比丘隨刀截多少隨一縫一針皆墮。若復披  看牽挽熨治。以手摩捫若捉角頭挽。方正安
揲若安緣。若索線若續線。一切吉羅。尼等吉  羅。不犯者。與親里尼作與僧作。若為塔若借  著浣染治還主者一切開。

[0446a14]  二十六與尼坐戒　佛在舍衛。迦留陀夷與  倫蘭難陀尼俱貌端正。各有欲意在門外坐。  居士共嫌鴛鴦為喻。比丘聞告佛。因制戒。

[0446a17]  若比丘與比丘尼　一處者。一是比丘一是  比丘尼。

[0446a19]  在屏　有二種。見屏處者。若塵霧烟雲黑闇  不見也。聞屏處者。乃至不聞常語聲。

[0446a21]  障　若樹若牆若籬若衣。若復以餘物障。

[0446a22]  處坐者　若第三人盲而不聾聾而不盲。若  立住者一切吉羅。

[0446a24]  波逸提　尼等吉羅。不犯者。若比丘有伴。若  有知人有二不盲不聾不聾不盲。若行過倒  地。若病若力勢所持。命梵等難者並開。

[0446a27]  二十七與尼同行戒　佛在舍衛。六群比丘  與六群尼人間遊行。居士譏嫌。比丘舉過。佛  便訶制。

[0446b01]  若比丘與比丘尼期　言共至某村城國土。

[0446b02]  同一道行　村間有分齊行處是。

[0446b03]  從一村乃至一村　隨分齊眾多界一一墮。  非村若空處行乃至十里墮。若減一村減十  里多村間同一界行。及方便共期。一切突吉  羅。

[0446b07]  除異時波逸提異時者與估客行若疑　疑有  賊劫盜。

[0446b09]  畏怖　怖有賊劫盜。

[0446b10]  是謂異時　尼等吉羅。不犯者。不共期。大伴  行疑恐怖處。若往彼得安隱。若力勢所持。命  梵等難者並開。

[0446b13]  二十八與尼同乘舟戒　佛在舍衛。六群比  丘與六群尼同乘船上水下水。居士共嫌。比  丘舉過白佛。因制此戒。

[0446b16]  若比丘與比丘尼共期同乘一船上水下水  若入船裏墮。餘方便吉羅。

[0446b18]  除直渡波逸提　尼等吉羅。不犯者。不期若  直渡彼岸。若入船船師失濟上水下水。若往  彼岸不得安隱。或為力勢所持。命梵難緣無  犯。

[0446b22]  二十九受尼讚食戒　佛在舍衛。有居士請  舍利弗等露敷好座。倫蘭難陀尼見已妄言。  所請並是下賤。我若請者則調達等龍中之
龍。食還具說。佛因訶制此戒。

[0446b26]  若比丘知　不知不犯。

[0446b27]  比丘尼讚歎教化　謂阿練若乞食人乃至持  三衣讚偈多聞法師持律坐禪也。

[0446b29]  因緣得食　從旦至中得食。

[0446c01]  食除檀越先有意者波逸提　謂咽咽結墮。  除飲食得  嚫  身衣燈油吉羅。尼等吉羅。不犯  者。若不知若檀越先有意。若無教化想。若尼
自作。若檀越令尼經營。若不故教化。而乞食  與者無犯也。

[0446c06]  三十與女人同行戒　佛在舍衛國。婦與姑  諍還毘舍離。時阿那律欲往彼國此女為伴。  夫便逐得打阿那律。幾斷命根。比丘以事白
佛。便訶制此戒。

[0446c10]  若比丘與婦女　如上。

[0446c11]  共期同一道行乃至村間波逸提　若村裏一  界行及尼等四眾一切吉羅。不犯者。先不知  不共期。須往彼得安。若力勢諸難者開。

[0446c14]  三十一食處過受戒　佛在舍衛時。拘薩羅  國有無住村。居士作住處常供一食。六群數  受。居士言。我本周給一宿住者。比丘舉過白
佛。因而制戒。

[0446c18]  若比丘施一處食　在中一宿也食者乃至時  食。

[0446c20]  無病　病者離彼村增劇者。

[0446c21]  比丘應一食若過受者　咽咽結墮。除食已  受餘  [打-丁+親]  身衣燈油盡突吉羅。

[0446c23]  波逸提　尼同犯。不犯者。宿受病過受食。若  居士請住我為沙門釋子故設此食。若檀越  次第請食。若兒女妹婦次第請。或今日受此
人食。明日受彼人食。若道斷等難者。

[0446c27]  三十二背請戒　佛從羅閱祇人間遊行。至  阿那頻陀國。因沙  㝹  施粥便開食粥。因食濃
粥。又因節會檀越送食。又後受請。俗譏道訶。  佛因制戒。

[0447a02]  若比丘展轉　謂是請也。有二種。若僧次請  別請。

[0447a04]  食　飯  麨  乾飯等。

[0447a05]  除餘時波逸提餘時者病時　不能一坐食好  食令足。

[0447a07]  施衣時　自恣竟無迦絺那衣一月有衣五  月。若復有餘施食及衣也。

[0447a09]  是謂時　若不捨前請受後請咽咽墮。若不  捨後請受前請咽咽吉羅。不犯者。病時施衣  時。若一日之中有多請。自受一請餘者當施
與人言。長老我應往彼。今布施汝。若與非食。  或不足。或無請食者。或食已更得食。或一處  有前食後食皆開。

[0447a15]  三十三別眾食戒　佛在羅閱祇。提婆達多  教人害佛。復教阿闍世殺父。惡名流布利養  斷絕。與五比丘乞食。比丘以過白佛。便訶己  制戒。

[0447a19]  若比丘別眾　若四人若過四人也。

[0447a20]  食　飯  麨  乾飯等也。

[0447a21]  除餘時波逸提餘時者病時　下至脚跟劈也。

[0447a22]  作衣時　自恣竟無迦絺那衣一月有衣五  月。乃至衣上作馬齒一縫。

[0447a24]  施衣時　同前戒也。

[0447a25]  道行時　下至半由旬內有來有去。

[0447a26]  乘船時　下至半由旬內乘船上下者。

[0447a27]  大眾集時　食足四人長一人為患。五人十  人乃至百人長一人為患也。

[0447a29]  沙門施食時　在此沙門釋子外諸出家者。  及從外道出家者是。

[0447b02]  此是時　若無別眾食緣當起白言。我於此  別眾食中無因緣。欲求出。若餘人無緣亦聽  使出。若二人三人隨意食。四人若過。應分作
二部更互入食。若有別眾因緣欲入尋起白  言。我有別眾食因緣欲求入。佛言。當隨上座  次入。有緣不說吉。隨別眾食咽咽結墮。尼同
犯。不犯者。如上具列開緣。若二人三人更互  食。若說有因緣去者開。

[0447b10]  三十四取歸婦估客食過限戒　佛在舍衛。  婦人將還夫家。以其辦食頻施比丘。經時不  反。夫還別取婦。又有商客食分數施。遂為賊
劫。比丘以過白佛。因制戒。

[0447b14]  若比丘至白衣家　有男有女。

[0447b15]  請比丘與  䴵  麨  飯若比丘須者當二三鉢受還  至僧伽藍中應分與餘比丘食　若不持食還  者告諸比丘。某家有歸婦食。有賈客道路糧。
若食者食已應出。持還者齊二三鉢。若持一  鉢二鉢來者一一示告語。乃至已持三鉢來  慎勿持還。

[0447b21]  若比丘無病　謂不能一處坐食好食竟。

[0447b22]  過兩三鉢受持還僧伽藍中　出彼門犯墮。  方便悔者吉羅。

[0447b24]  不分與餘比丘食者　而獨食者吉羅。

[0447b25]  波逸提　若不問歸婦賈客路食。若不語餘  比丘吉羅。不犯者。兩三鉢受。若病過受。問已  共分使知村處。若自送尼寺中得受。若送尼
寺中得受無犯。

[0447b29]  三十五足食戒　佛在舍衛說一食法。五種  食中令飽足。後猶憔悴。佛言聽瞻病者又  食病人殘食。又開作餘食法。有貪餮者不知
食法。因制此戒。

[0447c04]  若比丘食竟或時受請　食者。五種之中。若  食一一食。若飯  麨  乾飯等食飽足者。

[0447c06]  不作餘食法　彼持食還作法言。大德我足  食。已知是看是。作餘食法。彼應取少許食已  當語彼言。我止。汝取食之。彼不作者。

[0447c09]  而食者波逸提　是中行住坐臥各作句數犯  足。如律法闍尼食有根枝葉華果油胡麻黑  石蜜磨細末食。彼比丘足已不作餘食法得
而食之咽咽墮。若食已為他作。若知他足食  已作。自手捉食作。持食置地作。使淨人作。淨  人前作。以不好食覆上作。若持去並不成餘
食法吉羅。尼等四眾吉羅。不犯者。食作非食  想。不受餘食法並反上制文。若病不作法。病  人殘食不作餘食法。若已作餘食法無犯。

[0447c18]  三十六勸犯足食戒　佛在舍衛。兄弟同作  比丘。其一貪餮嗜食。不知足食不足食餘食  不餘食。得而食之。彼以過責。此心懷恚。見彼
食已便強勸食。又以過責。比丘舉過。佛因制  戒。

[0447c23]  若比丘知　不知不犯。

[0447c24]  他比丘足食已　食有五種如上。

[0447c25]  若受請　亦有五種如上。

[0447c26]  不作餘食法殷勤請與食長老取是食以是因  緣非餘　若先不知。不足食想。若與令棄若  與令舉。若遣令與人。若未作法令作。若病人
殘食若已作法食。不令他犯。

[0448a01]  欲使他犯　若彼受食之咽咽二俱墮。若與  食彼棄之。或受而舉置。若受與餘人。若彼受  已作法食。若病人食欲令他犯持病人殘食
與。若作餘食法已與欲令他犯。如上緣一切  與者吉羅。

[0448a06]  波逸提　尼等四眾突吉羅。

[0448a07]  三十七非時食戒　佛在羅閱城。時人民節  會。難陀跋難陀二釋子共看伎。并受飲食向  暮還山。迦留陀夷夜入城乞食。女人雷電中
見稱言鬼鬼。比丘以過白佛。訶制此戒。

[0448a11]  若比丘非時　時者。明相出乃至日中。按此  時為法。四天下食亦爾。非時者。從日中乃至  明未出也。

[0448a14]  受食　有二種。佉闍尼食如上。蒲闍尼五種  食亦如上也。

[0448a16]  食者波逸提　彼非時受食食咽咽墮。若非  時過非時。七日過七日並墮。盡形壽藥無因  緣服者吉羅。不犯者。作黑石蜜法爾故。有病
者服吐下藥。日時過煮麥令皮不破漉汁飲。  又喉中哯出咽者無犯。

[0448a21]  三十八食殘宿食戒　佛在羅閱祇。迦羅坐  禪。乞食疲苦食先得者。比丘於小大食上不  見。覓之具說所由。比丘白佛。佛便訶言。汝雖
少欲後來眾生相法而行。因即制戒。

[0448a25]  若比丘殘宿　今日受已至明日。於一切沙  門釋子受大戒者皆不清淨。

[0448a27]  食　有二種。非正食者。根食乃至細末食。正  食者。飯  麨  至肉也。

[0448a29]  而食者　舉宿而食咽咽墮。非時七日過限  亦墮。盡形壽藥無病因緣而服者吉羅。

[0448b02]  波逸提　不犯者。宿受食與父母。若塔舍作  人計價與。後乞食比丘從作人邊乞得者。若  鉢盂孔罅食入。如法洗之餘不出者得。若宿
受酥油灌鼻。若隨唾出棄餘者得。

[0448b06]  三十九不受食戒　佛在舍衛城。人為父母  等於四衢道頭乃至廟中祭祀供養。糞掃衣  乞食比丘自取食之。居士共嫌。比丘以過白
佛。便制此戒。

[0448b10]  若比丘不受　不與食者未受者是。受有五  種。手與手受。手與持物受。持物與手受。若持  物授持物受。若遙過物與者受者俱知中間
無所觸閡得墮手中是也。復有五種。身衣曲  肘器與還以上四受。若有因緣置地與。是為  五種也。

[0448b16]  食　佉闍尼食根至細末磨。又云飯  麨  乾飯  等。

[0448b18]  若藥　奢耶尼食者。酥油生酥蜜石蜜。

[0448b19]  著口中　若不與食自取著口中咽咽墮。非  時七日若過限亦墮。盡形藥無因緣不受而  食者突吉羅。

[0448b22]  除水及楊枝波逸提　若不犯者。取淨水楊  枝若不受酥油灌鼻與唾俱出餘者不犯。若  乞食比丘鳥銜食。若風吹墮鉢中除去此食。
乃至一指爪可除去。餘者無犯也。

[0448b26]  四十索美食戒　佛在舍衛。跋難陀以商賈  為檀越。便語云。欲得雜食。彼商主問。何患思  此。報言。無患。但意欲耳。商賈譏嫌。比丘以
過白佛。便訶制戒。

[0448c01]  若比丘得好美食乳酪魚肉若比丘如此美食  無病　病者乃至一坐間不堪食竟。

[0448c03]  自為身索者波逸提　尼等吉羅。不犯者。病  人自乞為病人乞得而食之。或己為他他為  己若不乞而得者不犯。

[0448c06]  四十一與外道食戒　佛將弟子從拘薩羅遊  至舍衛。佛及眾僧大得餅食。令阿難分與餘  乞人。遂以黏餅與女人。又以外道得食號禿
頭居士得。佛集僧以所聞告。因制此戒。

[0448c10]  若比丘外道男外道女　裸形異學人波私波  羅闍者。在此眾外出家者是也。

[0448c12]  自手　欲與者置地與。使人與之。

[0448c13]  與食者　佉闍尼食者。根食乃至果食。油食  乃至磨細末食。食者五種。亦如上說。

[0448c15]  波逸提　尼等吉羅。不犯者。若捨著地與。若  使人與。若與父母。與塔別房作人計作食價  與。若力勢強奪去無犯。

[0448c18]  四十二食前後至他家戒　佛在舍衛。長者  為跋難陀故飯僧。彼時欲過方來。比丘食竟  不足。又羅閱城中大臣得果。令跋難陀於僧
中分。後食已詣餘家。比丘告二過。佛雙制此  戒。

[0448c23]  若比丘先受請已前食　明相出至食時。

[0448c24]  後食　從食時至日中。

[0448c25]  詣餘家　有男女所居也。

[0448c26]  不囑授餘比丘　若獨一房中。囑授比近住  者。同一界共住也。

[0448c28]  除餘時波逸提餘時者病時　如上。

[0448c29]  作衣時　亦如上。

[0449a01]  施衣時　自恣後無衣一月有衣五月。除此  已餘時勸化作食。并衣施者是也。

[0449a03]  是謂時　彼先受請已前後食。不囑授入門  犯墮。餘方便吉羅。不犯者。如上開緣囑授比  丘。若無比丘不囑授。至庫藏處聚落邊房。若
至尼寺至囑家。若眾多家敷坐具請比丘。若  難緣者開。

[0449a08]  四十三食家強坐戒　佛在舍衛。迦留陀夷  本俗友婦齋優婆私各端正。俱繫意。後至其  家。彼婦嚴身夫主極愛。比丘食已坐住。其
夫便瞋捨去。比丘以事白佛。佛因制戒。

[0449a12]  若比丘在食　男以女為食。女以男為食。

[0449a13]  家　如上。

[0449a14]  中有寶　硨磲碼碯真珠琥珀金銀。

[0449a15]  強安坐者　當舒手得及戶應坐。

[0449a16]  波逸提　若盲聾互有吉羅。不犯者。若食家  有寶。舒手及戶處坐。若有二比丘為伴。有識  別人或客人在一處。若不盲聾。或從前過不
住。病發倒地。力勢所持。或被繫。命梵難故不  犯也。

[0449a21]  四十四食家屏坐戒　佛在舍衛。迦留陀夷  以念前戒應手及戶處坐。即在戶扉後與齋  優婆私坐共語。比丘聞語譏嫌白佛。因訶制  戒。

[0449a25]  若比丘食家中有寶　並如前戒。

[0449a26]  在屏處　若樹牆壁籬柵。若衣及餘物障也。

[0449a27]  坐者波逸提　若在食家舒手及戶令乞食比  丘見。餘辨相開緣同前戒。

[0449a29]  四十五獨與女人露地坐戒　佛在舍衛。迦  留陀夷與齋優婆私露地共坐。乞食比丘見  嫌之。具向諸比丘說。以過白佛。因而制戒。

[0449b03]  若比丘獨　一女人一比丘。

[0449b04]  與女人　人女有智命根不斷。

[0449b05]  露地坐　謂在見聞屏處。

[0449b06]  波逸提　辨相開緣並如前戒。

[0449b07]  四十六驅他出聚戒　佛在舍衛。跋難陀與  比丘鬪。結恨在心。便將至城中無食處。知至  祇桓日時已過便言。汝大惡人。令我不得食。
速去。彼不得食乏極。比丘舉過。因訶責制戒  也。

[0449b12]  若比丘語餘比丘如是語大德共至聚落　有  四種村。如上也。

[0449b14]  當與汝食　是時食。

[0449b15]  彼比丘竟不教與是比丘食語言汝去我與汝  一處若坐若語不樂我獨坐獨語樂以此因緣  若方便捨見處至聞處吉羅。互作亦爾。見
聞俱離方犯墮罪也。

[0449b19]  非餘方便遣他去者波逸提　不犯者。與食遣  去。若病若無威儀人見不喜自送食與。若  破戒等若命梵難方便遣。不以嫌恨故也。

[0449b22]  四十七過限藥請戒　佛在釋翅瘦時。摩訶  男請僧給藥。六群嫌故求難得藥。彼為市求。  便訶罵之而斷僧藥。比丘舉過。佛因制戒。

[0449b25]  若比丘四月　夏四月也。

[0449b26]  與藥　緣者藥請。

[0449b27]  無病比丘　病者醫所教服藥也。

[0449b28]  應受若過受　若夜藥有分齊。夏四月應受。  若夜無分齊。隨施時應受。不論藥分齊也。

[0449c01]  除常請　其人作是言。我常與藥也。

[0449c02]  更請　斷已後復更請與之。

[0449c03]  分請　持藥至僧伽藍中分與之。

[0449c04]  盡形壽請　我當盡形與藥。

[0449c05]  波逸提　不犯如前開也。

[0449c06]  四十八觀軍戒　佛在舍衛。人民反叛。王領  六軍征伐。六群觀陣。波斯匿見不悅。以一裹  石蜜奉佛并持名禮拜。彼至佛所具陳此緣。
因訶制戒也。

[0449c10]  若比丘往觀軍陣　若戲若鬪也。軍者乃至  一馬一車一步也。

[0449c12]  除時因緣　若須有白。若有請喚。

[0449c13]  波逸提　若不避者吉羅。從下至高道至非  道不見吉羅。方便不見亦爾。若見犯墮。不  犯者。若有事往。若被請去。勢力將去。若先前
行軍在後至便下道避。若水陸道斷惡獸賊  難水大漲。若為力勢所繫縛。或命梵等難不  下道無犯。

[0449c19]  四十九軍中過宿戒　佛在舍衛。六群有緣  至軍中宿。居士言。我等為愛欲故有此耳。沙  門復此何為。比丘舉過白佛。因而制戒。

[0449c22]  若比丘有因緣聽至軍中二宿三宿過者波逸  提　不犯者。得二宿至第三宿明相未出離  聞見處。若水陸道斷命梵等難不離無犯。

[0449c25]  五十觀合戰戒　佛在舍衛。六群有緣在軍  觀諸鬪力。中有一人為箭所射。伴以衣舁。居  士見怪。比丘聞告佛。因制戒。

[0449c28]  若比丘二宿三宿軍中住或時觀陣若觀遊軍  象馬力勢者波逸提　餘如前戒明之。

[0450a01]  五十一飲酒戒　佛在支陀國。娑伽陀為佛  侍者。詣編髮梵志龍室宿。於夜降龍明旦以  示拘睒彌王。後遊其國便與黑酒醉臥路中。
佛說十過已制戒。

[0450a05]  若比丘飲酒者　木酒粳米酒餘米酒大麥酒。  若有餘法作酒者皆是。

[0450a07]  波逸提　若是酒非酒色香味。若非酒而有  酒色香味。並不得飲。若酒煮和合食飲一切  墮。若飲甜味酒酢味酒食麴酒糟一切吉羅。
想疑三句墮。不犯者。若有病餘藥治不差。以  酒為藥。若以酒塗瘡一切不犯。

[0450a12]  五十二水中戲戒　佛在舍衛。十七群在阿耆  羅婆提河中。嬉戲澆灒渡。斯匿王與末利  夫人在樓上見。王言。看汝所事者。夫人言。是
始出家或癡無知也。即以石蜜奉佛。便訶責  制戒。

[0450a17]  若比丘水中嬉戲　放意自恣從此至彼。逆  流順流。此沒彼出。手畫水相灒。乃至以鉢盛  水戲者。

[0450a20]  波逸提　除水已若酪漿苦酒麥汁器中弄一  切吉羅。不犯者。若道行渡水。或從此岸至彼  岸。或水牽竹木  [簿-尃+卑]
順流上下。若取石沙。若失  物沈入水底此沒彼出。或學知浮法而擢臂  畫水灒水者無犯。

[0450a25]  五十三擊攊他戒　佛在舍衛。六群中一人  擊十七群中一人。幾令命終。比丘以過白佛。  因制此戒。

[0450a28]  若比丘以指　手脚十指。

[0450a29]  相擊攊者波逸提　除手脚已若杖若拂柄戶  鑰餘物擊攊吉羅。不犯者。若不故作。若眠觸  令覺。若出入行來。若掃地誤以杖頭觸他者  無犯。

[0450b04]  五十四不受諫戒　佛在拘睒毘闡陀欲犯  戒。比丘諫言莫作此意不應爾。不從他諫即  犯諸罪。比丘以過白佛。因訶制戒。

[0450b07]  若比丘不受諫者波逸提　若他遮言莫作是  不應爾。然故作犯根本。以不從語故突吉羅。  若自知我所作非。然故作犯根本。不從語者
波逸提。不犯者。若無智人來諫。報言。可問汝  師和尚更學問誦經。知諫法若諫當用。若戲  笑獨語夢中語。欲說此乃說彼者不犯。

[0450b13]  五十五怖比丘戒　佛在波羅犁毘國。那迦  波羅侍佛左右。諸佛常法若經行時。供養人  在經行道頭立。彼初中後夜白佛令還。便反
披拘執怖佛。明旦集僧。因制此戒。

[0450b17]  若比丘恐怖他比丘者波逸提　若以色聲香  味觸法恐怖人。彼怖以不怖。皆一一墮。彼不  知吉羅。若說色聲等六塵。恐怖說而了了者
波逸提。不了了突吉羅。不犯者。或闇無火。或  大小便處謂是惡獸便怖。乃至行聲咳聲觸  聲而恐怖。若以色等示人不作恐意。若實有
是相。或夢見當死罷道失物和尚父母重病  若死。語彼令知。若藏若誤一切無犯。

[0450b25]  五十六半月浴過戒　佛在羅閱祇。竹園有  池。瓶沙王聽比丘常在中浴。六群後夜入池  浴。王與婇女詣池。相值王竟不浴。大臣嫌恚。
比丘白佛。因訶制戒。

[0450b29]  若比丘半月洗浴無病比丘應受不得過　謂  在半月內浴名過。

[0450c02]  除餘時波逸提餘時者熱時　春後四十五日  夏初一月。

[0450c04]  病時　下至身體臭穢。

[0450c05]  作時　下至掃屋前地。

[0450c06]  風雨時　下至一旋風一渧雨著身。

[0450c07]  道行時　下至半由旬若來若往者。

[0450c08]  此是時　彼若過洗遍身半身皆墮。方便還  悔吉羅。不犯者。如上開緣數洗若力勢強令  洗者。

[0450c11]  五十七露地然火戒　佛在曠野城。六群相  謂。我等在上座前。不得隨意語言。即出露地。  拾諸柴草然火向之。株內毒蛇火氣逼出。遂
驚擲火燒佛講堂。比丘舉過。佛因訶制。

[0450c15]  若比丘無病　病者若須火便身是。

[0450c16]  自為炙故在露地然火若教人除時因緣波逸  提　彼於露地。若草木枝葉紵麻芻摩。若牛  屎糠糞  [(麩-夫+弋)-來+(土/儿)]
中一切然者波逸提。若火置草木  乃至  [(麩-夫+弋)-來+(土/儿)]  中亦墮。若被燒半焦擲著火中及然  炭者突吉羅。若不語前人知是看是亦吉羅。
不犯者。語言知是看是。若病人自然教人然。  有時因緣看病人煮糜粥羹飯。若在厨屋中  浴室中。熏鉢煮染然燈燒香一切無犯。

[0450c24]  五十八藏他衣物戒　佛在舍衛國。居士請  僧。十七群持衣鉢坐具針筒一面經行彷徉  而望。時六群伺背取衣物藏之。諸比丘察知。
以過白佛。因訶制戒。

[0450c28]  若比丘藏比丘衣鉢坐具針筒若自藏若教人  藏下至戲笑者波逸提　不犯者。若知彼物  相體而舉。若在露地風雨漂漬舉之。若物主
慢藏衣物狼藉為誡勅故藏之。若借他衣而  彼不收攝。恐失故舉之。或以此衣鉢諸物故  有命梵等難故藏。一切無犯也。

[0451a05]  五十九真淨施主不知輒取衣戒　佛在舍衛。  六群真施親厚比丘衣。已後不語主取著。比  丘以過白佛。因訶制戒。

[0451a08]  若比丘與比丘比丘尼式叉摩那沙彌沙彌尼  衣後不語主還取著波逸提　不犯者。真實  施語主取。展轉施者隨意取之。

[0451a11]  六十著衣戒　佛在舍衛。六群著白色衣行。  居士譏嫌無有正法如王大臣。比丘以過白  佛。因制此戒。

[0451a14]  若比丘得新衣　若體是新衣。若初從人得  者。

[0451a16]  應作三種壞色一一色中隨意壞若青若黑若  木蘭　律注云。此言淨者。若染作色言淨。若  已成色淨衣應以餘物異色趣牒一處作標
識。故言淨。自下若衣非衣是不用物盡應點  標識淨畜。言重者。  氍  氀  毾  [毯-炎+登]  。謂是衣中之重  者。

[0451a22]  若比丘不以三種壞色若青若黑若木蘭著餘  新衣者波逸提　彼不作三種色便著者墮。  若重輕衣不作點淨而著者吉羅。若非衣鉢
囊革屣囊針線囊禪帶腰帶帽  襪  攝熱巾  裹  革  屣巾不作淨畜者吉羅。若以未染衣寄白衣  家吉羅。不犯者。得白衣染作三種色。餘輕重  乃至巾作淨畜也。

[0451a29]  六十一故殺畜生戒　佛在舍衛。迦留陀夷  不喜見烏。竹弓射殺遂成大  [卄/積]  。居士禮拜見  共嫌之。比丘舉過。佛因制戒也。

[0451b03]  若比丘故　時諸比丘坐起行來多殺細小諸  蟲。或有作波逸提懺者。或有畏慎者。佛言。不  知不犯。

[0451b06]  殺　若自手斷若教他斷。

[0451b07]  畜生　不能變化者是。

[0451b08]  命者波逸提　比丘尼同犯也。開緣如殺人  戒。

[0451b10]  六十二飲蟲水戒　佛在舍衛。六群取雜蟲  水而飲用。居士譏嫌。比丘舉過白佛。訶而制  戒。

[0451b13]  若比丘知　不知有蟲不犯。

[0451b14]  水　除水已雜蟲漿苦酒清酪漿漬麥汁飲用  同犯之。

[0451b16]  有蟲飲用波逸提　尼同犯。不犯者。先不知。  若無蟲想。若蟲麁觸水使去。若漉水飲用者  無犯。

[0451b19]  六十三疑惱比丘戒　佛在舍衛。十七群語  六群言。云何入初禪。乃至云何得羅漢果。報  言。汝說者便已犯波羅夷。彼往餘比丘問之。
便訶責已佛因制戒。

[0451b23]  若比丘故　時眾多比丘集一處共論法律。  有一比丘退去。心疑諸比丘與我作疑。佛言。  不故作者不犯。

[0451b26]  惱他比丘　疑惱者。若為生年歲若受戒。若  為羯磨。若為犯若為法也。

[0451b28]  令須臾間不樂波逸提　尼同犯。不犯者。其  事實爾。不故作。彼非爾許時生。恐後疑悔無  故受他利養受大比丘禮敬。便語言。汝非爾
許時生如餘人生。知汝非爾許時生。其事實  爾。彼無爾許歲。恐後疑悔受他利養敬奉。語  言。汝無爾許歲如餘比丘。知汝未爾許歲。其
事實爾。若年不滿二十。界內別眾。恐後疑悔  受利養禮敬。語彼令知。還本處更受戒故。  其事實爾。白不成羯磨不成。非法別眾。恐後
疑悔受利養禮敬。語彼令知。還本處更受戒  故。其事實爾。犯波羅夷乃至惡說。恐後疑悔  受人利養受持戒比丘禮敬。欲令知如法懺
悔故。語知犯乃至惡說。又為性麁疎不知言  語便言。汝所說者自稱上人法。若錯若戲笑  者無犯。

[0451c14]  六十四覆藏比丘罪戒　佛在舍衛。跋難陀  與比丘親友。數犯向說。不語人知。後跋難陀  共鬪便言。犯罪不忍便說。比丘舉過白佛。便
訶而制。

[0451c18]  若比丘知　若不知無犯。

[0451c19]  他比丘犯麁罪　四波羅夷僧伽婆尸沙。

[0451c20]  覆藏者　若知他犯麁罪。小食知食後說。食  後知至初夜說。初夜知至中夜說。一切吉羅。  若中夜知至後夜欲說而未說明相出波逸
提。除麁罪覆餘罪。自覆罪除比丘尼覆餘人  罪者。一切吉羅。

[0451c25]  波逸提　尼同犯。不犯者。先不知不麁罪想。  若向人說無人向說。若發心向說明相已出。  若命梵二難者無犯。

[0451c28]  六十五度減年受具戒　佛在羅閱城。有十  七群童子。大者年十七。小者十一。以信出家。  比丘即度受大戒。不堪一食夜啼。佛覺問知
夜過集僧便立法制戒。

[0452a03]  年滿二十應受大戒　佛言。若年未滿二十  不堪寒熱飢渴風雨蚊虻毒蟲及以惡言。若  身苦痛不能堪忍。又不堪持戒及以一食。若
滿二十堪忍如上眾苦事。

[0452a07]  若比丘知　若不知不犯也。

[0452a08]  年不滿二十受大戒者此人不得戒彼比丘可  訶癡故波逸提　其受戒人知年不滿。和尚  及僧亦知。然眾中問汝年滿不。報言。或滿或
不滿。若疑若不知。或默然或僧不問。是中四  種若知若疑。和尚波逸提。眾僧突吉羅。若謂  不知俱不犯。若受三羯磨竟和尚犯墮。若中
間若白未竟。若為作方便。若剃髮若集僧。和  尚一切吉羅。眾僧亦爾。比丘尼波逸提。不犯  者。先不知信受人語。若傍人證若信父母語。
若受戒已疑者。佛言。當數胎中年月數閏月。  若數一切十四日說戒。以為年數。滿者開。

[0452a19]  六十六發四諍戒　佛在舍衛。六群鬪諍如  法滅已後更發起。比丘舉過白佛。故制此戒。

[0452a21]  若比丘知　若不知如法滅者不犯。

[0452a22]  諍事　有四種。言諍覓諍犯諍事諍也。

[0452a23]  如法懺悔已　如法。如律如佛所教。

[0452a24]  後更發起者波逸提　說不了了突吉羅。除  此諍若餘鬪罵發者。若發已諍。除二眾若餘  人諍而發起者。一切吉羅尼同犯。不犯者。若
先不知若觀作不觀想。若事實爾語言不善  觀等。若戲若錯者不犯。

[0452a29]  六十七與賊期行戒　佛在舍衛。眾多比丘  至毘舍離。賈客私度關不輸王稅。與比丘為  伴。為守關人所捉將去王所。罪應至死。王俗
譏訶。比丘舉過白佛。因制此戒。

[0452b04]  若比丘知　若不知不結要者並不犯。

[0452b05]  賊伴　若作賊還若方欲去。

[0452b06]  結要共同道行　結要者。共要至城若至村。  道者。村間處處道。

[0452b08]  乃至一村間波逸提　若行至村間處處道。  行至一道犯。無村空曠無界處共行十里者  犯。若共行村間半道。若減十里若村內若方
便共要。若不去。一切吉羅。尼同犯。不犯者。  若逐行安隱有所至。若命梵力勢並不犯。

[0452b13]  六十八說欲不障道違僧諫戒　佛在舍衛阿  梨吒惡見生言。我知佛說行婬欲不障道。比  丘諫喻而猶不捨。白佛問自言已令僧白四
諫之。便訶而制戒。

[0452b17]  若比丘作如是語我知佛所說法行婬欲非障  道法彼比丘諫此比丘言大德莫作是語莫謗  世尊謗世尊者不善世尊不作是語世尊無數
方便說犯婬欲是障道法彼比丘諫此比丘時  堅持不捨彼比丘乃至三諫捨此事故若再三  諫捨者善不捨者波逸提　尼犯同僧。餘如  諫戒唯罪名優降。

[0452b24]  六十九隨舉比丘戒　佛在舍衛。梨吒惡見  生僧諫不捨。佛令白四舉之。六群供給所須  共同羯磨。比丘舉過。佛因訶責故制此戒。

[0452b27]  若比丘知　若初不知後不犯也。

[0452b28]  如是語人　作如是言。我聞世尊說法行婬  欲者非障道法故。

[0452c01]  未作法　若被舉未為解。

[0452c02]  如是邪見　作如是見。知世尊所說法非障  道法。

[0452c04]  而不捨　眾僧訶諫而不捨惡見。

[0452c05]  供給所須　有二種。若法若財。法者教修習  增上戒意智學問誦經。財者供給衣服飲食  床褥醫藥。

[0452c08]  共同羯磨　同說戒等。

[0452c09]  止宿　屋有四壁。一切覆障。或一切覆不一  切障。或一切障不一切覆。或不盡覆不盡障。

[0452c11]  言語者　若比丘先入屋。彼人後入。若彼人  先來。若俱入。隨脇著地一一墮。

[0452c13]  波逸提　尼同犯。不犯者。若不知。若屋一切  覆無四障。或半障或少障或一切障。無覆半  覆少覆。或半覆障少覆障露地。若病被繫者
命梵難無犯。

[0452c17]  七十隨擯沙彌戒　佛在舍衛。跋難陀二沙  彌共行不淨。自謂。從佛聞法。行婬欲非障道。  比丘舉過。佛令白四設諫。不捨滅擯。六群誘
將畜養。比丘舉過。佛訶因制戒。

[0452c21]  若比丘知沙彌作如是語。我從佛聞如是法。若  行婬欲非障道法。彼比丘諫此沙彌如是言。汝  莫誹謗世尊。誹謗世尊者不善。世尊不作是語。
沙彌。世尊無數方便說婬欲是障道法。彼比丘  諫此沙彌時堅持不捨。彼比丘應至再三諫令  捨此事故。乃至三諫而捨者善。不捨者彼比丘
應語此沙彌言。汝自今已去不得言佛是我世  尊。不得隨逐餘比丘如諸沙彌得與比丘二三  宿。汝今無是事。汝出去滅去不應住此若比丘  知　不知者不犯也。

[0453a02]  如是眾中被擯沙彌　擯者。僧作滅擯白四  羯磨。

[0453a04]  而誘將畜養　若自畜若與人畜。誘者若自  若教他。

[0453a06]  共止宿者　如上解也。

[0453a07]  波逸提　尼同犯。開緣並如上。

[0453a08]  七十一拒勸學戒　佛在拘睒毘。比丘如法  諫闡陀時作是言。我今不學此戒。當問餘智  慧持律者。比丘舉過。佛訶制戒。

[0453a11]  若比丘餘比丘如法諫時　如法。如律如佛  所教。

[0453a13]  如是語我今不學此戒當難問餘智慧持律比  丘者波逸提　若說而不了了吉羅。比丘尼  同僧犯。

[0453a16]  若為學故應當難問　不犯者。彼諫者癡不  解。語言汝還問和尚闍梨學問誦經。若其事  實爾者不犯。

[0453a19]  七十二毀毘尼戒　佛在舍衛。比丘共集誦  法毘尼。六群相謂。比丘共集誦律。通利必數  舉我。言長老用學雜碎戒為誦可至十三事。
比丘知滅法。故以過白佛。便訶制此戒。

[0453a23]  若比丘說戒時　若自說戒時。若他說戒時。  若誦時故。

[0453a25]  作是語大德何用說此雜碎戒為　若欲誦者  當誦四事。若必欲誦者當四事十三事。餘者  不須誦何以故。

[0453a28]  說是戒時令人惱愧懷疑輕訶戒故波逸提  若不了了吉羅。毀呰毘尼者波逸提。毀呰阿  毘曇及餘契經者吉羅尼同犯。不犯者。若語
言先誦阿毘曇然後誦律。餘契經亦爾。若有  病者須差已誦律。當勤求方便於佛法中成  四沙門果。後當誦律不欲滅法。若錯說者並  開。

[0453b06]  七十三恐舉先言戒　佛在舍衛。六群中一  人當說戒時自知罪障。恐發舉故先詣清淨  比丘所言。我今始知。此法戒經所載。半月半
月說。戒經中來。比丘舉過。佛制此戒。

[0453b10]  若比丘說戒時　若自說若他說若誦戒時。

[0453b11]  作如是語我今始知此法戒經所載半月半月  說戒經中來餘比丘知是比丘若二若三說戒  中坐何況多彼比丘無知無解若犯罪應如法  治更重增無知罪
重與波逸提。若不與者  突吉羅。

[0453b16]  語言長老汝無利不善得汝說戒時不用心念  用意思惟。

[0453b18]  不一心兩耳聽法彼無知故波逸提　尼同  犯。不犯者。若未曾聞廣說。今始聞若戲笑若  錯說者開。

[0453b21]  七十四同羯磨後悔戒　佛在羅閱祇。沓婆  摩羅子知僧事外施不赴。衣服破壞後僧得  貴衣。便白二與之。六群後悔。比丘白佛。便訶  而制戒。

[0453b25]  若比丘共同羯磨已後如是言諸比丘隨親友  同和尚闍梨。坐起言語親厚者是也。

[0453b27]  以眾僧物　僧物如上。物者衣鉢針筒尼師  壇下至飲水器。

[0453b29]  與者波逸提　若說不了吉羅。尼同犯。不犯  者。其事實爾。隨親友以僧物與。若戲笑若錯  說並開。

[0453c03]  七十五不與欲戒　佛在舍衛。多比丘集論  法毘尼。六群相謂。看諸比丘似為我等作羯  磨。從座起去。比丘喚住而故去。以事白佛。便
訶而制戒。

[0453c07]  若比丘眾僧　一說戒一羯磨。

[0453c08]  斷事未竟　有十八破僧事。法非法乃至說  不說。

[0453c10]  不與欲　若營僧事塔寺事。瞻視病人者聽  與欲。

[0453c12]  而起去波逸提　若斷事未竟。動足出戶外  者犯墮。一足在戶內方便欲去而不去吉羅  尼波逸提。不犯者。若與欲若口噤若作法
羯磨。若為僧塔寺和尚闍梨同學作損減。不  與欲而去者得。

[0453c17]  七十六與欲後悔戒　佛在舍衛。六群恐舉  六人相隨。無由得作。後時作衣。僧喚受欲即  與。比丘作舉羯磨。後六群言我以彼事與欲。
比丘舉過。佛因訶責制戒。

[0453c21]  若比丘與欲已後悔者　作是言。汝作羯磨  非法。羯磨不成。我以彼事故與欲。不以此事。

[0453c23]  波逸提　若說不了吉羅。尼同犯。不犯者。其  事實爾。作非法羯磨。若錯說彼此者開。

[0453c25]  七十七屏聽四諍戒　佛在舍衛。六群聽諸  比丘鬪已。而向彼說令僧諍事不能除滅。比  丘舉過。佛因訶制。

[0453c28]  若比丘餘比丘共鬪諍已　鬪諍有四。言覓  犯事也。

[0454a01]  聽此語向彼說者　聽者。屏聽他語。若聽彼  語。從道至非道。從高至下。若反上句往而聞  者。

[0454a04]  波逸提　若不聞吉羅。若方便欲去而不去。  共期去而不去一切吉羅。若二人在闇地共  語。隱處共語。在前行共語。若不彈指謦咳驚
者。一切吉羅。尼同僧犯。不犯者。若作無利非  法羯磨。欲知故聽。

[0454a09]  七十八打大比丘戒　佛在舍衛。六群一人  瞋恚打十七群一人。被打大喚。比丘聞之具  說。以過白佛。因訶制戒。

[0454a12]  若比丘瞋恚故不喜打比丘者　若以手石杖  等打也。

[0454a14]  波逸提　除杖手石若以戶鑰曲鉤拂柄香鑪  柄挃者。一切吉羅。尼同犯。不犯者。有病須椎  打。若食咽須椎脊。若共語不聞而觸令聞。若
睡時以身委他上。若來往經行時共相觸。若  掃地時杖頭誤觸者開。

[0454a19]  七十九搏他比丘戒　佛在舍衛。六群以手  搏十七群。其被搏者高聲大喚。比丘舉過白  佛。因訶制戒。

[0454a22]  若比丘瞋恚不喜以手搏比丘者波逸提　若  以兩手搏彼者犯墮。若戶鑰等挃一切吉羅。尼  同僧犯。不犯者。若有緣事須舉手遮招觸者。

[0454a25]  八十殘謗戒　佛在舍衛。六群瞋恚以無根  僧殘謗十七群。比丘舉過。佛便訶制此戒。

[0454a27]  若比丘瞋恚故以無根　如上類解。

[0454a28]  僧伽婆尸沙謗者波逸提　尼同犯。不犯者。  有三根。若說實令悔不誹謗。若戲若錯說者。

[0454b01]  八十一入王宮門戒　佛在舍衛。末利夫人  供佛奉信。勸王信樂。聽諸比丘入宮無障。迦  留陀夷到時入宮。夫人拂床失衣形露。比丘
舉過白佛因訶制戒。

[0454b05]  若比丘剎利水澆頭王種　水澆者。取大海  水白牛右角收拾種子置金輦上。諸小王輿。  大婆羅門以水灌王頂。是剎利種。如是立王
故得名也。若婆羅門毘舍首陀如是立者亦  名灌頂也。

[0454b10]  王未出　王未出女未還本處也。

[0454b11]  未藏寶　金銀真珠硨磲碼碯水精琉璃貝玉  眾寶瓔珞而未藏舉也。

[0454b13]  而入若過宮門閾者波逸提　若一足限外一  足限內。發意欲去。一切吉羅。除王餘粟散小  王豪貴長者家入門限者。一切吉羅。尼同犯。
不犯者。若有奏白被請喚。若命梵難緣並開。

[0454b17]  八十二捉寶戒　佛在舍衛。外道在道行。因  止息忘千兩金而去。比丘見之。為持去以金  還之。便言金少。王斷罰謫。奪金入官。比丘舉
過白佛。便訶制此戒。

[0454b21]  若比丘寶　金銀真珠琥珀硨磲碼碯琉璃貝  玉生像金銀也。

[0454b23]  及寶莊飾　銅鐵鉛錫白蠟以諸寶莊飾也。

[0454b24]  自捉若教人捉除僧伽藍中　時毘舍佉母脫  寶衣佛所聽法。存法忘衣。比丘白佛。聽為不  失堅牢故舉之。

[0454b27]  及寄宿處　時比丘道行。金師家宿。成金未  成金在前。竟夜不眠守之。白佛。佛言。為牢故  應收舉。

[0454c01]  波逸提　尼同僧犯。

[0454c02]  若在僧伽藍中及寄宿處捉寶及寶莊飾自捉  教人捉當作是意若有主識者當取　若二處  得寶應捉之。識囊器相數知多少。若有來者
問。相應者與之。不相應者言我不見。若不知  囊器裏繫相。不看方圓新故者。一切吉羅。

[0454c07]  作如是因緣非餘　不犯者。若僧伽藍中寄  宿處。如上捉舉方便。若是供養塔寺莊嚴具  為牢固收舉。一切不犯。

[0454c10]  八十三非時入聚落戒　佛在舍衛。跋難陀  非時入村。與居士樗蒲得勝。居士慳嫉故譏  嫌之。比丘舉過白佛。訶制此戒。

[0454c13]  若比丘非時　時者。從明相出至中時。非時  者。從中後至明相未出也。

[0454c15]  入聚落　村聚有四種。如上。

[0454c16]  不囑比丘者　時有僧塔寺事瞻病事。佛言。  當囑比丘。若獨處一房當囑授比房。

[0454c18]  波逸提　若初入村門犯墮。一足入內及方  便共期一切吉羅。尼同犯。不犯者。若營僧塔  病事囑授比丘。若道由村過啟白。若喚請命
梵等難緣無犯。

[0454c22]  八十四過量床戒　佛在舍衛。迦留陀夷預知  佛從此道來。即於道中敷高好床白言。看我  床座。佛言。當知癡人內懷弊惡。集僧訶責。因
制此戒。

[0454c26]  若比丘作繩床木床　五種如上。

[0454c27]  足高如來八指除入陛孔上截竟若過者波逸  提　若自作教他作成過犯墮。若不成若為  他作一切吉羅。尼同犯。不犯者。若作足高八
指。若減若他施截而用之。若脫脚者。

[0455a02]  八十五兜羅貯蓐戒　佛在舍衛。六群作兜  羅貯蓐。居士譏以殺生無有慈心。比丘舉過。  佛訶制戒。

[0455a05]  若比丘兜羅　白楊樹華柳華蒲臺華是也。

[0455a06]  貯繩床木床　俱有五種。如上。

[0455a07]  大小蓐　為坐臥故。

[0455a08]  成者波逸提　自作教他並如上。尼同犯。不  犯者。並如上開緣所說。

[0455a10]  八十六作骨牙角針筒戒　佛在羅閱祇。有  信工師為比丘作骨牙角針筒。因廢業無衣  食。世人譏言。望其得福而反得殃。比丘舉過
白佛。因訶制戒。

[0455a14]  若比丘作骨牙角針筒刳刮成者波逸提　若  自作教他作成犯如上。比丘尼吉羅。不犯者。  若鐵銅鉛錫白鑞。若竹若木若葦若舍羅草
用作針筒不犯。若作錫杖頭鏢  [矛*(替-曰+貝)]  。若作傘蓋  子及斗頭鏢若纏蓋斗。若作鉤若刮汗刀若  如意若玦紐若匕若杓若鉤衣  [金*刮]
若眼藥  [鎞-囟+(奐-大)]  若  刮舌刀摘齒物挑耳  [鎞-囟+(奐-大)]  禪鎮熏鼻筒。如是者  並不犯。

[0455a22]  八十七過量尼師壇戒　佛在舍衛。諸佛常  法若不受請遍行房舍。見僧臥具敷在露地  不淨污之。告諸比丘。外道仙人離欲者尚無
此事。聽為障衣障臥具故作尼師壇。六群大  作。比丘舉過。佛因制戒。

[0455a27]  若比丘作尼師壇　敷下坐也。

[0455a28]  當應量作是中量者長佛二磔手廣一磔手半  時迦留陀夷身大尼師壇小。對佛說之便  聽更增也。

[0455b02]  更增廣長各半磔手若過裁竟波逸提　若廣  長俱過互過。自作教他作成犯墮。不成吉羅。  為他作。成不成吉羅。尼吉羅。不犯者。若減若
疊他得裁也。

[0455b06]  八十八過量覆瘡衣戒　佛在舍衛。比丘患  瘡。膿血流出污僧臥具。聽以大價衣覆瘡。著  涅槃僧至白衣家。言我有患。當褰涅槃僧。以
此覆瘡坐。六群便大作。比丘舉過。佛因制  戒。

[0455b11]  若比丘作覆瘡衣　有種種瘡病持用覆身也。

[0455b12]  當應量作是中量者長佛四磔手廣二磔手裁  竟過者波逸提　若俱過互減自作教他。成  者犯墮。不成吉羅。為他作。成不成吉羅。尼等
吉羅。不犯者。應量減量得已成者裁割如量  疊作也。

[0455b17]  八十九過量雨衣戒　佛在舍衛。毘舍佉母  送雨浴衣。佛言。不得分。隨上座與。不足者僧  次續付。六群大作。比丘舉過。佛因制戒。

[0455b20]  若比丘作雨浴衣　著在雨中洗浴故也。

[0455b21]  當應量作是中量者長佛六磔手廣二磔手半  過者裁竟波逸提　若自作教他俱過互減。  比丘尼開緣一同前戒。

[0455b24]  九十過量三衣戒　佛在釋翅瘦。難陀短佛  四指。比丘遙見謂佛奉迎。至乃知非各懷慚  愧。佛制難陀著黑衣。六群與佛等量或過量
作。比丘舉過。佛因制戒。

[0455b28]  若比丘與如來等量作衣或過量作衣波逸提  是中如來衣量者長佛九磔手廣六磔手是謂  如來衣量　若廣長應量互不應量並犯。餘
自作教他尼作並如上。不犯者。從他得成衣。  裁割如量。若疊作兩重者無犯。

[0455c04]  諸大德我已說九十波逸提法今問諸大德是  中清淨不　三說。

[0455c06]  諸大德是中清淨默然故是事如是持。

四分律比丘含注戒本  (中)

* * *

【經文資訊】大正藏第 40 冊 No. 1806 四分律比丘含注戒本  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
