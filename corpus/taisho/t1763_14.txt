大般涅槃經集解卷第十四
[0435a06]  雜廣解脫義　釋一等四執義

四相品之第四

[0435a08]  又解脫者名曰甚深  (至)  真解脫者即是如來。

[0435a09]  明駿案。前已廣上八味竟也。此下更舉別義。  是二乘所不能入者也。此總歎甚深不可見  也。

[0435a12]  又解脫者名無舍宅  (至)  真解脫者即是如來。

[0435a13]  明駿案。雜舉眾德。隨所樂入而解釋也。

[0435a14]  又解脫者名斷一切  (至)  無漏善法斷塞諸道。

[0435a15]  案。僧宗曰。斷邪見諸道也。

[0435a16]  所謂若我無我非我非無我。

[0435a16]  案。僧宗曰。我  者常見。無我者斷見也。非我非無我者。此第  四家計也。  闕  第三家。第三家云。亦我則不同
第一家。亦非我復不同第二家。所言不同者。  謂不全同。乃片同耳。今第四家。復異第三家  也。言非我者。不同第三家斥我也。言非無我
者。不同第三家斥無我也。雖有此言。及其撿  覈。亦不得異第三家之也。

[0435a24]  唯斷取著不斷我見  (至)  真解脫者即是如來。

[0435a25]  案。僧宗曰。生死非我橫生我心。此是取著應  斷也。佛性是理。不斷此也。

[0435a27]  又解脫者名不空空。

[0435a27]  案。僧亮曰。常樂我淨  是一實。又解脫眾苦是二實。故名不空空。

[0435a29]  空空者名無所有  (至)  實無解脫故名空空。

[0435a29]  案。  僧亮曰。尼揵所計解脫。無常樂我淨一空。又  非解脫二空也。名無所有者。體是無常。又非  解脫。無所有者也。

[0435b04]  真解脫者則不如是  (至)  而復無有水酒等實。

[0435b05]  案。僧宗曰。水酒瓶者。為不空空譬也。乃可無  水而器不空。明涅槃乃空無生死耳。而常果  不空也。

[0435b08]  解脫亦爾不可說色  (至)  誰受是常樂我淨者。

[0435b09]  案。僧宗曰。垂形六道處。處見色也。

[0435b10]  以是義故不可說空及以不空  (至)  如來即是涅  槃。

[0435b11]  案。僧亮曰。本未釋之。貪是結本。相名  貪境也。貪與所貪。繫縛三有。一切煩惱。由之  而起。故生死之數。因果無窮。永斷貪故。次第
而滅。一切解脫。

[0435b15]  一切眾生怖畏生死  (至)  阿耨多羅三藐三菩提。

[0435b16]  案。僧亮曰。上廣說解脫。令人歸也。法相有  三。何者。法相常定。貴其先覺。先覺者歸佛  也。所覺者。妙歸法也。非法不得名覺也。小覺
諸法非我。假用境智合用。生死可除。識其合  用歸僧也。歸說行始。此明其終。終得盡苦。名  解脫也。

[0435b22]  迦葉菩薩白佛言世尊  (至)  非是聲聞緣覺所知。

[0435b23]  案。僧亮曰。涅槃一法具二也。二言俱在當  也。佛法僧常者。常即涅槃。常名是一。而三事  即涅槃。僧宗曰。如三歸之異者。當知涅槃。似
不一體。欲令如來釋會三歸。所以體一而義  異之旨也。佛以眾生畏生死故。為說三名。非  所以別體也。有法名一義異者。此更開釋所
以得有施三名之竟也。夫施設名義。自有多  塗。如佛法僧常。是名一而三義是異。佛以  覺為義也。法名不覺者。法以軌為義。非覺義
也。涅槃名解脫者。即是無累。彼自有釋義也。  今解脫者。是翻彼義釋也。虛空名非善者非  善。非惡也。此證名義俱異者矣。我昔告彼
提者。引證三歸名義不應一也。就別體法僧。  則體義俱異。今就佛上。則其體雖一。逐義為  三。不可以體一故。使義不得三也。謂義有三。
欲令體亦別也。說一為三者。隨方設化。說法  不同。三歸亦爾也。

[0435c11]  迦葉復言如佛所說  (至)  真解脫者即是如來。

[0435c12]  案。僧亮曰。生滅聚積名身也。分別苦樂名智  也。涅槃無此。故名捨也。誰受安樂者。上說種  種樂。明非受樂。故發問也。身得安樂者。有食
有身。有識分別。名為苦也。無食無身。不生分  別。名為樂也。無受樂者。無受理圓。不可以方  事喻也。此中諸譬。皆是少分耳。僧宗曰。食已
悶者。行地之時。貪嗜五欲。譬之於食。為惑所  蔽。如心悶也。出外欲吐者。標心離苦義言出  耳。欲除煩惱。吐已還者。修道斷結。功登果
就。俯入生死。譬如還也。同伴問者。如迦葉今  所問也。若言差者。如來解釋果地之妙極  也。顯別昔曰捨身捨智。言虛不實也。

[0435c24]  迦葉復言不生不滅  (至)  如來之性即是解脫。

[0435c25]  案。慧朗曰。迦葉因釋解脫。有此句也。故以為  難。請重釋也。

[0435c27]  佛告迦葉善男子是事不然  (至)  不可以譬烏鵲  之音。

[0435c28]  案。僧亮曰。以鳥譬鳥。以聲譬聲。遍取  同鳥。不得相比也。分取可譬佛聲也。

[0436a01]  爾時佛讚迦葉善哉善哉  (至)  知諸法性皆亦如  是。

[0436a02]  案。僧亮曰。以是因緣者。少分因緣也。無  能匹者。非遍喻也。為喻者少分也。

[0436a04]  迦葉復言云何如來  (至)  成就滿故名大般涅槃。

[0436a05]  案。僧亮曰。凡聖不可相譬。若分取可借凡  以明聖也。雖不具足者。逆罪有二種。一者但  以心重。為不具足。二者以心重事重。為具足。

[0436a08]  迦葉菩薩白佛言世尊  (至)  當作如是護持正法。

[0436a09]  案。智秀曰。迦葉領旨。佛讚述也。

大般涅槃經集解卷第十四

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
