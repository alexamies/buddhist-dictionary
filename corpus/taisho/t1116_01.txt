廣大蓮華莊嚴曼拏羅滅一切罪  陀羅尼經
西天譯經三藏朝散大夫試鴻臚少卿  傳法大師臣施護奉　詔譯

[0503a28]  如是我聞。一時佛在波羅奈國鹿野苑中瞻  波無憂樹下。與大比丘眾萬二千五十人俱。  并慈氏菩薩等諸菩薩摩訶薩。及天龍夜叉
羅剎阿修羅乾闥婆迦樓羅緊那羅摩睺羅伽  人非人等。恭敬圍繞而為說法。初善中善後  善其義深遠。梵行清淨一切圓滿。

[0503b05]  爾時波羅奈國。有大國王名曰梵壽。身心純  善慈愍有情。於彼大地一切眾生養育如子。  其王出城遊行佛寺。至精舍門須臾顧視。有
守門者而白聖眾。梵壽大王今在門外將欲  入寺。即時聖眾速令知事僧排列花鬘。知事  僧聞已開其殿門。求覓花鬘而無所有。於佛
頂上見有花鬘。即取持行與尚座等。并諸  聖眾迎接國王。所持花鬘即以奉上。王即受  之而戴頭上。經須臾間忽然頭痛。王自思惟
云何如是。我今應是夏熱出行致斯患苦。王  乃即時禮辭聖眾。迴歸宮闕告近臣曰。我患  頭痛今擬沐浴。汝宜速疾供辦香水。王即解
其一切莊嚴衣服即便洗浴。有一宮人善解  供承洗王身體。沐浴久時頭痛不愈。王乃出  勅宣詔醫人。醫人即至王遂告言。我因夏熱
出城遊行。於道路中而患頭痛。即便沐浴其  疾不愈。卿意云何。醫人對曰。王之所患傷於  內熱。即用牛頭旃檀塗其身上。王即依奏塗
其旃檀亦不得差。於日夜分得大苦惱。應  諸醫人俱至王所。互相視之而發言曰。此疾  所因不可測度深懷憂惱。王既如是我等作
何方便得免王疾。言論之次王有一妹名酥  鉢哩  (二合)  野。發菩提心信重悲愍。見王患苦心  生怖懼。以手摩頂而白王曰。云何怖懼如怯
弱之人。王即告言酥鉢哩野。我今不知。云何  而得不苦不怖。妹復白言。王若如是請詣佛  所。佛具大悲必為救濟。王即告言汝所作意
善哉善哉。我為忘失今即須往。尋勅重臣令  速排列車輦騎乘。時御車者駕五百乘車。王  與眷屬并諸臣寮。出於城外。往瞻波無憂樹
下而詣佛所。於其中路有一女人負薪為活。  手把柴檐生產路傍。王妹見已不忍視之。以  手掩面迷悶倒地。王見如是即問其妹。云何
苦惱汝為我說。其王皇后名酥囉遜捺吒。以  意思惟而告王言。彼酥鉢哩野迷悶倒地。為  見路傍檐柴女人。生產其子苦惱甚深。彼
妹心慈不忍見之遂乃如是。王既聞已即告  皇后。罪業宿報不可逃免。王令宮人給賜財  物。濟彼貧乏速令歸家。其妹迷悶以拂扇涼。
還得穌惺而復發言。南無沒馱野大王。貧女  大苦我不忍見之。相次前行遙見園林。漸近  精舍王乃下車。執酥鉢哩野手入於園林。見
佛世尊如妙金山。放大光明喻百千日。其王  見已即放妹手。偏袒右肩脫其頭冠。往詣佛  前合掌恭敬。旋繞世尊頂禮佛足投地良久。
時彼世尊舒金色臂。摩於頭頂告彼王言汝  起汝起。王聞佛勅應聲即起。經剎那間頭痛  即愈。身心適悅王甚歡喜。時酥鉢哩野與諸
眷屬同坐一處。王見於妹面色憂愁。而即  問言云何愁惱令彼問佛。妹既聞已即從坐  起偏袒右肩右膝著地。合掌恭敬瞻仰尊顏。
白佛言世尊。大王昨夜甚患頭痛。王諸眷屬  及大臣等皆懷憂惱。因是事已俱來佛所。於  中路傍見一擔柴女人。身著故衣頭髮蓬亂。
聲喚啼泣產生於子。我為見此得大驚怖深  厭女身。世尊我等云何得免女身。又此大王  所患頭痛。名醫救療而不能痊。今蒙世尊手
摩頭頂。經剎那間即得安樂。有何因緣願佛  慈悲而為解說。

[0504a06]  爾時世尊聞是語已。於其面門放大光明。具  種種色照於無邊無量世界。而此光明復入  於口。爾時尊者阿難。見佛光明普照世界。以
佛威德心腹懷疑。即從坐起合掌恭敬。頂禮  佛足而白佛言。世尊今日有何因緣。放大光  明普照佛剎。唯願世尊略為宣說。佛告阿難。
於過去世此城之中。有大國王名曰持光。彼  王皇后名曰無憂。王所愛重第二夫人名阿  努播摩。其國界畔有一小國。統領兵眾來侵
大國。時持光王即統四兵。象馬車乘并諸大  臣。作於伎樂隨從出城奔往討伐。王在中路  軍兵暫止。時后阿努播摩。覺自懷妊將欲生
產。說與宮人令彼內官。具以所事奏持光王。  時彼內官奏斯事已。王即有勅令彼夫人却  歸宮內。夫人歸已難為生產。即遣大臣拶哩
迦。具以斯事速奏王知。王既聞已。即乘車騎  反歸宮闕。至夫人處問訊安慰。王見夫人生  產苦惱。對三寶前焚香瀝水禱祝發願。其瀝
餘之水賜夫人喫。是時無憂皇后心懷嫉妬。  執於王手而告王曰。阿努播摩夫人。情性狂  顛無其慚恥。裸形垂髮神鬼無異。王聞如是
慚而不顧。經須臾間阿努播摩。生其太子身  真金色。相好端嚴福德圓備。即以太子奉上  大王。王既見之心大歡喜。復經少時宮人相
聚。有其一人說無憂皇后妬嫉之。言時阿努  播摩夫人。忽聞其言即問宮人速令具說。時  彼宮人不敢隱藏具述前事。阿努播摩夫人
聞是說已。心如割切而發言曰。我何顛狂我  何無慚。唱苦搥胸迷悶倒地。時彼宮人以水  灑面執拂扇涼。久時不惺因此命謝。時諸宮
人高聲啼哭。王忽聞聲驚怪異常。勅令內官  往問所由。內官奉命問守宮門人。時守宮門  者復問宮人。緣何哭泣王速要知。時彼宮人
悲淚哽咽而即告言。今為阿努播摩夫人忽  爾命終。是以哭泣宜速奏王。是時大臣聞是  事已。心懷憂惱面戴愁容奔往王前。王遙見
之知有災惱。即問使曰莫是太子病耶夫人  病耶。使曰今為阿努播摩夫人忽然命盡。其  王聞已深懷痛惱。如樹斷根迷悶倒地。時諸
大臣等以水灑面良久乃穌。群臣奏曰請王  安心莫生憂惱。宮嬪美女其數百千。保益大  王恒增歡樂。王聞是安慰即得平復。佛告阿
難。昔日無憂皇后生嫉妬心者。今於路傍為  擔柴貧女生產者是。昔日阿努播摩夫人性  行慈愍。今酥鉢哩野是。阿難於意云何。若
人多行貪心嫉妬。而於後世得不可愛大惡  果報。

[0504b24]  佛告阿難。若梵壽王患於頭痛者。為王入於  園林。尚座令知事僧。取其花鬘迎接於王。時  知事僧名曰淨軍。後生年少身心散亂性行
麁猛。入彼殿中無別花鬘。即於佛頂之上。輒  取花鬘用獻國王。王既受已即戴頭上。經剎  那間而患頭痛。致使群臣眷屬悉皆愁惱。王
聞佛言因果無謬。而即印言如是如是。

[0504c02]  爾時有一菩薩名曰大意。在大眾中即從座  起。偏袒右肩合掌向佛。白佛言世尊。若有眾  生於常住錢物。將為自用得何果報。佛言此
人命終墮阿毘地獄。大意菩薩復白佛言。此  人云何救濟云何安慰以何為主。爾時世尊  舒其右手。告觀自在菩薩汝說汝說。汝有大
悲心真言儀軌。能救度一切眾生。若此眾生  入阿毘地獄者。今此真言善能救濟安慰及  為主宰。觀自在菩薩聞是語已。即從座起合
掌白言。世尊諦聽。我有大悲心陀羅尼。能與  一切眾生作廣大利益。世尊讚言善哉善哉。  我今諦聽以大金剛之印而以印之。

[0504c14]  爾時觀自在菩薩摩訶薩復白世尊。我此大  明陀羅尼。決定消除一切罪業。一切惡趣一  切苦惱。復令眾生安住菩提之道。今此真言
微妙最勝。如大寶樹能圓滿一切願。世尊復  言觀自在菩薩。汝但當說不思議廣大蓮華  莊嚴曼拏羅陀羅尼心。令此無能勝大力真
言。圓滿有情一切之願。爾時觀自在菩薩。覩  佛世尊第二第三作如是請。頭面禮足住立  佛前。說此大悲心陀羅尼。

[0504c23]  曩謨  (引)  囉怛曩  (二合)  怛囉  (二合)  夜  (引)  野曩麼阿  哩也  (二合)  嚩路  (引)  吉帝
(引)  濕嚩  (二合)  囉  (引)  野冒地  薩怛嚩  (二合引)  野摩賀  (引)  薩怛嚩  (二合引)  野摩賀  (引)  迦  (引)
嚕尼迦  (引)  野怛儞也  (二合)  他鉢納彌  (二合引)  鉢納  彌  (二合引)  鉢納摩  (二合)  鉢囉  (二合)  底瑟恥
(二合)  帝鉢納  謨  (二合引)  那囉摩賀  (引)  曼拏羅彌喻呬娑囉娑囉  迦囉迦囉枳哩枳哩俱嚕俱嚕摩賀  (引)  婆野三
摩底杜曩杜曩尾杜曩尾杜曩呬哩孕  (三合)  摩  賀  (引)  尾儞曳  (二合)  輸馱野輸馱野薩哩嚩  (二合)  惹  敢  (二合)
摩波覽波囉  (引)  尼彌  (引)  沒駄也  (二合)  沒  馱也  (二合)  摩賀  (引)  惹拏  (二合)  曩鉢囉  (二合)  禰閉娑
嚩  (二合引)  賀  (引)

[0505a06]  爾時觀自在菩薩。說此大悲大明陀羅尼已。  一切大地六種震動。一切天宮龍宮。及一切  藥叉健達嚩阿修羅迦樓羅緊那羅摩睺羅伽
等。所居宮殿皆大震動。一切魔王得大驚怖  心懷憂惱一切惡龍及諸鬼魅。迷悶倒地隱  沒不現。一切地獄有情。承真言光破罪苦暗。
即得解脫往生天上。以天優鉢羅花俱勿那  花白蓮華。曼陀羅花摩訶曼陀羅花。於其佛  前持用供養。爾時世尊。發廣大微妙梵音如
迦陵頻伽聲。讚觀自在菩薩。所說陀羅尼甚  深不可思議。汝為一切眾生。復說畫像念誦  廣大利益曼拏羅儀軌。時觀自在菩薩即奉
教勅而說儀軌。須得清淨童女。合於茸線復  令持戒。結淨之人織成疋帛。長其四肘三肘  二肘或至一肘。用香水浸上軸令展令結淨。  持戒之人畫於  幀  像。於
幀  中間先畫觀自在  菩薩坐蓮華座。天衣絡腋頭上戴冠。冠上有  無量光佛。以諸莊嚴而嚴飾之。左手持蓮華。  右手作施願印。於觀自在左邊。畫吉祥菩薩
手執白拂。右邊畫蓮華吉祥菩薩。手執蓮華。  此二菩薩各坐蓮華座。於  幀  上面。相對畫二  天人手持花鬘。於  幀  下面。畫其地天手執蓮
華蓋。畫難陀跋難陀二大龍王。手捧觀自在  蓮華座。於彼座下右邊畫持誦者。右膝著地  手持蓮華。於  幀  四邊空處。遍畫蓮華具種種  顏色。復於  幀
下面。畫大海水及水族之類。優  鉢羅華俱勿那花白蓮華一一開敷。復用疋  帛畫百葉蓮華。作於四色安置  幀  前。於彼蓮
華上獻五供養。復用米粉或白麵或香泥亦  得。作一輪如大拇指量。又逐日獻蓮華八  百。以白檀水搵過。復用白檀水作曼拏羅。用
蓮華印誦前蓮華真言。獻華至一洛叉。時用  白月八日或十五日。結淨齋戒作金蓮華。或  銀蓮華八百。作八種廣大莊嚴。或為蓮華蓋  蓮華幡等而為供養。復於  幀
內小畫聖眾。用  五種飲食作大供養。以一合殊妙蓮華獻於  聖眾。然後作安像慶讚儀則。所有苾芻苾芻  尼優婆塞優婆夷具信心者。以齋食供養如
是修崇。所有自前破用他佛像前塔廟內常  住財物。一切過罪悉皆除滅。業障清淨亦  不墮惡趣後生佛剎。臨命終時坐見聖觀自
在菩薩。於廣大蓮華莊嚴曼拏羅樓閣中。作  安慰之言勿怖勿怖。當生勝處不受女身。是  時觀自在菩薩說是語已。於大眾中有一菩
薩。名師子意即從坐起。合掌向佛白世尊言。  若梵壽王不知是佛頂上花鬘而忽戴之。經  剎那間尚感頭痛得大苦惱等。若復有人知
是佛像塔廟常住之物。將自使用之時得何  果報。佛言師子意菩薩。善哉善哉能問斯事。  若梵壽王心意清淨。信重三寶誤戴花鬘。而
獲現報得其頭痛者。譬如潔淨白衣下一墨  點。眾人見之其墨甚少。若未來世眾生破用  常住三寶之物。譬如青衣擲於墨器之中。所  獲重罪於諸餘法無能救濟。

[0505c02]  復次師子意菩薩。若有信心施主。捨其財利  造於寺舍塔廟。或功德佛像或供養三寶。若  是國王大臣。於彼僧處侵奪財物為已使用。
令彼苾芻受其貧苦。減於威勢退精進力。斷  絕持誦有如是失。彼諸王臣得大罪苦如前  無異。若有苾芻雖有信解辯才智慧。而樂親
近國王重臣。廣求財利我慢貢高破犯戒律。  我今於此復以譬喻而明斯事。師子意菩薩  譬如有人。飢御飲食食有毒藥。其藥或一兩
一分。乃至如芥子許。彼人食已決定命終。出  家之人亦復如是。恃王威勢誑求財利。所得  供養非正命食。此人決定當獲惡報。爾時
師子意菩薩白世尊言。若有出家之人身披  法衣。妄求財利我慢貢高。若王臣等敬重供  養應無福利。佛言師子意菩薩莫作是說。譬
如有人迷悶倒地。依人扶策即得身起。亦如  大象陷彼泥中。而人不能起彼象身。須得別  象扶翼而出。又如有人受灌頂王。或於後時
失彼王位。凡常之人無能護衛。唯有力大臣  威勢強勇能復王位。師子意菩薩我教法中  亦復如是。若有依法者不依法者。俱是佛子
皆成利益。若生輕毀何處得福。爾時一切大  眾聞是語已。異口同音高聲唱言。世尊我等  今者蒙佛度脫大得忻慶。令一切眾生得意  願圓滿。

[0505c27]  佛言若有人。於此陀羅尼正法。若自書若使  人書。受持讀誦恭敬供養。所獲福德殊勝最  上。若復有人如是。見彼觀自在菩薩摩訶薩
所傳。第二法輪大力陀羅尼正法之名。是人  以為建法幢吹法螺深種善根。爾時梵壽王  及一切大眾。發淨信心即從座起。合掌向佛
而發誓言。願我等今後。永不侵受佛寺塔廟  聖眾常住之物及一花一菓。復於四大城門  造四大寺。皆以七寶莊嚴願佛證知。佛言如
是如是宜作勝利。遠離嫉妬得正寂滅。時梵  壽王作是願已。繞佛三匝與其眷屬還歸本  處。復為百千眾生說此正法。廣行布施作大
佛寺。時王妹酥鉢哩野優婆夷。於王後宮為  諸婇女五十萬人。廣說妙法發誠實願。作是  願已是諸宮女。皆轉女身而成男子。彼一切
人見是事已皆大驚怪。於陀羅尼法信受依  行。高聲唱言唯佛唯法唯僧。最上福田是真  歸仗。若有供養受持此陀羅尼者。是人種佛
善根得福最上。佛說此經已。諸菩薩摩訶薩  及天人阿修羅乾闥婆人非人等。皆大歡喜  信受而去。

廣大蓮華莊嚴曼拏羅滅一切罪陀羅尼經

* * *

【經文資訊】大正藏第 20 冊 No. 1116 廣大蓮華莊嚴曼拏羅滅一切罪陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
