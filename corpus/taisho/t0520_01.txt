佛說薩羅國經

失譯人名今附東晉錄

[0793a15] 昔有大國名曰薩羅，土地廣博嚴淨之處，中多人民富樂熾盛，工黠妍雅好盛文飾，多出珍寶五色玄黃。城郭樓閣街巷門室，金銀錯塗方圓淨好，遶城浴池中生蓮華，鳧鴈、鴛鴦、鳩夷、羅鳥、孔雀、鸚鵡、鴹隨、鸕鷀，飜飛相逐皆在池中，晝夜栖止相和悲鳴。男女遊戲作倡妓樂，無有厭極樂不可言，自猗憍慢不解佛法，各自快心天下無雙。

[0793a22] 佛在舍衛祇樹之園，佛見此國興樂乃爾，不惟無常生死之苦，貪濁色欲無有懈已。佛念彼國生死遂滋，不行權慧誰能度之？即作方便開化其心：「諸有色相以空應之，一切喜樂以苦應之，權行隨意令離想識。」

[0793a27] 佛便現神如意三昧，放大光明靡所不照，感動八方及人非人、諸天龍神追侍在後；帝釋、梵天手執珍奇七寶之蓋獻御奉佛，彌勒、文殊、目連、羅雲、阿難、離越、舍利弗諸弟子菩薩，無數千人皆悉隨從，俱適彼國，百鳥畜獸相和悲鳴，倡伎眾樂不鼓自鳴，枯木諸樹皆自更生，溝渠江海龜鼈魭鮀，水性之屬莫不忻懌，三千國土皆大震動，地生蓮華大如車輪，珍寶琉璃轉相雜成，其色甚妙光耀人目。

[0793b07] 佛放光明普有所照，諸在窈冥勤苦之處，皆悉開闢無所罣礙。國王、大臣、長者居士、中宮太子、列女、美人、國民大小莫不悚然：「今日何故，乃有是現？自在宮內五樂自娛，妓女自拊快樂無過，今所見者，世所希有。」

[0793b12] 時，持地神踊從地出，現王殿前歎佛功德：「世尊現變光踰日月，諸天欽仰釋梵所尊，世垢已除脫人生死，其見佛者罪釁消除，其供佛者福倍無量，殖種德本，後生天上，發一慧意所得無限，可往見佛咨受法言。」

[0793b16] 王後轉開意內歡然：「如來降神在吾國界，眾生蒙度。」非但己身，一切群從并餘眾輩，皆悉出城欣喜踊躍。

[0793b19] 佛之威神，令是國界廓然大明洞達無邊，王及人民悉往見佛，快哉福根善心生焉！覩佛尊顏金光暉曜，奮威振躍吉祥莊飾，相明清澈志寂淡定。王及人民皆前禮佛，頭面稽首，遶尊三匝却在前住，具自陳說：「久沈貪濁迷惑聲色，不見如來供事問法。」

[0793b24] 佛言：「大善！王及臣民、中宮太子皆平安乎？」

[0793b25] 王言：「蒙得佛恩，皆悉如宜。」

[0793b26] 佛言：「王貪濁色欲，恣心無厭，賦斂財寶，餚膳兼味，園觀浴池遊戲無極，不念無常，何益萬分？人為欲縛不惟後世，即致泥犁畜生之屬，但坐無厭燒炙形殘，飢不及飡渴無水漿，屏營愁毒迭互相然，皆坐無慮逆心犯惡。在世雖富深宮尊位，是悉無常如夢已寤，想命獨生無一隨者。」

[0793c03] 王前長跪啟白：「世尊！以何方便，得離此罪？佛為法王一切所歸，佛為正尊眾生宗仰，願見拯舉得免此苦。」

[0793c06] 佛言：「善哉！王立信本，施行四事，可得離罪：一曰、所有施與無所愛惜；二曰、少欲瞋恚割損貪食；三曰、聞佛經戒信受不犯；四曰、敬慎法師厚善知識；是為四事可得清淨。」

[0793c10] 王心生念欲施大檀，便前禮尊叉手白佛：「願屈光儀到宮小飯。」佛即默然，已受其請。

[0793c12] 王歸宮內勅臣官屬：「佛者難值如優曇鉢華，今已得之當好供養，出諸華香幢幡伎樂，莊嚴宮室掃灑令淨，城中街里皆施幡蓋。」

[0793c15] 中宮夫人及國人民，悉受王教整頓床座，即勅太官作百味之食，調和香甘便行迎佛：「供具已辦，願可勞神。」

[0793c17] 佛即用時，於坐而得，便放威神感動眾會，四部弟子百千天人，及諸龍神、犍沓和等眷屬圍遶群從隨佛，四天前導釋梵擁蓋，菩薩大士侍佛入城。

[0793c20] 佛蹈門閫境界震動，盲聾瘖瘂被毒病瘦，皆悉完具平復如故，箜篌樂器不鼓自鳴。佛放光明悉照宮室，城郭舍宅悉作琉璃，內外洞達莫不見佛。

[0793c24] 佛前上殿就師子座，王及太子、國臣人民，即下飯具手自斟酌，飯食已訖便行澡水，一切人民眾坐已定。王取小机前坐聽經，佛轉法輪說不退轉，王即歡喜以衣奉佛，其價千萬世所希有，所散之衣懸在虛空，便於佛上化成華蓋，交露七寶悉皆垂珠，從是垂珠出其光明，遍照十方無數佛土。王及臣民、後宮太子、夫人、美女合萬餘人，見是變化莫不踊躍，皆發無上正真道意，八百天神得不起法忍，五千菩薩立不退轉，無數千人皆興德本，壽終已後皆生天上。

[0794a05] 佛語阿難：「是王供事五百餘佛，惠施財寶，等行慈哀，尊法不倦，是當來劫當得作佛，號名慧光如來、至真、平等正覺；是國人民及諸夫人，當承其福悉當得佛。」

[0794a09] 王聞授決踊在空中，現身離地百四十丈，從上來下歎佛功德：「佛者，甚尊為眾作本，其德若天無所不覆。」

[0794a11] 國人八千聞授王決，善發淨心願為菩薩。

[0794a12] 佛說經訖，一切眾會及人非人，莫不歡喜。世尊權道，所化如是。

佛說薩羅國經

【經文資訊】大正藏第 14 冊 No. 0520 佛說薩羅國經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA