佛說須達經

蕭齊中印度三藏求那毗地譯

[0879a11] 聞如是：

[0879a11] 一時，婆伽婆在舍衛城祇樹給孤獨園。彼時，須達居士至世尊所，到已禮世尊足，却坐一面。須達居士却坐一面已，世尊告曰：「頗有，居士！在家施與不？」

[0879a14] 「唯世尊！在家有施與者，所有施不能妙食，有雜穬麻子為羹，薑一枚以為施。」

[0879a16] 「此，居士！非妙施。有妙施者，二俱有報。此居士！為非妙施者，彼不信施，亦不時施，不自手施，亦不就往而施，不知、不有信，亦不知有報而行施。當知有如是報，意亦不在妙有屋舍，意亦不在諸妙物，意亦不在衣被，亦不在妙食，意亦不在妙五樂婬。何以故？此居士！行非施報故。居士！行非施者，當有信，隨時施、自手施、往而施，有知、有信，知有報因緣已而施與。當知彼有此報，意便在妙家業，報極妙諸具、極妙衣、有極妙食、意作妙五樂婬。何以故？此居士！當知彼有施。此居士！行妙施，不信施與，不隨時與，不自以手施與，不往而施，亦不知亦不信，亦不知有因緣行果報，而行施與。當知彼受如是報，意亦不在妙家業，意亦不在好衣，意亦不在好食，意亦不在妙五樂婬。何以故？居士！此非施故。此居士！妙好施者，信樂施，隨時施，自手施，往而施與，有知有信，知有行果報而行施與。當知彼如是得報，意在妙家業，至妙五樂婬、意在食。何以故？此居士！當如是隨時施報。何以故？此居士！昔有過去世，有鞞藍大婆羅門，大富極富，多錢財多諸雜物，彼如是作大施，以八十四千金鉢碎銀滿中；彼如是行大施，以八十四千銀鉢滿中碎金；彼如是行大施，彼以八十四千象，諸具嚴飾象白如雪；彼如是行大施，以八十四千馬，諸具嚴飾金為珓珞；如是行大施，以八十四千牛以衣繫之，[(殼-一)/牛]之常滿器；彼如是行大施，以八十四千玉女端正姝妙，一切諸珓珞極嚴飾之；如是行大施，餘不可數餘食諸味。謂彼居士鞞藍大富婆羅門作如是大施，施與閻浮提凡夫人，寧施與彼一仙人，得福多。雖居士鞞藍大富婆羅門作如是大施，施與閻浮提仙人者，不如施與一須陀洹，此得福多。雖彼居士鞞藍大富婆羅門，施與閻浮提凡夫人及仙人、百須陀洹，不如施與一斯陀含，此得福多。雖居士鞞藍大富婆羅門，作如是施與閻浮提凡夫人、仙人、百須陀洹、百斯陀含，不如施與一阿那含，此得福多。雖居士鞞藍大富婆羅門，作如是施與閻浮提凡夫人至百阿那含，不如施與一阿羅漢，得福多。謂居士！雖鞞藍大富婆羅門，作如是施與閻浮提凡夫人至百阿羅漢，不如施一辟支佛，得福多。謂居士！雖鞞藍大富婆羅門作如是施，施與閻浮提凡夫人至百辟支佛，不如施與如來、無所著、等正覺，此得福多。謂居士鞞藍大富婆羅門作如是施，施與閻浮提凡夫人至百辟支佛，作房舍以施與招提僧者，得福多。謂居士鞞藍大富婆羅門作如是施，施與閻浮提凡夫人，至作房舍已施與招提僧，不如以清淨意作三自歸佛法及比丘僧、受其戒，此得福多。謂居士鞞藍大富婆羅門作如是大施，施與閻浮提凡夫人至以清淨行三自歸佛法及比丘僧、受其戒，不如於一切眾生行於慈至[(殼-一)/牛]牛頃，此得福多。謂居士鞞藍大富婆羅門作如是施與閻浮提凡夫人，至謂於一切眾生分別行慈，下至[(殼-一)/牛]牛頃；謂一切行無常、苦、空、無我，思惟念者，下至彈指頃，此得福多。汝居士！作如是念：『彼居士鞞藍大富婆羅門異耶？』莫作是念，我即是彼名鞞藍大富婆羅門！如是，居士！自住於饒益及饒益他、饒益多人，愍於世間，以義以樂安隱天及人，如是為說法，未至竟盡，未至竟無垢，未至竟梵行，未至竟行梵行，彼故未脫生老病死憂慼不樂，我說未脫苦。此居士！今如來出世間，無所著、等正覺、明行成為、善逝、世間解、無上士、道法御、天人師、佛、世尊，今自為故、為他故、為多人故、愍世間故，以義以樂安隱天及人。我今為說法，至竟盡、至竟無垢、至竟梵行、至竟行梵行，今以得脫生老病死憂慼不樂苦，我說已離苦。」

[0880a02] 佛如是說。居士須達聞世尊所說，歡喜而樂。

佛說須達經

【經文資訊】大正藏第 01 冊 No. 0073 須達經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA