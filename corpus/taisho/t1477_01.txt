佛說戒消災經一卷
吳月支優婆塞支謙譯

[0944b06]  聞如是：

[0944b06]  一時佛在舍衛國。

[0944b06]  爾時有一縣，皆奉  行佛五戒、十善，一縣界無釀酒者。中有大姓  家子，欲遠賈販，臨行父母語其子言：「汝勤持
五戒，奉行十善，慎莫飲酒，犯佛重戒。」受教而  行。往到他國，見故同學、親友相得歡喜。將  歸，出蒲萄酒，欲共飲之。辭曰：「吾國土奉佛五
戒，無敢犯者，飲酒後生為人愚癡，不值見佛。  且辭親行，父母相誡，以酒蒸仍違教犯戒，  罪莫大也。知識區區，別久會同，心雖悅喜，不
宜使吾犯戒，違親教也。」

[0944b15]  主人言：「吾與卿同師，  恩則兄弟，吾親則是子親，父母相欽，豈可  違之！若吾在卿家，必順子親。」事不獲已，乃聽
飲之。醉臥三日，醒悟，心悔怖懼。

[0944b18]  事訖還家，  具首於親，父母報言：「汝違吾教，加復犯戒，亂  法之漸，非孝子也。無得說之，為國作先。」便以
所得物逐令出國，無宜留此。

[0944b21]  子以犯戒，為親  所逐，乃到他國，住客舍家。主人所事三鬼神  能作人，現對面飲食、與人語言。主人事之，積
年疲勞，居財空盡，而家疾病、死喪不絕，患厭  此鬼，私共論之。

[0944b25]  鬼知人意而患苦之，鬼自相  共議：「此人財產空訖，正為吾耳，未曾有益，  令相厭患。宜求珍寶以施與之，令其心悅！」便
行盜他方國王庫藏好寶，積置園中，報言：  「汝事吾歷年，勤苦甚久，今欲福汝，使得饒富，  此乃快乎？」主人言：「受大神恩。」鬼曰：「汝園中有
金銀，可往取之，方有大福，令得汝願。」主人欣  然入園，見物奇異，負摙歸舍，辭謝受恩：「明日  欲設飲食，願屈顧下。」施設餚饌皆辦，鬼神來
詣門，見舍衛國人在主人舍，便奔走而去。主  人追呼請還：「今設微供皆已辦具，大神既已  顧下，委去何為？」神曰：「卿舍尊客，吾焉得前。」  重復驚走。

[0944c08]  主人還歸坐自思惟：「吾舍之中，無  有異人，正有此人耳！」即出語言，恭設所有，  極相娛樂，飲食已竟，因問之曰：「卿有何功德
於世？有此吾所事神畏子而走？」客具說佛功  德、五戒、十善；實犯酒戒，為親所逐，尚餘四戒，  故為天神所營護，卿神不敢當之。主人言：
「吾雖事此神，久厭之，今欲奉持佛五戒。」因從  客受三自歸、五戒、十善，一心精進，不敢懈怠。  問佛所在，可得見不？客曰：「佛在舍衛國給孤
獨園中，往立可見。」

[0944c17]  主人一心到彼，經歷一亭，  中。有一女人端正，是噉人鬼婦也。男子行路  逈遠，時日逼暮，從女人寄止一宿，女即報
言：「慎勿留此，宜急前去。」男子問曰：「用何等  故，將有意乎？」女人報曰：「吾已語卿，用復問  為？」男子自念：「前舍衛國人，完佛四戒，我神尚
為畏之乃爾，我已受三自歸、五戒、十善，心不  懈怠，何畏懼乎！」遂自留宿。噉人鬼見護戒威  神徘徊其  旁  ，去亭四十里，一宿不歸。

[0944c25]  明日男  子進路，見鬼所噉人骸骨狼藉，衣毛為起，  心怖而悔，退自思惟：「我在本國，家居衣食極
快足用，空為此人所化，言佛在舍衛國，未  覩奇妙，反見骸骨縱橫，惡意更生。」自念不如  還彼女人，將歸本土，共居如故，不亦樂乎。即
時迴還還至亭所，因從女人復求留宿。女  人謂男子：「何復還耶？」答曰：「行計不成，故迴  還耳，復寄一宿。」女言：「卿死矣，吾夫是噉人
鬼，方來不久，卿急去。」此男子不信，遂止不  去，心更迷惑，婬意復生，不復信佛三自歸之  德、五戒、十善之心，天神即去，無復護之。鬼得
來還，女人恐鬼食此男子，哀愍藏之瓮中，鬼  聞人氣謂婦言：「爾得肉耶？吾欲噉之。」婦言：「我  不行。何從得肉？」婦問鬼：「卿昨夜何以不歸？」
鬼言：「坐汝所為而舍尊客宿，令吾見逐。」甕中  男子踰益恐怖，不復識三自歸意。婦言：「卿  何以不得肉乎？」鬼言：「正為汝舍佛弟子，天神
逐我出四十里外，露宿震怖，于今不安，故不  得肉。」婦聞默喜，因問其夫：「佛戒云何悉所奉  持？」鬼言：「我大飢極，急以肉來，不須問此，此是
無上正真之戒，非吾所敢說也。」婦言：「為說之，  我當與卿肉。」

[0945a18]  鬼類貪殘，欲食無止，婦迫問之，  因便為說三自歸、五重戒：一曰慈仁不殺；二  曰清信不盜；三曰守貞不婬；四曰口無妄言；
五曰孝順不醉。鬼初說一戒時婦輒受之，五  戒心執口誦，男子於甕中識五戒，隨受之。天  帝釋知此二人心自歸佛，即選善神五十人，  擁護兩人，鬼遂走去。

[0945a24]  到明日，婦問男子：「怖乎？」  答曰：「大怖！蒙仁者恩，心悟識佛。」婦言男子：  「昨何以迴還？」答曰：「吾見新久死人骸骨，縱橫
恐畏，故屈還耳。」婦言：「骨是吾所棄者也，吾本  良家之女，為鬼所掠，取吾作妻，悲窮無訴，  今蒙仁恩，得聞佛戒，得離此鬼。」婦言：「賢者今
欲到何所？」男子報言：「吾欲到舍衛國見佛。」婦  曰：「善哉！吾置本國及父母，隨賢者見佛。」便俱  前行，逢四百九十八人，因相問訊：「諸賢者從
何所來，欲到何所？」答曰：「吾等從佛所來。」問言：  「卿等已得見佛，何為復去？」報言：「佛日說經，意  中罔罔故尚不解，今還本國。」

[0945b06]  兩賢者具說本  末，以鬼畏戒，高行之人，意乃開解，俱還見佛。

[0945b08]  佛遙見之，則笑，口中五色光出，阿難長跪：「佛  不妄笑，將有所說。」佛語阿難：「汝見是四百九
十八人還不？」對曰：「見之。」佛言：「此四百九十八  人，今得其本師，來見佛者，皆當得道。」五百人  至佛所前，為佛作禮，一心聽經，心開意解，皆
作沙門，得阿羅漢道。

[0945b13]  佛言：「犯酒戒者，則是客  舍主人，與此女人累世兄弟也；然此二人是  四百九十八人前世之師也。世人求道，要當
得其本師及其善友，爾乃解耳。」

[0945b16]  佛說經竟，諸  比丘皆大歡喜，前為佛作禮而去。

佛說戒消災經一卷

* * *

【經文資訊】大正藏第 24 冊 No. 1477 佛說戒消災經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
