第一義法勝經
翻譯之記

[0879b06]  夫愛法者必深善根。《涅槃經》云：「供佛二恒。」  魏尚書令儀同高公，重法心成，生上財想，  博採梵文，廣崇翻譯。且《第一義法勝經》者，
諸法門中此其髓也。公意殷誠，感之題額。  沙門曇林、瞿曇流支，興和四年歲次壬戌，  九月一日甲子換文，始末四功，質義乃定，  五千五百七十六字。

第一義法勝經

元魏婆羅門瞿曇般若流支譯

[0879b18]  如是我聞：

[0879b18]  一時婆伽婆住伽耶城，成道未久，  與勝中勝諸比丘俱，九十九億諸菩薩眾，復  有二十八億諸天，八萬六千比丘、比丘尼、優
婆塞、優婆夷，六萬力士。有十二億尼乾陀  眾、八萬四千五通仙人——五熱炙身，羸瘦肉盡，  唯有皮骨，腹皮著脊，頭髮成氈，傴身曲
體，著鹿皮衣、若樹皮衣，手執澡罐——俱至佛  所，為欲諍鬪。

[0879b26]  爾時，世尊光明勝出，端嚴殊特超過諸仙，如  黑山中須彌山王、如羊群中六牙象王、如  螢火虫顯於日月、如芳華中曼陀羅華、如
鳥群中迦樓羅王，兩重端嚴；佛於諸仙亦復  如是。

[0879c01]  爾時，世尊入捨寶三昧，示現無量無  數神通，左右皆放無量光明，出無量億如來  之身、出無量億菩薩之身，出無量億帝釋天
王、大梵天王世界尊主，復出無量百千羅漢，  復出無量多千比丘、諸比丘尼、諸優婆塞、諸優  婆夷，復出無量轉輪聖王、力轉輪王、小轉
輪王、漢不隣那、及陀毘羅、南國土人、得呪仙  人、邊地處人、剎利大姓，及婆羅門、長者、居士、  人非人等，種種異異諸色莊嚴，如是一切
有名字者乃至天眾，一切皆從如來身出。

[0879c11]  爾時，大眾皆生疑心云何？迭相瞻視。彼大眾  中一切菩薩皆生歡喜，雨種種寶，乃至普雨  一切莊嚴。

[0879c14]  爾時，世尊起捨寶三昧，師子奮迅觀察十方，  即觀察時周遍十方，乃至佛眼所見境界。一  切十方諸佛世界諸佛世尊，彼一切佛觀察
娑婆如觀手掌。彼一切佛皆現神通，如此世  尊釋迦牟尼所現無異，彼諸如來身所化出  乃至一切皆悉如是，來到世尊釋迦牟尼眾
會之所。既到此已，皆入世尊大眾會中。

[0879c21]  爾時，此會無量菩薩與恒河沙多諸比丘、諸比  丘尼、諸優婆塞、優婆夷，俱以不可說諸供養具  供養世尊。既供養已，近如來住。

[0879c24]  如是，天、龍及諸夜叉、諸乾闥婆、諸阿修羅、諸  迦樓羅、諸緊那羅、摩睺羅伽、人非人等，既見  世尊神通事已，皆至佛所。

[0879c27]  爾時，十方諸來菩薩無上供養供養世尊。既  供養已，六波羅蜜究竟所作座上而坐。如是，  乃至人非人等，隨自相似座上而坐。

[0880a01]  世尊所化，上去乃至阿迦尼吒諸天宮殿、下  去乃至阿鼻地獄。又，到阿鼻地獄處已，彼十  方佛身所化出一切皆入釋迦牟尼一切毛
根，此處世尊釋迦牟尼身所化出一切皆入  十方佛身。

[0880a06]  爾時，會中有一菩薩摩訶薩名曰勝陰，從座  而起，整服一廂，右膝著地，合掌向佛以偈  讚言：

「人主！甚希有，　　速示諸世間，  
本未曾有此。　　魔軍隱不現，  
迭相瞻說言：　　『此事甚希有。  
我何因來此？　　為令破壞故。  
我仙今非仙，　　身瘦唯有皮，  
老乾無有樂，　　不得此神通。  
現神通不說，　　除佛法棘刺。』  
佛弟子朝喜，　　尊作佛法主，  
眾生希有想，　　心清淨歡喜。  
諸天眾皆言：　　『願得佛。人主！』  
此眾會中住，　　文殊師利嚮，  
無量佛弟子，　　相隨在此會。  
此文殊師利，　　已多佛供養，  
佛於此大眾，　　現種種神通。  
此是何法相？　　牟尼欲何為？  
此眾有疑心，　　願愍眾生說。」

[0880a25]  爾時，如來以威神力令眾會中一大仙人——名  光明炬——語彼勝陰大菩薩言：「童子默然，童  子默然。我今難問，若能解釋自清淨者，如一
切智相應得名。若那羅延、摩醯首羅所作幻  化陀毘羅呪，如是作者此非奇特，如是幻化  凡人能成，不必是佛。」

[0880b02]  爾時，世尊怡然微笑。觀仙眾已，即告大仙  光明炬言：「慧命大仙！汝當難問，隨汝力分，我  能清淨。」

[0880b05]  爾時，大仙光明炬言：「我問瞿曇，瞿曇為我一  一解說：一切眾生從何處生？何者眾生？何  因緣故，劫盡  燒  燃？眾生過去何處和合而生
人中？何相得知眾生身中微細內我，為一肘  量、為二肘量，為二指量、為一指量，為如大  麥、為如小麥、為當如豆、為如胡麻、為如芥  子？」

[0880b12]  爾時，世尊讚光明炬大仙人言：「善哉，大仙！善  哉，善哉。汝大仙人六十劫壽恒常修行，今  者如是相以問難。」

[0880b14]  諸仙眾中復有大仙如  是思惟：「我常林行，不覺不知此光明炬大仙  命量。未有人說，沙門瞿曇云何得知？」

[0880b17]  爾時，世尊告光明炬大仙人言：「大仙諦聽，善  思念之，今為汝說。如汝所問一切眾生何處  生者，如是之義無字、無說，無明因緣次第
乃至生、老、死等而生眾生。又復，大仙！從於  因緣而生眾生，所謂父母因緣而生。又復，大  仙！父母和合是眾生因；謂逕劫起，業風所吹
墮女根中，此是因緣。又復，大仙！謂苦聖諦、苦  集、苦滅及苦滅道聖諦所攝，名為眾生。又，五  取陰、十八界等名為眾生。大仙當知：彼諦、
陰、界即是眾生，不異於業；如是，業者不異眾  生。大仙當知：眾生不減、眾生不增。」

[0880b28]  時大仙人問言：「瞿曇！若諸眾生不減、不增，眾  生何故人天自在，後時作狗，復作人天得自  在耶？」

[0880c01]  佛言：「大仙！如汝所言，是義不然。若有自  在，則不屬他。如是，大仙！若身自在，云何後時  得不自在？大仙當知：如螢火虫起如是意：『我
此光明能悉普遍照閻浮提。』彼螢火虫所有  光明，無有因緣能悉普遍照閻浮提。如是，一  切不調御心無實自在。又復，大仙！若自在者
煩惱減少、狗煩惱多，狗則自在；則不自在亦  為自在，是則自在亦不自在。若狗自在、煩惱  平等，是則眾生不減、不增。」

[0880c10]  大仙人言：「瞿曇豈不斷煩惱耶？」

[0880c10]  佛言：「大仙！煩  惱不了，我了煩惱，非斷煩惱。」

[0880c11]  大仙人言：「若如  是者，汝則自在。」

[0880c12]  佛言：「大仙！如是，如是。以不實  故，我則自在。」

[0880c13]  大仙人言：「瞿曇！此言且止且住。  若瞿曇子向者說言父母和合生眾生者，多  有眾生多相和合，多受欲樂，少生眾生。是義  云何？」

[0880c16]  佛言：「大仙！我今當以譬喻問汝。如一  種子則生一樹，一子一樹生無量果，彼無量  果有任種子、有不任者。此復云何？」

[0880c18]  答言：「瞿  曇！風勢因緣散失樹子。」

[0880c19]  佛言：「大仙！諸眾生果  亦復如是，業風所散。大仙當知：有在藏中為  虫齧食、有為業風之所散壞。大仙當知：樹等
少障，眾生多礙。又復，大仙！諸眾生界從分  別起。大仙當知：諸眾生界心心數法，處處轉  行皆有攀緣，此義已說。如是，大仙！諸眾生  界從分別起。」

[0880c26]  大仙聞已，作如是言：「如是如是，瞿曇已淨此  一難問。又復，瞿曇！應當更說何義劫燒？」

[0880c27]  佛言：  「大仙！以無常故，我如是說法界劫燒。大仙  當知：若地劫燒，法界則二，如是有常亦有無
常。若如是者，一切如來不實語說。又復，大  仙！若一切法皆悉無常、變異不住，如來得名  一切智人。」

[0881a03]  大仙聞已，為摩那婆如是說言：「此  名乃是如實相應一切智名。」

[0881a05]  佛言：「大仙！若使如來不放劫燒，一切眾生不  知時節、不識劫名、不識鬪時、不識善時。大  仙當知：若使如來不放劫燒，若善、不善業果
報異，皆無知者。又復，大仙！應知此是如來  方便放劫盡燒。大仙當知：諸眾生等信劫盡  燒，畏當燒故，皆攝福德信於如來。

[0881a11]  「又復，大仙！譬如有蟒名曰涎呼，彼涎呼蟒  眼亦能呼、耳亦能呼、鼻亦能呼、口亦能呼。  如是，大仙！如來亦爾，以布施攝，愛語、利益、
同事等攝。

[0881a15]  「又復，大仙！譬如有人置金火中，非瞋金故置  之在火，為令善熟寶相應故，若寶相應則為  貴價。大仙當知：以是因緣打熟明淨。如是，
大仙！諸佛如來非無因緣放劫盡燒、非有  眾生劫火所燒。」

[0881a20]  爾時，大仙光明炬言：「希有，世尊！放劫燒火，無  一眾生劫火所燒。」

[0881a21]  佛言：「大仙！無一眾生為如  來燒。又復，大仙！譬如十方雨微細雨，如來  之數復多於是；十地菩薩亦復如是，在上而
住。如是住已，皆以自手救諸眾生，令使解  脫。大仙當知：如是眾生見諸如來及諸菩薩  身色端嚴，如是見已，復見劫盡大火燒已，見
自脫已，心生歡喜，清淨心生，如是願言：『我亦  如是度諸眾生、我亦如是身色端嚴、我亦如  是身作金色。』眾生既起如是心已，有心解脫
即時證得阿羅漢者；有見劫火心生厭離，或  有證得須陀洹者、或有證得斯陀含者、或有  證得阿那含者、或有證得阿羅漢者、或有證
得緣覺道者、或有證得無生法忍、或有得上  不退地者、或有得生四天王處、或有得生三  十三天、或有得生夜摩天者、或有得生兜率
陀天者、或有得生化樂天者、有生他化自在  天者，有生梵天、梵輔、梵眾，如是次第乃至有  生阿迦尼吒；如是，有得轉輪聖王、力轉輪王、
天竺小王；如是，大仙！乃至剎利、若婆羅門、若  長者等。大仙當知：以此方便令見如來色身  相已，自見己身生大怖畏。得解脫已，知如來
恩、報如來恩，親近如來，聽聞正法。既聞法已，  如法修學不放逸行，以此方便令諸眾生不  入惡道。

[0881b15]  「又復，大仙！乃至幾許十地菩薩彼  眼境界、所有地界、復過於此諸眾生界，彼諸  眾生見生死過，一切無餘涅槃界入。大仙當
知：以此因緣放劫盡燒。」

[0881b19]  爾時，大仙名光明炬心即思惟：「此釋迦子——六  波羅蜜具足大人、第一勝人——不喚我字，稱言  大仙。我自試看是一切智、非一切智；我今實
知是一切智，我今應當稱其實名。」

[0881b23]  爾時，大仙名光明炬既思惟已，即白佛言：「大  功德聚無量智者！一切智者！更為我說彼諸  眾生何處和合。」

[0881b25]  佛言：「大仙！當知眾生無處和  合、當知眾生平等和合，是名和合；當知眾生  一乘和合，是名和合；一切皆是菩薩和合，謂
在無餘涅槃界處。大仙當知：眾生如是無處  和合。

[0881c01]  「大仙當知：譬如種種小河、大河，入大海已皆  同一味。如是，大仙！諸眾生界諸漏盡已皆解  脫味，一切平等，菩薩和合。

[0881c04]  「又復，大仙！若諸眾生生死海中而和合者，我  說彼合非是和合。又復，大仙！譬如飛蛾，風吹  和合，離風則散。如是，大仙！諸眾生界迭互
業縛，行地獄行生地獄中地獄和合。大仙當  知：眾生如是迭互業縛，行餓鬼行生餓鬼中  餓鬼和合、行畜生行生畜生中畜生和合、行  人天行生人天中人天和合。」

[0881c11]  大仙復言：「一切自在一切智者！世間應供！更  為我說，云何得知此人中生某甲眾生？何處  和合而來生此？」

[0881c13]  佛言：「大仙！若有眾生於地  獄中和合而來生人中者，迭互相見則生惡  心，彼此相憎；迭互相見，或有頭痛、或放大
便、或失小便。大仙當知：此是地獄和合眾  生人中生相。人中若有如是相者，於地獄  中和合而來，應如是知。」

[0881c19]  大仙復言：「世界光明一切智者！更為我說，  云何得知於畜生中彼此和合來生人中，復  有何相？」

[0881c21]  佛言：「大仙！若人前身於畜生中和  合而來生人中者，迭互相見則生瞋心，更求  過短，常相伺便，欲為惱亂。大仙當知：此是畜
生和合眾生人中生相。人中若有如是相者，  於畜生中和合而來，應如是知。

[0881c25]  「又復，大仙！  若人前身於餓鬼中和合而來生人中者，愛  樂臭氣，性貪飲食，慳惜不施；於餓鬼中同
處來者，見其富樂則生嫉心，悕望他物。大  仙當知：此是餓鬼和合眾生人中生相。人中  若有如是相者，於餓鬼中和合而來，應如是  知。

[0882a03]  「又復，大仙！若人前身於人道中異處和合復  為人者，彼人相見則生染心。人中若有如是  相者，本於人中和合而來，應如是知。」

[0882a06]  彼大仙人問言：「世尊！若天和合退生人中，  彼有何相？復云何知？」

[0882a07]  佛言：「大仙！若人前身  天中和合來生人者，迭互相見樂看不捨。人  中若有如是相者，本於天中和合而來，應如  是知。

[0882a10]  「大仙當知：眾生如是和合因相。」

[0882a11]  爾時，大仙名光明炬聞佛說已，心生歡喜，  而白佛言：「世尊！若有不求一切智者，如是  眾生一切所作空無所獲。」

[0882a13]  爾時，世尊告光明  炬大仙人言：「如汝所問眾生身內微細我者，  大仙當聽：若有分別得眾生者，彼則分別眾
生細我。大仙當知：譬如有人生盲無眼，有  人問言：『何者白色？』於意云何？彼生盲人不  曾見色，能說如是一種色不？」

[0882a18]  大仙答言：「不  能說也。」

[0882a19]  佛言：「如是，如是。大仙！彼生盲人眼  不曾見，故不能說。我亦如是，不見眾生微  細內我，是故不說。

[0882a22]  「又復，大仙！眼非眾生；如是，非耳、非鼻、非舌、非  身、非意得眾生名。又復，大仙！非五取陰得眾
生名，非十八界、非十二分、十二因緣得眾生  名。又復，大仙！亦非內空得眾生名、亦非外  空、非內外空得眾生名。

[0882a27]  「大仙當知：眼念不住，變異不停；如是，耳、鼻、舌、  身、意等皆念不住，變異不停。如是，大仙！五
陰亦爾，一念不住，變異不停。如是，大仙！三  十六種不淨之物皆念不住，變異不停。如是  等中無眾生名。

[0882b03]  「又復，大仙！色物和合數名眾生。若人思量分  分觀察，彼不得命、不得養育富特伽耶、亦  不得人摩那婆等。

[0882b06]  「大仙當知：若有眾生，如來不說四聖諦法；  若無眾生，則是如來。若不知法，如和集取、如  心取得。」

[0882b09]  爾時，大仙光明炬言：「世尊！我光明炬自從  今日求一切智。世尊！若一大劫為一日夜，  數如是日三十為月，數如是月十二為歲，數
如是歲以成一劫。世尊！我寧如是無邊劫中  常住火坑。須彌樓山高大乃至阿迦尼吒，我  寧如是無邊劫中在彼山上念念自墮，投身
在地。如劫火燒五處熾然，我寧如是無邊劫  中常以如是五火自炙。世尊！我寧忍受如  是等苦，而終不能捨一切智，求一切智因緣  精進，我不休息。」

[0882b19]  爾時，五通諸仙人等皆近世尊，復從座起  白世尊言：「我從今日求阿耨多羅三藐三菩  提，如力所堪發勤精進。」

[0882b21]  爾時，世尊即於仙人  如是語已，眉間放光——其光名曰毘尼婆帝。  此光出已，普照十方，彼十方處一切諸佛眉
間亦放如是光明。毘尼婆帝光明勢力，令此  大地六種震動，謂震、等震，動、平等動，起、平  等起，西高東下、南高北下。十方一切諸佛
如來在上雨華散此佛會，天鼓妙聲甚可愛  樂。乾闥婆王作五分樂供養如來、讚歎世尊，  風吹天香以熏如來。菩薩歡喜，以諸瓔珞
擲置空中在如來上，華香、燒香、妙鬘、塗香、  散種種香、種種妙衣、幢蓋、繒幡供養如來。  諸天歡喜，於虛空中雨曼陀羅、大曼陀羅。
一切大眾心生歡喜，以己所著妙好衣服用  奉如來。

[0882c06]  爾時，此處釋迦如來毘尼婆帝光明——上去乃  至遍到阿迦尼吒諸天宮殿、下去乃至阿鼻  地獄——如是照已，圍繞十方諸佛世尊，然後還
來入世尊頂。

[0882c09]  爾時，慧命須菩提以妙伽陀  請如來曰：

「朝日釋迦子，　　放光照十方，  
此非無因緣，　　唯願為我說。  
見人主奮迅，　　此眾皆生疑；  
亦有歡喜意，　　清淨心悕望。  
或有人合掌，　　或有言善哉，  
唯願如來說，　　除斷眾生疑。  
空中帝釋王、　　梵王世界主，  
心皆生歡喜，　　讚歎實功德。  
諸天虛空中，　　雨種種妙華，  
多有諸音樂，　　不擊自然鳴。」

[0882c21]  爾時，世尊即告慧命須菩提言：「汝須菩提！見  光明炬大仙人不？須菩提！是人未來月光世  界當得成佛，號毘婆尸如來、應、正遍知，此
賢劫中一千如來最後如來同時出世。須菩  提！若有眾生聞毘婆尸如來名者，皆蒙威  力——如如意珠，須者皆得。須菩提！八萬四千諸
大仙人聞此法門得不退地。須菩提！是等一  切，彌勒世尊佛法之中當得十地，復三百劫  生自燈明如來、應、正遍知佛之世界。

[0883a01]  「須菩提！無量菩薩聞此法門，即時皆得首楞  嚴三昧、音聲智三昧、受勝位三昧、如幻三  昧、界勝三昧、慧王三昧、海藏三昧、地藏三
昧、虛空藏三昧、得光明三昧。須菩提！有恒  河沙億數諸天，一切皆得無生法忍；無量比  丘、比丘尼、優婆塞、優婆夷證阿羅漢。須菩提！
恒河沙數天、龍、夜叉、乾闥婆、阿修羅、迦樓羅、緊  那羅、摩睺羅伽、人非人等，發阿耨多羅三藐  三菩提心。

[0883a09]  「須菩提！見是因緣，如來放此毘  尼婆帝光明普照。」

[0883a11]  爾時，世尊怡然微笑，出自舌根遍覆己面。  彼舌根中出無量色、出種種色——所謂青、  黃  、赤、
白等色、紫頗梨色——遍至無量無邊世界，然  後還來入世尊足。

[0883a14]  爾時，無盡意菩薩從座而  起，整服一廂，右膝著地，合掌向佛白言：「世  尊！若無因緣，如來不笑。今者世尊何因緣  笑？」

[0883a17]  爾時，世尊告無盡意菩薩言：「善男子！我  為饒益不信眾生出舌而笑，非妄語人有如  是舌。」

[0883a20]  爾時，無盡意菩薩白佛言：「世尊！若善男子、若  善女人，此法門中能為他人演說一偈，得  幾許福？」

[0883a22]  佛言：「善男子！十方世界盡佛所見  佛眼境界，所有諸佛一切供養、一切樂具皆  以供養，乃至諸佛入涅槃已，為作寶塔，所有
功德；若復有能為他說此說實義句法門  一偈，得福甚多，勝前福德。

[0883a27]  「善男子！若於說此勝法門者生清淨心，讚言  善哉，如是之人則為讚歎一切諸佛；若復有  能供養之者，與供養我等無有異。」

[0883b01]  爾時，世尊普遍觀察一切眾會。既觀察已，說  如是言：「我今實語。善男子！當有地處隨於  何處有此法門，住彼地處為一切佛之所觀
察。善男子！此法門者，於當來世閻浮提中  眾生如藥。若有能於如是法門三種修行——  若讀、若誦、若為他說——彼人則與佛在世時請  轉法輪無有差別。

[0883b08]  「善男子！若能書寫如是法門，彼人易得阿耨  多羅三藐三菩提則為不難，一切佛藏皆能  住持。

[0883b10]  「善男子！行惡道者，如是法門不逕其  耳。善男子！若有眾生如是法門一逕耳者，  捨人身已則生清淨佛之世界。善男子！若
有供養一千諸佛種諸善根，如是法門乃逕  其耳。

[0883b14]  「善男子！若善男子、若善女人聞此法  門，聞已生信，受持、讀誦、能為他說，我說彼  人菩提在手，我說彼人必得五眼、自是已後
諸根不劣、臨命盡時不失正念。彼人當得一  切諸佛和集三昧、毘盧遮那奮迅三昧、陀羅  尼藏三昧、珠印髻三昧、授記三昧、觀世印
三昧、無字篋三昧；得一切法勝陀羅尼、斷  疑陀羅尼、得第一義決定陀羅尼，得如是等  無量百千陀羅尼門；當得五通，隨心憶念退  生自在。」

[0883b24]  爾時，世尊告文殊師利法王子言：「文殊師利！  汝已供養多佛世尊，則能護念如是法門，復  能處處廣為他說。文殊師利！汝所供養、恭敬、
給侍幾許諸佛，尊重、讚歎所有善根，文殊  師利！於意云何？如是善根為有邊際？為無  邊際？可數量不？」

[0883b29]  文殊師利答言：「世尊！不可  數量。」

[0883c01]  佛言：「文殊師利！若能於此娑婆世界  五濁亂時為他廣說如是法門，其福過彼。  文殊師利！若汝唯以衣服、飲食、床敷臥具、
病藥所須供養爾許諸佛如來，不為他說如  是法門，汝於彼佛則為得罪。文殊師利！若  汝不曾供養一佛，為他廣說如是法門，汝則  供養一切如來。」

[0883c07]  世尊說已，文殊師利法王之  子、光明炬等諸大仙人，一切眾會，并諸天、人、  及阿修羅、乾闥婆等，聞佛所說，歡喜讚歎。

第一義法勝經

* * *

【經文資訊】大正藏第 17 冊 No. 0833 第一義法勝經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
