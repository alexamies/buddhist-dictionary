妙法蓮華經玄義卷第七上
天台智者大師說

[0761c11]  二、近利益者，起於寂滅道場，始成正覺，即  轉法輪，擊於毒鼓、天鼓，利益眾生，齊至法  華已前；益亦淺、深，死亦奢、促。何者？教本逗
緣，緣略為四，教亦有四，教主亦四，皆稱法  王，具王三昧，自破二十五有，七益眾生，例  如前說。

[0761c16]  又大小乘經，明佛入王三昧，放光  說法，善惡諸趣果苦得益者，如《阿含》中說，  見佛光明，蒙佛手觸，六道苦患，悉得除愈。
又《大品》云：放光照地獄眾生，苦惱即除，生  齊第六天。苦除是果益，生天是因益。《大品》稱  為華葉之益也。又佛放光，幽闇之處，皆大
明，各作是念：此中云何忽生眾生？此亦是  果益。此因果益，四教主佛，通能此益。

[0761c23]  別論益  者，則是淺深不同，謂聲聞斷正，緣覺侵習，  同名中草。菩薩伏惑，兼度眾生。故經云：「求
世尊處，我當作佛，行精進定。」是名上草益。  蓋三藏教主慈善根力利益之相也。經云：「若  諸菩薩智慧堅固，了達三界，求最上乘。」即
三人同觀無生，非但有前析智之益，別有  巧度，即是體真，是為小樹增長益。蓋通教主  利益之相。經云：「復有住禪得神通力，聞諸
法空，心大歡喜。」住禪者，住九種大禪；心大歡  喜者，登歡喜地，度無數億百千眾生，是名  大樹增長。非但有前因果析體之益，而別
有分別道種智，乃至一切種智益。蓋別教主  利益之相。經云：今當為汝說最實事，不啻  如前之益，乃有即破無明、顯出佛性究竟  實益。蓋圓教主利益之相。

[0762a09]  復次前三教益，劣  不兼勝，勝則兼劣，可解  (云云)  。

[0762a10]  又歷五味者，  乳教但因、果、大樹、實事四益，而不明三草一  木，以大乘經不入二乘人手，如聾如瘂故。
酪教但有三草等四益。生蘇備有七益。熟蘇  無析法三草，而有體法等七益。醍醐但有  實事益。前諸益皆麁，今益則妙。近從寂滅
訖至法華為生身菩薩，但得八番之益，不  得第九、第十益也。又有得義者，即是菩薩  從法性身來入分段，作願通應生等眷屬，
進破無明，斷除殘品，即得明第九、第十番  益也。始從寂滅，終至法華，略言十益也。

[0762a21]  問：

[0762a21]  法身菩薩，聞應身佛說法，應身中益，亦  令法身得益耶？

[0762a22]  答：

[0762a22]  譬如磨鏡，鏡轉明，色像  亦明。

[0762a23]  又問：

[0762a23]  應身聞法益、法身亦益者，應身現  病，法身亦病耶？

[0762a24]  答：

[0762a24]  此病若實者，應病法亦病。  秖為應病非實，非實故，應身無病，法身亦  無病。又若應身現病少，當知法身益亦少。
若能應身現病廣，法身益亦廣也。

[0762a27]  今作諸句  料簡：自有果益、因不益，因益、果不益，俱益，  俱不益，此即現事可解。

[0762a29]  自有壞益、成益、亦  壞亦成益、不壞不成益。不壞不成益，是清涼  益；四趣因，是壞益；非想因，是成益；中間，是亦  成亦壞益
(云云)  。

[0762b03]  自有因益即果益，果益即因  益，此變易因移果易意也。自有因益非增  道，果益非損生，得是因果益，不得是因果
益，分段報因果也。自有因益是增道，果益是  損生，不得是因果益，得是因果益，習因習  果也。

[0762b08]  自有真益非俗益，二乘也。俗益非真  益，六度菩薩也。自有先俗益後真益，六度菩  薩也。自有先真益後俗益，通菩薩也。自有
真俗益非中益，中益非真俗益，別也。自有  真益即俗益，亦即中道益，圓也。

[0762b12]  三當文利益，  就今經備有七益，雖復差別，即無差別。譬  如芽、莖、枝、葉，生長不同，而是一地所生。七益
誠復淺深，無非實相，故言差別無差別也。  諸經差別麁益，同入此經無差妙益，或進  入諸妙益，或按位成妙益。

[0762b17]  進入益者，本是  地上清涼，今則進發大乘，解心明淨，或進觀  行妙，相似分真中。本是人天因益，今進入相
似分真。本是小乘學無學益，今進破無明分  真妙益，譬如迴聲入角轉小為大也。通、別  進益，例此可知。

[0762b22]  按位益者，本是麁果，地上  清涼，即成理妙之益。按於麁因之益，即是觀  行妙益。按麁學無學益，即是相似妙益。開
麁即妙，不須進入。通、別，例此可知。

[0762b25]  進入妙  益，即是待麁益明妙益；按位益，即是絕待  妙益  (云云)  。

[0762b27]  諸麁益判眷屬者，果、因二益，堪  為業生眷屬。中上二草小樹等，堪為願通  眷屬。大樹見性已去，皆應生眷屬攝  (云云)  。

[0762b29]  進  入按位者，理妙、假名、觀行妙，堪為業生眷屬。  相似妙，堪為願通眷屬。分真，堪為應生眷  屬。是名此經利益之相也  (云云)
。

[0762c03]  三、明流通利  益者，為三：一出師。二出法。三出益。

[0762c04]  弘經  行人，具通凡聖，若法身菩薩誓願莊嚴，令此  土、他土、下土、上土得權實七益、九益、十益，化
功歸己，還資法身，增道損生也。生身菩薩  亦能此土、他土弘經，令他得權實七益，化  功歸己，增道損生，而不能上土利益也。凡
夫之師亦能此土弘經，令他得權實七益，化  功歸己，增益品位。故《無量義》云：「有病導師，  在於此岸，而成就船筏，渡人彼岸。」即其義  也。

[0762c13]  問：

[0762c13]  凡夫但能為凡夫弘經，使凡夫得益，  亦能令聖人得益耶？

[0762c14]  答：

[0762c14]  聖有二種：一小乘  聖，二大乘聖。如經云：「若有實得阿羅漢，生  滅度想，若遇餘佛，便得決了。」南岳師云：初
依名餘佛，無明未破名之為餘。能知如來  祕密之藏，深覺圓理，名之為佛。佛滅後實  得羅漢者，於權實未了。若遇初依，即能
決了，成相似益，成進入分真益。此文往證  凡夫之師，得為小乘聖人弘經得益也。經  云：「六根清淨人說法，十方諸佛皆樂見之，
皆向其處說法，一切天龍聞其所說，皆大歡  喜。」此亦是凡夫師為大聖說法之明文也。

[0762c25]  二出法者，通經方法，明出聖言。文云：「若眾生  不信受者，當於餘深法中，示教利喜。」餘者，  帶方便也。深者，明中道也。帶方便明中
道者，即別教也。若但方便，不明中道，即通、  藏等教也。經文許用別助圓，而例推亦應  用通助圓。又文云：「更以異方便，助顯第一
義。」豈隔藏、通耶？但菩薩已得實慧，亦得權  意，不以實濫權，亦不謂權是實；但為弘  實而眾生不信，須為實施權，以淺助深，
無虛妄也。此則雙用權實而弘經也。安樂  行云：「若有難問，不以小乘法答，但以大  乘而為解說，令得一切種智。」此則但令用
實弘經也。又云：「隨宜為說」，此亦不隔於  權也。今時人弘法，或一向用大，或一向用  小，皆不得佛意。善弘經者，用與適時，口
雖說權，而內心不違實法。但使眾生得權  實七益，於弘經暢矣。

[0763a12]  三出益者，然流通利  益，不待第三流通段方明利益。秖正說文  中，已指未來弘經之利。〈譬喻品〉後、〈授記品〉末、
〈法師品〉中，皆明弘經功德利益：能於如來  滅後聞一句偈者，亦與受三菩提記，況弘  宣者！竊為一人說者，功德尚多，況處眾廣
說者！展轉至第五十人隨喜功德，尚非二乘  境界，況最初會中聞隨喜者！常不輕流通一  句，尚得六根清淨，況具足流通者！初品弟子
弘經功德，無量億劫行五波羅蜜不得為  喻。況第五品，十方虛空，寧有邊表？五品弘  經，尚叵窮盡，皆云：「入如來室，著如來衣，坐
如來座。」如來之法，皆非數量，況八萬大士、千  界微塵菩薩而當可說耶？而當可知耶？唯  除如來，無能盡知者也。凡師弘經，令凡七
益。經云：「此經是閻浮提人病之良藥，若聞是  經，不老不死」者，於老死中，識老死實相。老  死，是果報法；識實相，即得清涼理妙益也，
亦果報益也。能持此經故，生安樂土，處蓮  華中，不為貪欲所惱，亦是離十惱亂，是善  行菩薩道；亦名名字益，亦是觀行妙，亦是
修因妙。得陀羅尼，能旋假入空，即是下、中、  上藥草等益，亦是小樹益；得百千旋陀羅尼，  即大樹益；得法音方便陀羅尼，是相似實益；
若有須臾聞，即得究竟三菩提，即是真實  益。復次，如人穿鑿高原見乾土，是下、中、上  藥草益。見泥，是小樹大樹益。得水，是最實益。
後五百歲尚獲此益，況復今時，弘經利他，寧  無七益耶？

[0763b11]  第四觀心者，小乘明心起，未動  身口，不名為業。大乘明剎那造罪，殃墜無  間。無間是大苦報處，剎那促起業處。促心
暫起，重業已成，況九法界而不具足。若能淨  心，諸業即淨。

[0763b15]  淨心觀者，謂觀諸心，悉是因緣  生法，即空、即假、即中，一心三觀。以是觀故，  知心非心，心但有名；知法非法，法無有
我；知名無名，即是我等；知法無法，即涅槃  等。此解起時，於我、我所，如雲如幻，即是地  上清涼益。信敬慚愧，諸善心生，於空、假、中，意
而有勇，即是因益。念念與即空相應，是中、  上草、小樹等益。念念與即假相應，是大樹益。  念念與即中相應，是最實事益。於一念益  心，七種分別  (云云)
。

[0763b24]  夫一向無生觀人，但信心  益，不信外佛威加益，此墮自性癡。又一向  信外佛加，不內心求益，此墮他性癡。共癡、
無因癡，亦可解。自性癡人，眼見世間牽重不  前者，傍力助進。云何不信罪垢重者，佛威  建立，令觀慧得益耶？又汝從何處，得是無
生內觀耶？從師耶從經耶？從自悟耶？師  與經，即是汝之外緣。若自悟者，必被冥加，汝  不知恩，如樹木不識日月風雨等恩。又三
事，汝不知外加：一不信教。二不自行求外  加。三不教人。直是汝之不信，非無外益  也。經曰：非內非外，而內而外。而內故，諸佛
解脫，於心中求。而外故，諸佛護念。云何不  信外益耶！  (云云)  他、共、無因癡，例可解。即假故，  無自性；即空故，無他性；即中故，無共性；雙
照故，無無因性  (云云)  。

[0763c10]  第五結成權實者，光宅  云：「照三三之境為權，照四一之境為實。」  今不用此解。既以大乘果為大理，何不
用小乘果為小理？彼救云：小果非真，故  不以其果為理。若爾，權教及權行人，何嘗  是實？既立權教行人，何不立權理？又權若
無理，俗不應稱諦，既言俗諦，權不應止  三也。實有四者，夫因果是二法，云何以二  法為理一耶？經云：「觀一切法如實相，不
行不分別。」云何分別因果為理一？若爾，便  無實相，則魔所說，故不用彼釋。今明照  十麁之境為權，照十妙之境為實。十麁者
即前九法界，三因緣等諸麁諦智，乃至麁利  益，皆稱權也。照十妙者，即是理妙，乃至利  益妙，妙故為實。復次為十妙故，開出十麁，
如為蓮故華，意在於蓮，而蓮隱不現。於餘  深法，示教利喜，餘法有實，而實不顯。文云：  「如來方便意趣難解也」。又華開蓮現，譬開
十麁顯十妙，則無復十麁，唯一大事不可  思議境界，乃至利益。肇師云：「始從佛國，終  法供養，皆明不可思議。」今亦例爾，既開麁  已，始終皆妙。

[0764a02]  又約五味者，乳味則有為十  妙明十麁，開十麁顯十妙，則成一權一  實；若就四悉檀，則有六權二實；若約四門，  則十二權四實也。

[0764a05]  若約三藏一向是權，化城  楊葉，還就三藏，約化他為權，就自行為  實；約四悉檀，三權一實；約四門，十二權四  實。

[0764a08]  若方等既備有四教，故三十種權一十種  實；若約四悉檀，十四權二實；對四門五十  六權八實。

[0764a10]  若約摩訶般若，既廢三藏，但用  三教，通別二十種為權，一十種圓為實；若  約悉檀，十權二實；若歷四門，四十權八實。

[0764a13]  若至法華，前來一向皆廢，但說一實，實中  非無方便，但是實相方便，同稱為實。今約  悉檀者，未悟之前三權，悟即一實；若歷四
門，十二權四實，名數一往同三藏，而意有  天懸而地殊。彼教十二權四實，一向是權；法  華一向是實。料簡異方等、般若  (云云)  。故云：「但
說無上道，示真實相。」此之謂也。

[0764a19]  若約涅槃，  涅槃備釋四教，亦是三十權一十實，一往似  同方等，而意逈異。彼則二入實，二不入實。
今涅槃四俱入實，因中則有三權一實，在  果則四實而無權。若約四悉檀，十四權二  實；歷四門，五十六權八實；若更約三因門，
五十六權；若果門四實但是實，仍其本因，故  說四耳。是則四門入實，約果四實十二權，  法華義齊也。

[0764a27]  故知諸教，雖同有權實，權實  不同，或一向實、或一向權、或權實相兼，皆  是稱當機情，緣理未融。今總就教判權實，
若約三藏、通、別三教是權，圓教為實。又諸  教權實，未融為權；既融，開權顯實為實。今  法華是一圓故為實，又開權故為實。若就
圓教為語，照前三教三十麁為權，照十  妙為實。若就開權圓融為語，決於三十麁  皆成妙，但稱為實，是故稱妙。若取悟理  者，理即非權非實，不見一法，空拳誑小
兒。說權說實，是則為麁，理則非權非實，是  故為妙也。

[0764b10]  ○第二、約本明十妙者，為二：先、釋本迹。二、  明十妙。

[0764b11]  釋本迹為六：本者理本，即是實相  一究竟道；迹者，除諸法實相，其餘種種皆名  為迹。又理之與事，皆名為本；說理說事，皆
名教迹也。又理事之教，皆名為本；稟教修  行，名為迹，如人依處，則有行跡，尋跡得處  也。又行能證體，體為本；依體起用，用為迹。
又實得體用，名為本；權施體用，名為迹。又今  日所顯者為本；先來已說者為迹。約此六  義，以明本迹也。

[0764b19]  一、約理事明本迹者，從  無住本立一切法，無住之理，即是本時實相  真諦也；一切法，即是本時森羅，俗諦也。由實
相真本垂於俗迹，尋於俗迹即顯真本，本  迹雖殊，不思議一也。故文云：「觀一切法空  如實相，但以因緣有，從顛倒生  (云云)  。」

[0764b24]  、二理教  明本迹者，即是本時所照二諦，俱不可說，  故皆名本也。昔佛方便說之，即是二諦之  教，教名為迹。若無二諦之本，則無二種之
教，若無教迹，豈顯諦本？本迹雖殊，不思議  一。文云：「是法不可示，言辭相寂滅，以方便  力故，為五比丘說。」

[0764c01]  三、約教行為本迹者，  最初稟昔佛之教以為本，則有修因致果  之行。由教詮理而得起行，由行會教而
得顯理；本迹雖殊，不思議一也。文云：「諸法  從本來，常自寂滅相，佛子行道已，來世得  作佛  (云云)  。」

[0764c06]  四、約體用明本迹者，由昔最初  修行契理，證於法身為本，初得法身本故，  即體起應身之用，由於應身得顯法身；
本迹雖殊，不思議一。文云：「吾從成佛已來，甚  大久遠若斯，但以方便教化眾生，作如此  說。」

[0764c11]  五、約實權明本迹者，實者，最初久遠實  得法、應二身，皆名為本；中間數數唱生、唱  滅，種種權施法、應二身，故名為迹。非初得
法、應之本，則無中間法、應之迹。由迹顯本，  本迹雖殊，不思議一也。文云：「是我方便，諸佛  亦然。」

[0764c16]  六、約今已論本迹者，前來諸教已說  事理，乃至權實者，皆是迹也。今經所說久遠  事理，乃至權實者，皆名為本。非今所明久
遠之本，無以垂於已說之迹；非已說迹，豈  顯今本？本迹雖殊，不思議一也。文云：「諸佛  法久後，要當說真實。」

[0764c21]  若約已今論本迹者，  指已為迹，攝得釋迦寂滅道場已來十麁十  妙，悉名為迹。指今為本，總遠攝最初本時  諸麁諸妙，皆名為本。

[0764c24]  若約權實明本迹者，  指權為迹，別攝得中間種種異名佛十麁  十妙，皆名為權。指實為本，攝得最初十麁  十妙，悉名為實。

[0764c27]  若約體用明本迹者，指  用為迹，攝得最初感應、神通、說法、眷屬、利益  等五妙。指體為本，攝得最初三法妙也。

[0764c29]  若  約教行為本迹者，指行為迹，攝得最初  行妙、位妙；指教為本，攝得最初本時智妙。

[0765a03]  若理教為本迹者，指理為本，攝得本初之  境妙；指教為迹，攝得本時之師教妙，兼得  本師十妙。

[0765a05]  若理事為本迹者，指事為迹，攝  得本時諸麁境；指理為本，攝得本時諸妙  境。最初之本為本，但本而非迹；最後已說，
但迹而非本；中間亦迹亦本。若無本時之  本，不能垂得中間、最後之迹；若無已說之  迹，不能顯得今說之本。本迹雖殊，不思議  一也。

[0765a12]  △二、明本十妙者：一、本因妙。二、本果妙。三、  本國土妙。四、本感應妙。五、本神通妙。六、本說
法妙。七、本眷屬妙。八、本涅槃妙。九、本壽命妙。  十、本利益妙。

[0765a15]  釋此十妙，又為十重：一、略釋  十意。二、生起次第。三、明本迹開合。四、引文  證成。五、廣解。六、三世料簡。七、論麁妙。八、結
成權實。九、利益。十、觀心。

[0765a19]  ○一、略釋者，本因妙者，本初發菩提心，行  菩薩道所修因也。若十六王子在大通佛  時弘經結緣，皆是中間所作，非本因也。若
娑婆為墨，東行千界方下一點，點不點等，盡  抹為塵，一塵一劫，復過於是百千萬億那  由他劫，彌勒補處，以出假種智直數世界，
尚不能知，況數其塵，寧當得盡？特是如來  巧喻，顯其長遠之相；況以世智，巧歷算數  耶！文云：「我以佛眼觀彼久遠，猶若今也。」
唯佛能知如此久遠，皆是迹因，非本因也。  若留中間之因，於後難信，是故《法華》拂迹  除疑，權而非實，我本行菩薩道時，不在中
間，過是已前所行道者，名之為本，即是本  因妙也。

[0765b03]  二、明本果妙者，本初所行圓妙之  因，契得究竟常、樂、我、淨，乃是本果。不取寂  滅道場，舍那成佛，為本果也。尚不取中間
之果以為本果，況舍那始成云何是本？但  取成佛已來，甚大久遠，初證之果，名本果  妙也。

[0765b08]  三、本國土者，本既成果，必有依國。今  既迹在同居、或在三土，中間亦有四土，本  佛亦應有土，復居何處？文云：「自從是來，我
常在此娑婆世界說法教化。」按此文者，實  非今日迹中娑婆，亦非中間權迹處所，乃是  本之娑婆，即本土妙也。

[0765b13]  四、本感應者，既已成  果，即有本時所證二十五三昧，慈悲誓願，機  感相關，能即寂而照，故言本感應也。

[0765b15]  五、本  神通者，亦是昔時所得無記化化禪，與本因  時諸慈悲合，施化所作神通，駭動最初可  度眾生，故言本神通也。

[0765b18]  六、本說法者，即是  往昔，初坐道場，始成正覺，初轉法輪，四辯  所說之法，名本說法也。

[0765b20]  七、本眷屬者，本時  說法，所被之人也。如下方住者，彌勒不識，即  本之眷屬也。

[0765b22]  八、本涅槃者，本時所證斷德涅  槃，亦是本時應處同居、方便二土，有緣既  度，唱言入滅，即本涅槃也。

[0765b24]  九、本壽命者，既唱  入滅，則有長短、遠近壽命也。

[0765b25]  十、本利益者，  本業、願、通、應等眷屬，八番、十番饒益者是也。

[0765b27]  ○二、生起者，此十種義，赴緣直說，散在經文，  今欲編次，故須生起。所以本因居初者，必  由因而致果。果成，故有國。極果居國，即有
照機。機動則施化，施化則有神通。神通竟，  次為說法。說法所被，即成眷屬。眷屬已度，緣  盡涅槃。涅槃故，則論壽命長短、長短之壽所
作利益、乃至佛滅度後正像等益。義乃無  量，止作十條，收束始終，復成次第也。

[0765c06]  ○三、迹本同異者，迹中因開而果合，合習果、  報果為三法妙也。本中因合而果開，開習  果，出報果，明本國土妙也。作此同異者，
依於義便，互有去取。迹中委悉明境、智、行、  位；本文語略，通束為因妙，得意知是開合  耳。果妙者，即是迹中三軌妙也。感應、神通、說
法、眷屬，名同上也。本開涅槃壽命妙者，久遠  諸佛，如燈明、迦葉佛等，皆於法華即入涅  槃。義推本佛，必是淨土淨機。又往事已成，故
開出涅槃等妙也。迹中無此二義者，釋迦  雖於《法華》唱言涅槃，而未滅度，此事方在  涅槃，故迹中不辨。利益同上也。

[0765c18]  ○四、引文證者，不遠索他經，亦不通引部  內，但就本門證成十義也。然先佛法華，如  恒河沙阿閦婆偈，今佛靈山八年說法，胡本
中事，復應何窮？真丹邊鄙，止聞大意，人見  七卷，謂為小經，胡文浩博，何所不辨？今就  數紙之內，十證宛然。文云：「我本行菩薩道
時所成壽命，今猶未盡」者，即是本之行因妙  也。文云：「我實成佛已來，無量無邊億那由他。」  又云：「我實成佛已來，久遠若斯，但以方便
教化眾生，作如此說。」即是本果妙也。文云：  「我於娑婆世界得三菩提已，教化示導是  諸菩薩。」又云：「自從是來，我常在此娑婆世
界說法教化，亦於餘處導利眾生。」此之國  土非復今時娑婆，即本國土妙也。文云：「若  有眾生來至我所，我以佛眼觀其信等諸
根利鈍。」此即本時照機之智，是感應妙也。文  云：「如來祕密神通之力。」又中間文云：「或示己  身、或示他身；或示己事、或示他事。」即是垂
形十界，作種種像，驗本亦然，是本神通妙  也。文云：「是諸菩薩悉是我所化，令發大道  心，今皆住不退，修學我道法。」又中間，或說
己事、或說他事，驗本亦然，即本說法妙。文  云：「此諸菩薩身皆金色，下方空中住，此等是  我子，我從久遠來，教化是等眾。」即本眷屬
妙也。文云：「又復言其入於涅槃，如是皆以  方便分別。」又云：「今非實滅，而便唱言當取  滅度。」往緣既訖而唱入滅，中間既唱涅槃，
例本亦有涅槃，即本涅槃妙。文云：「處處自  說名字不同，年紀大小。」年即壽命，大小即長  短常無常也。中間既爾，本壽亦然，即本壽命
妙也。文云：「又以方便說微妙法，能令眾生  發歡喜心。」即中間利益。又云：「聞佛說壽命  劫數長遠如是，無量無邊阿僧祇眾生得大
饒益。」即迹中之益。迹與中間既爾，例本亦  然，即是本利益妙也。十據在經非人造也。

[0766a24]  ○五、廣釋者，夫非本無以垂迹，若能解迹  則亦知本，為未解者更重分別。但本極法  身，微妙深遠，佛若不說，彌勒尚闇，何況下地！
何況凡夫！雖然父母之年不可不知，如來  功德何容不識？今略依經旨，髣髴推尋。

[0766a28]  本  因妙者，經言：「我本行菩薩道時所成壽命」  者，慧命，即本時智妙也。我本行者，行是進趣，
即本行妙也。菩薩道時者，菩薩是因人，復  顯位妙也。一句文證成三妙，三妙即本時  因妙，非迹因也。迹因多種，或言昔為陶師，
值先釋迦佛，三事供養，藉草然燈、石蜜漿，發  口得記，父母名字，弟子侍人，皆如先佛，即  是初阿僧祇發心。既不明斷惑，知是三藏行
因之相也。或言昔為摩納，值然燈佛，五華  奉散，布髮掩泥，躍身虛空，得無生忍，佛與  受記，號釋迦文。《大品》亦云：「華嚴城內得記。」
義與此同。並云斷惑，故知通佛行因之相  也。或言昔為寶海梵志，刪提嵐國，寶藏佛所，  行大精進，十方佛送華供養。既為寶藏佛
父，又是彌陀之師，稱其功德不可思議，故知  是別圓行因之相。

[0766b15]  以三義故，知此諸因悉是  迹因：一、近故。二、淺深不同故。三、被拂故。今  世已前，本來已後，中間行行，悉是方便，故知
是迹因也。若執迹因為本因者，斯不知迹，  亦不識本。如不識天月，但觀池月，若光、  若桂、若輪，準下知上。光譬智妙，桂譬行妙，
輪譬位妙。若識迹中三妙，拂迹顯本，即知  本地因妙，如撥影指天，云何臨盆而不仰  漢？嗚呼！聾騃，若為論道耶？若得斯意，迹本
非本，本迹非迹，本迹雖殊，不思議一也。

[0766b24]  問：

[0766b25]  經稱本行菩薩道時者，應是初住得真道  時也。中間，應是諸地增道損生。今之寂場，  應是妙覺。妙覺顯本，應指昔初住。此一途  為允？

[0766b28]  答：

[0766b28]  文義不可。文云：「盡行諸佛所有道  法」，又云：「具足行諸道」，悉具足因，乃是本因。  初住，不得稱悉具，故非所指本因也。又中
間之果悉拂是權，況今寂場之果，何得為  實？又中間之果尚被拂者，中間之因，寧實因  也？故爾問，非也。

[0766c04]  二、明本果妙者，經言：「我成  佛已來，甚大久遠。」我者，即真性軌。佛者，覺義，  即觀照軌。已來者，乘如實道，來成正覺，即
是起應資成軌也。如此三軌，成來已久，即本  果妙也。本果圓滿，久在於昔，非今迹成，迹  成又非一種：或言道樹草座、三十四心、見思
俱斷、朗然大悟，覺知世間出世間一切諸法，  名之為佛。唯有此佛、無十方佛，三世佛者  悉是他佛，非我分身，此即三藏佛果相也。或
言道樹天衣為座，以一念相應慧斷餘殘  習氣而得成佛。《大品》中說：「共般若時，十方  有千佛現，問難人皆字須菩提、釋提桓因
等。」亦是他佛，非我分身，此即通佛果成相  也。或言寂滅道場，七寶華為座，身稱華臺，  千葉上一一菩薩，復有百億菩薩，如是則
有千百億菩薩，十方放白毫及分身光，白毫  入華臺菩薩頂，分身光入華葉菩薩頂，此名  受法王職位，窮得諸佛法底而得成佛。華
臺名報佛，華葉上名應佛，報應但是相關  而已，不得相即，此是別佛果成相也。或言  道場以虛空為座，一成一切成。毘盧遮那
遍一切處，舍那、釋迦成亦遍一切處，三佛具  足無有缺減，三佛相即，無有一異。法華八  方，一一方各四百萬億那由他國土，安置釋
迦，悉是遮那。《普賢觀》云：「釋迦牟尼名毘盧遮  那。」此即圓佛果成相也。

[0766c29]  有三義故，知此諸  果皆是迹果：一、今世始成故。二、淺深不同故。  三、拂中間故。若是本果，何得今日始成？本
果，一果一切果，何得前後差別不同？自從今  世之前，本成之後，百千萬億行因得果，唱  生唱滅，悉是中間，拂為方便，寂滅樹王，何
得非迹？若執迹果為本果者，斯不知迹，  亦不識本。從本垂迹，如月現水，拂迹顯  本，如撥影指天。當撥始成之果皆迹果，  指久成之果是本果也。如此解者，中間果
疑，颯然皆盡，長遠之信，其義明焉。迹本非本，  本迹非迹，迹本雖殊，不思議一也。

[0767a11]  三、本國土  妙者，經云：「自從是來，我常在此娑婆世界  說法教化，亦於餘處導利眾生。」娑婆者，即
本時同居土也。餘處者，即本時三土也。此指  本時真應所栖之土，非迹中土也。迹中明  土，又非一途：或言統此三千百億日月者，
同居穢土也。或言西方有土，名曰無勝，其  土所有莊嚴之事，猶如安養者，同居淨土  也。或言華王世界蓮華藏海者，此實報土也。
或言其佛住處，名常寂光者，即究竟土也。  寂光理通，如鏡如器；諸土別異，如像如飯；  業力所隔，感見不同。《淨名》云：「我佛土淨而汝
不見」，此乃眾生感見差別，不關佛土也。若  言今此三界皆是我有，諸土淨穢調伏攝受，  皆佛所為。譬如百姓居土，土非其有；如父
立舍，父去舍存。如來亦爾，為眾生故而取  佛土，化訖入滅，佛去土存，此乃佛土，不關  眾生也。復次三變土田者，或是變同居之
穢，令見同居之淨。或見方便有餘淨，例如  〈壽量〉云：「若有深信解者，見佛常在耆闍崛  山，共大菩薩聲聞眾僧」者是也。或見實報
淨，例如見娑婆國土皆紺瑠璃，純諸菩薩，即  其義也。或見寂光等也。法華三昧之力，使  見不同耳。

[0767b05]  有三義故，得知諸土悉迹土  也：一、今佛所栖故。二、前後修立故。三、中間所  拂故。若是本土，非今佛所栖，今佛所栖，即迹
土也。若是本土，一土一切土，不應前、後修立，  深、淺不同；今土已前，本土已後，皆名中間，中  間悉稱方便，況今之土，寧得非迹？從本垂
迹，執迹為本者，此不知迹亦不識本。今  拂迹指本，本時所栖四土者，是本國土妙  也。迹本非本，本迹非迹，非迹非本，即不思  議一也。

[0767b14]  四、本感應妙者，經云：「若有眾生來  至我所，我以佛眼觀其信等諸根利鈍。」眾生  來至者，感扣法身也。我以佛眼觀者，慈悲往
應也。諸根利鈍者，十法界冥顯欣厭不同也。  此指本時證二十五三昧感應，非迹中感  應也。迹應多種：或言一日三時，入定觀可
度機，此三藏佛照分段穢國九法界機，析空  感應也。或言即俗而真，不須入出，任運能  知，此通佛照分段淨國九法界機，體空感應
也。或言用王三昧，歷別照十法界機，此別  佛照方便有餘土，次第感應也。或言王三昧，  一時照十法界機，此圓佛照十法界寂光土  機，圓感應也。

[0767b26]  有三義故，知諸感應，迹而非  本，始成故、不同故、被拂故。寂場樹下，始偏圓  滿，故知是迹。或前修後學，深淺不同，故知是
權。中間已來，拂皆方便，寧非迹耶？從本出  迹，豈可執迹為本？拂迹顯本，宜捨迹指  本，本迹迹本，不思議一  (云云)  。

[0767c02]  復次，或本感麁，  迹感妙；或本感妙，迹感麁；俱妙俱麁，應亦如  是。又本感廣，迹感狹；或迹感廣，本感狹；俱狹
俱廣，應亦如是。但取今昔判本迹，不約  麁妙廣狹也  (云云)  。

[0767c06]  五本神通妙者，經言：「如來  祕密神通之力」，又云：「或示己身他身，示己  事他事。」示己身己事者，圓神通也；示他身
他事者，偏神通也。祕密者，妙也；若偏、若圓，皆  是妙也。此指本時神通，非迹神通也。迹通  多種：或言依背捨除入，十四變化獲得六
通，過外道，勝二乘，此乃三藏佛通也。或言  依體法無漏慧，獲得六通，勝依背捨者，此  通佛神力也。或言束前六通為五，依中道
發無漏通，此六是別佛通也。或言中道無記  化化禪，具六通一切變化，不起滅定，現諸  威儀，語默不相妨，動寂無二理，又如今經  中六瑞、變土等，皆是圓佛通也。

[0767c18]  以三義故，  推諸神通，迹而非本，始獲近修拂疑等，如  上說。又四句料簡亦如上。然從本垂迹，迹
則非本，拂迹顯本，宜棄迹指本，本迹迹本  不思議一也。

[0767c22]  六、本說法妙者，經言：「此等我所  化，令發大道心，今皆住不退。」我所化者，正  是說法。令發大道心者，簡非小說也。此指
本時簡說，非迹說也。迹說多種，若依《涅槃》  明初、後兩味從牛而出；若以義推，中間三  味，亦應從牛而出。何者？凡犢噉凡草，但能
出乳；不噉忍草，故不出四味。良犢調善，不  高不濕，酒糟麥  䴰  ，五味圓滿，具足在牛，但  聽飲噉，隨  [穀-禾+牛]  而出。若噉凡草
[穀-禾+牛]  ，即出乳；  噉下忍草  [穀-禾+牛]  ，即出酪；噉中忍草  [穀-禾+牛]  ，出生蘇；  噉上忍草  [穀-禾+牛]
，出熟蘇；噉上上忍草  [穀-禾+牛]  ，出醍  醐。若牛出五味，譬漸法也；牛出醍醐，譬  頓法也；牛出三味，譬不定法也。佛亦如
是，偏圓滿足，在佛心中，聽機扣擊，說則不  同。善趣機擊，出人天法輪；析法機擊，出二  乘法輪；體法機擊，出巧度法輪；歷別機擊，出
漸次法輪；圓頓機擊，出無作法輪。又兩機擊，  出第四、第五味；又一機擊，出第二味；又四機  擊，出四味，除第一味；又三機擊，出三味，除
第一第、二味；又一機擊，出第五味，除四味。  復次，三藏道場所得法如乳在牛，起道場  即說乳法輪；通佛道場所得法如酪在牛，
起道場即說酪法輪；別佛道場所得法如  五味俱在牛，道場起說次第五味法輪；圓佛  道場所得法如醍醐在牛，道場起即說醍  醐法輪。

[0768a18]  問：

[0768a18]  《大經》云：「如食乳糜，更無所須。」應  是乳法輪？

[0768a19]  答：

[0768a19]  乳有多種，麁牛出乳，乳則為  害；善犢之乳，是乳最良。

[0768a20]  問：

[0768a20]  乳既多種，醍醐不  一？

[0768a21]  答：

[0768a21]  經以羅漢、支佛為醍醐，故知優劣，此  中大有義，宜熟思之。

[0768a22]  例三義往推，上諸說  法，迹而非本，始滿始說，中間被拂，中間滿中  間說，尚皆方便。況今滿今說，寧非迹耶？執
迹則俱失，拂迹則俱解。非迹非本，不思議  一也。

[0768a26]  復次，已說為迹，今說為本，已本今迹，俱  迹俱本  (云云)  。或實本權迹四句  (云云)  ，體用乃至  事理四句  (云云)
。

妙法蓮華經玄義卷第七上

妙法蓮華經玄義卷第七下

天台智者大師說

[0768b05]  ○七、本眷屬妙者，經云：「此諸菩薩下方空中  住。」此等是我子，我則是父。下方者，下名為
底。《大品》有諸法底三昧，《釋論》云：「智度大道  佛窮底」，當知此諸菩薩隣佛窮智度底。虛  空者，法性虛空之寂光也。從本時寂光空中，
出今時寂光空中。今時寂光空中者不識  本時者，故言：我經遊諸國，乃不識一人。地  湧千界，皆是本時應眷屬也。所以無三者，
時節既久，權轉為實，但一無三，或可舉一  例知有三也。從本垂迹，迹中始成佛時，亦  有業、願、通、應。中間所化，亦有四種，文殊、觀音、
調達等，或稱為師，或稱弟子，於惑者未了。  若拂中間，無非是迹，則迹本可解；若執迹  疑本，二義俱失  (云云)  。

[0768b18]  問：

[0768b18]  迹本相望，千界塵則  少，增道數則多，本迹法身，淺深異耶？

[0768b19]  答：

[0768b19]  法身  先滿，無增無減，約化緣廣狹耳。

[0768b20]  問：

[0768b20]  若爾，初住、  二住，化緣多少，法身亦應無淺深？

[0768b21]  答：

[0768b21]  菩薩位  未窮，約實證判淺深；佛位已滿，但約權化，  有四句論廣狹  (云云)  。

[0768b23]  問：

[0768b23]  明因果等皆約迹  佛指本，明眷屬而召本到迹，何耶？答：

[0768b24]  因果  等法幽微難曉，故約此指彼；眷屬是人，召證  為易，或可將本人示迹人，或將迹法顯  本法，互現意耳。

[0768b27]  八、本涅槃妙者，經又復言其  入於涅槃非實滅度，而便唱言當取滅度。  非實滅度者，常住本寂也。唱言滅度者，調伏
眾生也。悉本時涅槃，非迹涅槃。迹者，《大經》明  聲光所集，始諸弟子，終于蝮蠆。無邊身菩  薩，弟子之位，身量無邊，豈有大師倚臥背
痛？此乃生身示病、示滅；法身無疾，常存不  變。或取析空，因滅果亡，明有餘、無餘涅槃。  或取體法空，因滅果亡，明有餘、無餘涅槃。生
身迹滅者，如《阿含》中結業之身父母所生，棄  國捐王，六年苦行，三十四心斷結成道，八十  二歲老比丘身，詣純陀舍，持鉢乞食，食檀
耳羹，食訖說法，果報壽命，中夜而盡，入無餘  涅槃，以火闍毘，收取舍利者，此三藏涅槃  相。若《釋論》云：六地菩薩見思已盡，七地去誓
扶餘習，受生死身，乃至上生下降，一念相  應慧，斷習成佛，可度眾生，緣盡息化，入無  餘涅槃，此通佛涅槃相也。若地人云：緣修顯
真，修菩提，果滿成大涅槃，亦稱為方便淨  涅槃。《大經》云：「因滅是色，獲得常色，受、想、行、  識，亦復如是。」是名色解脫，受、想、行、識解脫，
乃是分段、變易因盡，獲常住有餘涅槃，兩處  陰果身盡，獲常住無餘涅槃，此與前異，是  別佛涅槃相也。《大經》云：「大般涅槃，常住不變。」
能建種種，示現調伏眾生。如《首楞嚴》廣說，  名大涅槃，常樂我淨，此與前異，即圓涅槃相  也。

[0768c24]  經曰：今日座中無央數眾，各見不同：或  見如來入涅槃；或見如來住世一劫減一  劫；或見如來住世無量劫；或見丈六身；或
見小身、大身；或見報身坐蓮華藏世界海，  為百千億釋迦牟尼佛說心地法門；或見法  身同於虛空，無有分別，無相無礙，遍同法
界虛空；或見此處娑羅樹林，悉是土砂、草木、  石壁；或見此處金銀七寶清淨莊嚴；或見此  處三世諸佛所遊之處；或見此處即是不可
思議，諸佛境界真實法體。此明佛身依正各  有四相，即前四涅槃相也。《大經》與此經義  同。《大經》以常住為宗，迦葉初問長壽。佛答
中處處多顯未來常住，少明先成壽命，為  《法華》已說故。彼經雖一兩處說，不可判為  近成短命。今經正明發迹顯本，無量壽命為
宗，少說未來常住，雖一兩處少說，不可判  為無常。二經互舉，利根知本常，未來亦常，  解未來長壽，亦解本來長壽。其義是同。

[0769a12]  又  此經數數現生現滅者，生非實生、滅非實  滅，常住義顯。又二萬燈明、迦葉，皆不說涅
槃，秖於《法華》明本常、未來常，彌見《法華》明  常義顯  (云云)  。

[0769a16]  以三義故，知諸涅槃迹而非  本，今始入故，入復出故，拂中間故。此迹涅  槃皆從本垂，云何執迹謂言是本？是不識
迹本也。若拂迹顯本，則二義不迷。非迹非  本，不思議一也。

[0769a20]  九、本壽命妙者，上因妙中以  智慧為命；此則非長、非短。由非長、非短之  慧命，能為長、短，此中正明長、短壽命。經處
處自說名字不同，年紀大小。年紀者，是壽命  也。大小者，長短也。經中間處處年紀大小者，  約迹而懸指本也。迹不同者：三藏佛父母生
身，八十二盡，身灰智滅，畢竟不生；通教佛誓  願之身，化緣若訖，亦歸灰斷，滅已不生。此  兩佛但齊業齊緣，不得非長、非短之慧命，
不能作長、作短，大、小之壽命也。別教登地  破無明，得如來一身無量身，一身湛然安  住，無量身百界作佛，亦示九界身，得論年
紀大、小。大即大乘常壽；小即小乘無常之壽  也。圓教登住時，亦如是。此等皆因中菩薩，非  常、非無常，能作常無常、大小之壽，況後心  乎！況妙覺乎！

[0769b06]  如此等壽三義，皆迹中因果之  壽，此壽皆從本地因果圓滿而垂此迹，迹  既如此，況復本也！經「我本行菩薩道時所
成壽命，今猶未盡」，指於本因，因壽尚未盡，  況本果壽！若執迹則不知本，今拂迹則識  本，亦識不思議一也。

[0769b11]  十、釋本利益妙者。

[0769b11]  文  云：「皆令得歡喜。」歡喜即利益相，若迹中三  乘共十地、別十地，開權顯實，按位妙、入位妙，
如是等益，乃至聞壽命，增道損生，皆是迹  中益也。乃至中間權實之益，亦是迹益。以迹  望本，本亦應有偏圓利益。所以下方菩薩
皆住虛空者，皆居寂光，本益也。故本本以  垂迹，借迹以知本，不復具記也。

[0769b19]  ○第六、約三世料簡者，文云：「如來自在神通  之力，如來大勢威猛之力，如來師子奮迅之  力。」即是三世益物之文。若過去最初所證權
實之法，名為本也，從本證已，後方便化他。  開三顯一、發迹顯本者，還指最初為本；中  間示現、發迹顯本，亦指最初為本；今日發
迹顯本，亦指最初為本；未來發本顯迹，亦  指最初為本。三世乃殊，毘盧遮那一本不  異，如百千枝葉，同趣一根  (云云)  。

[0769b27]  問：

[0769b27]  現見無量  佛悉是釋迦分身，為當猶有餘佛，餘佛復  有分身不？

[0769b29]  答：

[0769b29]  《普賢觀》云：「東方有佛名曰善  德，彼佛亦有分身諸佛。」若爾，亦有諸佛，諸  佛亦有分身。又〈神力品〉云：「彈指、謦欬是二音
聲，遍至十方諸佛世界，彼佛四眾遙伸供  養，所散諸物從十方來，譬如雪聚，遍覆此  間諸佛之上。」故知有諸佛，諸佛亦有分身  也。

[0769c06]  問：

[0769c06]  三世諸佛皆有分身者，云何復言多  寶如來全身不散，如入禪定？若全身不散，  云何復言遊於十方，證《法華經》？二意云何  通？

[0769c09]  答：

[0769c09]  《釋論》解念佛中云：多寶無人請說法，  便入涅槃，後化佛身及七寶塔，證《法華經》。  若從《論釋》，乃是化作全身，非無分身也。師
云：若言不得說法，那告四眾，我滅後起一  大塔？非都不說法，應是不說《法華》。故發  大誓願，不碎生身之骨，全身不散，出證圓
經。如入禪定者，表於不滅；出證常經，表於  不偏；不偏不滅，圓常義顯。口唱真淨大法，真  是常，略舉二德，我樂可知，鈍者讀文，猶自  不覺也。

[0769c18]  問：

[0769c18]  三世諸佛皆顯本者，最初實成若  為顯本？

[0769c19]  答：

[0769c19]  不必皆顯本。今作有義者，最初  妙覺指初住為本，若初住被加作妙覺，亦  指初住為本。初住之前，竪無所指，橫有體
用，即指體豈非本耶？又發願故，說壽長遠，  如文  (云云)  。又解，最初之佛，雖無長遠、已今、權  實等本迹之可顯，而有體用、教行、理教、事理
等本迹之可顯  (云云)  。若作無義，若最初始成  佛，既始得本，未論垂迹，無久迹可發，無  久本可顯  (云云)  。若久成佛，如釋迦之例，以東
方為譬。若久此者，即以四方為譬。又久者，  十方為譬。若近此者，則減東方為譬。若都  無者，則無所譬  (云云)  。

[0770a01]  問：

[0770a01]  若實初成，無久本可  顯，云何經言：「是我方便，諸佛亦然」？

[0770a02]  答：

[0770a02]  雖無  長久之本，若須用方便者，佛有延促劫智，  能演七日為無量劫義  (云云)  。

[0770a04]  問：

[0770a04]  佛若有久  成、始成，有發迹、不發迹，亦應有開三顯一、  不開三不顯一耶？

[0770a06]  答：

[0770a06]  若菩薩、聲聞共為僧者，  則有開三顯一；若純菩薩為僧者，何須開  顯耶？

[0770a08]  問：

[0770a08]  若不開三顯一，五佛章云何？

[0770a08]  答：

[0770a08]  同  是聲聞、菩薩共為僧，出五濁世可如此，出  淨土佛則不然。

[0770a10]  問：

[0770a10]  破十麁，顯十妙，則無明  惑盡，一實理彰。今更破迹妙為麁，顯本為  妙，破何惑？顯何理？

[0770a12]  答：

[0770a12]  無明重數甚多，實相  海深無量，如此破顯無咎。

[0770a13]  又問：

[0770a13]  若爾，還以  妙破妙，所破之妙，妙而更麁，亦應還以麁  破麁，所破之麁，例更是妙；所破四住，例亦應  妙？

[0770a16]  答：

[0770a16]  就頓明義，秖四住即是於妙，況破四  住智，寧非妙耶？

[0770a17]  又問：

[0770a17]  若爾，但有頓義，應無  漸義？

[0770a18]  答：

[0770a18]  若分漸、頓，漸之能、所俱麁；頓之能、所  俱妙  (云云)  。

[0770a19]  問：

[0770a19]  中間有偏圓、權實，而同稱是權  者，亦應同稱為偏耶？

[0770a20]  答：

[0770a20]  通義則爾，別義不  然。偏圓約法，法則已定，故偏非圓、圓非偏。  權實約教，迹中施設，同皆是假，故就假論權  耳。

[0770a23]  問：

[0770a23]  既有帶麁妙，復有不帶麁妙，亦應  有帶妙麁、不帶妙麁？

[0770a24]  答：

[0770a24]  此應四句：帶麁  妙，即別教也；不帶麁妙，即圓教也；帶妙麁，  即通教也；不帶妙麁，即三藏也。又帶麁妙，
如通；不帶麁妙，如圓；亦帶麁亦不帶麁，  如別；非帶非不帶，如圓接別、如圓別接  通。又約五味：麁不帶妙如酪；妙不帶麁
如醍醐；亦帶麁亦不帶麁如生、熟蘇；非帶  麁非不帶麁如乳  (云云)  。

[0770b03]  問：

[0770b03]  二麁既不同，那  忽同呼為麁？

[0770b04]  答：

[0770b04]  事有淺、深，故為二；俱非妙  理，故同是麁。

[0770b05]  問：

[0770b05]  應帶方便實？不帶方便  實？

[0770b06]  答：

[0770b06]  例。

[0770b06]  問：

[0770b06]  亦應有帶二一？不帶二一？

[0770b06]  答：

[0770b07]  例。通論本迹，秖是權實；別論高下，宜用本  迹；橫論真偽，宜用權實；本迹約身、約位，  權實約智、約教  (云云)  。

[0770b09]  問：

[0770b09]  本地十妙約六重本  迹，攝屬何耶？

[0770b10]  答：

[0770b10]  非已今、非中間，乃是體用、  教行、理教等，共論十妙也。

[0770b12]  ○第七判麁妙者，若迹中已得十麁為麁，  十妙為妙；未開十麁為麁，開十成妙，具如  前說。迹中若待麁妙、若開麁妙，此妙不異
本妙，而言始得，始得為麁。本中先成，若麁  若妙、若開麁妙，亦不異迹妙，而是先得，先得  稱妙。又迹中事理始得為麁，本中事理先得
為妙，迹中理教、教行、體用、權實等，亦如是。  又若未發迹顯本者，但解迹中事理之麁  妙，終不能解本中之事麁，況解本中之理
妙！彌勒尚不達，何況餘人！若發迹中之事  理，即顯本中之事理。亦知由本中之事  理，能垂迹中之事理。迹既由本，則本妙迹
麁，既有本迹之殊，故言麁妙。妙理則非迹  非本，不思議一也。理教、教行、體用、權實、已今  等，亦如是。

[0770b27]  ○第八、明權實者，照迹中十麁之境為權，  照迹中十妙之境為實，乃至中間三世所  照十麁之境為權，十妙之境為實。若權若
實，悉皆是迹，迹故稱權。如是中間無量，無量  不可說節節權實，餘經尚無中間一番之權，  況一番之實！尚無中間一番權實，況無量
番！尚無中間權實，況有本地權實！中間權實  皆名為權，本初照十麁十妙皆名為實。迹  權本實俱不思議，不思議即是法性，法性之
理，非古非今，非本非迹，非權非實，但約  此法性論本迹權實麁妙耳。但以世俗文  字有去來今，非謂菩提有去來今也。

[0770c10]  復次，  分別權實，則有三種：謂自行、化他、自行化  他，具如境妙中說。本地自行所契權實二智，
名佛自行權實；從本已來，乃至鹿苑，種種方  便，隨他意語，說此二智，迴轉無方，名佛化  他權實二智。化他雖有二種，皆名為權；自
行雖二種，皆名為實，是名自行化他合說  權實。

[0770c17]  復次，迹中約實施權，意在於實，而實  意難測。何者？化城是權，而人作實解，是不  識權，亦不知實。若廢權顯實，意在於權，
權則易測，何者？既知化城一事是佛權施，  則遍達恒沙佛法，遠通久劫方便。故《華嚴》中  明，為阿鞞跋致多明事數，即其義也。若開
權顯實者，達事法已，權意即息，亦不離權  遠求於實。權即是實，無復別權，故言開權  顯實也。

[0770c25]  迹中既有三意，如此迹由本垂，本  亦如是，本迹雖殊，不思議一也  (云云)  。

[0770c27]  ○第九、利益者，前、明生身益。次、明法身益。  生身兩處得益，迹門會三歸一，開權顯實。生  身菩薩得利益者，於十妙中得五妙益。何
者？境妙則通，一切具有；乘妙則別，究竟在佛。  感應、神通、說法，皆是果上之益，若未證果，不  論此益。

[0771a04]  若於六即位中得四即益，理即、究  竟即，例如前，但得名字即中：智、行、位、眷屬、功  德，乃至分真即中：智、行、位、眷屬、功德。如身子
得記，四眾、天、龍歡喜，說偈云：「大智舍利弗，今  得受尊記，我等亦如是，悉當得作佛。」即是  生身菩薩聞迹門說法，得益之相也。

[0771a09]  發本  顯迹，說佛壽長遠，觀佛三昧得大增長，從  此亦有生身菩薩，得十妙中之五益，六即  中之四益，損生增道  (云云)  。

[0771a12]  從二住去至一  生在，皆是法身得五益。何以故？應生聞本  地功德，觀佛三昧，轉更深廣，不可稱量，不
比前來迹中之益。何者？佛境轉深，功德亦  大。故〈分別功德品〉云：「佛說希有法，昔所未  曾聞，世尊有大力，壽命不可量。」說得法
利者，歡喜充遍身，或住不退地，或得陀羅  尼。即是生、法二身得益之相。

[0771a19]  若論實道得益，  兩處不殊，而權智事用，不得相比。喻如慧  解脫、俱解脫，無漏不二，而功德優劣。前迹門
得道，止齊無生法忍；本門得道，齊餘一生在，  以塵為數，多小深淺，豈同於前？當揀彼文，  從發心處即是六根淨位，乃至一生在，即是  最後分真  (云云)
。

[0771a25]  又流通利益者，前流通迹門，  是諸發誓菩薩及諸羅漢得授記者，此土、他  土弘經，論其功德。觀文，但明冥利，不說
顯益。今說本門，付囑一切諸佛所有之法，  兼得迹門法也。秘奧之藏，即是本迹中實相  也。一切甚深之事，即是本迹中因果也。如此
等法，付囑千世界微塵菩薩，法身地弘經，  何但如生身，此土、他土弘經耶？十法界身遊  諸國土，則有冥、顯兩益也。疑者云：法身常有
佛，何須菩薩弘？但弘之在人，待時待伴，  如佛雖在世，而文殊入龍宮，法身處雖有  佛，復須外緣。故佛付囑，吐舌摩頂，種種相
貌，殷勤付囑，令弘此法得無量微妙功德。  其有聞者，妙益不可稱數。故文云：若有聞  佛說壽量，一切皆歡喜，得無量無漏功德之  果報。即此意也。

[0771b13]  ○十、觀心者，本妙長遠，豈可觀心？雖不即  是，亦不離心。何者？佛如、眾生如，一如無二  如，佛既觀心，得此本妙，迹用廣大，不可稱
說。我如如佛如，亦當觀心，出此大利。亦  願我如，速如佛如。故文云：「聞佛壽無量，深  心須臾信，其福過於彼。願我於未來，長壽
度眾生，如今日世尊，諸釋中之王，道場師子  吼，說法無所畏。我等於未來，一切所尊  敬，坐於道場時，說壽亦如是。」此即觀心本  妙，得六即利益之相
(云云)  。

[0771b23]  △問：

[0771b23]  大妙云何？

[0771b23]  答：

[0771b23]  此應三雙六句分別  (云云)  。  文云：「佛自住大乘。」又云：「如是大果報。」又云：
「有大車。」而題稱為妙。如《涅槃》云：「大般涅槃，  微妙經典。」而題稱為大，即妙是大，即大是  妙也。《大品》云：「色非深非妙，乃至識非深非
妙。」此是大破妙。此文云：「一切法空寂，無漏、無  為、無大、無小。」此是妙破大。如大阿羅漢，此  大猶修於妙，如滅、止、妙、離，此妙猶更修大  (云
云)  。

[0771c03]  問：

[0771c03]  若大妙一等，餘經俱應稱妙。

[0771c03]  答：

[0771c03]  餘經  通論，約理大妙不殊，而別帶方便；此經不  帶方便，故別稱妙。小乘得入，發迹顯本，故  別稱妙。

[0771c06]  問：

[0771c06]  大小俱稱妙，大小俱明常，一往  斥之  (云云)  。小乘滅止妙離，名同理異，不得是  常，並云不得是妙？

[0771c08]  答：

[0771c08]  妙名不可思議，小乘  真諦，亡言絕慮，通得是不思議，通名為妙  耳。

[0771c10]  次當縱之，亦得以三無為稱常而常  異。又並既俱稱常，亦俱會一？

[0771c11]  答：

[0771c11]  會諸見同  入真，而會異。又並俱無常俱麁，俱不會耶！例  通而義異，云何大乘無常？大乘非但無無
常，亦無於常，以無於常，故言無常，云何大  乘是麁！夫有言說即名為麁，云何大乘不  會耶！一切諸法皆是佛法，更何所會  (云云)  。

[0771c17]  △次、釋蓮華者，為四意：一、定法譬。二、引舊  釋。三、出經論。四、正解釋。

[0771c18]  定法譬者，權實  難顯，借喻蓮華，譬於妙法。又七喻文多，  故以譬標題。又解云：蓮華非譬，當體得
名。類如劫初，萬物無名，聖人觀理，準則  作名：如蛛羅引絲，倣之結網；蓬飛獨運，  依而造車；浮槎汎流而立舟；鳥跡成文而
寫字；皆法理而制事耳。今蓮華之稱，  非是假喻，乃是法華法門；法華法門清淨，  因果微妙，名此法門為蓮華，即是法華  三昧當體之名，非譬喻也。餘經多自釋
名，此經無解，或是其文未度耳。而此兩釋  皆有道理，今融二意。

[0771c29]  問：

[0771c29]  蓮華定是法華三昧  之蓮華？定是華草之蓮華？答：

[0772a01]  定是法蓮華，法  蓮華難解，故草華為喻。利根即名解理，不  假譬喻，但作法華之解。中、下未悟，須譬乃
知，以易解之蓮華，喻難解之蓮華。故有三  周說法，逗上、中、下根。約上根是法名，約中、  下是譬名；三根合論，雙標法譬。如此解者，
與誰為諍耶！今且依法譬為釋也。

[0772a07]  二、引舊  解。叡師序云：「未敷名屈摩羅，將落名迦摩  羅，處中盛時名分陀利。」遠師云：分陀利伽是
蓮華開喻，然體逐時，遷名隨色變，故有三  名也。《大經》亦云：「人中蓮華、分陀利華。」二名並  題者，應有通、別之異。今取蓮華是通；分陀
利是別稱。道朗云：鮮白色，或翻為赤色，或翻  為最香，如此皆是開盛之義，舉分陀利，則  兼之矣！

[0772a15]  問：

[0772a15]  梵本舉別，此方用通，何也？

[0772a15]  答：

[0772a15]  外  國有三時名，此方則無，但舉通名，通自兼  別。

[0772a17]  他解蓮華有十六義：蓮華從緣生，譬佛  性從緣起；蓮華能生梵王，譬從緣生佛；蓮  華生必在淤泥，譬解起生死；蓮華是瑞見
者歡喜，譬見者成佛；蓮華從微之著，譬一  禮一念皆得作佛；蓮華必俱，譬因果亦俱；華  必蓮，譬因必作佛；蓮華，譬引入蓮華世界；
蓮華是佛所踐，譬眾聖託生。此十譬秖是今  家譬行妙中片意耳。

[0772a24]  蓮華生淤泥，淤泥不  染，譬一在三中，三不染一；蓮華三時異，  譬開三秖是一；蓮華有開有合，譬對緣有
隱有顯；蓮華於諸華最勝，譬諸說中第一；  華開實顯，譬巧說理顯；蓮華有三時異，譬  權實適時。此六譬秖是今家說法妙中片意  耳。

[0772b02]  如光宅云：餘華華果不俱，譬餘經偏  明因果；此蓮華華果必俱，譬此經雙辨因  果；弟子門明因，師門明果，故借蓮華為喻。
今謂此解語略而義偏。若迹門師、弟，各有因  果，文云：「我盡行諸佛所有道法……道場得成  果。」即師之因果；會三歸一即弟子因，得記作
佛即弟子果。本門云：我本行菩薩道時，即師  因；我得佛已來，甚大久遠，即師果；我昔教  其初發心，即弟子因；今皆住不退，悉當得
成佛，即弟子果。彼義偏略，故不用。且助成  其語，如四微色法，不當華之與蓮，而約微  論華論蓮；今實相之理，不當本迹因果，而
約理明於本迹因果耳。又如四微不當開  之與合，而約微論開合；實相不當權實，  而約實相論開權顯實，發迹顯本耳。

[0772b16]  三、引  經論者，《法華論》列十七名：一、無量義。二、最  勝。三、大方等。四、教菩薩法。五、佛所護念。六、諸
佛祕藏。七、一切佛藏。八、一切佛密字。九、生一  切佛。十、一切佛道場。十一、一切佛所轉法輪。  十二、一切佛堅固舍利。十三、諸佛大巧方便。
十四、說一乘。十五、第一義住。十六、妙法蓮華。  十七、法門攝無量名字句身，頻婆羅、阿閦婆  等。餘名悉不解釋，唯列十七名。

[0772b24]  次、解蓮華  有二義：一、出水義，不可盡出離小乘泥濁  水故。復有義蓮華出泥水，喻諸聲聞入如  來大眾中坐，如諸菩薩坐蓮華上，聞說無
上智慧清淨境界，證如來密藏故。二、華開  者，眾生於大乘中，心怯弱不能生信故，開  示如來淨妙法身，令生信心故。

[0772c02]  今解論意，  若言令眾生見淨妙法身者，此以妙因開  發為蓮華也。若言入如來大眾坐蓮華  上者，此以妙報國土為蓮華也。何者？盧舍
那佛處蓮華藏海，共大菩薩皆非生死人。  若聲聞得入於此，即妙報國土為蓮華也。  彼論望今意，乃是行、位兩妙耳。《大集》云：「憐愍
為莖、智慧葉、三昧為鬚、解脫敷，菩薩蜂王  食甘露，我今敬禮佛蓮華。又以戒、定、慧陀  羅尼為纓珞，莊嚴菩薩。」今解經，當是菩薩
攬四法成假名人，如蜂在華；復以前四法  自資，如蜂食華也。

[0772c13]  四、正釋者，若依《大集》，行  法因果為蓮華，菩薩處上即是因華，禮佛  蓮華即是果華。若依《法華論》，以依報國土
為蓮華，復由菩薩修蓮華行，報得蓮華國  土。當知依正因果悉是蓮華之法，何須譬  顯？為鈍根人不解法性蓮華故，舉世華  為譬，亦應何妨！

[0772c19]  然經文兩處，說優曇鉢華  時一現耳。此華若生，輪王應出。若說此經，  即授佛記，法王王世也。此靈瑞華似蓮華，
故以為喻。若從此意，即是借喻，喻於妙法。  夫喻有少喻、遍喻，如《涅槃》  (云云)  但少喻，以月  喻面，不得求其眉目；雪出況象，不可覓
其尾牙。今法華三昧無以為喻，喻此蓮  華耳。夫華有多種，已如前說。唯此蓮華，華  果俱多，可譬因含萬行、果圓萬德，故以
為譬。又餘華麁，喻九法界十如是因果；此  華妙，喻佛法界十如因果。

[0773a01]  又、以此華喻佛  法界迹、本兩門，各有三喻。

[0773a02]  喻迹者：一、華生  必有於蓮，為蓮而華，蓮不可見，此譬  約實明權、意在於實，無能知者。文云：「我意
難可測，無能發問者。」又云：「隨宜所說，意  趣難解。」二、華開故蓮現，而須華養蓮，譬權  中有實，而不能知。今開權顯實，意須於權，
廣識恒沙佛法者，秖為成實，使深識佛知  見耳。三、華落蓮成，即喻廢三顯一，唯一佛  乘直至道場。菩薩有行，見不了了，但如華
開；諸佛以不行故，見則了了，譬如華落蓮  成。此三譬迹門，從初方便，引入大乘，終竟  圓滿也。

[0773a13]  又三譬譬本門者：一、華必有蓮，譬  迹必有本，迹含於本。意雖在本，佛旨難知，  彌勒不識。二、華開蓮現，譬開迹顯本，意在
於迹。能令菩薩識佛方便，既識迹已，還識  於本，增道損生。三、華落蓮成，譬廢迹顯本。既  識本已不復迷迹，但於法身修道，圓滿上
地也。此三譬，譬本門，始從初開，終至本地。

[0773a20]  二門六譬，各有所擬：初、重約佛界十如，施  出九界十如。次、重開九界十如，顯佛界十  如。三、重廢九界十如，成佛界十如。三譬攝
得迹門始終盡。若得此意，十二因緣、四諦、三  諦，等智、行、位，乃至功德利益，亦用此譬譬  之  (云云)  。第四、重約本佛界十如，施出迹中佛
界十如。第五、重開迹中佛界十如，顯出本中  佛界十如。第六、重廢迹中佛界十如，成本中  佛界十如。始終圓滿開合具足，是為少分以  蓮華為譬也。

[0773b01]  多分喻者，《釋論》解師子吼義，  從深山谷種生長，身力手足，爪牙頭尾，震吼  等譬，譬師子吼法門。亦如《大經》，明波利質
多樹，黃嘴皰果等，遍喻行人。今亦如是，從  初種子乃至蓮成，喻於妙法也。譬如石蓮，  烏皮在外，白肉在內，四微為質，卷荷欲生，
微細眾具，開華、布鬚、蓮實、房成，初後不異  蓮華，始終十義具足。譬佛界眾生，始自無  明，終至佛果，十如是法，無有缺減。總譬  竟。

[0773b10]  譬如石蓮，黑則叵染，硬則叵壞，不方不  圓，不生不滅。劫初無種故不生，今不異  初故不滅，是名蓮子相。一切眾生自性清
淨心，亦復如是，不為客塵所染，生死重  積，而心性不住、不動、不生不滅，即是佛界  如是相。《淨名》曰：「一切眾生即菩提相。」即其義  也。

[0773b16]  譬如蓮子，雖復烏皮淤泥之中，白肉不  改，一切眾生了因智慧，亦復如是。五住淤  泥，生死果報，一切智願，猶在不失，是名佛界
如是性，故言煩惱即菩提。又諸法不生般若  生，即其義也。

[0773b20]  譬如蓮子在淤泥中，而四微  不朽，是名蓮子體。一切眾生正因佛性，亦復  如是。常樂我淨，不動不壞，名佛界如是體。
《大經》言：「是味真正停留在山，草木叢林不能  覆滅。」即其義也。

[0773b24]  譬如蓮子為皮殼所籠，為  泥所沒，而卷荷在心，而有生長以氣，一切  眾生心亦如是，雖為苦果所縛，集惑所沈，
而能於中發菩提心，甚大雄猛如師子乳，  如師子筋弦，是名佛界如是力。經言：「若發  菩提心，動無邊生死，破無始有輪」，閻浮人  未見果而能勇猛發心也。

[0773c02]  譬如蓮子，雖復  微小，烏皮之內，具有根、莖、華、葉、鬚、臺、眾具頓  足，是名蓮子如是作。一切眾生初發菩提心，
亦復如是，明解決定，慈悲誓願，上求下化，誓  取成就，志不疲退，是名佛界如是作。《華首  經》言：「一切諸功德，皆在初心中。」即其義也。

[0773c07]  譬  如蓮子，根依淤泥而華處虛空，風日照動，  晝夜增長，榮耀頓足。一切眾生，亦復如是，  從無明際，發菩提心，修菩薩行，出離生死，
入法性中，因行成就，值於佛日，被神通風，  其心念念，入薩婆若海，此名佛界如是因。經  言：「於無量劫所作功德，不如五莖蓮華上
然燈佛得功德多。」此是真因成就，即其義  也。

[0773c15]  譬如蓮華，鬚蘂圍遶在華內蓮外，此名  蓮華如是緣。菩薩亦如是，於真因中，具足  萬行六波羅蜜，一行一切行，資助於因，如
鬚在華內，若得果時，眾行休息，如鬚在蓮  外，是名佛界如是緣。經言：「盡行諸佛，所有  道法。」即其義也。

[0773c20]  譬如蓮華，華成結蓮，而華  葉零落，臺子成實，此名蓮子如是果。菩薩亦  如是，真因所感，無上菩提，大果圓滿，究竟成
實，是名佛界如是果。故經言：「佛子行道已，  來世得作佛。」即其義也。

[0773c24]  譬如蓮實，房臺包  遶，此名蓮子如是報。菩薩亦如是，大果圓  滿，無上報足，習果之果，依於報果，如實依
臺。經言：「如是大果報，久修業所得。」即其義  也。

[0773c28]  譬如泥蓮四微，處空蓮四微，初後不異，  此名蓮子本末等。一切眾生亦如是，本有四  德，隱名如來藏，修成四德顯，名為法身，性德
修德，常樂我淨，一而無二，是名佛界十如本  末究竟等。經言：「眾生如佛如，一如無二如。」即  其義也。

[0774a05]  是用蓮華譬十如境竟。

[0774a05]  次、用蓮華  譬十二因緣者，烏皮淤泥，水草重覆，通如  上說也，即是無明支種子；能生力即是行支；
內有卷荷，華鬚備具，即是識、名色、六入、觸、受  支，含潤愛、取、有支；團圓盤屈，不能得出，即  是老死支。若能芽鋒萌動，鑽烏皮破，即是無
明滅；不復在烏皮內生，即是諸行滅；出  [穀-禾+卵]  殼外，即是老死滅，此略譬四種十二因緣  也。

[0774a13]  次、用蓮華譬四諦者，烏皮譬界內苦，白  肉譬界內集，泥譬界外集，水譬界外苦，道  滅可知。此通譬四種四諦也。

[0774a15]  次、用蓮華譬  二諦者，蓮藕莖葉等譬俗，蓮藕莖孔空譬  真，此通譬七種二諦也。

[0774a17]  次、用蓮華譬三  諦者，真俗如前，四微擬常樂我淨，譬中道  第一義諦，此通譬五種三諦也。四微無生無
滅，譬一實諦。劫初無生，今時無滅，譬無諦  無說也。用蓮華譬境妙竟。

[0774a21]  次、更譬九妙  者，內有生性譬智妙，卷荷生性譬空智妙，  鬚葉生性譬假智妙，蓮臺四微生性譬中智  妙，此三生性譬一心三智妙也。

[0774a24]  蓮子雖小，  備有根、莖、華、葉，譬行妙，莖即慈悲，葉即智  慧，鬚即三昧，開敷即解脫。又葉以譬三慈
者，覆水青葉，譬眾生緣慈；覆水黃葉，譬法  緣慈；倚葉譬無緣慈。倚荷若出，蓮生不久，  無緣慈成，得記不久。又根、華、子、葉，利益人、
蜂即檀，香氣即尸，生泥不辱即忍，增長即  精進，柔濕即禪，不污即慧，齊此譬行妙也。

[0774b04]  蓮譬理即位：芽鑽皮麁住位；芽出皮細住  位；鑽泥欲定位；齊泥未到位；出泥在水四  禪位；禪定如水，能洗欲塵，處水增長，譬無
色位；齊此譬觀行蓮華位；出水譬破見思，  相似蓮華十信位；處空含而欲敷，譬十住  位；鬚臺可識，譬十行位；隨日開迴，譬十迴
向位；敷舒成就荷負蜂蝶，譬十地位；鬚葉  零落，臺子獨在，譬休息眾行，妙覺圓滿，果上  無事，真常湛然，此皆譬位妙也。

[0774b12]  蓮有四微，  譬真性軌；蓮房內虛，莖藕中空，譬觀照軌；  臺房圍遶，譬資成軌。此譬三法乘妙也。

[0774b14]  蓮  成處空，影臨清水，譬顯機顯應；影臨濁水，  譬冥機冥應；影臨風浪之水，譬亦冥亦顯  機應。《大經》云：闇中樹影，夜影臨水，譬非冥
非顯機應，此等譬感應妙也。

[0774b18]  若風搖蓮華，  東昂西倒，向南映北，下風則合，上風則開者，  即譬東涌西沒、中涌邊沒等，此譬地動瑞。日
暮華合，譬入定瑞。日出華開，譬說法瑞。遠望  則紅，近望則白，赤華青葉，相映輝赫，譬放光  瑞。流芳遍野，譬栴檀風瑞。蘂粖飄颺，譬天雨
華瑞。風雨飄灑，翻珠相棠，譬天鼓自然鳴瑞。  此等皆譬神通妙也。

[0774b25]  華合未開，譬隱一乘，  分別說三；華葉正開，譬會三歸一，但說一  乘；華落蓮存，譬絕教冥理；若知如來常不
說法乃名多聞，此等譬說法妙也。

[0774b28]  從一藕  邊更生一華，展轉復生無量蓮華，譬業生  眷屬妙；從一蓮房墮子在泥，更生蓮華，展  轉復生無量蓮華，譬神通眷屬妙；掘移彼
藕，採彼蓮子，種於此池，蓮華熾盛，譬願生  眷屬妙；彼池飛來，如遊絲薄霧，入於此池，  蓮華熾盛，譬應生眷屬妙。

[0774c06]  魚鼈噞喁其下，  蜂蝶翔集其上，譬眾生果報清涼之妙益；見  者歡喜，譬於因益；採用其葉，譬三草益；採
用其華，譬妙小樹益；採用其蓮，譬妙大樹  益；採用其藕，譬妙實事益。此等譬功德利  益。

[0774c11]  如是等譬及餘無量譬喻，以譬迹中十妙  (云云)  。

[0774c12]  次、譬本者，譬如一池蓮華始熟，熟已墮  落，投於泥水，方復生長，乃至成熟，如是展  轉更生熟，歲月既積，遂遍大池，華田布滿。
佛亦如是，本初修因證果已竟，為眾生故更  起方便，在生死中，示初發心，復示究竟。數  數生滅，無數百千，本地垂應，俯同凡俗，更
修五行。烏蓮更生莖葉，譬更修聖行；蓮子  四微，稍稍增長，譬更修天行；荷葉始生，譬  更修梵行；蓮子墮泥，譬同諸惡更修病
行；蓮芽始萌，譬同小善，更修嬰兒行。如是  三世益物，不可稱計，遍滿法界，無非分身、  垂迹、開迹、廢迹等益  (云云)  。若非蓮華，何由遍
喻上來諸法？法、譬雙辨，故稱妙法蓮華也。

妙法蓮華經玄義卷第七下

* * *

【經文資訊】大正藏第 33 冊 No. 1716 妙法蓮華經玄義  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，佛教電腦資訊庫功德會提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
