波斯教殘經  (敦煌莫高窟藏本今歸京師圖書館　佚籍叢殘十五)
[1281a17]  (殘寫經一卷前半已缺佚後半完好然無後題吾友臨川李  君證剛翊灼以其中專闡明明暗之旨證以景教三威蒙度  讚有合處遂定為景教經典然考大
祆  摩尼與景教頗類似  未易分別且皆由波斯流入中土故姑顏之曰波斯教經以  俟當世之宗教學者考證焉宣統三年三月上虞羅振玉記)  。

[1281a22]  □□□□若不遇緣無由自脫求解□□□□  □□肉身本性。是一為是二耶。一切諸聖出  現於世。施作方便。能救明性。得離眾苦。究
竟安樂。作是問已。曲躬恭敬。却住一面。

[1281a26]  爾時。明使告阿馱言。善哉善哉。汝為利益無  量眾生。能問如此甚深祕義。汝今即是一切  世間盲迷眾生大善知識。我當為汝分別解
說。令汝疑網永斷無餘。汝等當知。即此世界  未立以前。淨風善母二光明使。入於暗坑無  明境界。拔擢驍健常□□□□大智甲。五分
明身。策持昇進。令出五坑。其五類魔黏五明  身。如蠅著蜜。如鳥被黐。如魚吞鉤。以是義  故。淨風明使。以五類魔及五明身二力和合。
造成世界十天八地。如是世界。即是明身醫  療藥堂。亦是暗魔禁繫牢獄。其彼淨風及善  母等。以巧方便安立十天。次置業輪．及日月
宮．并下八地．三衣．三輪乃至三災．鐵圍．四  院．未勞俱孚山．及諸小山．大海．江河。作如  是等。建立世界。禁五類魔。皆於十三光明大
力以為囚。縛其十三種大勇力者。先意淨風  各五明子。及呼嚧瑟德  [口*勃]  嘍  [口*穫]  德并窣路沙  羅夷等。其五明身。猶如牢獄。五類諸魔。同彼
獄囚淨風五子。如掌獄官。說聽喚應。如喝更  者。其第十三窣路沙羅夷。如斷事王。於是貪  魔見斯事已。於其毒心重興惡計。即令路  [仁-二+易]
及業羅決以像淨風及善母等。於中變化。造  立人身。禁囚明性。放大世界。如是毒惡貪慾  肉身。雖復微小。一一皆放天地．世界．業輪
星宿．三災．四圍．大海．江河．乾濕二地．草木．  禽獸．山川．堆阜．春夏秋冬．年月時日．乃至  有礙無礙。無有一法不像世界。喻若金師。摸
白象形。寫指環內。於其象身無有增減。人  類世界。亦復如是。其彼淨風。取五類魔。於  十三種光明淨體。囚禁束縛。不令自在。魔見
是已。起貪毒心。以五明性禁於肉身。為小世  界。亦以十三無明暗力。囚固束縛。不令自在。  其彼貪魔。以清淨氣禁於骨城。安置暗相。栽
蒔死樹。又以妙風禁於筋城。安置暗心。栽蒔  死樹。又以明力禁於脈城。安置暗念。栽蒔死  樹。又以妙水禁於肉城。安置暗思。栽蒔死
樹。又以妙火禁於皮城。安置暗意。栽蒔死樹。  貪魔以此五毒死樹。栽於五種破壞地中。每  令惑亂光明本性。抽彼客性。變成毒菓。是暗
相樹者生於骨城。其菓是怨。是暗心樹者。生  於筋城。其菓是嗔。其暗念樹者。生於脈城。其  菓是婬。其暗思樹者。生於肉城。其菓是忿。其
暗意樹者。生於皮城。其菓是癡。如是五種骨．  筋．脈．肉．皮等。以為牢獄。禁五分身。亦如五  明。囚諸魔類。又以怨憎．嗔恚．婬慾．忿怒．及
愚癡等。以為獄官。放彼淨風五驍健子中間  貪慾。以像喝更說聽喚應。饞毒猛火。恣令自  在。放窣路沙羅夷。其五明身。既被如是苦切
禁縛。廢忘本心。如狂如醉。猶如有人。以眾毒  蛇。編之為籠。頭皆在內。吐毒縱橫。復取一  人。倒懸於內。其人爾時為毒所逼。及以倒
懸。心意迷錯。無暇思惟。父母親戚。及本歡  樂。今五明性。在肉身中。為魔囚縛。晝夜受  苦。亦復如是。又復淨風造二明船。於生死海
運渡善子。達於本界。令光明性究竟安樂。怨  魔貪主。見此事已。生嗔姤心。即造二形雄雌  等相。以放日月二大明船。惑亂明性。令昇暗
船。送入地獄。輪迴五趣。備受諸苦。卒難解  脫。若有明使。出興於世。教化眾生。令脫諸  苦。先從耳門。降妙法音。後入故宅。持大神
呪。禁眾毒蛇。及諸惡獸。不令自在。復齎智  斧。斬伐毒樹。除去株杌。并餘穢草。並令清  淨。嚴飾宮殿。敷置法座。而乃坐之。猶如國
王。破怨敵國。自於其中。莊飾臺殿。安置寶  座。平斷一切善惡人民。其惠明使。亦復如  是。既入故城。壞怨敵已。當即分判明暗二
力。不令雜亂。先降怨憎。禁於骨城。令其淨  氣俱得離縛。次降嗔恚。禁於筋城。令淨妙風  即得解脫。又伏婬慾。禁於脈城。令其明力即
便離縛。又伏忿怒。禁於肉城。令其妙水即便  解脫。又伏愚癡。禁於皮城。令其妙火俱得解  脫。貪慾二魔。禁於中間。飢毒猛火。放令自
在。猶如金師。將欲鍊金。必先藉火。若不得  火。鍊即不成。其惠明使。喻若金師。其  [口*疑]  [口*留]  而云  [目*匿]
。猶如金釙。其彼飢魔。即是猛火。鍊五  分身。令使清淨。惠明大使。於善身中。使用飢  火。為大利益。其五明力。住和合體。因彼善
人。銓簡二力。各令分別。如此肉身。亦名故  人。即是骨．筋．脈．肉．皮。怨．嗔．婬．怒．癡。及貪  饞婬。如是十三。共成一身。以像無始無明境
界。第二暗夜。即是貪魔毒惡思惟諸不善性。  所謂愚癡．婬慾．自譽．亂他．嗔恚．不淨．破壞．  銷散．死亡．誑惑．返逆暗相。如是等可畏無明
暗夜。十二暗時。即是本出諸魔記驗。以是義  故。惠明大智。以善方便。如此肉身。銓救明  性。令得解脫。於己五體。化出五施。資益明
性。先從明相化出怜愍。加彼淨氣。次從明心  化出具足。加被明力。又於明思化出忍辱。加  被淨水。又於明意化出智惠。加被淨火呼嚧  瑟德  [口*勃]  嘍
[口*穫]  德。於語藏中加被智惠。其氣風  明水火．憐愍．誠信．具足．忍辱．智惠．及呼嚧  瑟德  [口*勃]  嘍  [口*穫]
德與彼惠明。如是十三。以像清  淨光明世界。明尊記驗。持具戒者。猶如日  也。

[1282b04]  第二日者。即是智惠。十二大王。從惠明化。像  日圓滿。具足記驗。第三日者。自是七種摩訶  羅薩本。每入清淨師僧身中。從惠明處。受得
五施。及十二時。成具足日。即像窣路沙羅夷。  大力記驗。如是三日及以二夜。於其師僧乃  至行者。並皆具有二界記驗。或時故人。與新
智人共相鬪戰。如初貪魔。擬侵明界。如斯記  驗。從彼故人。暗毒相中。化出諸魔。即共新人  相體鬪戰。如其新人不防記驗。廢忘明相。即
有記驗。其人於行無有憐愍。觸事生怨。即污  明性。清淨相體。寄住客性。亦被損壞。若當防  護。記驗警覺。逆逐怨憎。當行憐愍。明性相
體。還復清淨。寄住客性。離諸危厄。歡喜踴  躍。禮謝而去。

[1282b18]  或時新人忘失記念。於暗心中化出諸魔。共  新人心當即鬪戰。於彼人身有大記驗。其人  於行無有誠信。觸事生嗔。寄住客性。當即被
染。明性心體。若還記念。不忘本心。令覺驅  逐。嗔恚退散。誠信如故。寄住客性。免脫諸  苦。達於本界。或時新人忘失記念。即被無明。
暗毒念中。化出諸魔。共彼新人清淨念體即  相鬪戰。當於是人有大記驗。其人於行無有  具足。慾心熾盛。寄住客性。即當被染。如其
是人。記念不忘。於具足體善能防護。摧諸慾  想。不令復起。寄住客性。免脫眾苦。俱時清  淨。達於本界。

[1282c01]  或時於彼無明思中。化出諸魔。共新人思即  相鬪戰。如其是人。廢忘本思。當有記驗。其人  於行即無忍辱。觸事生怒。客主二性。俱時被
染。如其是人。記念不忘。覺來拒敵。怒心退  謝。忍辱大力。還當扶護。寄住客性。欣然解  脫。本性明白。思體如故。

[1282c07]  或時於被無明意中。化出諸魔。即共新人意  體鬪戰。如其是人。忘失本意。當有記驗。其  人於行多有愚癡。客主二性。俱被染污。如
其是人。記念不忘。愚癡若起。當即自覺。速能  降伏。策勤精進。成就智惠。寄住客性。因善業  故。俱得清淨。明性意體。湛然無穢。如是五
種。極大鬪戰。新人故人。時有一陣。新人因  此。五種勢力。防衛怨敵。如大世界。諸聖記  驗。憐愍以像。持世明使。誠信以像十天大王。
具足以像降魔勝使。忍辱以像地藏明使。智  惠以像催光明使。為此義故。過去諸聖及現  在教作如是說。出家之人。非其有礙肉身相
戰。乃是無礙。諸魔毒性。互相鬪戰。如此持  戒清淨師等。類同諸聖。何以故。降伏魔怨。不  異聖故。或時故人兵眾退敗。惠明法相寬泰
而遊。至於新人五種世界無量國土。乃入清  淨微妙相城。於其寶殿敷置法座。安處其中。  乃至心念思意等城。亦復如是。一一遍入。若
其惠明遊於相城。當知是師所說正法皆悉  微妙。樂說大明三常五大。神通變化具足諸  相。次於法中專說憐愍。

[1282c28]  或遊心城。當知是師樂說日月光明宮殿神  通變化具足威力。次於法中專說誠信。

[1283a01]  或遊念城。當知是師樂說大相窣路沙羅夷  神通變化具足默然。次於法中專說具足。

[1283a03]  或遊思城。當知是師樂說五明神通變現。次  於法中專說忍辱。

[1283a05]  或遊意城。當知是師樂說明使過去未來及  現在者神通變化隱現自在。次於法中專說  智惠。是故智者諦觀是師。即知惠明在何國
土。若有清淨雷那勿等。如是住持無上正法。  乃至命終不退轉者。命終已後。其彼故人及  以兵眾。無明暗力墮於地獄。無有出期。當即
惠明引己明軍。清淨眷屬直至明界。究竟無  畏。常受快樂。應輪經云。若雷那勿等身具善  法。光明父子及淨法風。皆於身中每常遊止。
其明父者即是明界無上明尊。其明子者。即  是日月光明。淨法風者。即是惠明。寧萬經云。  若雷那勿具善法者。清淨光明大力智惠。皆  備在身。即是新人功德具足。

[1283a18]  汝等諦聽。惠明大使。入此世界顛倒  [耳*巳]  城。屈  曲聚落。壞朽故宅。至於魔宮。其彼貪魔。為
破落故。造新穢城。因己愚癡。恣行五慾。或時  白鴿徵妙淨風勇健法子大聖之男入於此  城。四面顧望。唯見烟霧。周障屈曲。無量聚
落。既望見已。漸次遊行。至於城上。直下遙  望。見七寶珠。一一寶珠。價值無量。皆被雜  穢。纏覆其上。時惠明使。先取膏腴肥壤好
地。以已光明無上種子。種之於中。又於己體  脫出模樣及諸珍寶。為自饒益。大利興生。種  種莊嚴具足內性以為依柱真實種子依因此
柱得出五重無明暗坑。猶如大界。先意淨風  各有五子。與五明身作依止柱。於是惠明善  巧田人。以惡無明崎嶇五地而平填之。先除
荊蕀及諸毒草。以火焚燒。次當誅伐五種毒  樹。其五暗地。既平殄已。即為新人置立殿堂  及諸宮室。於其園中。栽蒔種種香花寶樹。然
後乃為自身莊嚴宮室寶座臺殿。次為左右  無數眾等。亦造宮室。其惠明使。以自威神。建  立如是種種成就。又翻毒惡貪慾暗地。令其
顛倒。於是明性五種淨體。漸得申暢。其五體  者。則相．心．念．思．意是。時惠明使。於其清淨  五重寶地。栽蒔五種光明勝譽無上寶樹。復
於五種光明寶臺。燃五常住光明寶燈。

[1283b13]  時惠明使。施五施已。先以驅逐無明暗相。伐  却五種毒惡死樹。其樹根者自是怨憎。其莖  剛強。其枝是嗔其葉是恨。菓是分拆。味是泊
淡。色是譏嫌。其次驅逐無明暗心。伐却死樹。  其樹根者自是無信。其莖是忘。枝是謟惰。葉  是剛強。菓是煩惱。味是貪慾。色是拒諱。其次
驅逐無明暗念。伐去死樹。其樹根者自是婬  慾。莖是怠惰。枝是剛強。葉是增上。果是譏  誚。味是貪嗜色是愛慾諸不淨業。先為後誨。
次逐暗思。伐去死樹。其樹根者自是忿怒。莖  是愚癡。枝是無信。葉是拙鈍。菓是輕蔑。味是  貢高。色是輕他。次逐暗意。伐去死樹。其樹根
者自是愚癡。莖是無記。枝是嫚鈍。葉是顧影  自謂無比。菓是越眾。莊嚴服飾。味是愛樂。瓔  珞真珠環釧諸雜珍寶串佩其身。色是貪嗜。
百味飲食資益肉身。如是樹者。名為死樹。貪  魔於此無明暗窟。勤加種蒔。

[1283c01]  時惠明使。當用智惠快利钁斧。次第誅伐已。  以已五種無上清淨光明寶樹。於本性地而  栽種之。於其寶樹溉甘露水。生成仙菓。先栽
相樹。其相樹者。根是怜愍。莖是快樂。枝是  歡喜。葉是羔眾。菓是安泰。味是敬慎。色是堅  固。次栽清淨妙寶心樹。其樹根者自是誠信。
莖是見信。枝是怕懼。葉是警覺。菓是勤學。味  是讀誦。色是安樂。次栽念樹。其樹根者自是  具足。莖是好意。枝是威儀。葉是真實。莊嚴諸
行。菓是實言。無虛妄語。味是說清淨正法。色  是愛樂相見。次栽思樹。其樹根者自是忍辱。  莖是安泰。枝是忍受。葉是戒律。菓是齋讚。味
是勤修。色是精進。次栽意樹。其樹根者自是  智惠。莖是了二宗義。枝是明法辯才。葉是權  變知機。能摧異學。崇建正法。菓是能巧問答。
隨機善說。味是善能譬喻。令人曉悟。色是柔  濡羔辭。所陳悅眾。如是樹者。名為活樹。

[1283c18]  時惠明使。以此甘樹。於彼新城微妙宮殿寶  座四面及諸園觀自性五地。於其地上而栽  種之。其中王者即是怜愍。其怜愍者。即是一
切功德之祖。猶如朗日諸明中最。亦如滿月  眾星中尊。又如國王花冠。於諸嚴飾最為第  一。亦如諸樹。其菓為最。又如明性。處彼暗
身。於其身中微妙無比。亦如素鹽。能與一切  上妙餚饌而作滋味。又如國王印璽。所印之  處無不遵奉。亦如明月寶珠。於眾寶中而為
第一。又如膠清。於諸畫色而作牢固。亦如石  灰。所塗之處。無不鮮白。又如宮室。於中有  王。因彼王故。宮得嚴淨。其怜愍者。亦復如
是。有怜愍者。則有善法。若無怜愍。修諸功  德。皆不成就。緣此事故。故稱為王。其怜愍  中。復有誠信。其誠信者。即是一切諸善之母。
猶如王妃。能助國王。撫育一切。亦如火力。通  熟萬物。資成諸味。又如日月。於眾像中。最尊  無比。舒光普照。無不滋益。怜愍誠信。於諸功
德成就具足。亦復如是。怕愍誠信。亦是諸聖  過去未來明因基址。通觀妙門。亦復三界煩  惱大海側足狹路。百千眾中。稀有一人。能入
此路。若有入者。依因此道。得生淨土。離苦解  脫。究竟無畏。常樂安淨。

[1284a12]  又惠明使。於魔暗身。通顯三大光明惠日。降  伏二種無明暗夜。像彼無上光明記驗。第一  日者。即是惠明。十二時者。即是勝相十二大
王。以像清淨光明世界無上記驗。第二日者。  即是新人清淨種子。十二時者即是十二次  化明王。又是夷數勝相妙衣。施與明性。以此
妙衣莊嚴內性。令其具足拔擢昇進永離穢  土。其新人日者。即像廣大窣路沙羅夷。十二  時者。即像先意及以淨風各五明子。并呼嚧  瑟德  [口*勃]  嚧
[口*穫]  德。合為十三光明淨體。以成一  日。

[1284a23]  第三日者。即是說聽及喚應聲。十二時者。即  是微妙相．心．念．思．意等。及與怜愍．誠信．具
足。忍辱．智惠等是。其此喚應。第四日者。以  像大界日光明使怜愍相等。十二時者。即像  日宮十二化女。光明圓滿。合成一日。

[1284a28]  其次復有兩種暗夜。第一夜者。即是貪魔。其  十二時者。即是骨．筋．脈．肉．皮等。及以怨．憎．
嗔恚．婬慾．忿怒．愚癡．貪欲．飢火。如是等輩。  不淨諸毒。以像暗界無始無明第一暗夜。第  二夜者。即是猛毒慾熾焰。十二時者。即是十
二暗毒思惟。如是暗夜。以像諸魔初興記驗。  時惠明日。對彼無明重昏暗夜。以光明力降  伏暗性。靡不退散。以是義故。像初明使降魔
記驗。又惠明使。於無明身。種種自在降伏諸  魔。如王在殿賞罰無畏。惠明相者。第一大王。  二者智惠。三者常勝。四者歡喜。五者懃修。六
者平等。七者信心。八者忍辱。九者直意。十者  功德。十一者齊心一等。十二者內外俱明。如  是十二光明。大時若入相心念思意等五種  國土。一一孳
[逽-右+(衣-〦)]  無量光明。各各現果亦復無  量。其菓即於清淨徒眾。而具顯現。

[1284b15]  若電那勿具足十二光明時者。當知是師與  眾有異。言有異者。是慕闍拂多誕等。於其身  心常生慈善柔濡別識。安泰和同如是記驗。
即是十二相樹初萌顯現。於其樹上。每常開  敷無上寶花。既開已輝光普照。一一花間。化  佛無量。展轉相生。化無量身。

[1284b21]  若電那勿內懷第一大王樹者。當知是師有  五記驗。一者不樂久住一處。如王自在。亦不  常住一處。時有出遊。將諸兵眾。嚴持器仗。種
種具備。能令一切惡獸怨敵悉皆潛伏。二者  不慳所至之處。若得儭施。不私隱用。皆納大  眾。三者貞潔防諸過患。自能清淨。亦復轉勸
餘修學者。令使清淨。四者於己尊師有智惠  者。而常親近。若有無智樂欲戲論及鬪諍者。  即皆遠離。五者常樂清淨徒眾。與共住止。所
至之處。亦不別眾獨寢一室。若有此者。名為  病人。如世病人。為病所惱。常樂獨處。不願親  近眷屬知識。不樂眾者。亦復如是。

[1284c04]  二智惠者。若有持戒電那勿等內懷智性者。  當知是師有五記驗。一者常樂讚歎清淨有  智惠人。及樂清淨智惠徒眾同會一處。心生
歡喜。常無厭離。二者若己智根見解狹劣。聞  他智者智惠言語。心無姤嫉。三者諸有業行。  常當勤學。心不懈怠。四者常自勤學。智惠方
便。諸善威儀。亦勸餘人。同共修習。五者於其  禁戒慎懼不犯。若誤犯者。速即對眾發露陳  悔。

[1284c13]  三常勝者。若有清淨電那勿等內懷勝性。當  知是師有五記驗。一者不樂讒謟狠悷。如有  是人亦不親近。二者不樂鬪諍諠亂。若有鬪
諍。速即遠離。強來鬪者。而能伏忍。三者若  論難有退屈者。不得承危。  [目*羔]  以稱快。四者輒  不漫陳。不問而說。若有來問。思忖而答。不令
究竟。因言被恥。五者於他語言。隨順不逆。亦  不強證。以成彼過。若於法眾。其心和合。無有  分拆。

[1284c22]  四歡喜者。若有清淨電那勿等內懷歡喜性  者。當知是師有五記驗。一者於聖教中所有  禁戒威儀進止。一一歡喜。盡力依持。乃至命
終。心無放捨。二者但聖所制。年一易衣。日一  受食。歡喜敬奉。不以為難。亦不妄證。云是諸  聖權設此教。虛引經論言通再受。求解脫者
不依此戒。三者但學已宗清淨  �  法。亦不求  諸  [耳*巳]  敗教。四者心常卑下。於諸同學而無憎  上。五者若謂處下流。不越居上身為尊首。視
眾如己。愛無偏黨。

[1285a03]  五勤修者。若有清淨電那勿等內懷懃性。當  知是師有五記驗。一者不樂睡眠妨修道業。  二者常樂讀誦。勵心不怠。同學教誨。加意喜
謝。亦不因教心生怨恨。己常懃修。轉勸餘者。  三者常樂演說清淨正法。四者讚唄禮誦。轉  誦抄寫。繼念思惟。如是等時。無有虛度。五者  所持禁戒。堅固不缺。

[1285a10]  六真實者。若有清淨電那勿等內懷真實性  者。當知是師有五記驗。一者所說經法。皆悉  真實。一依聖教。不妄宣示。於有說有。於無說
無。二者心意常以真實和同。不待外緣。因而  取則。三者所持戒行。每常真實。若獨若眾。心  無有二。四者常於己師心懷決定。盡力承事。
不生疑惑。乃至命終。更無別意。五者於諸同  學。勸令修習。以真實行。教導一切。

[1285a18]  七信心者。若有清淨電那勿等內懷信心性  者。當知是師有五記驗。一者信二宗義。心淨  無疑。棄暗從明。如聖所說。二者於諸戒律其
心決定。三者於聖經典不敢增減一句一字。  四者於正法中所有利益。心助歡喜。若見為  魔之所損惱。當起慈悲。同心憂慮。五者不妄
宣說他人過惡。亦不嫌謗傳言兩舌。性常柔  濡。質直無二。

[1285a26]  八忍辱者。若有清淨電那勿等內懷忍辱性  者。當知是師有五記驗。一者心恒慈善。不生  忿怒。二者常懷歡喜。不起恚心。三者於一切
處心無怨恨。四者心不剛強。口無麁惡。常以  濡語說可眾心。五者若內若外。設有諸惡煩  惱對值來侵辱者。皆能忍受。歡喜無怨。

[1285b03]  九直意者。若有清淨電那勿等內懷直意性  者。當知是師有五記驗。一者不為煩惱之所  繫縛。自歡喜。清淨直意。二者但於法中。若
大若小。所有諮問。恭敬領受。隨喜善應答。三  者於諸同學。言無反難。不護己短。而懷嗔  恚。四者言行相副。心恒質直。不求他過。以成
鬪競。五者法內兄弟。若於聖教心有異者。當  即遠離不共住止。亦不親近。共成勢力。故惱  善眾。

[1285b12]  十功德者。若有清淨電那勿等內懷功德性  者。當知是師有五記驗。一者所出言語不損  一切。恒以慈心善巧方便。能令眾人皆得歡
喜。二者心恒清淨。不恨他人。亦不造愆令他  嗔恚。口常柔耎。離四種過。三者於尊於卑不  懷妬嫉。四者不奪徒眾經論弟子。隨所至方
清淨住處歡喜住止。不擇華好。五者常樂教  悔。一切人民。善巧智惠。令修正道。

[1285b20]  十一齊心一等者。若有清淨電那勿等內懷  齊心性者。當知是師有五記驗。一者法主慕  闍拂多誕等所教智惠。善巧方便威儀進止。
一一依行不敢改換。不專己見。二者常樂和  合。與眾同住。不願別居。各興異計。三者齊心  和合。以和合故。所得儭施共成功德。四者常
得聽者恭敬供養。愛樂稱讚。五者常樂遠離  調悔戲笑。及以諍論。善護內外。和合二性。

[1285b28]  十二內外俱明者。若有清淨電那勿等內懷  俱明性者。當知是師有五記驗。一者善拔穢  心。不令貪慾。使己明性常得自在。能於女人
作虛假想。不為諸色之所留難。如鳥高非不  殉羅網。二者不與聽者偏交厚重。亦不固戀  諸聽者家。將如己舍。若見法外俗家損失及
愁惱事。心不為憂。設獲利益及欣喜事。心亦  如故。三者若行若住。若坐若臥。不寵肉身求  諸細滑衣服臥具飲食場藥鳥馬車乘以榮其
身。四者常念命終險難苦楚危厄之日。常觀  無常及平等王。如對目前。無時暫捨。五者自  身柔順。不惱兄弟及諸知識。不令嗔怒。亦不
望證。令他惡名。常能定心。安住淨法。如是等  者。名為十二明王寶樹。我從常樂光明世界。  為汝等故。持至於此。欲以此樹栽於汝等清
淨眾中。汝等上相善慧男女。當須各自於清  淨心栽植此樹。令使增長。猶如上好無砂鹵  地。種一收萬。如是展轉。至無量數。汝等今
者。若欲成就無上大明清淨果者。皆當莊嚴  如是寶樹。令得具足。何以故。汝等善子。依此  樹菓得離四難及諸有身。出離生死。究竟常
勝。至安樂處。爾時會中諸慕闍等。聞說是  經。歡喜踴躍。歎未曾有。諸天善神。有礙無  礙。及諸國王。群臣士女。四部之眾。無量無
數。聞是經已。皆大歡喜。悉能發起無上道  心。猶如卉木值遇陽春。無不滋茂敷花結菓  得成熟。唯除敗根不能滋長。

[1285c26]  時慕闍等。頂禮明使。長跪叉手。作如是言。唯  有大聖。三界獨尊。普是眾生慈悲父母。亦是  三界大引道師。亦是含靈大醫療主。亦是妙
空能容眾相。亦是上天包羅一切。亦是實地  能生實果。亦是眾生甘露大海。亦是廣大眾  寶香山。亦是任眾金剛寶柱。亦是巨海巧智
船師。亦是火坑慈悲救手。亦是死中與常命  者。亦是眾生明性中性。亦是三界諸牢固獄  解脫明門諸慕闍等。又啟明使。作如是言。唯
大明一尊能歎聖德。非是我等肉舌劣智稱  讚如來功德智惠。千萬分中能知少分。我今  勵己小德小智。舉少微意歎聖弘慈。唯願大
聖。垂怜愍心。除捨我等曠劫已來無明重罪。  令得銷滅。我等今者不敢輕慢。皆當奉持無  上寶樹。使令具足緣此法。水洗濯我等諸塵
重垢。令我明性常得清淨。緣此法藥及大神  呪。呪療我等多劫重病。悉得除愈。緣此智惠  堅牢鎧伏。被串我等。對彼怨敵。皆得強勝。緣
此微妙眾相衣冠。莊嚴我等。皆得具足。緣此  本性光明模樣。印  [禾*(ㄆ/虫)]  我等。不令散失。緣此甘  膳百味飲食。飽足我等。離諸飢渴。緣此無數
微妙音樂。娛樂我等。離諸憂煩。緣此種種奇  異珍寶。給施我等。令得富饒。緣此明網。於  大海中撈渡我等。安置寶船。我等今者上相
福厚。得覩大聖殊特相好。又聞如上微妙法  門。蠲除我等煩惱諸穢。心得開悟。納如意珠。  威光得履缶道過去諸聖不可稱數。皆依此
門得離四難及諸有身。至光明界。受無量樂。  唯願未來一切明性得遇如是光明門者。若  見若聞。亦如往聖及我今日。聞法歡喜。心得
開悟。尊重頂受。不生疑慮。時諸大眾。聞是  經已。如法信受。歡喜奉行。

* * *

【經文資訊】大正藏第 54 冊 No. 2141B 波斯教殘經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
