文殊師利普超三昧經卷中


西晉月氏三藏竺法護譯

幼童品第四

[0413b24]  爾時世尊告舍利弗：「假使有人為族姓子、若  族姓女欲疾滅度，當發無上正真道意。所以  者何？今吾覩見懼終始難，而不肯發無上正
真道意，志願聲聞疾欲滅度，續在生死而有  所慕。然諸菩薩通達精進，等住於法逮諸通  慧為一切智。所以者何？乃往久遠過去世時，
不可計會、不可思議無央數劫，時有如來號  一切達，興出于世，如來、至真、等正覺、明行成  為、善逝、世間解、無上士、道法御、天人師，為佛、眾  祐！」

[0413c04]  佛告舍利弗：「其一切達如來正覺，聲聞集  會有百億眾，其佛壽命住百千歲。佛有聲聞  上首弟子，智慧巍巍，名曰超殊；神足飄捷，次
名大達。於時如來興五濁世，明旦正服著衣  持鉢，與諸聖眾眷屬圍遶，有大國號名聞物，  入於斯城而行分衛。其大聲聞智慧最尊侍
佛之右，神足最上侍佛之左，智慧博聞最殊  勝者隨從佛後，八千菩薩而在前導，或化現  身若如帝釋、或如梵天、如四天王、或天子形，  嚴治道路。」

[0413c13]  佛告舍利弗：「彼時如來向欲入城，  見三幼童眾寶莊挍瓔珞其身，逍遙中路而  共遊戲。時一幼童遙見如來晃然顯赫威神
巍巍，端正無倫諸相寂定，志性澹泊獲  上調順，第一靜寞降伏諸根，如仁賢龍象、  如大淵渟清澄無垢，有三十二大人相、八十
種好遍布其體，如日出時光燿奕奕，與大眾  俱如星中月。時一幼童謂二童曰：『汝等豈見  如來乎？是者則為一切之尊無上眾祐！為世
福田，光明灼灼煒曄難當，吾等僉然宜供養  之，其進施者利慶弘大。』以頌讚曰：

「『斯者眾生尊！　　福田無有上；  
當供俱供養，　　施此祚無量。』

[0413c26]  「第二幼童曰：

「『今我無異花，　　亦無雜澤香；  
斯聖無等倫，　　當何以供養？』

[0413c29]  「於是一童即脫頸著珠瓔價直百千，以頌讚  曰：

「『當以此供養，　　無上之福田；  
何所明智者，　　見斯有所悋？』

[0414a04]  「於時二童効彼童子，各各解脫頸著珠瓔，以  手執持，而歌頌曰：

「『具供養正覺，　　度汎湍江波；  
脫無量志意，　　住于平等法。』

[0414a08]  「爾時一童謂二童曰：『汝等以斯德本何所志  求？』一童子曰：

「『其在世尊傍，　　右面大聲聞；  
智慧尊第一，　　吾誓願如斯！』

[0414a12]  「二童子曰：

「『猶如世尊傍，　　左面大聲聞；  
神足超最尊，　　吾誓願如斯！』

[0414a15]  「於時二童謂一童曰：『族姓子！以斯德本欲誓  何願？』一童報曰：

「『如今者如來、　　至真等正覺！  
普見一切達！　　猶若師子步。  
炤燿大眾會，　　吾身誓若斯！  
三界尊第一，　　度脫諸十方。』

[0414a21]  「時一幼童，這說此已，尋虛空中八千天子俱  讚歎曰：『善哉善哉！快說此言，今仁發意，天  上世間悉蒙救護。』」

[0414a23]  佛告舍利弗：「時一切達如  來正覺邊，有侍者名曰海意，博聞最尊，而告  之曰：『寧見三童各執珠瓔而遊來乎？』對曰：『已
見。天中之天！』世尊告曰：『比丘！欲知中央幼童，  建其志性巍巍難量；一一步中超越百劫終  始之患。其一舉足功德之本，當更百臨轉輪
聖王，受帝釋位亦復如斯！昇生梵天為梵天  王亦當如是！一一舉足功德之本更見百佛。』  時三幼童往詣一切達如來所，稽首足下，以
寶珠瓔散世尊上。其發小意為聲聞者，所散  珠瓔住兩肩上；其一童發諸通慧心，所散  珠瓔在於佛上虛空之中，變為交露重閣、棚
帳，四峙周障莊嚴平等，化於其中而為床  座，如來處之。

[0414b07]  「於是一切達如來尋而欣笑。侍  者啟問：『唯然，世尊！以何故笑，笑會有意？』如  來告曰：『海意！汝覩於斯二童發聲聞意，手執
珠瓔散如來乎？』對曰：『已見。大聖！』又告比丘：『欲  知二童懼生死難，發怯弱意意求救護，猶是  不發無上正真道意，欲得聲聞為尊弟子，然
後來世皆當得證，一者智慧最尊，二者神足  無雙。』」

[0414b14]  佛告舍利弗：「卿意疑乎？時中央童發諸  通慧者，則吾身是！願右面童者，舍利弗是；願  左面童者，大目揵連是。舍利弗！觀卿等本時
懼生死難，雖殖德本不能發無上正真道意，  心志怯弱欲疾滅度不能超速，甫因吾法而  得無為，今寧覩吾諸通慧耶？汝等之友為佛
弟子乃得解脫，以是之故當作斯觀。假使有  人欲成滅度，當發無上正真道意。所以者  何？所言超速，謂諸通慧莫能過者，諦而無欺
其乘第一，普安一切群生之類，則諸通慧  也。為最微妙特尊無上；為無等倫無有疇  匹；為無雙比無能出來，無罣礙乘，一切聲
聞、緣覺之乘所不能及，是則名曰諸通慧乘。」

[0414b27]  佛時說斯大乘法典，則一萬眾人發無上正  真道意。

[0414b28]  應時彼諸大聲聞、賢者舍利弗、大  目揵連、大迦葉、離越、阿難、律惒利、分耨文  陀尼子、尊者須菩提等，自投于地稽首佛足，
俱白世尊：「唯然，大聖！若族姓子、族姓女發大  意者，當供養之，微妙解脫處至真行。所以  者何？正使百千諸佛世尊為吾等說諸通慧
行，不能堪任無有勢力，發通慧心一切慧者  無所罣礙殊勝難及，寧令吾等犯五逆罪，  在於無間而不中止，不捨於無上正真道意
而為聲聞。所以者何？設犯逆罪墜于地獄受  諸苦毒，其痛會畢從地獄出而不違遠。無所  罣礙諸通慧心，計如今者當何所施無所堪
諧，焚燒正真敗壞根原，於茲佛慧無罣礙智  非是佛器。譬如終沒之士無益親屬；吾等如  是，以聲聞乘而志解脫，捨於一切、無益眾生。
譬如此地多所饒潤一切群萌，二足、四足、若  多足者。如是世尊！其發無上正真道意，天上  天下蒙恩獲度。」

無吾我品第五

[0414c18]  爾時世尊說斯本末向欲竟已，王阿闍世乘  駟馬將四部兵象車步騎，往  詣  佛所稽首佛  足，右遶三匝退坐一面，白世尊曰：「唯，天中天！
眾生所住，何所依因？何緣而興？何由得罪？」

[0414c21]  佛  告王曰：「已住吾我、人、壽、命者，眾生由此而造  罪釁，依猗貪身興緣顛倒，群萌因斯而起災  患。」

[0414c24]  又問：「其貪身者根原所在？」

[0414c24]  世尊答曰：「其  貪身者無慧為本。」

[0414c25]  又問：「其無慧者何所為本？」

[0414c26]  答曰：「所念邪支則是其本。」

[0414c26]  又問：「所念邪支  何所是根？」

[0414c27]  答曰：「虛偽是根。」

[0414c27]  又問：「虛偽何所  是根？」

[0414c28]  答曰：「無實諸想是則為根。」

[0414c28]  又問：「無實  諸想何所是根？」

[0414c29]  答曰：「謂無所有無覺是根。」

[0414c29]  又  問：「何謂無有無覺？」

[0415a01]  答曰：「謂無生無有是謂無  覺。」

[0415a02]  又問：「不生不有當何計之？數在何所？」

[0415a02]  答曰：  「其不生不有，彼無有計。」

[0415a03]  又問：「狐疑之事何因  緣起？」

[0415a04]  答曰：「其狐疑者從猶豫起。」

[0415a04]  又問：「猶豫為  何所是？」

[0415a05]  答曰：「賢聖所說誠諦之語，聞則懷疑，  斯謂猶豫。」

[0415a06]  又問：「何所賢聖何言審諦？」

[0415a06]  世尊答  曰：「其賢聖者，謂除一切愛欲諸見；其審諦者，  知一切法悉無所有。」

[0415a08]  王阿闍世白世尊曰：「所  謂賢聖無所有者，實為虛偽，世尊安住從已  勞塵，而造立之猗著于世間，諸賢聖所講
說者，而心猶豫，獲不可計殃釁之罪。我乎，世  尊！父無愆咎，無所  羈  綴而危其命。貪國土  故或於財寶，迷于榮貴荒於產業，耽利宰民
而圖逆害，持疑怵惕不能自寧，若在歡會戲  樂無娛；若在中宮婇女嬉遊；若坐、若臥有  所決正；若在獨處聽省國事處群僚上，晝夜
憂悸不能捨却沈吟之結；不歆飲食，雖有美  饌不以為甘；其目昧昧所覩瞢瞢，顏貌憔悴  心恒戰灼所處不安，畏壽終後墜于地獄。仰
惟如來！其恐怖者能使無懼；其盲冥者惠授  眼目；其沈沒者而拯拔之；遭苦惱者使獲大  安；無所歸者而受其歸；其無護者而為救濟；
其貧窮者給施財業；其有病者消息療治；其  墮邪徑示以正路；其在正路為興大哀；其心  忍勞不以為患，等恤群黎其慈堅固究竟本  末，不以苦樂而有動轉。

[0415a26]  「如來所興救度眾生，  無所遺漏不捨一人。私怙世尊！垂恩安慰除  其惶懅，孤無有救惟為作救，令飢渴者而得
飽滿，今已虛乏而欲躄地惟蒙扶接；今  無所歸願受其歸；今已沈沒願加拯拔，我身  得無墮大地獄至于無擇。唯然，大聖！如應說
法決我狐疑，解散愁結令無猶豫，使其重罪  而得微輕。」

[0415b04]  於時世尊而心念曰：「王阿闍世所  說聰達而甚微妙，所入之法甚為優奧，其餘  人者莫能堪任為決狐疑令無餘結，其惟  濡首能雪滯礙。」

[0415b07]  時舍利弗承佛聖旨，謂王阿  闍世：「欲辨疑惑，當饌餚饍請濡首童真，則  當決王虛偽、塵勞、狐疑之結，鎮安國土及與中
宮，受王床榻眾諸供饍，中宮婇女及諸侍  從獲無量福，羅閱祇城摩竭大國，無數眾生  皆亨利議。」

[0415b12]  阿闍世王即前啟白濡首童真：  「惟加愍哀，與其營從受小飡食。」

[0415b13]  濡首答曰：「大  王且止！已具足供。於正法律未有是記，受于  衣服若食饍具悕望加哀。」

[0415b15]  王則又曰：「當何陳  露呈現丹赤？」

[0415b16]  濡首答曰：「假使，大王！聞深妙  業殊特真議，不恐不怖、不以畏懅、不以震慴、  不難不懼，乃為加哀。正使，大王！不想念法，亦
非無想，無想不想，如是行者乃為加哀。縱使，  大王！不想去心亦無不想，不念來心亦無不  想，於現在心亦無所受，乃為加哀。設使，大王！
不墮邪見亦不滅除；亦無所見亦無不見，乃  為加哀。」

[0415b23]  王阿闍世又白濡首曰：「今之所說悉  法所載，惟見愍傷當受其請？」

[0415b24]  濡首答曰：「王  當知之！法律所載，不以恩施供養分衛衣食  之饍。若使，大王！不計有我、不計有人、不計有
壽、不計有命，乃為加哀，為受供施。設使，大王！  不自愛身、不愛他人，悉無所取，乃為加哀。假  使，大王！不攝斂心、不計因緣、不在陰種諸
入之事，無有內法無有外法，不受三界不度  三界，無善不善無德不德，不處於世亦不  度世，無罪無福，亦無有漏亦無不漏，亦不有
為亦不無為，不捨生死不受滅度，是為加  哀。」王答曰：「唯然、濡首！吾當啟受如斯法議，  以是之故當就余請，哀垂愍傷下劣徒類？」

[0415c06]  濡  首答曰：「王當了之！設使諸法，有所猗者、有  所受者、有所得者、有所救護，則不蒙哀，不
得至安。如使於法，有所著者而為想念，有所  立處而為放逸，皆為依著想念有處放逸之  護。設使，大王！究竟望畢，極至永安乃無有患，
如令大王復有所作，則不荷哀不至安隱。」

[0415c12]  王  阿闍世又問濡首曰：「受何所法而無有患至  無所有？」

[0415c14]  濡首答曰：「若了空者，而無所作，亦無  所不作；無想無願，亦無有作，亦無不作。若  使，大王！有所造立而為行者，身口意行則是
所作。假使不有所作，亦無所行，以身口意  而無所造，則無所作。是故，大王！一切諸法悉  無有相，其無所行無所有者，則是其相。」

[0415c19]  又問  濡首：「何謂所行而無所行，不有所造亦無不  造，不增不減？」

[0415c21]  濡首答曰：「假能不念過去已盡，  不念當來未至，不念現在而無所起，不想有  常無常，是為無行亦無不行，其能等色於諸
因緣，而為眾緣不增不減。」

[0415c24]  又問濡首：「塵勞  之欲為是道乎？云何與合？」

[0415c25]  濡首答曰：「王意云  何？其曰明者與冥合耶？」

[0415c26]  答曰：「不也。日明這  出眾冥  [梳-木+日]  滅。」

[0415c27]  「王寧別知冥所去處乎？在於何  方積聚何所？」

[0415c28]  答曰：「不及。」

[0415c28]  濡首曰：「如是，大王！興  道慧者塵勞則消，不知塵勞之所湊處，亦無  有處、無有方面，以是之故當了知之，道與塵
勞而不俱合，又等塵勞則名曰道。等於道者  塵勞亦等，塵勞與道等無差特，一切諸法亦  復平等。假使分別如斯議者，塵勞則道。所以
者何？以塵勞故現有道耳！塵勞無形亦無所  有，其求塵勞者則為道也。」

[0416a06]  王又問曰：「云何  求於塵勞而為道乎？」

[0416a07]  濡首曰：「設有所求不越  人心，亦不念言是者塵勞，是為道也。以是之  故塵勞為道，其塵勞者亦入於道。」

[0416a09]  王又問曰：  「云何塵勞而入於道？云何為行？」

[0416a10]  濡首曰：「於一  切法而無所行，乃為道行；於一切法亦無不  行，是為道行。」

[0416a12]  王又問曰：「行道如斯為何歸趣？」

[0416a13]  濡首曰：「如是行者為無所趣。」

[0416a13]  王又問曰：「道豈  不至泥洹乎？」

[0416a14]  濡首問曰：「寧有諸法至滅度乎？」

[0416a15]  答曰：「不也。」

[0416a15]  濡首曰：「是故，大王！至無所至為賢  聖道。」

[0416a16]  又問曰：「其賢聖者為何所處？」

[0416a16]  濡首曰：  「其賢聖道則無所住。」

[0416a17]  又問曰：「其賢聖道，不處  禁戒博聞定慧乎？」

[0416a18]  濡首曰：「賢聖戒者，無有  行相、無放逸相為聖定意；無所著相為聖定  意；無所念相為聖智慧。王意云何？其無所行
無有放逸，有所處乎？」

[0416a21]  答曰：「不也。」

[0416a21]  濡首曰：「以  是之故，王當知之，無所住者則賢聖道。」

[0416a22]  王  又問曰：「族姓子、族姓女云何向道？」

[0416a23]  濡首曰：「假  使所求不覩諸法有常無常，亦無所得，不  計諸法有淨無淨、有空無空、若我無我、若苦
若樂；於諸法者亦無所得，不見諸法在於終  始若滅度者，如是行者為向於道。」

[0416a27]  王阿闍世  白濡首曰：「以是之故惟當受請，因斯使余離  諸顛倒，令得解脫分別淨行，與諸眷屬而就  宮食。」

[0416b01]  濡首曰：「向者說之，悉無所有、無有生者，  無有善哉與不善哉！其無所有、無有解脫，其  解脫者則無所有，亦無解脫亦無脫者。所以
者何？一切諸法皆自然淨。」

[0416b04]  爾時世尊告濡首  曰：「受阿闍世王請，以此之緣令無數人逮得  利誼至安隱度。」

[0416b06]  濡首童真見世尊勸，則言：  「唯諾、當受其請，不敢違失如來教故。」

[0416b07]  阿闍世  王歡喜踊躍，已見受請善心生焉，稽首佛足  及濡首童真、一切聖眾，便退還出請舍利弗：  「濡首眷屬為有幾人？」

[0416b10]  舍利弗答曰：「五百人俱  而當往就。」

[0416b11]  王入于城還於宮中，即夜興設若  干食饍百種之味，施五百榻，無量坐具而敷  其上，莊嚴宮殿懸繒幡蓋，燒名雜香而散眾
花，及四衢路普城內外，皆悉掃除灑以香  汁，令國人民男女大小，莊  挍  嚴飾齎持香  花，咸俱奉  [這-言+印]  濡首童真！

總持品第六

[0416b18]  於是濡首於初夜中，從其室出而自思念：「吾  身不宜與少少人眷屬而俱就於王請。今吾  且當詣異佛土請諸菩薩，皆令普聞講說經
法斷諸狐疑，就阿闍世王宮而食。」

[0416b21]  濡首童真  如勇猛士屈伸臂頃忽然不現，斯須超越八  萬佛國，至于東方常名聞界，其佛號離聞  首如來、至真、等正覺，今現在說法，為諸菩薩
說清淨典。其佛世界，如來一時等轉六度無  極，自然通達，具足廣宣不退轉法。其佛國土，  一切諸樹若干種花，菓實茂盛，每從其樹常
自然出佛聲、法聲、不退轉輪菩薩眾聲，是故  世界號常名聞。斯道寶聲常不斷絕，故曰  常名聞。

[0416c01]  濡首童真詣離聞首佛所，稽首足下  白其如來：「唯然，世尊！遣諸菩薩與余俱往至  于忍界，詣阿闍世宮而就其請。」

[0416c03]  離聞首如來  告諸菩薩曰：「諸族姓子！與濡首俱詣忍世界，  從意所樂。」於是會中二萬二千菩薩大士同
時發聲應：「唯，世尊！我等願與濡首俱詣忍界。」

[0416c07]  於是濡首與二萬二千菩薩，從常名聞國忽  然不現，至於忍界自處其室。濡首會諸菩薩  大士，而於初夜說總持法。

[0416c09]  「何謂總持？所以總  持統御諸法  (一)  。心未嘗忘  (二)  。所至無亂  (三)  。其  心未嘗有捨廢時  (四)
。學智慧業  (五)  。精覈諸法  審諦之義  (六)  。分別正慧  (七)  。得果證者但文字  耳  (八)  。度至寂然  (九)
。條列一切諸法章句  (十)  。攬  賢聖要  (一)  。不斷佛教  (二)  。不違法令  (三)  。攝取一  切賢聖之眾  (四)
。於諸經法部分典籍  (五)  。入於一  切殊絕智慧  (六)  。不著眾會亦不怯弱  (七)  。遊步  眾會宣揚經典無所畏憚  (八)
。出諸天音料簡明  智  (九)  。於天、龍、神、阿須倫、迦留羅、真陀羅、摩休  勒，探暢其音而為說法  (二十)  。出釋梵音  (一)  。覺了
平正知諸根原  (二)  。識練邪見諸所立處  (三)  。總  持觀察一切眾生根原所趣  (四)  。所住等心  (五)  。  於世八法而不動轉
(六)  。具足一切真正之法  (七)  。  隨其罪福報應果證而為說法  (八)  。興發眾生  所造志業  (九)  。立諸群黎處于禁戒  (三十)
。其慧普  入  (一)  。為諸眾庶代負重擔  (二)  。不以勤勞而有  患厭  (三)  。解脫諸法本性清淨  (四)  。以斯本淨而為  人演
(五)  。以本淨慧解說道誼  (六)  。慧無罣礙  (七)  。  習設法施  (八)  。其心堅固未嘗懈惓  (九)  。有所說  者無有疑結
(四十)  。不貪一切供養利入  (一)  。而不忘  捨諸通慧心  (二)  。力勵集累眾行基靖  (三)  。布施  無厭而每勸助於諸通慧  (四)
。禁戒無厭以斯勸  化一切眾生  (五)  。忍辱無厭求佛色像  (六)  。精進無  厭積眾德本  (七)  。一心無厭修行專精使無眾  冥  (八)
。智慧無厭入一切行  (九)  。以道法業於此一  切而無所生  (五十)  。

[0417a06]  「諸族姓子！所謂總持，攝取一切  不可思議諸法要誼，持諸法無所行無行，故  曰總持。

[0417a08]  「又族姓子！其總持者攝持諸法。何謂  總持諸法？攬執諸法一切皆空、攬執諸法一  切無想、攬執諸法一切無願；離諸所行寂寞
無形；悉無所有亦無所覺；亦無所行無有處  所；亦無所生亦無所起；亦無所趣亦不滅  盡；無來無往亦無所壞；亦無所度亦無所
敗；亦無所淨亦無不淨；亦無所嚴亦無不嚴；  亦無所著亦無所有；亦無所見亦無所聞；亦  無所忘亦無所教；亦無有漏亦無想念；亦
不離想無應不應、亦無顛倒亦無滿足；無我  無人無壽無命；亦無放逸亦無所受、亦無所  取亦無殊特，猶如虛空無有名聞、亦無所
獲無所破壞、亦無有二。審住本際，一切法界、  一切諸法，住於無本。是謂總持。

[0417a21]  「又族姓子！一  切諸法，譬若如幻而悉自然。總持諸法，自然  如夢、自然如野馬、自然如影、自然如響、自
然如化、自然如沫、自然如泡、自然如空。分別  諸法而如此者，是謂總持。」

[0417a26]  濡首曰：「譬如，族姓子！地之所載，無所不統，不  增不減，亦無所置，不以為厭。假使菩薩得總  持者，則能利益一切眾生，恩施救濟無央數
劫，眾德之本至諸通慧，心而總統持，亦無  所置，不以為厭。

[0417b02]  「譬如，族姓子！於斯地上，一切眾生而仰得活，  兩足四足靡不應之。菩薩大士得總持者亦  復如是，於群生類多所饒益。

[0417b05]  「譬如，族姓子！藥草、樹木、百穀、眾果皆因地生。  假令菩薩逮得總持亦復如是，便能興闡一  切德本諸佛之法。

[0417b08]  「譬如，族姓子！地之所載亦無所置，亦不憂慼，  不動不搖，不以增減。菩薩如是亦無所置，不  以憂慼，不增不減，亦不動搖。

[0417b11]  「譬如，族姓子！於斯地上悉受天雨不以為厭。  菩薩如是逮總持者，悉受一切諸佛典誥，及  諸菩薩一切緣覺、聲聞之法，餘正見士、平等
行者、沙門、梵志、一切眾生，天上世間聞其說  法不以為厭，聽所說經不以為惓。

[0417b16]  「譬如，族姓子！地之所種皆以時生不失其節，  亦不違錯應時滋長。菩薩如是逮得總持，統  攝一切諸功德法，不侵欺人，亦不失時，具足
所行坐於佛樹，處在道場至諸通慧。

[0417b20]  「譬如，族姓子！勇猛高士在於邦域而入戰  鬪，降伏怨敵無不歸依。菩薩如是得總持者，  處於道場坐於佛樹，降伏眾魔。

[0417b23]  「譬如，族姓子！撿一切法有常無常，若微妙者  安隱非我，及計無常、及諸瑕穢、及苦非我。所  以者何？惟族姓子！已離二故，則謂總持。

[0417b26]  「譬如，族姓子！虛空無不受持，亦非總持亦無  不持。菩薩如是得總持者，攬攝一切諸法之  要。

[0417b29]  「譬如，族姓子！一切諸法及諸邪見，皆悉為空  悉總持之。菩薩如是得總持者，無所不攬。總  持如是，救攝一切諸法之誼，是為，族姓子！計
總持者無有盡時。已無有盡則無放逸；已  無放逸則處中間；已等處者即無有身，則  虛空界已如虛空，虛空及地則無有二。」

[0417c05]  濡  首童真說此言時，五百菩薩得斯總持。

三藏品第七

[0417c08]  時濡首童真於中夜為菩薩大士講三篋藏  菩薩祕典。「何謂菩薩篋藏祕要？都諸經法無  不歸入於此篋藏。若世俗法度世法、有為法
無為法；若善法不善法、有罪無罪法、有漏無  漏法，悉來歸趣入菩薩藏。所以者何？菩薩篋  藏經典要者，曉了一切諸法之誼。譬，族姓
子！此三千大千世界，百億四天下大地、百億  日月、百億須彌山王、百億大海，悉卷合入  三千大千世界為一佛土。如是，族姓子！若凡
夫法及餘學法；若聲聞法緣覺法；若菩薩法  及與佛法，悉來入歸菩薩篋藏。所以者何？菩  薩篋藏一切攝護，聲聞、緣覺將養大乘。譬，族
姓子！其樹根株堅固盛者，枝葉華實則為滋  茂。

[0417c21]  「又族姓子！設有攝取菩薩篋藏菩薩大士，  則為攝取一切諸乘，將養一切眾德之法。菩  薩藏者名無量器，所以名曰無量器者，譬如
大海受無量水，為包含器不可計實。諸龍、  鬼、神、揵沓惒、阿須倫、迦留羅、真陀羅、摩睺勒  及眾生類、在禽獸者，含受此等為無限器。菩
薩藏者經典祕要亦復如是，為無限施、聞、戒、  定、慧、度知見器，以故名曰菩薩篋藏。譬如含  血之類生大海者，以生於彼不飲餘水惟服
海水。菩薩如是行菩薩藏，不於餘法有所造  行，惟常修行諸通慧誼，以故名曰菩薩篋  藏。

[0418a03]  「又族姓子！菩薩有斯三篋要藏。何謂三？  一曰聲聞，二曰緣覺，三曰菩薩藏。聲聞藏  者，承他音響而得解脫。緣覺藏者，曉了緣
起十二所因，分別報應因起所盡。菩薩藏者，  綜理無量諸法正誼自分別覺。

[0418a07]  「又族姓子！  其聲聞乘無有三藏，其緣覺者亦無斯藏，諸  所說法菩薩究練三藏祕要，因菩薩法而生
三藏——聲聞、緣覺、無上正真道，故曰三藏。菩薩  說法勸化眾生，令處三乘——聲聞、緣覺、無上正  覺，是故菩薩，名曰三藏。有斯三藏無餘藏
學。何謂為三？聲聞學、緣覺學、菩薩學。何謂  聲聞學？但能炤己身行之相；緣覺學者是謂  中學；行大悲者謂菩薩學，至無量慧攝取大
哀。其聲聞者，不學緣覺之所學者，亦不曉了；  其緣覺者，不學菩薩所學，亦不曉了。又菩薩  者，悉學聲聞所遵學者，皆曉了之不願樂彼，
亦不勸助修其所行；學於緣覺所遵學者，悉  曉了之不願樂彼，亦不勸化使修其乘。又菩  薩者，學於菩薩當所學者，悉曉了之，願樂勸
修其乘所行，勸所行已則說聲聞所行解脫，  亦講緣覺所行解脫，分別菩薩所遵解脫。如  是，族姓子！其有曉了此所學者，是則名曰菩
薩篋藏，如琉璃器有所盛者，應時一切示  自然性如琉璃色。

[0418a26]  「如是，族姓子！菩薩假使入  菩薩藏，所可遊居於諸法者，見一切法悉為  佛法。菩薩假使入菩薩藏，不覩諸法而有處
所，設有覺了諸佛乘者，不見諸法之所像類，  其不學於菩薩學者，則見諸法而有處所。設  學菩薩之所學者，不見諸法而有處所；設
學菩薩之所學者，不見諸法有所住處，其不  修行，計斯一切皆為自然。如是，族姓子！假使  菩薩入菩薩藏，在在所行所遊諸法，一切
悉見諸佛之法。假使菩薩入菩薩藏，不見  諸法有所像類，設使曉了諸佛法者，則亦不  覩諸法之處。學菩薩學，不見諸法之所歸
趣，其不修觀，彼則覩見一切諸法，而有逆順。  一切眾生覩不順者，菩薩皆見諸法順正。覩  於諸法，無有一法非佛法者，是故名曰菩薩  篋藏。

[0418b12]  「又族姓子！菩薩藏者說無崖底，文字  所演順而應時不可計量，所立之處不可思  議，垂顯光明靡不通達，無有邊際莫不炤曜，
多所利益悉令歸趣，於諸通慧而令群萌悉  樂無本。假使有學，於彼學者、甫當學者，一切  悉當入此菩薩篋藏，則至大乘。已欲學者、方
當獲者、其不至者，悉使得至而令普入。」

[0418b18]  如是  濡首為諸菩薩眾會者，在於中夜說菩薩藏  經典祕要，廣分別演誼歸所趣。

不退轉輪品第八

[0418b22]  濡首童真復於後夜，為諸菩薩大士，廣宣講  說不退轉輪金剛句跡。「何謂不退轉輪？又族  姓子！所以名曰不退輪者，如今菩薩說
經法時，若來聽者悉獲誼歸不復迴還，便  而講說不退轉輪令其信樂。不退轉輪菩薩  行者，不為眾生造若干行；不為諸法修若干
行；不於諸國土興若干行；不於諸佛尊若  干行；不於諸乘行若干行。一切所至而悉  普見，轉於法輪不壞法界，是謂乃為轉於法
輪，是故名曰不退轉輪。彼所轉輪而無斷  絕；其輪修理無有二輪；其輪如是如悲哀  輪；其輪所趣自然之誼在己所至；其輪所趣  法界場輪。

[0418c05]  「又族姓子！假使菩薩信樂於斯不  退轉輪，則得解脫己身之患，則為信樂一切  所信、一切所想，如來所興悉亦信之，以信得
脫。於如來者，無有二脫亦不說二，如其如  來相好解脫，諸法之相一切法想，信如來脫  則無有想，已離脫相則至自然濟于己身，如
是之行莫能勝者，亦莫能踰於斯慧者，是故  名曰不退轉輪。

[0418c12]  「又族姓子！不退轉輪不退于  色，色自然故；痛、想、行、識亦復如是，識不退轉，  識自然故。所以者何？則不退轉一切諸法，猶
如無本則為法輪，是故名曰不退轉輪。其法  輪者無有邊限，無維無隅無有斷絕，無常  輪故；其法輪者亦無有門，無有二故，則法
輪門；其法輪者無能轉者，無所轉故；其法輪  者亦無所說，法輪無言故；其法輪者亦無名  稱無所顯曜，輪無獲故；又復計此不退轉輪
入於空，無所遊相故；澹泊門者，無來相故；  普有所至，為空相故；一切等御本淨無相，  是故名曰不退轉輪。

[0418c23]  「又族姓子！不退轉輪有  所遊行而有所至，是故名曰不退轉輪。有所  放捨徑有所至，是故名曰不退轉輪。」

[0418c26]  如是濡首謂諸菩薩：「又族姓子！所以名曰金  剛句跡，一切諸法皆悉滅寂。何謂滅寂一切  諸法？又族姓子！已了空者金剛句跡也，消
諸邪疑六十二故；其無想者金剛句跡也，斷  絕一切諸想念故；其無願者金剛句跡也，皆  度一切五趣有為令滅寂故；其法界者金剛
句跡也，超越若干諸疆界故；其無本者金剛  句跡也，致無我滅寂故；離色欲者金剛句跡  也，蠲除貪欲諸所有故；緣起行者金剛句跡
也，不壞本性故；察無為者金剛句跡也，見  諸法自然故。」

[0419a07]  濡首童真為諸菩薩竟於三夜  普分別法，彼諸菩薩皆得親近光明華三昧，  菩薩設逮於此定者，一一毛孔放百千光；一
一光明化現百千諸佛儀容。又斯諸佛天  中之天所在佛土，現作佛事開導眾生，群萌  疇類迎逆接納聽受法教。

◎

◎變動品第九

[0419a14]  爾時王阿闍世明旦早起，詣濡首所，而稽首  曰：「供具已辦，時至可行。」

[0419a15]  賢者大迦葉晨朝夙  興，著衣持鉢與諸比丘五百人俱，欲入舍衛  大城分衛，於中路念：「吾行分衛，時如大早，寧
可造見濡首童真！」這設斯念尋便往至，則與  濡首言談敘闊演說堅要。

[0419a19]  濡首而謂之曰：「唯，  大迦葉！晨何所湊？」

[0419a20]  答曰：「欲行分衛故來諮受。」

[0419a21]  濡首曰：「今當就吾食所設饍與眷屬俱，吾當  與仁分衛之具。」

[0419a22]  迦葉答曰：「供具已達，吾以法  故而來至斯，不以食饍。」

[0419a23]  又曰：「迦葉！惟當受  請。供受二事，大法供養，飲食之饍，言不釋  法亦不失食。」

[0419a25]  迦葉答曰：「鄙等之舉以用法故  絕饍不食，盡其形壽志在於法。所以者何？  不從他人乃能得致。如斯法門如從仁者所說  正誼。」

[0419a28]  又問：「今者濡首及諸菩薩為於何食？」

[0419a28]  濡  首報曰：「吾等所食及施與者，亦不長益亦不  耗減；不動生死不近泥洹；亦不超度凡夫之  地，亦不證明賢聖之法；不越聲聞不捨緣覺。
吾等當說彼之所請，其布施者，亦不淨除慧  與所識，不損而益不至解脫，於諸經法亦無  所興，亦不得法亦無所釋。」

[0419b05]  迦葉答曰：「是為大  施無極廣施，已入無本之所致也。」

[0419b06]  爾時濡首  心自念言：「今日入城，寧可如佛感動變化。」應  時以眾神足變動三昧而為正受。這以是定
為正受時，尋即一切於是三千大千世界普悉  等住平若手掌，普此佛國其大光明靡不周  遍，其在地獄遭苦患者即時休息，畜生、餓鬼
諸不安者尋獲安隱，眾生之類心悉開解。無  婬、怒、癡，無慳嫉者，亦無諛諂，無有瞋恚、憍慢  之結，無所興起亦無熱惱。爾時眾生展轉相
瞻如父如母。覩此三千大千世界六反震動，欲  行天子、色行天子悉來集會供奉溥首！鼓  樂絃歌倡伎百千，雨於天花嚴治途路。

[0419b17]  濡首  童真這興斯定，從其室宇至于城門，自然莊  嚴途路平整既廣且長，皆以七寶無央數珍，  若干挍飾自然出現，不可計寶化為寶塹，中
生蓮花、芙蓉、蘅花充滿煒曄，塹上化造珠  交露帳，而起幢幡、繒綵、花蓋，其塹周匝遍  有欄楯，欄楯左右皆有寶樹而甚高大，以諸
寶繩展轉連綿繫諸寶樹；一一寶樹邊有寶  架，皆置香爐燒諸名香；一一香爐燒諸香者  聞四十里；諸樹中間化寶浴池，有八味水
盈滿，池中底悉金沙，以寶欄楯周匝繞池，琉  璃為崖，悉生青蓮、芙蓉、蘅華。諸寶樹下以  寶為地，一切寶地列寶香瓶而燒名香；一一
寶樹五百玉女儼然羅住，各各建立布施之  德。

[0419c02]  濡首這以斯定，三昧正受應時即有，為彼  異學外道之師示現變化，巍巍無量靡不亘  然。

[0419c04]  濡首童真則從坐起，著衣持鉢而欲發行，  謂迦葉曰：「唯，大迦葉！便可在前吾今尋後。  所以者何？尊大迦葉年即耆宿，素修梵行久
為沙門，未見如來而出家學，計於世間所有  羅漢皆從仁後有所啟受，以是之故宜當在  前，吾今在後。」

[0419c09]  迦葉答曰：「計於法律不以年歲  而為尊長，法律所載智慧為尊，神智聖達乃  可為尊；博聞才辯乃曰為尊；諸根明徹乃曰
為尊，法律所記以斯為尊。由是計之，濡首童  真智慧巍巍博聞普達辯才無礙，曉了一切  眾生根本，以是之故最長弘遠，仁為大尊
宜當在前，余應在後，今欲假喻分別此誼。」  迦葉又曰：「譬師子之子這生未久，雖為幼  少氣力未成，其師子子有所遊步，其氣所流，
野鹿諸獸聞其猛氣皆悉奔走。若有大象而  有六牙，其歲六十又身高大，若以革繩繫之  三重，聞師子子威猛之氣，恐怖畏懅跳騰盡
力，斷三重繫馳走奔突，入于山谷、谿  澗  、林藪、  巖樹之間，若入大水而自沈沒。樹禽樔翳  走獸藏竄，水居魚鼈潛逃于淵，又諸飛鳥翔
翱虛空。發意菩薩亦復如是，假使發意智慧  道力未孚成就，心猶憍仰習師子步，過諸  聲聞、緣覺之路，一切眾魔自在宮殿，志懷恐
懼不能自安。設師子子見餘師子威力猛勢，  若師子吼，聞其音聲不恐不怖，亦不懷懅無  所畏難，益以踊躍衣毛悅澤，乘其力勢亦當
鳴吼。如是濡首大士聞佛師子吼時，不恐不  怖亦不懷懅無所畏難，歡喜踊躍安心生焉，  吾亦當習猶如今佛師子之吼。假使有說平
等正真、聲聞、緣覺，如來為尊，發意菩薩則是  為本，斯言至誠平等無邪。所以者何？由是出  生一切諸法而普顯現，以故明知濡首為尊，
其年幼少則是聖長，宜當在前，吾當從後。」

[0420a07]  濡  首童真尋在前行，菩薩次之，諸聲聞眾乃繼  其蹤。濡首這向嚴莊寶路則雨天花，無數伎  樂不鼓自鳴，應時其地六反震動，其大光明
靡不灼徹。

[0420a11]  於時濡首所現變化威神感動，放  大光明雨花香熏，諸音樂聲相和而鳴入王  舍城。王阿闍世籌慮：「濡首與二萬三千眾菩
薩俱，及諸聲聞眷屬圍遶，而來進路即懷恐  懼，今吾整設五百人供，來者猥多，安能周遍  當焉所坐？以何飼之？」心又念言：「濡首童真果  相疑誤則發此心？」

[0420a17]  應時濡首威神聖德之所  建立，息意天王即自化身金仳鬼神，變微  妙體，則謂王阿闍世曰：「大王且止，勿以為慮、
無用勞悒。濡首童真善權方便智慧無極，現  大功德威靈赫奕，恢闡神力光祚堂堂昇路  來  臻  ，一人之食能以周遍三千大千世界，眾
生疇類悉令充滿，何況於斯二萬三千眷屬  來者？以是之故不足勞慮。大王且安，勿復加  供，一切來者悉當豐足。所以者何？濡首大  賚  ，
求得無盡眾祐難量。」

[0420a26]  王阿闍世應時踊躍不  能自勝，則以弘意念於濡首如佛世尊！

[0420a27]  王阿  闍世與諸群臣中宮官屬，齎持花香雜搗澤  香，衣服之具幢幡繒蓋，伎樂琴瑟、箜篌，奉迎  濡首，稽首禮畢，侍從濡首入城歸宮。濡首與
諸眷屬初入城時，城內蒸民各齎所有以來  供養。

[0420b03]  時於會中，有一菩薩名曰普觀。濡首告  曰：「卿，族姓子！使其殿舍包容會者。」尋即受  教察其左右，而普周觀阿闍世殿，自然寬大
懸繒花蓋跱立幢幡，其地平博散眾花香。

[0420b06]  復  有菩薩名曰法超。濡首告曰：「卿，族姓子！嚴  辦眾座。」應時受教舉手彈指，於彼殿館二  萬三千床座自然具足，若干種飾微妙莊嚴，
無數座具而敷其上，濡首童真諸菩薩眾悉  俱就座，聲聞次之。

[0420b11]  王見濡首與諸菩薩聲  聞坐畢，前自啟白：「且待斯須增辦供具？」

[0420b12]  濡  首答曰：「大王自安，自當備足勿以為勞。」

[0420b13]  時四  天王與其眷屬，悉來供侍濡首童真，又天帝  釋、良善夫人及餘玉女無央數千，齎持天上  栴檀雜香、蜜香、搗香，以用供散一切菩薩及
諸聲聞。時諸菩薩見諸花香及諸玉女，無玉  女想、無花香想。梵忍跡天化作梵志摩納之  形，手執拂扇住侍濡首左面，以扇扇之；諸梵
天子各執拂扇，侍諸菩薩立而扇焉；無棼龍  王不現其身，在於虛空垂貫真珠，從其貫珠  出八味水，清涼且美供給所當；其諸菩薩一
切聲聞，其前各各有垂貫珠，而出美水亦給  所用。

[0420b24]  王阿闍世心自念言：「是諸菩薩而不齎  鉢。當於何食？」濡首知王心念，而告之曰：「斯諸  正士有所遊至不齎鉢行，所可遊行諸佛國
土，這坐欲食鉢自然至。斯諸菩薩本所建立，  又彼如來昔所造願，鉢從虛空來在于掌。」

[0420b29]  王阿闍世問濡首曰：「是諸菩薩從何佛國來？  世界名何？如來正覺號曰何等？」

[0420c01]  濡首答曰：「世  界名常名聞，如來號離聞首，今現在說法。  是諸菩薩從彼而來就於仁食，欲得聽省王  之狐疑所懷虛妄。」

[0420c04]  時諸菩薩志所建立，如來  本願，鉢於空中自然飛來，投於無棼八味浴  池洗滌清淨。諸族姓子、二萬三千諸龍、采  女，各齎香著諸菩薩掌中。

[0420c07]  時王見茲倍用踊  躍，則前稽首濡首童真！濡首童真而告王曰：  「可設供饍，宜知是時。」王即受教則便陳列，若
干種食琦妙珍膳，供具悉遍食不消滅。如  是阿闍世本所供施五百人饍，悉令二萬三  千皆得飽足，飲食如故。

[0420c12]  阿闍世王白濡首  曰：「今饍如故而不消賜？」

[0420c13]  濡首答曰：「如今仁  者狐疑未盡，疑不盡故猶斯食饍用不消索。」

[0420c15]  時諸菩薩飯食畢竟，尋以其鉢跳擲空中，鉢  處虛無，無所依據而不墮落。

[0420c16]  王阿闍世問  濡首曰：「今斯諸鉢為何所止？」

[0420c17]  濡首答曰：「猶如  大王狐疑所存，今此諸鉢亦處於彼。」

[0420c18]  時王答  曰：「鉢無所立？」

[0420c19]  濡首答曰：「猶如大王所有狐疑  亦無所立，今此諸鉢無所依據而不墮落，諸  法如是，悉無所有亦無所住，以是諸法亦無  墮落。」

◎

文殊師利普超三昧經卷中

* * *

【經文資訊】大正藏第 15 冊 No. 0627 文殊師利普超三昧經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
