禪要經


失譯人名在後漢錄

訶欲品第一

[0237c21]  行者求道欲修定時，爾時法師應隨根相行  四攝道，示教利喜、廣淨信戒。淨信戒已，次除  六欲。所謂：色欲、形容欲、威儀欲、言聲欲、細
滑欲、人相欲。著上五欲，令觀可得不淨之  相。著人相欲，令觀骨人分分斷相。觀彼全尸，  能斷二欲：威儀欲、言聲欲。若觀壞屍，悉斷六  欲。

[0237c27]  可得不淨，有二種觀：一即死屍臭爛不  淨，我身不淨亦復如是。如是觀已、心生厭患。  取是相已，至閑靜處，山澤塚間、空舍樹下，自
觀不淨，處處可得。繫心身中不令馳散。二者  聞法憶想。分別自觀身中三十六物：髮、毛、爪、  齒、涕、淚、涎、唾，汗、垢、肪  [月*冊]
、皮、膜、肌、肉，筋、脈、髓、腦、  心、肝、脾、腎，肺、  胃  、腸、肚、胞膽、痰、癊，生藏、膿、血、屎、  尿、諸蟲。臭穢不淨聚以為身，往來五道熾然
眾苦，猶如浮屍隨流東西，所至之處物皆可  僫。

[0238a07]  又念我身，以骨為柱、以肉為泥、筋纏血澆，  如瘡如毒，皮毛九孔以為門戶，腸胃胞膜以  為庫藏，妬慢惡心謂以為身，貪求無厭猶如
溪壑。是故行者除三欲想，受信施時，如火毒  想，救諸蟲想，繫死屍想，涎沫、齒垢、污滋味  想，我無空慧壞白淨想，貪愛因緣成惡露想。
如是思惟，慚愧具足，能度生死、為世福田。

[0238a13]  若  觀骨人，二足甲骨、指骨、趺骨、踝骨、脛骨，膝骨  髀骨、胯骨、腰骨，脊骨、頸骨、頭骨、頷骨，兩手甲
骨、指骨、掌骨，腕骨、臂骨、肘骨、膊骨，胸骨、心骨、  齒骨、肋骨。左右思惟皆如目見，所著外身亦  如是觀。三百二十骨相拄在內，皮囊九孔
惡漏於外。如是觀身，猶如死屍為鬼所起，行  來語默常是死屍，即於我身作死屍想、青瘀  想、膖脹想、膿爛想、破壞想、血塗想、食殘想、蟲出
想、骨鎖想、分離想、腐敗想、世界眾生無可樂  想。

[0238a23]  若心恐怖，應作因緣虛妄空觀，猶如幻化  無所有觀，第一義空清淨智觀。若心懈怠，當  自責言：「老病死苦甚為至近，命如電逝須臾
難保！人身難得、善師難遇、佛法欲滅、正言似  反，如曉時燈雖有無用！惡人出家助俗毀法，  貪婬邪濁令道衰酢，惡法增長大闇將至，破
定因緣眾患甚多。內諸煩惱、外魔魔民，鬼疫  行災世間空荒，惡對揚謗諸惱萬端，八苦輪  迴晝夜無捨，我身可哀屬當斯禍。於煩惱賊
未有微損，於禪定法未有所得，雖服法衣猶  思欲味，內實虛空俗人無異，諸惡趣門一切  皆開，諸善法中未入正定，於諸惡法未畢不
作。我今云何著是屎囊而生憍恣，不能精勤  制伏其心？如此弊身賢聖所呵，不淨可僫九  孔流出。若貪此身與畜生同，死投大黑闇，當
復何依？今得人身不能出要，若生惡趣，解脫  何由？」

[0238b10]  如是鞭心，還攝本處，又時勸發，令心喜  悅。「解脫法王慧命常住，神通光明恒照五道。  直說道教易解易行。既是我師，我得歸命，香
華讚嘆，心安喜悅。如依天帝遊空無畏，諸大  菩薩、阿羅漢等，皆我同伴。以能伏心如猫制  鼠，諸根調順，六通自在。我亦如是，應自伏心，
求出生死。如囚在獄，四顧牢密，唯有廁孔更  無異路；如人中毒唯糞能治，更無餘藥。」思惟  是已、諦觀不淨，復作是念：「初習行時心多進
退，八法惡風吹破我心；我若得道心安若山，  上妙五欲尚不能壞，何況弊欲？」如大目連得  羅漢已，婦將伎人盛自莊飾欲壞目連。目連  爾時為說偈言：

「汝身骨幹立，　　皮肉相纏裹，  
不淨內充滿，　　無一是妙物。  
皮囊盛屎尿，　　九孔常流血，  
如鬼無所直，　　何足以自貴？  
汝身如行廁，　　薄皮以自覆，  
智者所棄遠，　　如人捨廁去。  
若人知汝身，　　如我所惡厭，  
一切皆遠離，  如  人避屎坑。  
汝身自嚴飾，　　香花以瓔珞，  
凡愚所貪愛，　　智者所不惑。  
汝是不淨聚，　　集諸穢惡物，  
雖服珍妙衣，　　如莊嚴廁舍。  
汝脇肋著脊，　　如椽依梁棟，  
五藏在  腹  內，　　不淨如屎篋。  
我觀汝不淨，　　猶如五色糞，  
飾以珠瓔珞，　　外好如畫瓶。  
若人欲染空，　　終始不可著，  
汝欲來嬈我，　　如蛾自投火。  
一切諸欲毒，　　我今已滅盡，  
五欲已遠離，　　魔網已壞裂。  
我心如虛空，　　一切無所著，  
正使天欲來，　　不能染我心。  
墮俗生世苦，　　命速猶電光，  
老病死時至，　　對來無豪強。  
無親可恃怙，　　無處可隱藏，  
天福尚有盡，　　人命豈久長？  
最脆不過命，　　如風吹浮雲，  
浮雲壞甚速，　　形命不久連。  
身死魂靈散，　　當知非我身，  
勉時力精進，　　難得不過人。  
生死不斷絕，　　貪欲嗜味故，  
養怒益丘塚，　　唐受諸辛苦。  
身臭如死屍，　　九孔流不淨，  
如廁蟲樂糞，　　愚貪身無異。」  
雖明在宮中，　　五欲色味間，  
志意不甘樂，　　常思幽隱禪。  
晝夜觀牕牖，　　有天叉手言：  
「時至今可行，　　眾伎皆睡眠。  
世間不足樂，　　恒與憂惱俱，  
恩愛正合會，　　當復之別離。  
家室轉相哭，　　不知死所趣，  
慧人見苦諦，　　是故行學道。  
世間歡日少，　　憂惱甚太多，  
安由得此苦，　　自作不由他。  
俗人樂恩愛，　　道以為怨家，  
富貴是苦本，　　如鳥墮網羅。  
人命甚速駛，　　五馬不能追，  
殘命日  減  盡，　　各各自思惟。  
恩愛正合會，　　夫盛當有衰，  
是故自拔出，　　得道當來歸。」

禪要經

* * *

【經文資訊】大正藏第 15 冊 No. 0609 禪要經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，邱昱翔提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
