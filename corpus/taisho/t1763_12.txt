大般涅槃經集解卷第十二
[0430b04]  釋有餘無餘涅槃義　開身密不可思議事

四相品之第二

[0430b06]  佛告迦葉若有善男子善女人作如是言如來  無常。

[0430b07]  案。僧亮曰。此下始答第五問也。開昔  口密。略為五難。第四第五。舉無餘涅槃也。第  一二三。舉有餘也。法瑤曰。上來所明。常住已
顯。今從此下。竟如來無有密藏。開昔無常密  教。及身密也。願佛開微密。即此句也。僧宗  曰。答開微問也。上雖明般若法身。異昔涅
槃。未洗昔教。今明孤滅。是摧非實。開昔微  密之教。即是開言方便。下諸覺花。明王宮  非實生。雙樹非實滅也。寶亮曰。即是廣文之
始也。開微密之端。明果用也。顯法身般若解  脫。今先廣口密。以明智慧也。

[0430b18]  云何當知是無常耶  (至)  為常住法不變易耶。

[0430b19]  案。法瑤曰。引昔所說。煩惱盡處。有餘涅槃  也。滅盡無為。竟有何法。可稱常耶。僧宗曰。  此中諸難。而解者不同。亦四亦五。並無所在。
俱是執有餘無餘。但使滅無之義耳。然難意  唯齊言生解。不能深取佛意也。寶亮曰。此下  作四難也。第一第三。引有餘為難。此第一難
也。昔日指煩惱無處為涅槃。直是無物而已。  若爾有何常住耶。

[0430b27]  如佛言曰離諸有者  (至)  為常住法不變易耶。

[0430b28]  案。法瑤曰。據昔佛身盡無餘涅槃。若身智並  滅。誰常住耶。明駿案。若作五難者。開此壞衣  譬。為第三難也。

[0430c02]  如佛言曰離欲寂滅  (至)  為常住法不變易耶。

[0430c03]  案。法瑤曰。此復是結盡。有餘涅槃也。愛盡無  欲也。前諸煩惱。盡是斷結也。

[0430c05]  如佛言曰譬如熱鐵  (至)  為常住法不變易耶。

[0430c06]  案。法瑤曰。此復是身盡。無餘涅槃也。但引佛  昔譬。辭異而旨同也。明駿案。就此舉有餘無  餘涅槃為難。凡有五翻。第一佛自引昔教。以
為今難。第二迦葉更搆兩難。第三佛答。第四  結上旨。第五迦葉領解也。就第一翻中。有四  階。第一引昔教。第二誡迦葉。第三釋會昔旨。
第四舉法常為證。此第一階引昔教。

[0430c13]  迦葉若有人作如是難者  (至)  謂如來性是滅盡  也。

[0430c14]  明駿案。第二階。一往先非異人所執。而  誡迦葉也。

[0430c16]  迦葉滅煩惱者不名為物  (至)  是句寂靜為無有  上。

[0430c17]  案。僧亮曰。此答第一第三第四有餘句  也。釋有餘煩惱起作不靜。滅之為靜。有餘滅  因也。法瑤曰。答第一第三有餘旨也。此兩句。
結盡無為寂靜。尚得常住。何況法身不常住  耶。僧宗曰。答有餘三復次也。言不名物者。  謂非有為中物也。于時  覆  相說。故言煩惱
盡。意在非生死中物。而汝謬取佛意。謂為都  盡。然法身常存。豈有滅耶。此中何以故。釋向  云不名為物也。言永畢竟者。無惑而不盡。所
以治道之功息也。是句寂靜者。向已釋有而  是常。今還舉上滅煩惱之句。即是真寂靜也。  明駿案。此下第三釋會昔旨也。

[0430c29]  滅盡諸相無有遺餘  (至)  如來亦爾常住無變。

[0431a01]  案。僧亮曰。有為相也。釋第二第五復次也。是  句鮮白者。有為是垢滅。故為鮮。得是無餘滅  盡果也。法瑤曰。答第二身盡無餘句也。身盡
無為。猶得是常。況如來法身。常存不滅者乎。  僧宗曰。無餘者。生死盡也。豈得承昔離有之  言。便謂盡滅耶。但昔為眾生。厭苦情深。示有
滅苦之跡耳。又一義。眾生有計我之病。不得  說真我。言隱理顯。妙常豈滅。是句鮮白者。既  絕諸有。所以鮮白也。三乘之人。猶有無常所
住之地。不得稱為鮮白之美。唯佛法身。真正  無染。故鮮白也。

[0431a12]  言星流者謂煩惱也  (至)  是常住法無有變易。

[0431a13]  案。法瑤曰。答第四無餘句也。僧宗曰。答難已  畢。更為釋譬也。

[0431a15]  復次迦葉諸佛所師  (至)  以法常故諸佛亦常。

[0431a16]  案。僧亮曰。滅是斷苦之術。故名師也。上說涅  槃常故佛常。未明涅槃所以而常。重明之也。  僧宗曰。上已佛教。今就理釋。以常師圓極。此
理湛然。隱顯為異。及人會時。非為始起。人既  秉法。法既是常。人豈無常耶。明駿案。第四  階。舉所師之法為證也。

[0431a22]  迦葉菩薩復白佛言  (至)  亦復如是滅無所至。

[0431a23]  案。僧亮曰。迦葉取譬意。異乘前譬為難也。法  瑤曰。復難有餘二句也。佛向答云。明結盡無  為是常。如常亦常。復以如來與煩惱俱滅。
然後是常。故有此難也。僧宗曰。人情未解。還  執鐵譬。前句所舉。迸鐵熱與赤色。既滅之後。  不知所在。果如所譬。如來應無也。如來人也。
煩惱法也。人法兩無。俱同鐵譬。不應復有也。  寶亮曰。人情於答第四難中。疑心未已。今更  轉譬作難。若如佛言已離煩惱。如彼迸鐵滅
已無有。法身應常者。我謂。應如砧上之鐵。不  免無常。彼鐵出火則黑。入火則赤。佛亦如是。  煩惱滅已。應還生也。智秀曰。躡前答中云。不
在五趣。乘聲為難。若不在五趣。則不應有常  身。若有常身。則應有處而現見煩惱。如彼迸  鐵赤色。滅已莫知所至。煩惱滅已。與此譬同
也。明駿案。此下第二翻。迦葉更作兩難也。

[0431b10]  又如彼鐵熱與赤色  (至)  當知如來即是無常。

[0431b11]  案。法瑤曰。復難無餘二句。義亦同上也。以熱  譬煩惱。赤色譬佛。謂煩惱滅已。佛亦應滅也。  以入無餘涅槃故也。僧宗曰。此第二難也。取
砧上之鐵熱與赤色為譬。謂雖當時無耳。本  質既在。入火便生也。智秀曰。猶成前難耳。此  防佛意。恐佛言赤色。乃可不知所在。而其熱
猶在。是以復言熱與赤色。滅已無有也。明駿  案。難意謂。若有常者。應有住處。今煩惱滅  已。如來亦滅。二俱無處。莫知所在。常義安
寄。第二又如彼鐵。更成前難也。以赤色譬煩  惱。以熱譬身。是則如來。入無餘涅槃。煩惱及  身。二俱盡矣。云何而言有常可住耶。

[0431b23]  善男子所言鐵者名諸凡夫  (至)  滅已不生是故  名常。

[0431b24]  案。僧亮曰。我以熱及赤色。同譬煩惱  也。赤色滅已。鐵則不現。煩惱滅已。如來不在  五趣中矣。此少分譬耳。若遍譬者。鐵則兩譬。
還赤則譬凡夫。不赤以譬佛也。僧宗曰。前有  兩難。此先答後難也。汝不得全引鐵譬也。鉆  上之鐵。可譬凡夫。以凡夫伏結。雖至非想。後
還復起。佛則不爾。永不復起也。寶亮曰。釋與  此同。智秀曰。并破二譬。明凡夫。如是或滅  復起。故無常身也。明駿案。迦葉向難。意在常
處。就佛此答。未正塞其難也。且先結譬。持與  凡夫。凡夫雖滅。非究竟滅。滅非究竟。可更還  生。如來不爾。故不無常也。

[0431c07]  迦葉復言如鐵色滅已  (至)  若結還生即是無常。

[0431c08]  案。僧亮曰。上說凡聖滅異。未釋所以。重此  難也。寶亮智秀。悉同此釋。

[0431c10]  佛言迦葉汝今不應  (至)  名曰壞衣斬首破瓶。

[0431c11]  案。僧亮曰。有灰者。灰雖是有。不還為木。佛  是妙有。不還無常也。便有涅槃者。涅槃者。如  來結滅。凡夫結滅。滅名雖同。其實大異。凡夫
雖滅。而還是有為。與結同相。故無異名。如來  滅已。不復還生。滅是無為。更有異名。名涅槃  也。僧宗曰。此答初難。前引迸鐵。使惑盡人
滅。今引燃木。滅已有灰。謂惑盡智存也。智秀  曰。木滅有灰。雖非復木。而不無也。煩惱滅  已。雖不在五趣。而有常身也。明駿案。以灰譬
涅槃。木滅有灰。煩惱滅已。則有涅槃。涅槃雖  復不可捉持。無有方所。而可寄言。離凡夫地。  得無動處也。可寄言故。故智有常。非滅法  故。故非無常也。

[0431c24]  迦葉如鐵冷已可使還熱  (至)  煩惱熾火更不復  生。

[0431c25]  案。僧宗曰。上說結滅是常。未釋所以常  也。無漏見滅。性滅常故。結不復起。有漏緣  有。有非常故。滅而更生。此無漏有漏之大判
也。僧宗曰。答向子句難也。

[0431c29]  迦葉當知無量眾生  (至)  燒彼眾生諸煩惱結。

[0432a01]  明駿案。結上旨也。

[0432a02]  迦葉復言善哉善哉  (至)  遊諸覺華歡娛受樂。

[0432a03]  明駿案。始領解也。

[0432a04]  迦葉復問如佛言曰  (至)  唯願如來說其因緣。

[0432a05]  案。法瑤曰。啟發如來身密之端也僧宗曰。祕  密之言。雖復已拂。然於一化託生始末。未能  不惑。故指事廣拂。以開權迹也。有兩別。初總
就菩薩。第二就釋迦迹也。

[0432a09]  佛告迦葉汝不應言  (至)  復還安止本所住處。

[0432a10]  案。僧亮曰。菩薩住涅槃者。以少見佛性。故名  為住。以下況上也。

[0432a12]  善男子復有菩薩摩訶薩  (至)  復還安止本所住  處。

[0432a13]  明駿案。向指一須彌。今舉百億須彌也。  如首楞嚴中廣說。

[0432a15]  善男子復有菩薩摩訶薩  (至)  乃至本處亦復如  是。

[0432a16]  明駿案。一毛孔之細。復妙一芥子也。

[0432a17]  善男子復有菩薩摩訶薩  (至)  乃至本處亦復如  是。

[0432a18]  明駿案。向舉一界三千。今指十方世界  也。

[0432a20]  善男子復有菩薩摩訶薩  (至)  乃至本處亦復如  是。

[0432a21]  明駿案。向擲一佛世界。今擲微塵世界  也。

[0432a23]  善男子復有菩薩摩訶薩  (至)  乃至本處亦復如  是。

[0432a24]  明駿案。向云他方。則廣遠為易。今云已  身。以近小為難也。

[0432a26]  善男子復有菩薩摩訶薩  (至)  乃至本處亦復如  是。

[0432a27]  明駿案。更以已身為易。以一塵為難也。

[0432a28]  善男子是菩薩摩訶薩  (至)  習近愛欲生羅睺羅。

[0432a29]  明駿案。結菩薩之不思議。以況佛也。

[0432b01]  善男子我已久住是大涅槃種種示現神通變  化。

[0432b02]  案。僧宗曰。此下顯佛不思議。拂法身也。

[0432b03]  於此三千大千世界  (至)  如首楞嚴經中廣說。

[0432b04]  明駿案。總舉一化之境有微密之事也。

[0432b05]  我於三千大千世界  (至)  亦不畢竟取於涅槃。

[0432b06]  明駿案。明雖滅而不滅也。

[0432b07]  或閻浮提示入母胎  (至)  隨順世間示現入胎。

[0432b08]  明駿案。顯雖生而不生也。

[0432b09]  善男子此閻浮提林微尼園  (至)  毀禁戒者示作  霜雹。

[0432b10]  案。僧亮曰。天竺以東為首。以西為後。  以北為左。以南為右。東行示始。始有二種。一  示嬰兒。二明導首。以示自在也。右於事便也。
西是後故。示最後身也。北示勝也。四天下中。  欝單越勝也。此方春東夏南。秋西冬北。萬  物春生夏長。秋實冬藏。眾功畢也。上福田者。
長養功勝。表佛田勝也。七步者。天竺象王生  時。出胎即行七步。知是象王。菩薩始生。示自  在王相也。唱如是言者。上以身示。此以言說。  明是三界自在法王也。

[0432b20]  於閻浮提生七日已  (至)  即是諸佛如來法界。

[0432b21]  明駿案。上來至此。拂一化之始終也。

[0432b22]  我又示現閻浮提中  (至)  是故名為常住無變。

[0432b23]  案。僧亮曰。廣明異應迹也。非是見王宮出家  之次第也。明駿案。上來至此。但舉一天下事。

[0432b25]  如閻浮提東弗于逮  (至)  神通變化而無所畏。

[0432b26]  明駿案。還舉大千界事也。

[0432b27]  迦葉以是緣故汝不應言  (至)  名曰常住無有變  易。

[0432b28]  明駿案。結旨也。

[0432b29]  迦葉復言如來云何  (至)  既滅度已亦無方所。

[0432c01]  案。僧亮曰。前佛自引口密五事。今迦葉復引  昔之密旨。令佛開也。

[0432c03]  佛言迦葉善男子汝今不應  (至)  如來體之故名  為常。

[0432c04]  案。僧亮曰。油譬取。明譬煩惱也。而器  無常。非如來者。器義相似。少分譬也。如來體  之故名為常者。昔但說結滅是常。不說體之
者常。是有餘也。法瑤曰。上引無餘四句。亦是  口密。但未正表昔教。是覆相說。今正明也。

[0432c09]  復次善男子言燈滅者  (至)  非大涅槃同於燈滅。

[0432c10]  案。僧亮曰。分段煩惱。因果俱盡。譬如燈  滅。猶餘身智。非大涅槃。是小涅槃已。不得說  言同此燈滅者。分段煩惱未盡。不同燈滅也。
覆相說法。謂佛一切結盡。身智亦是涅槃。即  大涅槃也。昔總相說。故不辨小大之異名為  覆  也。

[0432c16]  阿那含者非數數來  (至)  無去來者名阿那含。

[0432c17]  案。僧亮曰。數數來者。生上退下名來。在色界  中。又有一來。而非數數。何者。後云上流阿那  含也。流有二種。謂煩惱流道流。煩惱流故生
四禪。退生初禪。道流故斷初禪結。生四禪也。  又不還來二十五有者。阿那含名不還。具縛  凡夫。具二十五有。唯欲界備具。不還欲界名  不還。不受二身故也。

大般涅槃經集解卷第十二

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
