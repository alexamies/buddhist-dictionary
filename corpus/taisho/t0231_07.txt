勝天王般若波羅蜜經卷第七

陳優禪尼國王子月婆首那譯

勸誡品第十三

[0721a13] 爾時，文殊師利菩薩即從座起，偏袒右肩右膝著地，合掌向佛頭面作禮，而白佛言：「世尊！如來所說甚深般若波羅蜜，於未來世末代之中，頗有眾生能信受不？若善男子、善女人，聞是修多羅生信不謗，如此等人成何功德？」

[0721a18] 佛告文殊師利菩薩言：「未來末世有善男子、善女人，無量佛所修持淨戒、禪定、般若，是佛真子，能信此修多羅，所致功德不可稱計，最善勝法從般若生。淨心信受，我今為汝略以譬說。文殊師利！閻浮提洲縱廣七千由旬，北廣南狹，其中人面亦似地形。洲內遍滿須陀洹、斯陀含、阿那含、阿羅漢、辟支佛等，密如竹麻甘蔗荻林，中無少空及以間缺。若有善男子、善女人，四事供養，畢聖人壽；或復七寶遍滿此洲積至梵天，一一聖人各施爾許，畢是善男子、善女人壽，日夜三十牟尤多相續不斷。文殊師利！於意云何？此人以是因緣，功德多不？」

[0721b01] 文殊師利菩薩白佛言：「甚多，婆伽婆！甚多，修伽陀！」

[0721b02] 佛告文殊師利菩薩：「若善男子、善女人，不謗此修多羅，功德勝彼，百分不及一，千分、百千萬分不及一，乃至算數譬喻所不能及。文殊師利！瞿耶尼洲縱廣八千由旬，形如半月人面亦爾。洲內遍滿須陀洹、斯陀含、阿那含、阿羅漢、辟支佛，密如竹麻甘蔗荻林，中無少空及以間缺。若有善男子、善女人，四事供養，畢聖人壽，至涅槃後舍利起塔；或復七寶遍滿此洲積至梵天，一一聖人各施爾許，畢是善男子、善女人壽，日夜三十牟尤多相續不斷。文殊師利！於意云何？此人以是因緣，得福多不？」

[0721b13] 文殊師利菩薩白佛言：「甚多，婆伽婆！甚多，修伽陀！」

[0721b14] 佛告文殊師利菩薩：「若善男子、善女人，信此修多羅，功德勝彼，百分不及一，千分、百千萬分不及一，乃至算數譬喻所不能及。文殊師利！弗于逮洲縱廣九千由旬，形如滿月人面亦爾。洲內遍滿須陀洹、斯陀含、阿那含、阿羅漢、辟支佛，密如竹麻甘蔗荻林，中無少空及以間缺。若有善男子、善女人，四事供養，畢聖人壽；或復七寶遍滿此洲積至梵天，一一聖人各施爾許，畢是善男子、善女人壽，日夜三十牟尤多相續不斷。文殊師利！於意云何？此人以是因緣，得福多不？」

[0721b24] 文殊師利菩薩白佛言：「甚多，婆伽婆！甚多，修伽陀！」

[0721b26] 「文殊師利！欝單越洲辟方十千由旬，人面亦方。洲內遍滿須陀洹、斯陀含、阿那含、阿羅漢、辟支佛，密如竹麻甘蔗荻林，中無少空及以間缺。若善男子、善女人，四事供養，畢聖人壽；或復七寶遍滿此洲積至梵天，一一聖人各施爾許，畢是善男子、善女人壽，日夜三十牟尤多相續不斷。文殊師利！於意云何？此人以是因緣，得福多不？」

[0721c04] 文殊師利菩薩白佛言：「甚多，婆伽婆！甚多，修伽陀！」

[0721c05] 佛告文殊師利菩薩：「若善男子、善女人，受持讀誦此修多羅，功德勝彼，百分不及一，千分、百千萬分不及一，乃至算數譬喻所不能及。文殊師利！娑婆世界悉為微塵，爾許聖人。若有善男子、善女人，四事供養，畢聖人壽；爾許塵數三千大千世界，滿中七寶積至阿迦尼吒天，一一聖人各施爾許，畢是善男子、善女人壽。文殊師利！於意云何？功德多不？」

[0721c13] 文殊師利菩薩白佛言：「世尊！前之福德已不可思議，況此功德！」

[0721c15] 佛告文殊師利菩薩：「若善男子、善女人，流通此修多羅、為他宣說，功德勝彼，百分不及一，千分、百千萬分不及一，乃至算數譬喻所不能及。文殊師利！如此功德，若不迴向阿耨多羅三藐三菩提者，爾許微塵數劫作他化自在天王，爾許劫數作化樂天王，爾許劫數作兜率陀天王，爾許數劫作夜摩天王，爾許數劫作天帝釋；況復轉輪聖王。迴向薩婆若故，能得成就般若波羅蜜、阿耨多羅三藐三菩提。文殊師利！閻浮提中遍滿須陀洹、斯陀含、阿那含、阿羅漢、辟支佛，密如竹麻甘蔗荻林。若有惡人，皆悉殺害爾許賢聖。文殊師利！於意云何？是人以此因緣，得罪多不？」

[0721c27] 文殊師利菩薩白佛言：「世尊！殺一聖人，尚於一劫墮阿鼻地獄；何況爾許！其罪甚多，不可稱計。」

[0722a01] 佛告文殊師利菩薩言：「有人謗此修多羅者，其罪重彼，百分不及一，千分，百千萬分不及其一，乃至算數譬喻亦不能及。文殊師利！瞿耶尼中遍滿須陀洹、斯陀含、阿那含、阿羅漢、辟支佛，密如竹麻甘蔗荻林。若有惡人，皆悉殺害。文殊師利！於意云何？此人以是因緣，得罪多不？」

[0722a07] 文殊師利菩薩白佛言：「世尊！此罪不可聞、不可聞，是人無有出阿鼻地獄期。」

[0722a08] 佛告文殊師利菩薩言：「有人不信此修多羅，其罪重彼，百分不及一，千分、百千萬分不及一，乃至算數譬喻所不能及。文殊師利！若四天下悉為微塵，爾許塵數諸佛如來，若有惡人皆悉殺害奪二種財——滅法財、破世財。文殊師利！於意云何？是人得罪多不？」

[0722a14] 文殊師利菩薩白佛言：「世尊！此罪不可聞、不可計、不可思量。」

[0722a16] 佛告文殊師利菩薩：「若復有人，障礙此修多羅、毀謗不信，其罪重彼，百分不及一，千分、百千萬分不及一，乃至算數譬喻所不能及。假使三千大千世界，一切眾生悉成阿耨多羅三藐三菩提已，如此惡人猶故不出阿鼻地獄。文殊師利！如是惡人，無一世界阿鼻地獄不經入者；況餘地獄、畜生、餓鬼！何以故？毀壞三世諸佛母故。假使如前微塵數劫得離三塗，若生人中得阿薩闍病。又經爾許微塵數劫，得無舌報、若無手報各經爾劫。文殊師利！我若住世一劫、若減一劫，以佛神力說是惡人所得罪報，不能究盡。文殊師利！若求現在、未來世樂，勿得於此修多羅中毀謗不信、作大障礙。」

勝天王般若波羅蜜經二行品第十四

[0722b02] 爾時，佛告文殊師利菩薩言：「菩薩摩訶薩行般若波羅蜜，宜應成就前後般若波羅蜜。何以故？菩薩摩訶薩有二種行：成就般若、教化眾生。」

[0722b05] 文殊師利菩薩白佛言：「世尊！云何菩薩摩訶薩教化眾生？」

[0722b06] 佛告文殊師利菩薩言：「從初般若乃至後際，離功用心說法無盡，中不間隙，為脫三有惡趣之報，安諸眾生令住善道、得三聖果。文殊師利！是名菩薩摩訶薩行般若波羅蜜教化眾生。文殊師利！菩薩摩訶薩行般若波羅蜜，成就無邊無為，是名菩薩摩訶薩自行。何以故？成就一切德故。」

[0722b12] 文殊師利菩薩白佛言：「世尊！何等法與菩薩摩訶薩般若波羅蜜相應？」

[0722b14] 佛告文殊師利菩薩言：「一切種智，真實之法遠離思量，微妙無相道理甚深，不可得見、難以通達，常住寂靜清涼遍滿，無有分別無著無礙，隨順道理不可取執，大寂極靜，一切法中最為無上，無與等者。文殊師利！菩薩摩訶薩行般若波羅蜜，修此等法，與薩婆若相應。」

[0722b20] 文殊師利菩薩白佛言：「世尊！菩薩摩訶薩於何境界行般若波羅蜜？」

[0722b22] 佛告文殊師利菩薩言：「菩薩摩訶薩行般若波羅蜜，甚深境界、廣大境界、功德境界。文殊師利！甚深境界者，體是無為，不可相離、不著二邊，脫離諸障，自性清淨，不可思量、不可數知，不與聲聞、辟支佛共。文殊師利！廣大境者，菩薩摩訶薩行般若波羅蜜，諸佛如來一切功德，般若波羅蜜、摩訶迦樓那二法為體，離分別相，無功用心，利益眾生皆稱彼意，無時暫捨。文殊師利！菩薩摩訶薩行般若波羅蜜，與一切功德相應，三十二相、八十種好、佛威神力，悉能示現種種相貌，隨諸眾生根欲性行，或昇兜率、或從彼下，或現處胎，或現初生，或現童子，或園遊戲，或現出家，或現苦行，或詣菩提樹，或現成佛，或現轉法輪，或現涅槃。如是種種，為諸眾生盡竭生死。文殊師利！是名菩薩摩訶薩行般若波羅蜜境界。」

[0722c09] 文殊師利菩薩白佛言：「希有世尊！如此甚深般若波羅蜜、諸佛境界，不可思議。」

[0722c10] 佛告文殊師利菩薩言：「如是，如是！如汝所說。般若波羅蜜是不共法，不可思議。何以故？一切凡夫、聲聞、緣覺不能通達，非其境界故。除佛如來，更無得者。何以故？如如之理，義甚深故；自在不動，無漏界攝；教化眾生，利益圓滿。是以名為諸佛境界。過諸語言，第一義攝。無有覺觀分別思量，絕諸譬類。一切法中最為上品，不住生死，不住涅槃。文殊師利！菩薩摩訶薩行般若波羅蜜，凡有五事不可思議：一者自性，二者方處，三者住，四者一異，五者利益。文殊師利！云何自性不可思議？色即是如，求不可得；離色有如，求不可得。受、想、行、識，亦復如是。地大即如，求不可得；離地求如，亦不可得。水、火、風大，一切皆爾。眼入即如，求不可得；離眼求如，亦不可得。耳、鼻、舌、身、意一切皆爾。有法是如，求不可得；無法是如，亦不可得。若在欲界，不可思議；若離欲界，亦不可思議。色、無色界，一切皆爾。若在東方，不可思議；若離東方，不可思議。南、西、北方，四維、上下，一切皆爾。安樂住不可思議，寂靜住不可思議，有心住不可思議，無心住不可思議。三世如來同在一處，自性清淨無漏法界。若一若異不可思議，智慧、神力同一法界。般若方便二相平等，能為眾生無量利益，不可宣說過言語境，而能隨順眾生根性，作種種說種種示現，三十二相、八十種好，隨眾生意如是現之。」

[0723a08] 文殊師利菩薩白佛言：「世尊！何等名為三十二相、八十種好？」佛告文殊師利菩薩言：如來相好，無窮無邊說不可盡，隨順世法，是以略說三十二相、八十種好。一、足下平滿；二、行步平正；三、足下輪相，悉具轂輞千輻莊嚴；四、手指纖長軟直，節骨不現；五、身大方正；六、手足指網縵合，猶如鵝王；七、手掌如紅蓮華；八、踝骨不現；九、[嘌-示+土]尼鹿王膊；十、身軟直；十一、陰馬藏；十二、身分滿足，如尼拘盧陀樹；十三、身毛右旋；十四、一孔一毛皮膚細滑，不受塵垢；十五、身金色；十六、圓光一丈；十七、七處滿；十八、師子臆；十九、兩臂平正腋下滿；二十、兩臂圓直，如象王鼻。立垂過膝；二十一、口四十齒，齊密相連，白如珂雪；二十二、上下四牙，狀如初月；二十三、師子額；二十四、頭團圓；二十五、咽喉具足千脈；二十六、胸骨如那羅延；二十七、頂骨自然踊起；二十八、舌相廣長，如蓮華葉；二十九、音聲如梵王天鼓。三十、眼目青色，如優鉢羅華；三十一、眼睫紺焰，猶如牛王；三十二、眉間白毫。文殊師利！是名三十二相。菩薩摩訶薩行般若波羅蜜，悉能成就如是功德。

[0723a29] 「文殊師利！云何名為八十種好？一、無能見頂；二、頂骨堅實；三、額廣平正；四、眉高而長，形如初月，紺琉璃色；五、目廣長；六、鼻高圓直而孔不現；七；耳厚廣長，埵輪成就；八；身堅實，如那羅延；九、身分不可壞；十、身節堅密；十一、合身迴顧猶如象王；十二、身有光明。十三、身調直；十四、常少不老；十五、身恒潤澤；十六、身自將衛，不待他人；十七、身分滿足；十八、識滿足；十九、容儀具足；二十、威德遠震；二十一、一切向，不背他；二十二、住處安隱，不危動；二十三、面門如量，不大不長；二十四、面廣而平；二十五、面圓淨如滿月；二十六、無顇容；二十七、進止如象王；二十八、容儀如師子王；二十九、行步如鵝王；三十、頭如摩陀那果；三十一、身色光悅；三十二、足趺厚；三十三、爪如赤銅葉；三十四、行時印文現地；三十五、指文莊嚴；三十六、指文明了不暗；三十七、手文明直；三十八、手文長；三十九、手文不斷；四十、手足如意；四十一、手足紅白，色如蓮華；四十二、孔門相具；四十三、行步不減；四十四、行步不過；四十五、行步安平；四十六、臍深厚，狀如盤蛇，團圓右轉；四十七、毛色青紅，如孔雀項；四十八、毛色潤淨；四十九、身毛右靡；五十、口出無上香，身、毛皆爾；五十一、脣色赤潤，如頻婆果；五十二、脣潤相稱；五十三、舌形薄；五十四、一切樂觀；五十五、隨眾生意，和悅與語；五十六、於一切處無非善言；五十七、若見人，先與語；五十八、音聲不高不下，隨眾生樂；五十九、說法隨眾生語言；六十、說法不著；六十一、等觀眾生；六十二、先觀後作；六十三、發一音，答眾聲；六十四、說法次第，皆有因緣；六十五、無有眾生能見相盡；六十六、觀者無厭；六十七、具足一切音聲；六十八、顯現善色；六十九、剛強之人見則調伏，恐怖者見即得安隱；七十、音聲明淨；七十一、身不傾動；七十二、身分大；七十三、身長；七十四、身不染；七十五、光遍身各一丈；七十六、光照身而行；七十七、身清淨；七十八、光色潤澤猶如青珠；七十九、手足滿；八十、手足德字。」

勝天王般若波羅蜜經讚歎品第十五

[0723c11] 爾時，文殊師利菩薩即從坐起，偏袒右肩右膝著地，合掌向佛頭面作禮，而白佛言：「世尊！如來功德，希有無等，不可思議，三世諸佛同一無別。若見如來，或聞功德，此等眾生亦不可思議。我等今日，重見世尊轉大法輪，歡喜踊躍，得未曾有。」

[0723c16] 爾時文殊師利菩薩，即昇虛空高七多羅樹，合掌讚曰：

「一切眾生，　　唯佛大尊，　　尚無等者，
　況當有勝。　　人法二空，　　理無等等，
　唯佛如來，　　等無等等。　　煩惱習氣，
　永盡無餘，　　所知之法，　　皆悉明了。
　若智若說，　　無及佛者，　　大千世界，
　唯佛獨尊。　　十力無畏，　　決定不虛，
　若釋若梵，　　所不能得。　　世尊大恩。
　於諸眾生。　　此事難思。　　無能及者。
　無量善巧，　　種種方便，　　以為眾生，
　令得利益。」

[0723c28] 爾時，眾中有一天子，名蘇樓波(陳言妙色)，即從座起，偏袒右肩右膝著地，合掌向佛頭面作禮，說偈讚云：

「世間或說等佛者，　　如是之言名口過；
　若說法王最極尊，　　此非虛妄為實語。
　人天之儔正問難，　　無有能折我大師，
　善逝降魔及外道，　　將導世間至解脫。
　清淨四辯無窮說，　　甘露妙藥施眾生，
　遍觀諸法智無礙，　　一切念中不減失。
　大悲平等視眾生，　　清淨之心世不染，
　善能了知根欲性，　　隨所樂聞而應說。
　煩惱差別非一種，　　為示無量對治門，
　巧說因緣無如佛，　　專以利益眾生故。
　值佛聞法不得道，　　是等眾生度極難，
　如來大名應渴仰，　　得見世尊無限益。
　佛智能令心清淨，　　既聞正教出生死，
　聞佛名號大吉祥，　　憶念世尊恒喜樂。
　發心詣佛生慧解，　　如教勤修成種智，
　戒品清淨故無垢，　　禪定第一心澄明。
　智惠最勝故難動，　　法海清淨如甘露，
　一切眾生喜放逸，　　諸佛如來離世間。
　等慈眾生如一子，　　恩德深厚無能報，
　先說破諸結賊法，　　久摧天魔幻化軍，
　世尊已說三有過，　　廣示涅槃無量德。」

[0724a23] 爾時，眾中有一天子，名蘇那摩(陳言善名)，即從座起，偏袒右肩右膝著地，合掌向佛頭面作禮，說偈讚云：

「如來世尊行大悲，　　設可度智與他者，
　尚令調達最前得，　　況復其餘眾生類。
　我今不愜為空過，　　修治正行報佛恩，
　有人已證無漏滅，　　是於佛恩未為報；
　若能修行佛正教，　　乃得名為真佛子。
　佛久勤苦為眾生，　　無上大恩罕能報，
　大慈開顯真實法，　　令人修行兼化他。
　若佛如來不出世，　　一切眾生受大苦，
　無復善道唯惡趣，　　但聞三塗苦惱聲。
　六道受苦無免脫，　　煩惱繫縛眾生故，
　世尊能解他毒結，　　飜為大悲之所縈。
　佛是世間大福田，　　依教正修離惡道，
　若違佛教不修行，　　是人永無生善趣。
　有人於佛起惡心，　　或復不樂聞深法，
　是等眾生甚可悲，　　決定永當處黑暗。
　如佛世尊自知智，　　其等如來乃能了，
　佛智非我所量測，　　頭面敬禮十方尊。
　無畏、智、力、不共法，　　唯佛世尊獨圓備，
　相好莊嚴微妙音，　　觀者無厭超眾色，
　三種開敷不暫息，　　清淨佛華我今禮。
　唯佛善知無上道，　　出離一切諸險難，
　佛為無上最第一，　　頭面敬禮兩足尊。
　佛以功德正法水，　　洗諸垢穢悉無餘，
　世尊本來內外淨，　　我今頂禮真淨身。」

[0724b21] 爾時，娑婆世界主大梵天即從坐起，偏袒右肩右膝著地，合掌向佛頭面作禮，以偈讚云：

「功德智慧佛具足，　　利益眾生不暫休，
　常雨甘露令眾飽，　　我今頂禮能利他。
　世間最勝可敬者，　　此人猶故恭敬佛，
　諸惡斯盡眾善備，　　我今頂禮無等尊，
　靡有一行不修學，　　為欲救拔眾生故，
　令度生死得安樂，　　我今頂禮救世師。
　敬禮微妙金色身！　　敬禮所說甘露法！
　敬禮清淨無垢智！　　敬禮一切功德林！」

[0724c02] 爾時，世尊告大梵天言：「善哉，善哉！如大梵天所讚世尊，此事真實。何以故？諸佛如來於無量劫，修習種種功德智慧，是故得果無不備足。何以故？具足檀波羅蜜、尸波羅蜜、羼提波羅蜜、毘梨耶波羅蜜、禪波羅蜜、般若波羅蜜，身清淨、口清淨、意清淨，以是清淨，故能通達如如實際。諸佛世尊住此實際，所言不虛。」

[0724c09] 爾時，大梵天即從坐起，偏袒右肩右膝著地，合掌向佛頭面作禮，而白佛言：「唯願世尊！以住持力，令此般若波羅蜜久在世間。」

[0724c12] 佛告大梵天言：「十方三世諸佛住持力，咸皆擁護是般若波羅蜜。世間若天、若魔、沙門、婆羅門，無有能壞作障礙者。何以故？我念過去世，有佛名寶月如來、應供、正遍知、明行足、善逝、世間解、無上士、調御丈夫、天人師、佛、世尊，國名不毀，劫名讚歎。是佛眾中，有二比丘而為法師，善能說法：一名智盛，二名實與。是二比丘，隨佛轉法輪正經一劫，三千大千世界百億諸魔，悉皆受化發菩提心。」

[0724c20] 爾時，扇多意菩薩摩訶薩即從坐起，偏袒右肩右膝著地，合掌向佛頭面作禮，而白佛言：「世尊！寶月如來為猶在世？已入涅槃？」

[0724c23] 佛告扇多意菩薩言：「善男子！東方去此過十百千億諸佛世界，有一世界名曰不毀，佛壽十千劫。彼佛國土說般若波羅蜜，無有天魔及諸外道能為障礙，皆悉發心向阿耨多羅三藐三菩提。智盛比丘即文殊師利菩薩是，實與比丘即勝天王是。此等二人，善巧方便種種擁護，令般若波羅蜜久久住世。十方佛土說般若波羅蜜，此之二人即來聽受；猶我今日放大光明，尋光來集。」

勝天王般若波羅蜜經付囑品第十六

[0725a05] 爾時，世尊告阿難言：「汝可受持此般若波羅蜜修多羅。」

[0725a06] 爾時，阿難即從坐起，偏袒右肩右膝著地，合掌向佛頭面作禮，白佛言：「世尊！云何受持？」

[0725a08] 佛告阿難言：「受持此修多羅，有十種法。何等為十？一者書寫，二者供養，三者流傳，四者諦聽，五者自讀，六者憶持，七者廣說，八者口誦，九者思惟，十者修行。阿難！此十種法，能受持此修多羅。阿難！譬如大地，一切樹林花藥皆依而生；一切善法，皆依般若波羅蜜生。阿難！譬如轉輪聖王，若在世間，七寶常現；般若波羅蜜亦復如是，此修多羅，若在世間，則三寶種常不斷絕。」

[0725a16] 爾時，大眾一時咸同觀如來面，異口共音俱發聲言：「諸善男子！如來滅後，誰能荷負世尊如是之大重擔，無量無邊阿僧祇劫，所可修習阿耨多羅三藐三菩提？」

[0725a20] 爾時眾中有一萬二千菩薩摩訶薩，為護持法故，即從坐起，偏袒右肩右膝著地，合掌向佛頭面作禮，說偈讚云：

「我等捨身命，　　不求未來報，
　護持甚深法，　　世尊之所說。」

[0725a25] 爾時，眾中五百天子，賢王為上首，即從坐起，偏袒右肩右膝著地，合掌向佛頭面作禮，說偈讚云：

「為度諸眾生，　　成就大悲願，
　護持甚深法，　　世尊之所說。」

[0725b01] 爾時，釋提桓因、尸棄大梵、毘沙門天王，即從坐起，偏袒右肩右膝著地，合掌向佛頭面作禮，說偈讚云：

「般若微妙藥，　　能治一切病，
　我等頂戴持，　　世尊之所說。」

[0725b06] 爾時，執金剛神即從坐起，偏袒右肩右膝著地，合掌向佛頭面作禮，說偈讚云：

「法本無名字，　　佛以名字說，
　世尊大悲教，　　我等頂戴持。」

[0725b10] 爾時，世尊告尸棄梵天言：「梵天！佛有三事最為無上。何等為三？一者、能發阿耨多羅三藐三菩提心，二者、護持正法，三者、如聞修行。梵天！如此三法最為無上。若復有人能修行者，此人名為供養如來。佛若在世一劫、若減一劫，說彼功德不能究盡。梵天！若護持如來一四句偈，是人功德尚不可量；況復般若波羅蜜，三世佛母。何以故？梵天！諸佛如來皆從般若波羅蜜生。以法供養，即是供養諸佛如來，不以貲財而為供養；法供養者，諸供養中最為第一。梵天！有人護持如來正法，當知此人二世安樂。是故，梵天！應須護持甚深修多羅。梵天！梵天以擁護法故，得見賢劫千佛，悉為請主。梵天！於此穢土護持正法須臾之間，勝在淨土過一劫、若一劫，是故宜應勤加精進擁護正法。」

[0725b25] 爾時，世尊復告釋提桓因言：「憍尸迦！所在之處有此般若波羅蜜修多羅，當知即是如來得菩提處、轉法輪處、示涅槃處。何以故？憍尸迦！一切菩薩、一切善法、一切諸佛，皆從此修多羅生。憍尸迦！若有法師流通此修多羅處，此地即是如來所行，於彼法師當生善知識心、尊重之心，猶如佛心。見是法師，恭敬歡喜、尊重讚歎。憍尸迦！若我住世一劫、若減一劫，說是流通此修多羅法師功德不能究盡。憍尸迦！若此法師所行之處，善男子、善女人宜應刺血灑地令塵不起，如是供養未足為多。何以故？如來法輪難受持故。」

[0725c08] 爾時，釋提桓因白佛言：「世尊！未來世中說是修多羅處，我及眷屬擁護彼地及說法者，若見彼有修多羅處，即生前四種處心。」

[0725c11] 爾時，世尊讚天帝釋言：「善哉，善哉！憍尸迦！以此修多羅付囑憍尸迦，未來末世擁護流通。」

[0725c13] 爾時，釋提桓因白佛言：「世尊！我等諸天得生善道，皆悉由此修多羅故；求阿耨多羅三藐三菩提，亦復由此修多羅故。我當不顧身命擁護正法。」

[0725c16] 佛言：「憍尸迦！如聞修行。善哉，善哉！」

[0725c17] 佛說是修多羅已，勝天王及十方諸大菩薩眾，一切聲聞眾，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞佛所說，信受奉行。

勝天王般若波羅蜜經卷第七

經序

[0725c23] 《仁王般若經》初，眾相謂曰：「大覺世尊！前已為我二十九年說《摩訶般若》、《金剛般若》、《天王問般若》、《光讚般若》。」則此經目題，久傳上國。有梁太清二年六月，于闐沙門求那跋陁(陳言德賢)，齎一部梵文，凡十六品，始湏京師。時中天竺優禪尼國王子月首那——生知後朗，世傳釋學，無精義味，兼善方言——避難本邦，登仕梁室，被勅摠知外國使命。忽見德賢有此經典，敬戀宜懷如對真佛，因從祈請，畢命弘宣。德賢嘉雅操靈心，授與首那。即又[石*(式-工+口)]勅，求使顧表，奉迎雜華經。辭闕甫爾，便值侯量稱丘寇亂，頂戴逃亡，未暇翻譯。民之所欲，天必從焉。屬我大陳，膺期[石*(式-工+口)]運，重光累業，再清四海，車書混同，華夷輯睦。首那貧笈懷經自達而至，江洲刺史儀同黃法[(〦/賏)*毛]，駈傳本洲，錫珪分陜，護持正法，渴仰大乘。以天嘉六年歲次乙酉七月辛巳朔二十三日癸卯，勸請首那於洲聽事，略開題序，說無遮大會，四眾雲集五千餘人。匡山釋僧果法師及遠邇名德，並學冠百家，博通五部，各有碩難紛綸，靡不渙然水釋。到其月二十九日，還興業伽藍。揵搥既響，僧徒咸萃，首那躬執梵文譯為陳語，楊洲阿育王寺釋智昕，暫遊鼓滙，伏應至教，耳聽筆疏，一言敢失，再三脩環，撰為七卷，訖其年九月十八日，文句乃盡。江洲僧正釋慧恭法師，戒香芬郁，定水澄明，揩則具瞻，陳梁是寄。別駕豫章萬駰，洲之股胡，材之杞梓，信慧並脩，文武兼用。教委二人，經始功德，輒附卷餘，略述時事。庶將來君子或精焉。

【經文資訊】大正藏第 08 冊 No. 0231 勝天王般若波羅蜜經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供之高麗藏 CD 經文／佛教電腦資訊庫功德會校對，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA