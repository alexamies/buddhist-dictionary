賢劫經卷第八

西晉月氏三藏竺法護譯

◎千佛發意品第二十二

[0058c12] 喜王菩薩復白佛言：「善哉！世尊！唯垂愍哀，說此劫中千佛本末，昔始作行得為菩薩時，在何佛所初發道意，積功累德每生自剋供養諸佛，自致正覺度脫一切？」

[0058c15] 佛告喜王菩薩：「諦聽！諦聽！善思念之！當為汝說發意本末。」喜王菩薩與諸大眾受教而聽。

[0058c17] 佛言：「拘留孫佛本宿命時，見月意如來，心中亘然如冥覩明，知道無上三界最尊，則求寶蓋貢上其佛，初發道意精進不懈，自致正覺度脫一切。

[0058c20] 「鉤那含佛本宿命時，見師子如來，貢上寶瓔及須漫花，因初發道心積功累德，自致正覺度脫一切。

[0058c23] 「其迦葉佛本宿命時，生梵志家作幼童子，見思夷最如來心中解悅，脫身所著妙好寶帶貢上其佛，初發道意行菩薩法不中懈廢，自致正覺度脫一切。」

[0058c26] 佛言：「今我成佛，號釋迦文，本宿命時作良醫師，主治人病得醫功夫寶物衣具。見往古佛，與吾同號亦字能仁如來，知之至尊，因持衣物貢上其佛，初發道意行四等心，四恩六度空無相願，不中取證逮得無所從生法忍。見定光佛示現受決，欲濟一切三界眾生，自致正覺度脫一切。

[0059a04] 「慈氏如來本宿命時，作轉輪聖王，見佛名逮無極，因發道心請佛聖眾供以甘饍，貢上光寶以施一切，所在仁慈愍諸不逮，周旋生死如恒河沙劫不以為劬，自致至佛度脫一切，值其上壽人命八萬四千歲時。

[0059a09] 「師子如來本宿命時，從初發心，佛名晃昱音，因其發心，以五寸五納衣奉上其佛，供事世尊行菩薩法，自致成佛。

[0059a11] 「光焰如來本宿命時，曾作賈客入海獲致琦珍，從無量光佛所初發道心，時見世尊心中忻然，以明月珠貢上其佛，因其道心行菩薩法，自致成佛度脫一切。

[0059a15] 「牟尼如來本宿命時，從悅意如來初發道心，時作凡人財富無量，見佛心開，珠挍飾蓋貢上其佛，因其道心行菩薩法，心中願言：『以是功德歸流十方皆見覆護。』精進不懈自致正覺度脫一切。

[0059a19] 「善目如來本宿命時，從琦妙佛初發道心，于時見佛心中[火*霍]然貢上華香，因其道意行菩薩法，奉四等心四恩四辯六度無極，愍傷十方致最正覺，度脫一切危厄眾生蒙濟弘安。

[0059a23] 「善宿如來本宿命時，從安悅如來初發道心，時為長者見佛歡悅，貢上珓珞妙好重閣，供養其佛，因其道意行菩薩法，欲度十方自致成佛度脫一切。

[0059a27] 「華氏如來本宿命時，見導御佛初發道心，時本貧厄，因其發心知三界空，便脫死人衣貢上其佛，奉菩薩法欲度脫眾生，富以七財使諸眾生莫致貧厄，十方覆護，自致成佛度脫一切。

[0059b02] 「第二華氏如來、至真、等正覺，本宿命時，從超越首佛初發道心，持洗口柳枝一枚貢上其佛，因其道意行菩薩法，度脫眾生自致正覺，救眾危厄三界之難也。

[0059b06] 「道師如來本宿命時，見至誠佛從初發道心，時作凡人，以身所有好床坐具及赤栴檀貢上其佛，因其道心行菩薩法，欲濟十方自致得佛度脫一切。

[0059b09] 「大多如來本宿命時，從供稱佛初發道心，時欲入城見佛出城，因為稽首歸命供養，貢上至心而奉好竹，心自念言：『使諸眾生行直如竹莫有邪志。』由是之故常遇三寶，自致正覺救濟十方。

[0059b13] 「大力如來本宿命時，從師意佛所初發道心，時生香家作子，賣眾好香，見佛入城心中大悅，貢上其佛木榓澡罐，手執美香殊異雜薰，隨尊侍衛，願一切眾生悉入道門，因是自致得成正覺度脫一切。

[0059b18] 「星宿王如來本宿命時，從施意佛初發道心，時在其國貧無所有，為人客作放牛使令，見佛欣然，以時節花貢上其佛，行菩薩道精進不懈，自致正覺度脫一切。

[0059b22] 「修藥如來本宿命時，從微妙香佛初發道心，時作御師見佛世尊，供順歸命無上大聖，以卑遜心與佛談言，以是之故除三界難，自致成佛一切蒙恩。

[0059b25] 「名稱英如來本宿命時，從燈電佛初發道心，見佛說法則以幢幡上其如來，即夜然燈夙夜勤修，自致成佛，度脫三界之難五趣之患，皆恃福慶靡不得安。

[0059b29] 「英妙如來本宿命時，從蓮華佛初發道心，其身爾時適行犁種，見佛歡喜捨犁牛去稽首佛足，以解脫華供養上佛，願使眾生犁道德田自致得佛，由是遵行四等四恩三脫六度，便成正覺度脫一切。

[0059c04] 「大光如來本宿命時，從大錠光佛初發道心，時在其國最為貧厄，入行曠野見佛僧眾，以錢上佛供養至尊，在曠野中燒香然燈，願三界眾生心空意淨由如曠野，三世普明無三毒冥，故自致得佛度脫一切。

[0059c09] 「解陰如來本宿命時，從梵音佛初發道心，時作皮師，貢上其佛妙好履屣，願使一切近致車乘，然後皆成五通之馳，由是功德自致成佛度脫一切。

[0059c12] 「照明如來本宿命時，從離慢意佛初發道心，時作轉輪聖王，以八萬四千行樹貢上施佛，使造精舍，經行其中精進不懈，自致成佛度脫一切。

[0059c16] 「日藏如來本宿命時，從無量成佛所初發道心，時為大姓梵志作子，以拘翼華貢上其佛，緣是之故自致正覺度脫一切。

[0059c19] 「月氏如來本宿命時，從名稱葉佛所初發道心，時為金師家作子，以好寶杖貢上其佛，由是之故，自致正覺度脫一切。

[0059c21] 「光曜如來本宿命時，從無量明佛初發道心，時生其國最為貧匱輩，負草行欲於市賣，見佛欣然無以貢上，以草奉佛，願使功德歸流十方，自致成佛度脫一切。

[0059c25] 「善照如來本宿命時，從悅意成佛所初發道心，時作園監見佛欣然，以思夷華貢上至尊，行菩薩法心自念言：『使諸眾生心軟如華。』因從精進自致成佛度脫一切。

[0059c29] 「無憂如來本宿命時，從離意稱佛所初發道心，時生尊者家為長者子，取最上華以散佛上，慕求大道無上正真，緣是之故自致正覺度脫一切。

[0060a03] 「威神如來本宿命時，從德鎧佛所初發道心，時作長者子，以明月珠及紅蓮華貢上其佛，精進不懈自致正覺，度脫三界五趣之患。

[0060a06] 「焰光如來本宿命時，從善見佛所初發道心，時作賈客數入大海，以赤栴檀好床臥具貢上其佛，因行菩薩道自致成佛，度脫三世生死之厄。

[0060a09] 「執華如來本宿命時，從悅意威佛所初發道心，生彼世時為長者子，以身好衣用乳浣之，燒好名香貢上其佛，欲令功德歸流十方一切蒙濟，緣是之故，自致正覺度脫一切。

[0060a13] 「勳光佛如來本宿命時，從不藏威佛所初發道心，時作凡人，見佛悅豫稽首歸命，則以明鏡眾珍琦寶貢上其佛，行菩薩法，緣是之故，自致正覺度脫一切。

[0060a17] 「現義如來本宿命時，從無量音佛所初發道心，往昔世時作轉輪聖王，見佛至尊無上大道，以若干挍珞重閣精舍貢上其佛，願使眾生德猶虛空，緣致正覺度脫一切。

[0060a21] 「錠曜如來本宿命時，從明娛樂佛所初發道心，在彼世時香家作子，採眾華香以上聖尊，伏心制意，與其家室六十億眷屬俱供養其佛，諮受道法行菩薩法，自致正覺度脫一切。

[0060a25] 「光威如來本宿命時，從普稱佛所初發道心，時作仙人居在山中，以好白氈布經行處貢上其佛，知之甚尊行菩薩法，自致正覺度脫一切。

[0060a28] 「醫氏如來本宿命時，從離種佛初發道心，時為醫家作子，以持丸藥眾香華物貢上其佛，願一切眾生除三毒病，緣是興意行菩薩法，自致正覺度脫一切。

[0060b02] 「善樂如來本宿命時，從其柔順佛初發道心，時為油家子，以油然燈貢上其佛，願令十方各蒙道明，緣是之故，自致正覺救濟一切。

[0060b05] 「興盛如來本宿命時，從廣普稱佛所初發道心，貢上其佛細好白[疊*毛]，布經行處勸助所施，因是興意奉菩薩行，愍念群生，自致正覺度脫一切。

[0060b09] 「醫所如來本宿命時，從離垢佛初發道心，生在醫家學醫弟子，見佛欣喜，貢上其佛若干丸藥，緣行開士自致正覺度脫一切。

[0060b12] 「頂髻施如來本宿命時，從普現佛初發道心，時作挍飾瓔珞家子，貢上其佛御乘將護及寶瓔珞，供養奉事，行菩薩法精進不懈，自致正覺度脫一切。

[0060b15] 「堅固如來本宿命時，從莫能勝佛初發道心，時作轉輪聖王，見佛世尊，八萬四千七寶床席坐具机筵貢上其佛，因興道意行菩薩法，自致正覺度脫一切。◎

[0060b19] 「◎首威如來本宿命時，從威王光佛所初發道心，曾為賈客入大海中，以明月珠貢上其佛，斯珠光明照四十里，緣是精進自致正覺無上大道度脫一切。

[0060b22] 「難勝如來本宿命時，從堅步越佛初發道心，時主載財見佛欣然，以楊柳枝貢上其佛洗口及齒，緣是淨行自致正覺度脫一切。

[0060b25] 「德幢如來本宿命時，從柔稱佛所初發道心，貢上其佛水器大釜，以用洗浴，身垢消除令體汗清淨，造立光明普行施德，自致正覺度脫一切。

[0060b28] 「閑靜如來本宿命時，從無上佛所初發道心，其人時作寶瓔珞師家子，莊嚴瓔珞貢上其佛，以紫金色履屣床香布施奉上，願一切眾生皆得定意，緣是之故自致正覺度脫一切。

[0060c05] 「堅重如來本宿命時，從大清悅佛發道心，供養其佛清白細[疊*毛]，溫其浴室洗浴聖眾及奉雜香，緣興道意行菩薩道，自致正覺救濟十方。

[0060c08] 「梵音如來本宿命時，從柔音佛所初發道心，時為國王監放牧羊，時梵音佛始成正覺在野澤中，見其如來心懷悅豫，分所服麨半奉如來，緣行菩薩無上大道精進不懈，自致正覺度脫一切。

[0060c12] 「堅強如來本宿命時，從無動步佛所，以手撮最雜寶珍琦供散其佛，作大導師家子因施發意，緣斯功德自致正覺度脫一切。

[0060c15] 「極上欣如來本宿命時，從無量清淨佛所初發道心，時為王太子，王名娛樂在沙竭國，佛成正覺振其光明普照十方，緣行菩薩自致正覺度脫一切。

[0060c18] 「興光如來本宿命時，從威首光佛初發道心，時作轉輪聖王，以好衣服琦珍異寶，貢上其佛福施一切，緣是精進自致正覺無上大道度脫一切。

[0060c22] 「大明山如來本宿命時，從往道佛所初發道心，以無憂華貢上其佛，積功累德每生自剋，以大慈悲愍念一切，自致正覺度脫一切。

[0060c25] 「金剛如來本宿命時，從堅固佛所，生忉利天作天帝釋，以天意華縵陀勒華，雨下紛紛貢散其佛，緣是行道自致正覺度脫一切。

[0060c28] 「憶識如來本宿命時，從愛解脫佛所初發道心，用紫金寶珠瓔珞蓋用貢上佛，供散佛身而發道意，自致正覺度脫一切。

[0061a02] 「無畏如來本宿命時，從不恐佛所初發道心，作性[怡-台+龍]悷而喜戲笑，以作伎樂擊鼓歌歎供養樂佛，自致正覺度脫一切。

[0061a05] 「寶氏如來本宿命時，從無量音佛所初發道心，時作大臣，以好華香貢上其佛，緣行菩薩自致正覺度脫一切。

[0061a08] 「蓮華目如來本宿命時，從普觀佛所初發道心，以自己身所著寶帶床臥貢奉用上如來，欲令一切眾生功德，自致正覺度脫一切。

[0061a11] 「力將如來本宿命時，從大御佛所初發道心，時作醫王，持一阿摩勒果貢上其佛，緣其成行自致正覺度脫一切。

[0061a13] 「華光如來本宿命時，從一切威佛所初發道心，時作金師，以寶華飾貢上其佛，緣斯具行自致正覺度脫一切。

[0061a16] 「愛伏如來本宿命時，從誨供佛所初發道心，曾作博戲家子，以好香爐貢上其佛，緣斯積行自致正覺度脫一切。

[0061a18] 「大威如來本宿命時，從照曜首佛所初發道心，時作尊者子，以好衣服貢上其佛，緣斯積行自致正覺度脫一切。

[0061a21] 「梵氏如來本宿命時，從頒宣尊佛所初發道心，時作大官，令以石蜜甘蔗餳貢上其佛，緣斯積德自致正覺度脫一切。

[0061a23] 「無量曜如來本宿命時，從淨光明佛所初發道心，時為他賈作，以有好蓋貢上其佛，緣斯積德自致正覺度脫一切。

[0061a26] 「龍施如來本宿命時，從師子頻申佛所初發道心，時為髻華師家作子，以華寶器貢上其佛，緣斯積德自致正覺度脫一切。

[0061a29] 「堅步如來本宿命時，從離意勝佛所初發道心，時為珠師家生作子，以寶珠瓔珞床席坐具貢上其佛，緣斯積德自致正覺度脫一切。

[0061b03] 「不虛見如來本宿命時，從善見佛所初發道心，時家作醫師療生治病，以好雜藥貢上聖眾使治眾病，緣斯積德自致正覺度脫一切。

[0061b06] 「精進施如來本宿命時，從度無量佛所初發道心，時作轉輪聖王，興起精舍樓閣房室其數百千，以赤栴檀以為眾床布好坐具貢上其佛，緣斯積德自致正覺度脫一切。

[0061b10] 「賢力如來本宿命時，從名聞光佛所初發道心，時作凡人，以百味供貢進其佛及與聖眾，而常飯食十姟弟子，緣斯積德自致正覺度脫一切。

[0061b13] 「欣樂如來本宿命時，從弘稱佛所初發道心，時為豪貴長者梵志作子，以真珠挍飾妙好[弗*毛]及琦異扇貢上其佛，緣斯積德自致正覺度脫一切。

[0061b16] 「無退沒如來本宿命時，從寂根佛所初發道心，時作使者，以五比羅果貢上其佛，緣斯積德自致正覺度脫一切。

[0061b19] 「師子幢如來本宿命時，從清和音佛所初發道心，時作凡人將犁耕田，以一呵摩勒果貢上其佛，緣斯積德自致正覺度脫一切。

[0061b22] 「勝知如來本宿命時，從無能毀轉法輪佛所初發道心，時作履屣師，以呵梨勒果貢上其佛，緣斯積德自致正覺度脫一切。

[0061b25] 「法氏如來本宿命時，從無量響佛所初發道心，時作力士，求以好幢貢上其佛，緣斯積德自致正覺度脫一切。

[0061b27] 「喜王如來本宿命時，從降念佛所初發道心，時作香師，以好雜香貢上其佛，緣斯積德自致正覺度脫一切。

[0061c01] 「妙御如來本宿命時，從神足威佛所初發道心，時為幼童，以三品果貢上其佛，緣斯積德自致正覺度脫一切。

[0061c03] 「愛英如來本宿命時，從功勳王佛所初發道心，時為國王明智太子，以華貢佛，緣斯積德自致正覺度脫一切。

[0061c06] 「妙天如來本宿命時，從歎度無極佛所初發道心，時作賈客，貢上甘美蜜鉢，緣斯積德自致正覺度脫一切。

[0061c08] 「多勳如來本宿命時，從大力佛所初發道心，時為國貧人，貢上其佛一丈六尺經行之處，緣斯積德自致正覺度脫一切。

[0061c12] 「眾香手如來本宿命時，從曜妙淨佛所初發道心，時為賣香家子，因香水灑其世尊，經行之處，緣斯積德自致正覺度脫一切。

[0061c14] 「順觀如來本宿命時，從見無罣礙佛所初發道心，時在山居，以好繒[疊*毛]作挍飾蓋貢上其佛，緣斯積德自致正覺度脫一切。

[0061c17] 「雨音如來本宿命時，從師子步佛初發道心，時作陶師，而以澡罐貢上其佛，緣斯積德自致正覺度脫一切。

[0061c20] 「善思如來本宿命時，從普觀佛所初發道心，作採華家子，以一蓮華貢上其佛，緣斯積德自致正覺度脫一切。

[0061c22] 「快意如來本宿命時，從施超度佛所初發道心，時作尊者子，須曼華鬘貢上其佛，緣斯積德自致正覺度脫一切。

[0061c25] 「離垢如來本宿命時，從善見佛所初發道心，時夜臥精舍，貢上其佛拭手手巾，緣斯積德自致正覺度脫一切。

[0061c27] 「名聞如來本宿命時，染家作子，從善哉像佛所初發道心，盛阿醯勒取滿手華供散佛上，緣斯積德自致正覺度脫一切。

[0062a01] 「大稱如來本宿命時，從意稱佛所初發道心，時在其國最為窮匱，以拘須摩好柔妙華貢上其佛，緣斯積德自致正覺度脫一切。

[0062a04] 「明珠髻如來本宿命時，從寶淨佛所初發道心，時作幼童，以滿手雜香供散其佛，緣斯積德自致正覺度脫一切。

[0062a07] 「堅強如來本宿命時，從熾盛光佛所初發道心，時作天上神妙天子，以天好扇貢上其佛，緣斯積德自致正覺度脫一切。

[0062a09] 「師子步如來本宿命時，從度超越佛所初發道心，曾為蓋師，盛陽暑時貢上其佛蓋及履屣，緣斯積德自致正覺度脫一切。

[0062a12] 「神樹如來本宿命時，從寶淨佛所初發道心，時作牧羊人於野牧羊，在途路見佛欣然，即取樹皮貢上其佛，緣斯積德自致正覺度脫一切。

[0062a15] 「輒勝如來本宿命時，從決了覺佛所初發道心，曾作牧羊人，以取好鉢盛滿中乳貢上其佛，緣斯積德自致正覺度脫一切。

[0062a18] 「智積如來本宿命時，從慧英佛所初發道心，時作凡夫，布設法座一日供養佛比丘眾，緣斯積德自致正覺度脫一切。

[0062a21] 「善住如來本宿命時，從動覺佛所初發道心，曾為治皮家作子，貢上其佛滿一抱毛，緣斯積德自致正覺度脫一切。

[0062a23] 「虛空如來本宿命時，從行意佛所初發道心，時作客作人，以美水漿貢上其佛，斷所作務己所食具上佛供養，緣斯積德自致正覺度脫一切。

[0062a27] 「有承樂如來本宿命時，從善根佛所初發道心，貢上其佛施服上尊，下黑良衣不用細[疊*毛]，緣斯積德自致正覺度脫一切。

[0062b01] 「無量覺如來本宿命時，從威音佛所初發道心，在其方面貢上其佛所可坐樹，緣斯積德自致正覺度脫一切。

[0062b03] 「善顏如來本宿命時，從光音佛所初發道心，時採眾果以青蓮華五莖貢上其佛，緣斯積德自致正覺度脫一切。

[0062b06] 「聖慧如來本宿命時，從善住佛所初發道心，時作比丘處在閑居，淨除其佛所經行處，緣斯積德自致正覺度脫一切。

[0062b08] 「光明佛如來本宿命時，從無量威佛所初發道心，居在城市，直百千價坐具床褥貢上其佛，緣斯積德自致正覺度脫一切。

[0062b11] 「堅誓如來本宿命時，從緣思佛所初發道心，作華鬘師以華貢上其佛，緣斯積德自致正覺度脫一切。

[0062b13] 「吉祥如來本宿命時，從閑稱佛所初發道心，時負薪行道值風雨，因入精舍見佛弟子，以殊勝華貢上其佛，緣斯積德自致正覺度脫一切。

[0062b17] 「誠英如來本宿命時，從勳華如來初發道心，時適洗浴以已發心，貢上其佛好香手自施與，緣斯積德自致正覺度脫一切。

[0062b19] 「青蓮華如來本宿命時，從妙華光如來所初發道心，時生尊者家作子，聰明勇慧，以紅蓮華貢上其佛，緣斯積德自致正覺度脫一切。

[0062b22] 「鉤鏁如來本宿命時，從難勝佛所初發道心，時主香市眾事販賣，以赤栴檀塗佛經行地，緣斯積德自致正覺度脫一切。

[0062b25] 「安氏如來本宿命時，從軟嚮佛所初發道心，時國王遣行作使者，以三法衣與眾眷屬貢上其佛，緣斯積德自致正覺度脫一切。

[0062b28] 「慧業如來本宿命時，從善見佛所初發道心，與大眾俱以大幢蓋，和心同意貢上其佛，緣斯積德自致正覺度脫一切。」

[0062c02] 爾時，世尊粗舉千佛都較本末，使諸一切大會集眾，知其至要欲歎其德，因而頌曰：

「在諸佛所建立福祚，
　所修行功少不足言，
　而獲報應果實如是，
　何所明知不發道心？
　虛空尚可盡度其際，
　其大海水亦可計量，
　少少信喜樂向佛所，
　其德之報無能限量。
　不墮八難不值蔽礙，
　緣斯乃致無為安樂，
　是故遇佛最勝福田，
　恭恪奉事行無放逸。
　今我現在若滅度後，
　取佛舍利猶如芥子，
　信尊懷喜若供奉者，
　其福無底德不可思。
　虛空之界及眾生界，
　發一切智心施佛德，
　有斯四法誰敢底邊，
　唯佛獨智無能盡限。
　猶如貧匱虛乏窮厄，
　喜得大藏周四十里，
　若發道心其德如是。
　所住救濟一切眾生，
　其十力尊以八娛樂，
　斯以恩加五百佛護。
　曾見八萬上首諸佛，
　佛以頒宣四可悅義，
　曉了分別八十四義，
　乃至六萬諸法之門。
　敷演七十六慧道地，
　佛以解暢十八諸行，
　其十吉祥意五方便，
　斯十行本變百一億。
　諸緣覺等所不能逮，
　何況倚音眾聲聞黨？
　其餘諸相眾好八十，
　諸佛威儀功勳所達，
　不可窮極無以為喻，
　是故名佛不可思議。
　若有發心最尊佛道，
　雖處世間永安之業，
　既遊方俗為大財富，
　所至無倚無所繫屬。
　降伏眾魔逮得甘露，
　以七寶業濟飽眾厄，
　願在世間必過度俗，
　猶如大雨普潤天下。
　雖復遭苦無數百千，
　不久當成功勳威德。
　一切世間皆歸斯無，
　是以行道勿以為勞，
　皆能含忍眾苦之患。
　若以罪報墮於惡趣，
　承功勳德必生天上，
　何所明智與愚諍訟？
　無明迷惑智慧志安，
　智致道果癡不覺之，
　是故行道悉以忍之。
　愚喜諍亂智無所訟，
　由斯棄捐眾不應業，
　修其精修智明之行，
　以能捨斯不倚利養。
　常當勤修奉此三昧，
　一一思念諸佛道德，
　忍無央數億姟劫難，
　佛之功勳不可思議。
　雖更眾苦固習道慧，
　以忍為鎧及行定意，
　立精進幢樂種禁戒，
　智慧為藥力無等倫。
　降伏眾魔逮甘露果，
　慈氏徒黨奉行道友，
　勸度無極無所毀壞，
　行空室宅惔怕為食，
　所習行業一切智德，
　是故常志無放逸行。
　決解奉訓如上所教，
　猶如鴈鳴毀散雲雨，
　當得普智勢不得久。」

歎古品第二十三

[0063b28] 於時，佛復告喜王菩薩：「乃往過去久遠世時，有佛號無量精進如來、至真、等正覺、明行成為、善逝、世間解、無上士、道法御、天人師，號佛世尊，為百千億諸弟子眾天龍鬼神，說是定意。

[0063c03] 「時有國王王名德華，聞佛所說是定意義，告其八萬四千諸后婇女及其千子：『是深要定難可分別，斯義所趣甚多巍巍，而不可逮既不可了。雖不能行當求開解，唯口誓願心思本行當勸斯定，佛之所演甚快無量，一切等心咸共勸助。世尊所講甚善！甚善！』以是勸助超八十劫生死之難，在於居家逮得總持，名曰事業。無復疑結，皆共篤信如佛所說，以斯德本值見三姟諸佛世尊，皆從諸佛逮此三昧，不墮惡趣勤苦之路三惱之患，不遭八難無閑之厄。因是行業逮成無上正真之道為最正覺，方當成佛道度脫十方莫不蒙濟。於喜王意所趣云何？爾時，德華王豈異人乎？莫造斯觀。所以者何？見今現在無量光如來是也；其王千子，今賢劫中千佛興者是也；勸助斯定神足威德巍巍如是，何況諷誦奉行習持如上法教？」

[0063c19] 佛復告喜王菩薩：「乃往過去無央數劫，時有佛號樂無量施，與十姟眾眷屬，圍遶而為說法。其紫金光在所照曜，斯光所照入赤栴檀，木榓美香展轉相勳普周十方，因己精勤慈愍一切，奉清白行致是功報。

[0063c24] 「時轉輪王名曰擇明，以是比像供養之具，奉行平等正覺，普悉并周一切聖眾，一一精舍皆與給使。彼亦咸聞是三昧定意，因行斯業并悉普周，一切正法佛所宣布，亦共一心咨受要義。

[0063c28] 「時佛侍者名曰無損智，博聞最上不失佛意，隨時之宜不違繩墨。其佛應時告彼侍者：『佛曉了解是三昧定，如吾本學此三昧法不可居家，能分別暢斯義甚遠。』時轉輪王聞此至教，心自念言：『在國穢濁出乃清淨，寧可棄國除去鬚髮捨家捐業，服著袈裟行作沙門，釋濁就清乃應佛教。』輒如所計棄國捨城不貪四方，除去鬚髮被法袈裟行作沙門，及與千子八萬大臣八萬四千諸后婇女，皆從出家悉作沙門，咸往詣佛稽首足下，長跪叉手，諮問世尊此三昧定。

[0064a10] 「時佛知心性，以是三昧具足七日廣為解說。斯等聞之展轉相謂：『是三昧法甚難見聞，我等寧可好諦書寫此三昧定，持諷誦學為人具說。』咸共書寫供養奉事，各執經卷少能諷誦，壽終之後皆共和同，見六十姟諸佛正覺，各諸佛所聞是三昧，皆棄捐家出作沙門普得斯定。以是德本悉當得佛，如本所誓不違正願。」

[0064a17] 佛言：「喜王！欲知爾時普廣意轉輪聖王，則定光如來是也；其佛侍者，名曰無損智比丘者，維衛佛是也；其王千子，是賢劫中過千佛已，六十五劫當斷無佛，然後有劫號大名稱，皆同斯劫成最正覺。其彼世時八萬大臣，在大名稱劫而復學道，過是劫已中間斷絕，竟八十劫都無佛興，然後有劫名喻星宿，其八萬大臣於斯劫中成最正覺。過星宿劫中間斷絕，竟三百劫中久無佛興，然後有劫名重清淨。此轉輪聖王后妃婇女八萬四千，當於其劫成最正覺各各異號。」

[0064a28] 佛言：「喜王！斯三昧定果報無極巍巍如是。是故，喜王！今佛囑累一切菩薩，若有菩薩志性仁和，心無所慕不貪身命，唯念當求是三昧定。若有菩薩，至欲速成無上正真之道為最正覺，當勤精進學斯三昧定意，受持諷誦一心奉行，為他人說廣解其義。」

[0064b05] 佛於是頌曰：

「欲志求道義，　　逮得佛正覺，
　當慕勤學此，　　天中天尊業；
　其餘諸學業，　　無有如斯利，
　唯當立正住，　　修正誠道行。
　若信樂此德，　　所生處不變，
　所誓願若斯，　　得其福報應，
　是故奉和心，　　不懷諛諂意，
　勤修專精行，　　如中所言教。
　佛所諮嗟斯諸勝，　　若有欲覩此神聖，
　廣欲布教法之訓，　　當習斯教如前行。
　若能勸助德具足，　　若復執持諷誦讀，
　眾生不能盡思際，　　何況聞之能奉行？
　有分別說化他意，　　御行晃曜所志道，
　逮致相好諸佛法，　　則當逮得是三昧。
　消除罪釁因降魔，　　消滅諸見愛盡然，
　娛樂清淨諸佛土，　　行斯三昧不難致，
　輒獲解脫成具光，　　總持一切所治業，
　則成所願逮正覺，　　住斯定意皆報辦。
　佛已嘆此說其教，　　汝等造行是餘法，
　來世之時勿懷恨，　　言我違失一切智。
　今所諮嗟度無極，　　若有慕求慧印道，
　若遇不能行斯義，　　倚著身者無聖明。
　將來末俗返義人，　　消滅諸法長惡趣，
　大智之士以用憂，　　常畏眾塵無放逸。」

[0064c01] 佛復告喜王：「若有菩薩，千劫之中奉六度無極捨權方便，不如一時聞是三昧正定以用勸助。昔古已來所立福慶，比斯經典所建功祚，百倍千倍萬倍巨億萬倍無以為喻。所以者何？斯經至要，去來今佛之所由生，大目、阿彌陀、阿閦如來，賢劫千佛三世無限，皆由是定自致成佛。猶如虛空含受一切萬種所有十方三界有無諸形，斯定如是，無上正真含苞大道，開化黎庶皆入法身。」

[0064c09] 佛說是經時，不可計菩薩聞之亘然，皆得立不退轉地，無央數人悉發無上正真道意，十方會者皆咸蒙恩，八十億載諸天人民遠塵離垢諸法眼生。

[0064c13] 是諸天人聞佛所說，善心生焉道意明矣，散華周遍三千大千世界以覆佛上。此三千世界六反震動，天住虛空鼓百千伎，以娛樂佛及諸大眾。喜王菩薩等三十億人，普皆一時得是三昧。

[0064c17] 時天帝釋前白佛言：「快哉法化，其義至深妙哉難及，從古至今未曾見聞如是真義，諸度無極種種別異，品品所宣靡不盡暢，內外表裏法教所開，三毒五陰十二牽連，四大六衰諸蔽睡眠靡不忽除，宣示四等四恩六度無極，空無相願大慈大哀，善權方便敷演道化，以消眾生八萬四千眾結塵勞，尋輒滅除四魔為伏，真道法藥療三界病，三達之船載度十方，去來今佛之所由生，歎諸過去無央數佛。始元諸尊發意以來，積行至真自致成佛，化諸當來菩薩所行，千佛本末發意成佛，國土父母諸子、侍者左右上首、眾所學教弟子，吾等聞之如冥覩明。若有學是賢劫三昧經典之要，吾與官屬往營護之，當令心安意定不忘，在其左右而宿衛之，勅眾邪鬼自然消除，令諸學士恣意精修長得安隱。」

[0065a04] 佛言：「善哉！天帝！吾代爾喜，乃欲助衛無上大道，去來今佛之所由生，除權方便六度無極三十七品，一切諸法所不能逮，其學斯法超越生死疾成正覺。」

[0065a08] 爾時，四天王前白佛言：「我等，世尊！放捨天上自然之樂，往詣法師而擁護之，百由旬外令無伺求得其便者，使護法師廣布道化，古大聖教永得久存，令賢劫中千佛本末周流十方。諸當來學聞之慕及從是得成，使此三昧而不斷絕，興隆三寶一切蒙濟。」

囑累品第二十四

[0065a15] 爾時，世尊告賢者阿難：「受斯本法古今諸佛之所由生也，人命難得，經道難值，佛世難遇。所以知難，千佛過已，六十五劫世無有佛，中間曠絕；過大稱劫，八十劫中亦復無佛；過星宿劫，經三百劫，玄斷法教佛不復興，至淨光劫乃當有佛。是故知之，佛世難值世人可傷，投在盲冥不識道教，流墮生死輪轉無際；若在地獄燒炙毒痛，不可復計億載年歲；餓鬼飢渴窮乏甚困，生死不得苦惱燋然，不可計數脫出無期；畜生禽獸轉相食噉，受斯毒害動有劫數。從冥入冥從苦入苦，出於地獄復入餓鬼，出於餓鬼復入畜生，地蟲屎蟲草蟲螟蟲，一一說之不可終極，痛不可言甚可憐傷。

[0065a28] 「佛出世間皆為斯類，開示語之不肯信受，放心蕩逸如盲投冥，如狂溺水，猶迷趣谷不見眾難。佛以大慈顯揚大道，頒宣諸度八萬四千，以無量法以化眾生，八萬四千眾結之患、四魔之難，皆為降伏，不計吾我，使發無上正真道意行菩薩法，濟生死苦無三惡趣，自度脫彼無三界患。

[0065b05] 「然後來世諸學四輩，聞菩薩法知之為快，不能諷誦抱著心懷，喜雜句說，不志深妙空法之義，聞至深慧亘然無際。又興所習以為第一，有聞大道謂不緒聽，欲得易解說其罪福，攀緣稱說倚俗神仙世典雜言，謂之至妙咸共學聽，歡喜無量以自忻慶，荷宿功福聞講深法反復解義，名言復重而不可知，便睡眠寐或臥不聽，正法滅盡皆由是矣。」

[0065b14] 佛言：「我往過去無數劫時，喜雜句說妄想倚住，六度無極不能自達通致大道，至定光佛乃了亘然，捨眾妄想心無所著，乃能逮得無所從生法忍，為定光佛所見授決。解三世空，以無礙法，尋覩於今五濁之世，多逆少順罪不可計，在於末世示現佛身，度餘濁俗使行道法，濟三界難悉令永安。」

[0065b20] 佛告阿難：「受是過去諸佛學業，當來現在諸度無極八千四百變為八萬四千，及其賢劫千佛本末宿命所行，從初發心至成佛道，國土壽命父母妻子，上尊弟子得度人數，所當開化。猶如種樹下子在土，視不可知人不見之。又本其子稍稍生長，因成大樹甚高巍巍，然後大樹廣有所覆，枝葉華實多所饒益遠近眾人。菩薩如是，從初發心已來，種少少福積功累德，遂至無限諸度無極，自致成佛度脫一切。

[0065c01] 「賢者阿難！受持諷誦為他人說，將來菩薩所當奉行，若於千劫行六度無極無善權方便，不如聞是經典之要福多於彼，何況至心受持諷誦？宣示同學四輩一心奉行，福不可喻，慇懃書寫勿失一字。所以者何？去來今佛之所由生，宣示同學普流十方，一切蒙慈乃報佛恩。」

[0065c07] 阿難白佛：「唯奉當受宣布示語一切。此名何經？以何奉持？」

[0065c08] 佛告阿難：「是名『賢劫三昧千佛本末決諸法本三昧正定』，當受奉行，宣布八極上下無極。」

[0065c10] 佛說如是，喜王菩薩、一切開士、諸聲聞等，天、龍、鬼神、阿須倫、世間人民，聞佛所說莫不歡喜，作禮而去。

賢劫經卷第八

[0065c14] 《賢劫經》，永康元年七月二十一日，月支菩薩竺法護，從罽賓沙門得是賢劫三昧，手執口宣。時竺法友從洛寄來，筆受者趙文龍。使其功德福流十方，普遂蒙恩，離於罪蓋。其是經者，次見千佛，稽首道化，受菩薩決，致無生忍，至一切法，十方亦爾。

【經文資訊】大正藏第 14 冊 No. 0425 賢劫經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA