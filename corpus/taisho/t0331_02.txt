佛說無畏授所問大乘經卷中

西天譯經三藏朝奉大夫試光祿卿傳法大師賜紫沙門臣法護等奉　詔譯

[0067c07] 「復次，長者！菩薩摩訶薩觀察此身，最初何因之所成立？謂依父母精血合集生起彼因。復由受其飲食，食已變壞，旋聚即散，歸淡廕藏，淡廕流潤終歸不淨。然後火大增彊，煮變成熟。後歸風力，由其風力各分滓重及與流潤——滓重所謂大、小便等，流潤謂血——血變成肉、肉成於脂、脂成於骨、骨成其髓、髓成其精，精等乃成此不淨身。菩薩觀此不淨身故，乃起思惟：此身多種合集，各別名相，謂三百骨、六十肪及膏相、合四百膜、五百肉團、六百腦、七百脈、九百筋、十六肋骨。復有三事內纏其腸，分生、熟、藏腸，有十六交絡而住，二千五百脈道透映一百七節；八十萬俱胝毛孔具有五根、九竅、七藏，不淨充滿；髓有一掬、腦有一掬、脂有三掬、淡廕六掬、滓重六掬、風力隨遍、血有一斗，如是一切各各充滿。有七水脈而復圍繞，吸諸滋味，內火大增，熾然燒煮，逼切疲極，身脈汗流，是等諸相極難可見。此之臭穢不淨體相，是中云何起增上愛？如求丐人得所用物，得已旋棄；又如大車，負極重等。唯，諸智者！於法覺了應如是知。」

[0067c28] 即說頌曰：

「此身多種不淨聚，　　愚無智者不了知，
　彊起增上愛著心，　　如穢瓶破多穢氣。
　耳、目、口、鼻皆穢物，　　彼等何者為香潔？
　涎眵、結聹及涕洟，　　諸蟲雜惡何生愛？
　譬如愚者取於炭，　　勤力摩治欲令白，
　炭盡力疲白莫成，　　無智妄貪亦如是。
　如人意欲成潔淨，　　多種修治於此身，
　百轉沐浴及香塗，　　身壞命終歸不淨。」

[0068a08] 爾時，世尊復告無畏授等五百長者言：「長者當知，菩薩摩訶薩欲證阿耨多羅三藐三菩提者，觀察此身有四十四相。何等四十四？謂菩薩摩訶薩觀察此身誠所厭棄，菩薩觀身不可愛樂，以不饒益故；菩薩觀身極為臭穢，膿血滿故；菩薩觀身甚不堅牢，終破壞故；菩薩觀身體性羸劣，筋骨相聯故；菩薩觀身不淨，穢惡常流故，菩薩觀身如幻，愚夫異生彊起虛妄、動亂相故；菩薩觀身多所漏失，以九竅門常流注故；菩薩觀身熾然燒爇，謂貪火所焚、瞋火猛聚、癡火暗冥故；菩薩觀身，貪、瞋、癡網常所蓋覆，愛網相續故；菩薩觀身竅穴所依，以九竅門及諸毛孔周遍流注，雜穢充故；菩薩觀身多種逼惱，四百四病常增損故；菩薩觀身是為窟宅，八萬四千戶蟲之所聚故；菩薩觀身無常，終歸死法故；菩薩觀身無知，於法不知故；菩薩觀身如器用，眾緣合成、終破壞故；菩薩觀身逼切，眾多憂惱故；菩薩觀身無歸趣，畢竟老、死故；菩薩觀身深隱，諂誑所行故；菩薩觀身如地，難平滿故；菩薩觀身如火，以所愛色隨繫著故；菩薩觀身無厭足，隨五欲故；菩薩觀身破壞，煩惱對礙故；菩薩觀身無定分位，以其利衰現所受故；菩薩觀身無自他緣，不得源流故；菩薩觀身馳流心意，以種種緣作意伺察故；菩薩觀身棄背畢竟，歸於棄尸林故；菩薩觀身為他所食，鷲鳥、豺狼等食噉故；菩薩觀身如輪盤影現，筋骨連接故；菩薩觀身無所顧惜，殘棄漏失、膿血滿故；菩薩觀身耽著滋味，飲食所成故；菩薩觀身勤苦無利，以是無常生滅法故；菩薩觀身如惡友，起諸邪妄故；菩薩觀身如殺者，重重現增苦故；菩薩觀身為苦器，三苦逼惱故，所謂行苦、壞苦、苦苦；菩薩觀身為苦聚，五蘊隨轉無主宰故；菩薩觀身極不自在，種種緣成故；菩薩觀身無壽者，離男女相故；菩薩觀身空寂，諸蘊處界所合成故；菩薩觀身虛假，以如夢故；菩薩觀身不實，以如幻故；菩薩觀身動亂，如陽焰故；菩薩觀身馳流，如響應故；菩薩觀身虛妄所起，如影現故。長者！菩薩摩訶薩以如是等四十四相觀察於身。

[0068b20] 「而菩薩摩訶薩作此觀察時，所有於身樂欲、於身顧惜、於身執我、於身愛染、於身積集、於身繫著，一切悉斷。由是，於命樂欲、於命顧惜、於命執我、於命愛染、於命積集、於命繫著，乃至舍宅、妻子、眷屬、飲食、衣服、乘馭、床座、珍寶、財穀、香華、燈塗、一切受用樂具，若樂欲、若顧惜、若執我所、若愛染、若積集、若繫著，一切亦斷。由於身命能棄捨故，乃至一切受用樂具亦悉棄捨，如是乃能圓滿六波羅蜜多。長者！菩薩摩訶薩以能圓滿波羅蜜多故，即能速證阿耨多羅三藐三菩提。」

[0068c02] 爾時，世尊欲重宣此義即說頌曰：

「應知人身極難得，　　莫因此身造眾罪，
　豺狗取食棄尸林，　　空將此身為殘棄。
　愚無智者常動亂，　　虛偽身中起貪愛，
　此身難馭違背深，　　晝夜受苦無停息。
　此身苦輪常生病、　　此身不淨廣充盈，
　飢渴隨逐嬈惱深，　　誰諸智者生愛著？
　此身如地廣無主，　　及如惡友愚生愛，
　因此身故眾罪興，　　畢竟還自受諸苦。
　此身不同金剛堅，　　莫因此身廣造罪，
　智者應修勝福因，　　於佛教中生淨信。
　此身不久徒存養，　　衣服香嚴飲食資，
　緣歸破壞暫任持，　　邪勤施作何空過？
　經百劫中難得遇，　　大牟尼尊出世間，
　速於佛教淨信生，　　莫於惡趣受極怖。
　假使壽千俱胝歲，　　彼尚勿應生貪愛，
　何況壽不滿百年，　　豈生貪愛無厭足？
　或有一類奢侈者，　　不念此身極難得，
　廣集嬉戲歌伎人，　　於前戲劇求快樂。
　廣集財寶何有樂？　　護惜重重苦惱增，
　下劣愚夫喜悅生，　　智者於中離貪著。
　富貴不實如夢幻，　　愚者馳流於心意，
　剎那破壞剎那成，　　誰諸智者生貪愛？

佛說無畏授所問大乘經卷中

【經文資訊】大正藏第 12 冊 No. 0331 佛說無畏授所問大乘經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA