根本說一切有部百一羯磨  卷第九
三藏法師義淨奉　制譯

違惱眾教白四

[0492a18]  爾時具壽鄔波離請世尊曰：「大德！具壽闡陀  犯眾多罪不如法說悔，諸苾芻欲令利益安  樂住故告言：『具壽！汝既犯罪，應如法說悔。』
闡陀答言：『仁自犯罪，應如法悔。何以故？仁  等皆是種種族種種家生，由我世尊證大覺  故。仁等皆來共相依止，而為出家。』故作是語，
違惱眾教，諸苾芻不知云何？」白佛，佛言：「汝  諸苾芻！應作羯磨訶彼闡陀。若更有餘如是  流類，悉皆准此。作前方便已，為白羯磨：

[0492a27]  「『大德僧伽聽！此苾芻闡陀自身犯罪，不如法  說悔。諸苾芻眾欲令利益安樂住故，如法諫  時，違拒眾教。若僧伽時至聽者，僧伽應許
僧伽今訶責苾芻闡陀違拒眾教。白如是。』  次作羯磨：『大德僧伽聽！此苾芻闡陀自身犯  罪，不如法說悔。諸苾芻眾欲令利益安樂住
故，如法諫時，違拒眾教。僧伽今訶責苾芻闡  陀違拒眾教。若諸具壽聽訶責苾芻闡陀違  拒眾教者默然，若不許者說。』第二、第三亦如
是說。『僧伽已訶責苾芻闡陀違拒眾教竟。僧  伽已聽許，由其默然故，我今如是持。』」

[0492b09]  時諸苾芻作羯磨訶責已，彼闡陀便生是念：  「由我過失，共彼諸人言相酬答，如有頌曰：

「『諸有智慧人，　　善護四種語，  
觀彼山林鳥，　　能言被籠繫。』」

[0492b13]  作是語已，默無言說。後於異時復更犯罪，  諸苾芻告言：「具壽！汝既犯罪，應如法說悔。」彼  便無言，默然相惱。諸苾芻不知云何？白佛，佛
言：「汝諸苾芻！作白四羯磨訶彼闡陀默然相  惱。作前方便已，為白羯磨：『大德僧伽聽！此苾  芻闡陀自身犯罪，不如法說悔。諸苾芻欲令
利益安樂住故，告言：「具壽！汝既犯罪，應如  法說悔。」彼便無言，默然相惱。若僧伽時至聽  者，僧伽應許僧伽今訶責苾芻闡陀默然相
惱。白如是。』羯磨准白成。」

[0492b23]  時諸苾芻為彼闡陀作訶責羯磨已，復還造  罪。諸苾芻眾同前告語時，彼闡陀或言、或默  而相惱亂。諸苾芻不知云何？白佛，佛言：「此
闡陀違惱眾教，得波逸底迦。若違別人，得惡  作罪。」

[0492b28]  覆鉢單白

[0492b29]  具壽鄔波離請世尊曰：「大德！有栗  [女*占]  毘善賢，  為惡知識所誑惑故，謗實力子犯波羅市迦。
諸苾芻不知云何？」白佛，佛言：「為善賢作覆鉢  羯磨，餘亦同爾。敷座席乃至令一苾芻作單  白羯磨，准上應知。

[0492c05]  「『大德僧伽聽！彼善賢以無根波羅市迦法，謗  清淨苾芻實力子。若僧伽時至聽者，僧伽應  許僧伽今與善賢作覆鉢羯磨。白如是。』」

[0492c08]  仰鉢單白

[0492c09]  時諸苾芻為彼善賢作覆鉢羯磨已，不知云  何？白佛，佛言：「汝諸苾芻！自今已後不往其  家，乃至不為說法。」時此善賢聞是語已，心生
慚恥，往詣佛所，禮佛雙足，白言：「世尊！由惡  友故，教我作如是言：『苾芻實力子無有羞恥，  身與我妻共行非法，犯波羅市迦。』惡友所教
非我本意。」爾時世尊告諸苾芻：「善賢毀謗非  自本心，應與善賢作仰鉢羯磨，餘准此作。敷  座席、鳴犍稚，乃至教彼善賢蹲踞合掌，作
如是白：『大德僧伽聽！我善賢由惡知識所誑  惑故，以不實法謗實力子。由是因緣，僧伽與  我作覆鉢羯磨。我善賢今從僧伽乞作仰鉢
羯磨，唯願大德僧伽與我善賢作仰鉢羯  磨。是能慜者，願哀慜故。』如是三說。乃至令  彼在耳不聞處合掌而立，令一苾芻作單白
羯磨：『大德僧伽聽！彼善賢由惡知識所誑惑  故，以無根波羅市迦法謗實力子。由是因  緣，僧伽與彼善賢作覆鉢羯磨。彼善賢今從
僧伽乞仰鉢羯磨。若僧伽時至聽者，僧伽應  許僧伽今與彼善賢作仰鉢羯磨。白如是。』」佛  言：「汝諸苾芻，為彼善賢作仰鉢羯磨已，得往
其舍受食，乃至并為說法，悉皆無犯。」

[0493a02]  諫麁惡語白四

[0493a03]  具壽鄔波離請世尊曰：「大德！時有苾芻犯眾  多罪，親友苾芻欲令利益安樂而住，告言：『具  壽！汝所犯罪應如法悔。』彼便答言：『有追悔者
我自當知。』又作是語：『諸具壽！莫向我說少許  若好、若惡，我亦不向諸大德說若好、若惡。諸  大德止！莫勸我、莫論說我。』諸苾芻不知云何？」
白佛，佛言：「為作別諫。」別諫之時堅執不捨，  諸苾芻即便白佛，佛言：「作白四羯磨諫。鳴  犍稚作前方便：『大德僧伽聽！此苾芻某甲
作眾多罪，諸苾芻於佛所說戒經中如法如  律正諫之時，惡性不受諫語，作如是說：「諸大  德！莫向我說少許若好、若惡。我亦不向諸大
德說若好若惡。諸大德止，莫諫我、莫論說  我。」諸苾芻為作別諫之時，堅執不捨。云：「我  說是實，餘皆虛妄。」若僧伽時至聽者，僧伽
應許僧伽今以白四羯磨諫此苾芻某甲  惡性不受諫語。白如是。』次作羯磨：

[0493a20]  「『大德僧伽聽！此苾芻某甲作眾多罪，諸苾芻  於佛所說戒經中如法如律正諫之時，不受  諫語，作如是說：「諸大德！莫向我說少許若好
若惡，我亦不向諸大德說若好若惡。諸大德  止！莫諫我、莫論說我。」諸苾芻為作別諫，別諫  之時堅執不捨，云：「我說是實，餘皆虛妄。」僧伽
今以白四羯磨諫此苾芻某甲惡性不受諫  語。若諸具壽聽諫此苾芻某甲惡性不受語  者默然，若不許者說。』第二、第三亦如是說。結  文准知。」

[0493b01]  時諸苾芻受佛教已，依法而諫。時此苾芻如  前所說，堅執不捨。諸苾芻以事白佛，佛言：  「此苾芻得罪，如上應知。」

[0493b04]  諫說欲嗔癡怖白四

[0493b05]  苾芻闡陀，眾作法諫時，謗云：「僧伽有欲嗔癡。」  「眾應作訶止羯磨，應如是作：『大德僧伽聽！此
闡陀苾芻，僧伽與作如法諫時，作如是語：「僧  伽有欲嗔癡。」僧伽今訶止闡陀：「汝不應如是  作非法語。」若僧伽時至聽者，僧伽應許僧
伽今訶止闡陀苾芻作非法語。白如是。』羯磨  准白成。」

[0493b12]  作癲狂白二

[0493b13]  具壽鄔波離請世尊曰：「大德！如西羯多苾芻  患癲狂病，發動無恒，於褒灑陀時及餘羯磨  乃至隨意，或來不來。時諸苾芻將為別住秉
法不成。」以緣白佛，佛言：「汝諸苾芻與西羯多  苾芻作癲狂法。若不作者，便成別住。若更有  餘如是流類，皆應准此，應如是與。敷座席、鳴
揵稚，言白既周，令一苾芻應先作白，方為  羯磨：

[0493b21]  「『大德僧伽聽！此苾芻西羯多患癲狂病，發動  無恒，於褒灑陀及餘羯磨乃至隨意，或來  不來，令諸苾芻將為別住。若僧伽時至聽者，
僧伽應許僧伽今與西羯多苾芻作癲狂法。  去住不遮不妨法事。白如是。』

[0493b26]  「『大德僧伽聽！此苾芻西羯多患癲狂病，發動  無恒，於褒灑陀及餘羯磨乃至隨意，或來不  來，令諸苾芻將為別住。僧伽今與西羯多作
癲狂法，去住不遮不妨法事。若諸具壽聽與  西羯多癲狂法，去住不遮不妨法事者默然；  若不許者說。』『僧伽已與西羯多作癲狂法，去
住不遮不妨法事竟。僧伽已聽許，由其默  然故，我今如是持。』若僧伽與西羯多苾芻作  癲狂法竟，若作褒灑陀、一切羯磨乃至隨意，  悉皆得作，勿致疑惑。」

[0493c07]  與不癡白四

[0493c08]  又西羯多苾芻癲狂亂意，痛惱所纏，言行多違  失沙門法，作不淨事，口流涎唾精轉瞼翻，  狀同眠睡，他不見欺妄言欺我。彼於異時便
得本心，諸苾芻眾以前惡事而詰責之。諸苾  芻眾即以此緣，乃至世尊告曰：「汝諸苾芻應  與西羯多苾芻作不癡毘奈耶，若更有餘，如  前應作。乃至作如是說：

[0493c15]  「『大德僧伽聽！我苾芻西羯多癲狂心亂痛惱  所纏，言行多違失沙門法，作不淨事，口流涎  唾精轉瞼翻，狀同眠睡，他不見欺妄言欺
我。我於後時便得本心，諸苾芻眾以前惡事  而詰於我。我西羯多今從僧伽乞不癡毘奈  耶。是能愍者，願哀愍故。』第二、第三亦如是說。
次一苾芻應先作白，方為羯磨：『大德僧伽聽！  此西羯多癲狂心亂痛惱所逼，但有言行並  多違犯，沙門軌式不能遵奉，口流涎唾精轉
瞼翻，他不見欺妄言欺我。此西羯多得本心  已，今從僧伽乞不癡毘奈耶。若僧伽時至聽  者，僧伽應許僧伽今與西羯多苾芻不癡毘
奈耶。白如是。』次作羯磨，准白應為，乃至我今  如是持。」

[0493c29]  與求罪性白四

[0494a01]  具壽鄔波離請世尊曰：「大德！如訶悉多  (譯之為手)  苾芻於大眾中生輕慢心，既犯罪已，不臣其
罪。諸苾芻詰亦復不臣。」即以此緣白佛。佛言：  「汝諸苾芻！應與訶悉多苾芻求罪自性毘奈  耶，若更有餘如是流類，應如是與。作前方
便，准上應知。次一苾芻為白羯磨：

[0494a07]  「『大德僧伽聽！此訶悉多苾芻於大眾中生輕  慢心，有罪不臣，諸苾芻詰復還拒諱。若僧伽  時至聽者，僧伽應許僧伽今與訶悉多苾芻
求罪自性毘奈耶。白如是。』次作羯磨，准白應  作，乃至我今如是持。」

[0494a12]  佛言：「汝諸苾芻！與彼求罪自性竟，所有行  法我今當說。不得與他出家，不得授他近圓，  不得作依止，不得畜求寂，不應差作教授尼
人，設先差應捨，不詰苾芻令他憶念破戒見  威儀正命，不為長淨，不為隨意，不為單白白  二乃至白四羯磨，亦不說戒。若無說戒者，
應說戒。此與求罪苾芻。如我所說，不依行者，  得越法罪。」

[0494a20]  與憶念白四

[0494a21]  具壽實力子被善友苾芻尼將不實事而謗，  時諸苾芻以事詰責，被詰責時遂便羞媿。時  諸苾芻以緣白佛，佛言：「汝諸苾芻應與實力
子作憶念毘奈耶，若更有餘如是流類，應如  是與。敷座席，乃至蹲踞合掌作如是說：

[0494a26]  「『大德僧伽聽！我實力子被善友苾芻尼以不  實事謗，諸苾芻以事詰我，我被詰時遂便羞  愧。我某甲今從僧伽乞憶念毘奈耶，願大
德僧伽與我憶念毘奈耶。是能愍者，願哀愍  故。』第二、第三亦如是說。次一苾芻應先作白，  方為羯磨：

[0494b03]  「『大德僧伽聽！此實力子被善友苾芻尼以不  實事謗，情生羞恥。此實力子今從僧伽乞憶  念毘柰耶。若僧伽時至聽者，僧伽應許僧
伽今與實力子憶念毘柰耶。白如是。』次作  羯磨：

[0494b08]  「『大德僧伽聽！此實力子被善友苾芻尼以不  實事謗，情生羞恥。此實力子今從僧伽乞憶  念毘柰耶，僧伽今與實力子憶念毘柰耶。
若諸具壽聽與實力子憶念毘柰耶者默然，  若不許者說。此是初羯磨。』第二、第三亦如是  說。『僧伽已與實力子憶念毘柰耶竟。僧伽已
聽許，由其默然故，我今如是持。』」

[0494b15]  簡平正人白二

[0494b16]  「若斷諍時大眾不能平殄者，應簡眾中有德平  正者，若十二十上座某甲等，為其殄諍，如是  應作：

[0494b19]  「『大德僧伽聽！今僧伽比有諍事不能除殄，僧  伽今欲於此眾中簡取平正上座若干人，為  其殄諍望速止息。若僧伽時至聽者，僧伽應
許僧伽今欲於此眾中簡取上座若干人，為  其殄諍望速止息。白如是。』羯磨准白成。既  作羯磨，若此等人雖為殄除，尚不止息者，可
於此中更重簡平正上座，如是應作。」

[0494b26]  重簡人白二

[0494b27]  「『大德僧伽聽！今僧伽有諍事起，雖於眾中簡  平正人望得除殄，然猶不息。僧伽今於此中  更復重簡殄諍之人，別向餘處為其銷殄。
若僧伽時至聽者，僧伽應許僧伽今於眾中  更復重簡殄諍人，別向餘處為其銷殄。白如  是。』羯磨准白成。」

[0494c04]  傳付諍人白二

[0494c05]  「若於此眾中諍猶不息者，應將此諍人向餘  眾內，如法除殄。如是應作：

[0494c07]  「『大德僧伽聽！今此眾中有諍事起，多時不能  殄息。為殄息故，今僧伽欲將此苾芻某甲鬪  諍人付彼某甲眾內，令其除殄。若僧伽時至
聽者，僧伽應許僧伽今欲將此苾芻某甲鬪  諍人付彼某甲眾內，令其除殄。白如是。』羯磨  准白成。若諍事既久不能除滅，共相朋黨者  應作法籌大眾中行，如是應白：

[0494c14]  「『大德僧伽聽！今此眾中有諍事起，久不殄息，  僧伽今為殄息故，欲行法籌。若僧伽時至聽  者，僧伽應許僧伽今行法籌。白如是。』羯磨
准白成。雖作羯磨行法籌已，其諍猶不止息，  共相朋黨者滅諍之法，如大律明。」

[0494c19]  結淨厨白二

[0494c20]  佛言：「汝等苾芻應結淨厨。」時諸苾芻不知云  何結淨厨？復有幾種？佛言：「總有五種淨厨。云
何為五？一、生心作；二、共印持；三、如牛臥；四、  故廢處；五、秉法作。  (此皆遍藍通結，或可別結一邊)  言生心作者，
如一營作苾芻或是俗人，初造房宇定基石  時生如是心：『今於此住處當為僧伽作淨厨。』  言共印持者，如撿校營作苾芻創起基石，將
欲興功，告共住諸苾芻曰：『諸具壽！仁可共知，  於此住處當為僧伽作淨厨。』  言如牛臥者，謂是房門無其定准，撩亂而住。  言故廢處者，謂空廢處
(此二中方多不見用，餘之三法在處恒行，或總結寺  坊，或偏規一處，皆無妨也。且如那爛陀寺，則總結為厨。遠問北方有局結者，此乃隨樂者意，咸俱聽許，廣
如別處矣)  。言眾結作者，謂是大眾共許秉白二羯磨，  應如是結定其處所，無妨難處，盡其界內并  外勢分一尋，將作淨厨。僧伽同許者，即於此
處，敷座席鳴揵稚，乃至令一苾芻應為羯  磨：『大德僧伽聽！今於此住處修營總了，盡其  界內并外勢分一尋結作淨厨。若僧伽時至
聽者，僧伽應許僧伽今於此住處修營總  了盡其界內并外勢分一尋結作淨厨。白如  是。』

[0495a12]  「『大德僧伽聽！今於此住處修營總了，盡其界  內并外勢分一尋結作淨厨。僧伽今於此住  處修營總了，盡其界內并外勢分一尋結作
淨厨。若諸具壽聽於此住處修營總了，盡其  界內并外勢分一尋結作淨厨者默然；若不  許者說。』『僧伽已於此住處修營總了，盡其界
內并外勢分一尋結作淨厨竟。僧伽已聽許，  由其默然故，我今如是持。』

[0495a20]  「若僧伽共結作淨厨已，即於此住處得兩種  利樂：一、界外貯得界內煮；二、界內貯得界外  煮，並皆無過。若創造寺初絣繩時，於寺四方
應置塼石以為定處。當時如其有力廣為羯  磨，或時大眾作如是言：『此寺坊處并外勢分  將作淨厨，我今守持。』第二、第三亦如是說，即  成作淨。」

[0495a27]  時有師子苾芻，欲食沙糖，佛言：「時與非時、  若病不病，並皆隨食  (然而西國造沙糖時皆安米屑，如造石蜜安乳及油。佛
許非時開其噉食，為防麁相長道資身。南海諸洲煎樹汁洒而作糖團，非時總食，准斯道理。東夏飴糖，縱
在非時亦應得食。何者？甘蔗時藥、汁則非時；米麴雖曰在時，飴團何廢過午？祥撿雖有此理，行不各任己情，  稠濁香湯定非開限，蜜煎薯蕷確在遮條)  。」

[0495b03]  如世尊說：「汝等苾芻應持割截衣。」時有苾芻  得重大毛毯，遂持刀針往晝日住處欲為割  截。世尊因至其所問言：「汝作何事耶？」苾芻以
緣白佛，佛言：「諸苾芻！有五種衣不應割截：  一、高襵婆  (毯類也)  ；二、厚被帔  (以毛織成)  ；三、麁重厚緂；四、  雀眼疎布
(西國諸人不披百納)  ；五、謂物少截而不足，斯等  五物我今聽許諸苾芻等帖葉而持。於此五  中除其第五，更以厚褥為第五，便是五種  皆不可截
(有以臥具為三衣者，雖曰深思，誠為臆斷。律云：臥具乃是眠褥，如何割截？用作三衣，  不合截打。此文明顯，恐懷先惑，聊復註文)  。」

[0495b12]  如世尊說：「汝等苾芻不應  於僧伽臥具不安襯替而為受用。」時六眾苾  芻或以垢膩疎薄破碎之類，用襯僧伽臥具。
爾時世尊於日初分，執持衣鉢入薜舍離而  行乞食，以具壽阿難陀為侍者。世尊便見一  人脊背皆黑，遂命阿難陀曰：「汝見此人脊背
黑不？」阿難陀言：「見。」佛言：「此人往昔於迦攝  波如來正教中出家，遂以隨宜惡物用襯僧  伽臥具。由彼昔時黑業惡報墮於地獄，又五
百生中常招黑背。由此過患，是故苾芻不應  以其疎薄破碎垢膩之物襯僧伽臥具。若是  厚物應可一重，必其故薄兩重方用。若不爾  者，得越法罪。」

[0495b25]  時有苾芻以雜彩物作尼師但那守持，長留  縷  繢  。時婆羅門及諸俗侶便生譏笑。佛言：「凡  為臥具，應作兩重染令壞色，或青
(極好深青，律文不許，  隨時污色，事在開聽)  、或泥  (廣律解泥，謂是赤土赤石，或即是泥，然而不許純烏泥皂，斯乃外道之衣)  、  或乾陀色
(梵云袈裟野，譯為赤色)  ，於第三分，必須截斷  縫刺為葉，四邊帖緣  (臥具元開本用襯替氈席，恐有霑污，所以長乃過身闊如
小席，肘量之數備在廣文。元意為斯非關禮拜，是非廣述備在餘文)  。」如世尊說有八  種利。何謂為八？一、界所得利；二、立制所得利；
三、依止所得利；四、安居所得利；五、僧伽所得  利；六、苾芻所得利；七、對面所得利；八、定處所  得利。

[0495c07]  言界所得利者，謂於一界有其定局，或於二  界、或於多界，隨其處別所獲利養，各依界分  舊住者共分。

[0495c10]  言立制所得利者，謂諸苾芻或是隨黨或非  隨黨，共作制要然後安居，於某處村坊街  衢之內，某家屬我某舍屬汝。若得物時
依制而受，廣如大律。  (此言隨黨者，謂是隨順提婆達多所有伴屬。言非隨黨者，
即是佛弟子。此乃由其住處，則令物隨處判。處中既非兩處，故遣兩眾均分。現今西方在處，皆有天授種族
出家之流，所有軌儀多同佛法，至如五道輪迴、生天解脫，所習三藏亦有大同。無大寺舍，居村塢間  乞食自居，多修淨行，胡蘆為鉢，衣但二巾，色類桑  皴
，不飡乳酪，多在那爛陀寺雜聽諸典。曾問之曰：  「汝之軌式，多似大師，有僻邪處，復同天授，豈非天授之種胄乎？」彼便答曰：「我之所祖實非天授。」此即
恐人嫌棄，拒諱不臣耳！此雖多似佛法，若行聚集，則聖制分途，各自為行，別呈供養。豈況諸餘外道計斷計
常，妄執自然，虛陳得一，食時雜坐，流俗無分。踵舊之徒，用為通鑒，更相染觸，溼渭同波，高尚之賓，須  察茲濫，殊行各席，深是其宜。)

[0495c21]  言依止所得利者，謂依止男女及半宅迦而  為安居，依此得利者是。

[0495c23]  言安居所得利者，謂於此夏安居所獲利物，  隨施主處分。

[0495c25]  僧伽所得利者，謂是決定然無分局，此物  施主將來決定施與僧伽，就中不為分別：此  與夏安居人、此與現前人、此物應問施主。

[0495c28]  苾芻所得利者，謂是決定而作分局，於此房  院住者，便受其利。

[0496a02]  對面所得利者，謂是對面所獲利物。

[0496a02]  定處所  得利者，謂是大師一代行化之處，總有八所，  此則名為八大制底：一、佛生處，在劫比羅伐
窣覩城嵐毘尼林。二、成佛處，在摩揭陀法阿  蘭若菩提樹下金剛座上。三、轉法輪處，在婆  羅痆斯仙人墮處施鹿林中。四、涅槃處，在拘
尸那城娑羅雙樹間。五、在王舍城鷲峯山竹  林園內。六、在廣嚴城獼猴池側高閣堂中。七、  在室羅伐城，逝多林給孤獨園。八、從天下處，
在平林聚落。初之四處名為定處，後之四  處名不定處。若有施物擬施生處，其物唯於  生處供養，不應移轉。若無力能送，三中隨一
而為供養，餘之三處類此應知，餘四制底與  此不同。

[0496a16]  守持亡人物單白

[0496a17]  時具壽鄔波難陀身亡之後，所有資具價直  三億金錢，六大都城苾芻皆集咸言：「我亦合  得此物。」諸苾芻眾不知云何？以事白佛，佛言：
「若苾芻及五時者應與。云何為五？一、打揵  稚時來集會者應與其分；二、誦三啟時來；三、  禮制底時來；四、行籌時來；五、作白時來。此皆
與分。應如是作。敷座席、鳴犍稚，眾既集已，  令一苾芻作單白羯磨。欲作白時，當問看病  人及同住者：『此人不曾負他債物？或復餘人  負其債不？』處分已作白：

[0496a27]  「『大德僧伽聽！苾芻鄔波難陀於此命過，所有  現及非現衣貲雜物，今作守持。若僧伽時至  聽者，僧伽應許僧伽今於亡苾芻鄔波難陀
所有現及非現衣貲雜物共作守持。白如  是。』作單白法已，現於界內所有苾芻合得其  物。若不作法，但是世尊聲聞弟子現住贍部
洲中或餘住處悉皆有分，此謂分亡苾芻物  法式。又復應知，若逢事鬧眾難集者，開作初  後法，應將十錢五錢於上座頭及最小者與  之，即為定記。」

[0496b08]  舉置亡人資具單白

[0496b09]  「若在夏中有難緣者，應差一苾芻作掌亡苾  芻衣物。人眾既集已，先應問言：『汝某甲能為  僧伽作掌亡苾芻衣物人不？』彼答言：『能。』令一
苾芻作單白羯磨：

[0496b13]  「『大德僧伽聽！此苾芻某甲能為僧伽作掌亡  苾芻衣物人。若僧伽時至聽者，僧伽應許僧  伽今差苾芻某甲作掌亡苾芻衣物人。白如  是。』」

[0496b16]  如世尊說：「不和羯磨、和合羯磨。云何不和  羯磨？謂諸苾芻同一界內作羯磨時，眾不盡  集合，與欲者不與欲，雖皆總集，應訶者訶而
不止，強為羯磨，如是名為不和羯磨。云何和  合羯磨？謂諸苾芻同一界內，作羯磨時，皆來  共集合，與欲者與欲、應訶者訶，訶時便止，  如是名為和合羯磨。」

[0496b23]  具壽鄔波離請世尊曰：「大德！有幾種人言  不齒錄，訶不成訶？」佛言：「有十二種人。云何
十二？一、無慚；二、有瑕隙；三、愚；四、癡；五、不分  明；六、言不善巧；七界外住；八、被捨棄；九、言  無次緒；十、捨威儀；十一、失本性；十二、授學人。
(廣如尼陀那目得迦中具解)  」

[0496b29]  「大德！有幾種人言堪齒錄訶乃成訶？」佛言：「有  四種人。云何為四？一、住本性；二、在界內；三、不  捨威儀；四、言有次緒。」

根本說一切有部百一羯磨卷第九

* * *

【經文資訊】大正藏第 24 冊 No. 1453 根本說一切有部百一羯磨  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
