佛說拔除罪障呪王經一卷
唐三藏法師義淨奉　制譯

[0913a06]  如是我聞。一時薄伽梵。在淨居天上。為諸大  眾說微妙法。是時曼殊室利菩薩摩訶薩於  大眾中。即從座起偏露右肩。右膝著地合掌
向佛。瞻仰尊容目未曾捨。白佛言世尊。此大  法門甚深微妙實為希有。然於當來五濁世  時。惡業眾生具貪恚癡。欺誑不信樂行非法。
不修戒品專行諂偽。彼於呪法所有威力神  通變現。於諸國土隨其方處。求者獲益功德  成就。念誦儀軌祭祠法式。皆不信受亦不依
行。謂非佛說而為謗毀惡障纏心。即便命過  墮大地獄。受極苦惱無有出期。世尊此等眾  生既遭大苦云何救護。唯願慈悲拔濟令出。
爾時釋迦牟尼如來。即便舒手摩曼殊室利  法王子頂。告言善哉曼殊室利。為欲利益一  切有情。能問如來如是義利。汝當諦聽極善
作意。我今為汝說此呪法。安樂人天利益一  切。於諸呪法最為殊勝。祕密甚深順菩提道  依真法界獲大功德。於臨終時必能憶此大
力呪王。正念現前當生善處。即說呪曰。

[0913a25]  南麼薩婆怛他揭羝驃　阿羅  喝  驃　唵拘  摩囉乎嚧比那　毘輸和　三婆婆阿揭車阿  揭車　洛呼洛呼　勃纜勃攬　唅唅　氏那  市
(市一反)  曼殊室利也　蘇室哩也　多賴也漫  (引聲)  薩婆毒溪驃癹癹　苫麼也苫麼也　阿  弭都嗢婆菩嗢婆婆　波跛謎那勢也　莎訶

[0913b02]  曼殊室利。此即是汝最勝根本呪藏心王神  呪。能除一切苦惱厄難。諸惡罪障悉皆銷滅。  長壽無疾富樂無窮。言詞聰辯眾人愛敬。亦
能通利一切呪王。時釋迦牟尼如來說是語  時。諸佛剎土及此大地山河江海。盡有情界  六種震動。一切惡趣餓鬼傍生。琰魔王界地
獄有情。苦惱停息皆得安樂。佛復告曼殊室  利。若天若人若男若女。在家出家諸有情類。  若能至心受持此呪王者。不被惡人之所欺
謗魔不得便。怨不能害毒不能傷。一切障礙  毘那夜迦皆自退散。其受持者應起此心。諸  佛世尊難思議法。唯佛與佛乃能證知。我今  豈敢輒生誹謗。

[0913b15]  爾時世尊說此法已。彼諸大眾并淨居天。及  餘諸天無量百千俱胝。天龍藥叉健達婆阿  蘇羅等。禁呪成就諸大仙人。及曼殊室利法
王子。觀自在菩薩慈氏菩薩。大勢至菩薩執  金剛菩薩。如是等諸大菩薩。及阿僧祇世界  諸佛剎土。一切如來并諸菩薩當共證知。此
大呪王是不思議法。是大神呪是大明呪。是  無上呪是無等等呪。能除罪苦障真實不虛。  爾時諸天大眾聞說呪王。皆大歡喜頂戴奉  持。

佛說拔除罪障呪王經

* * *

【經文資訊】大正藏第 21 冊 No. 1396 佛說拔除罪障咒王經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
