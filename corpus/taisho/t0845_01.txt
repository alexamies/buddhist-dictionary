佛說尊那經


西天譯經三藏朝散大夫試光祿卿  明教大師臣法賢奉　詔譯

[0932b11]  如是我聞：

[0932b11]  一時世尊在憍睒彌國瞿師羅林  中，爾時有大尊者名曰尊那，來詣佛所。到已  致敬頭面禮足，住立一面而白佛言：「世尊！無
盡功德還可得不？唯願世尊為我敷演。」

[0932b14]  爾時  世尊告大尊者尊那言：「善哉善哉！汝能問於  如來無盡功德。汝今諦聽，當為汝說。尊那！  此無盡功德甚深微妙名稱普聞，若人歸心
獲大果報，而此功德乃有七種，名聞普遍甚  深廣大。若善男子善女人，發至誠心能具足  此法，是人於四威儀中，恒得增長無盡功德，
所增功德不可思議不可稱量。何等為七？

[0932b21]  「尊  那！若有善男子善女人，發大信心，布施園林  池沼，充四方眾僧經行遊止。尊那！此是第一  無盡功德，有大果報得大稱讚，名聞普遍甚
深廣大。若善男子善女人能具足此法，是人  於四威儀中，恒得增長無盡功德，所增功德  不可思議不可稱量。

[0932b28]  「復次尊那！若有善男子善女人，發大信心，於  彼林中建立精舍，令眾僧安止。尊那！此是第  二無盡功德，有大果報，乃至名聞普遍甚深
廣大。若善男子善女人能具足此法，是人於  四威儀中，恒得增長無盡功德，所增功德不  可思議不可稱量。

[0932c05]  「復次尊那！若有善男子善女人，發大信心，於  彼眾僧精舍之內，布施坐臥之具，所謂：床椅、  氈褥、衣被種種受用之物。尊那！此是第三無
盡功德，有大果報，乃至名聞普遍甚深廣大。  若善男子善女人，發至誠心能具足此法，是  人於四威儀中，恒得增長無盡功德，所增功  德不可思議不可稱量。

[0932c12]  「復次尊那！若有善男子善女人，發大信心，  於彼精舍之內能布施財穀供養眾僧。尊那！  此是第四無盡功德，有大果報，乃至名聞普
遍甚深廣大。若善男子善女人，發至誠心能  具足此法，是人於四威儀中，恒得增長無盡  功德，所增功德不可思議不可稱量。

[0932c18]  「復次尊那！若有善男子善女人，發大信心，能  於往來眾僧常行布施所須之物。尊那！此是  第五無盡功德，有大果報，乃至名聞普遍甚
深廣大。若善男子善女人，發志誠心能具足  此法，是人於四威儀中，恒得增長無盡功德，  所增功德不可思議不可稱量。

[0932c24]  「復次尊那！若有善男子善女人，發大信心，於  病苦者能行布施，及看病者亦行布施。尊那！  此是第六無盡功德，有大果報，乃至名聞普
遍甚深廣大。若善男子善女人，發至誠心能  具足此法，是人於四威儀中，恒得增長無盡  功德，所增功德不可思議不可稱量。

[0933a01]  「復次尊那！若有善男子善女人，發大信心，或  見霜雪嚴凝風雨寒冷，而見是已，便能修撰  種種飲食、湯藥、臥具、衣物、鞋履等，於眾僧中
供給供養。如是眾僧風雨不侵不受寒冷，承  是供養得大安樂。尊那！此是第七無盡功德，  有大果報，乃至名聞普遍甚深廣大。若善男
子善女人，發志誠心能具足此法，是人於四  威儀中，恒得增長無盡功德，所增功德不可  思議不可稱量。

[0933a09]  「尊那！如是七種無盡功德法，  若有善男子善女人，發至誠心具足此法，所  獲無盡功德不可思議不可稱量，功德甚多，
名大功德蘊。尊那！譬如五大河恒流其水，所  謂：殑伽河、閻母那河、薩囉喻河、愛囉嚩帝河、  末呬河。而此河水不可限量，如是河水乃至
盛水之器，百數千數百千億數，其水甚多，名  為水蘊；無盡功德亦復如是！

[0933a16]  「尊那！此七種無  盡功德法悉皆具足，是善男子善女人，所獲  功德不可思議不可稱量，具大名聞及大果  報，功德甚多，名為大功德蘊。」

[0933a20]  爾時大尊者尊那復白佛言：「世尊！此無盡功  德，若人具足此法真實不虛，獲大果報具大  稱讚，名聞普遍甚深廣大？」

[0933a22]  佛告大尊者尊那  言：「如汝所說，實獲此無盡功德，果報如是！」

[0933a24]  佛言：「尊那！復有七種無盡功德法，有大果報  具大稱讚，名聞普遍甚深廣大。若善男子善  女人，發至誠心能具足此法，是人於四威儀
中，恒得增長無盡功德，所增功德不可思議  不可稱量。何等為七？

[0933a29]  「尊那！若有淨信善男子善女人，聽聞如來或  聞聲聞眾，在彼聚落或在城隍，經行遊止，聞  如是已生大歡喜，起大善意發菩提心。尊那！
此是第一無盡功德法，有大果報具大稱讚，  名聞普遍甚深廣大。若善男子善女人能具  足此法，是人於四威儀中，恒得增長無盡功  德，所增功德不可思議不可稱量。

[0933b07]  「復次尊那！若有淨信善男子善女人，聽聞如  來及聲聞眾，或往聚落或詣城隍，聞如是已  生大歡喜，起大善意發菩提心。尊那！此是第
二無盡功德法，有大果報，乃至名聞普遍甚  深廣大。若淨信善男子善女人能具足此法，  是人於四威儀中，恒得增長無盡功德，所增  功德不可思議不可稱量。

[0933b14]  「復次尊那！若有淨信善男子善女人，聽聞如  來或聲聞眾，在於路次，聞如是已生大歡喜，  起大善意發菩提心。尊那！此是第三無盡功
德法，有大果報，乃至名聞普遍甚深廣大。若  善男子善女人能具足此法，是人於四威儀  中，恒得增長無盡功德，所增功德不可思議  不可稱量。

[0933b21]  「復次尊那！若有淨信善男子善女人，聽聞如  來或聞聲聞眾，到於聚落或到城隍，聞如是  已生大歡喜，起大善意發菩提心。尊那！此是
第四無盡功德法，有大果報，乃至名聞普遍  甚深廣大。若善男子善女人能具足此法，是  人於四威儀中，恒得增長無盡功德，所增功  德不可思議不可稱量。

[0933b28]  「復次尊那！若有淨信善男子善女人，聽聞如  來及聞聲聞眾，或於聚落或在城隍，自往親  近禮拜瞻仰，獲瞻仰已生大歡喜，起大善意
發菩提心。尊那！此是第五無盡功德法，有大  果報，乃至名聞普遍甚深廣大。若善男子善  女人能具足此法，是人於四威儀中，恒得增
長無盡功德，所增功德不可思議不可稱量。

[0933c06]  「復次尊那！若有淨信善男子善女人，到於佛  所或至聲聞所，禮拜瞻仰，聽聞妙法，聞是  法已生大歡喜，起大善意發菩提心。尊那！
此是第六無盡功德，有大果報，乃至名聞普  遍甚深廣大。若善男子善女人能具足此法，  是人於四威儀中，恒得增長無盡功德，所增  功德不可思議不可稱量。

[0933c13]  「復次尊那！若有淨信善男子善女人，於如來  所或聲聞所，聞是法已，起大善意歸佛法僧，  歸三寶已，乃至受於如來清淨戒法。尊那！此
是第七無盡功德法，有大果報，乃至名聞普  遍甚深廣大。尊那！若善男子善女人，發至誠  心能具足此法，是人於四威儀中，恒得增長
無盡功德，所增功德不可思議不可稱量。

[0933c20]  「尊那！如是七種無盡功德法，若有善男子善  女人能具足此法，所獲功德不可限量。尊那！  此七種無盡功德法，若有善男子善女人，發
至誠心能具足此法，所獲無盡功德不可限  量。如是功德名聞稱讚及大果報功德甚多，  名為大功德蘊。

[0933c26]  「復次尊那！譬如有五大河恒流其水，所謂：殑  伽河、閻母那河、薩囉喻河、愛囉嚩帝河、末  呬河。而此河水不可限量，如是河水乃至
盛水之器，百數千數百千億數，其水甚多，名  為水蘊；無盡功德亦復如是！

[0934a02]  「尊那！此七種無盡功德法悉皆具足，是善男  子善女人，所獲功德不可思議不可稱量，具  大名聞及大果報，功德甚多，名為大功德蘊。」

[0934a05]  爾時世尊而說頌曰：

「清淨修禪行，　　唯修聖跡中；  
採寶無過海，　　如河濟有情。  
河水無邊際，　　眾流還復源；  
布施獲多福，　　如河常流海。」

[0934a10]  爾時大尊者尊那聞佛說已，歡喜作禮，信受  奉行。

佛說尊那經

* * *

【經文資訊】大正藏第 17 冊 No. 0845 佛說尊那經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
