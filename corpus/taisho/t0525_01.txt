佛說長者子懊惱三處經

後漢安息國三藏安世高譯

[0800a06] 聞如是：

[0800a06] 一時，佛在舍衛國祇樹給孤獨精舍，與大比丘眾千二百五十人俱。

[0800a07] 爾時，舍衛城有大長者，財富無數，田宅牛馬，不可稱計，家無親子。其國俗法，若無子者，壽終之後，財沒入官。長者夫婦，禱祠諸天日月星辰，求索子息，竪立門戶，亦不能得。

[0800a11] 時，長者婦歸命三寶奉受五戒，晨夜精進，不敢懈怠，便得懷軀。婦人黠者有五事應知：一者、知夫婿意；二者、知夫婿念不念；三者、知所因懷軀；四者、別知男女；五者、別善惡。是長者婦，報長者言：「我已懷軀。」長者歡喜，日日供養衣被飲食，極使精細，十月已滿，便生得男。五乳母共供養子，乳哺者、洗浴者、衣被者、抱持者。兒即長大。年十五六，長者夫婦，為子索婦，得長者女，端正姝好，於城外園館，大請人客。飲食娛樂，餚饍精細，四方來者，無所拒逆。如是賓從，至于七日。

[0800a22] 時兒夫婦，遊行園中，有樹名曰無憂，其上有花，色甚鮮好，如弱緋色。婦語夫言：「欲得此華。」夫便上樹，為取此華，樹枝細劣，即時摧折，兒便墮地，斷絕而死。

[0800a26] 父母聞之，知墮樹死，便走奔趣，母抱其頭，父抱兩脚，摩挲瞻視，永絕不穌。父母悲哀，五內摧傷，眾客見之，亦代哀痛，死何急疾，眾客飲食，娛樂未畢，而反墮樹死亡無常。

[0800b01] 時佛世尊與阿難俱，著衣持鉢，入城分衛，見長者夫婦，獨有一子而墮樹死，啼哭悲傷，甚不可言。佛見此兒所從來生，從忉利天壽命終盡，過生於長者家，死即生龍中，金翅鳥王復取食之，三處悲哀，悉共發喪。

[0800b06] 佛告阿難：「詣長者所，解喻其意，為除其患；設不爾者，恐愁憂死。」

[0800b07] 阿難言：「唯然！」即從佛行到長者所。

[0800b08] 長者聞佛來到其所，心即歡喜，稽首佛足。佛問長者：「何為愁憂，乃如是乎？」

[0800b10] 長者白佛：「我身無相，由有一子，為其娶婦，請客飲食娛樂未畢，上樹取華，墮地便死。我身如石，心如剛鐵，適得一子，而捨我死。」

[0800b13] 佛告長者：「人生有死，物成有敗，對至命盡，不可避藏，捐去憂念，勿復憂慼。」

[0800b14] 時，佛出光明遍照十方，使長者見天上龍中父母啼哭。佛語長者：「此兒本從忉利天上壽盡命終，來生卿家，壽盡便生龍中，金翅鳥王即取噉之，三處一時共啼哭，為是誰子？」

[0800b18] 佛即說偈言：

「天上諸天子，　　為是卿子乎？
　為在諸龍中，　　龍神之子耶？
　時佛自解言，　　非是諸天子，
　亦非為卿子，　　復非諸龍子，
　生死諸因緣，　　無常譬如幻，
　一切不久立，　　譬若如過客。」

[0800b26] 佛語長者：「死不可得，離去事不追。」

[0800b26] 長者白佛言：「此兒宿命罪福云何？生豪富家，其命早夭，此為何應？」

[0800b28] 佛言：「此兒前世，好喜布施，尊敬於人，緣此福德，生豪富家；喜射獵戲，傷害群生，用是之故，令身命短。罪福隨人，如影隨形。」長者踊躍，逮得法忍。

[0800c02] 佛說如是，長者夫婦、一切眾會，皆歡喜受。

佛說長者子懊惱三處經

【經文資訊】大正藏第 14 冊 No. 0525 佛說長者子懊惱三處經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA