佛說出家緣經


後漢安息國三藏安世高譯

[0736b07]  如是我聞：

[0736b07]  一時婆伽婆在王舍城耆闍崛山，  與大比丘僧俱，千二百五十。是時難提優婆  塞與五百優婆塞，出王舍城上耆闍崛山，往
詣佛所，頭面禮足，長跪叉手問佛：「大德！願聞  優婆塞五戒；毀犯正戒，有何惡事？」

[0736b11]  佛答：「難提  優婆塞！楚害生命有十惡事。何等十？現世常  懷害心；後世毒心隆赫，恒被痛害；怨怨不息，
人不喜見；思慮多惡，見者怖懼；眠不安寐；夢  則惶怖；覺則驚悸；死時狂勃種短命栽；身壞  命終生地獄中；設得為人多病少命。是為十  惡事。

[0736b17]  「偷劫他財，有十惡事。何等十？貪餮深  重，恒為眾疑；能興重惡，行則非時，動則非  法；親友惡逆，賢良踈遠；敗戒果敢；常懼王
伺，須財市命；種遺寶物；貧弊之業；身壞命終  生地獄中；設得為人，飢寒困苦，致財良難，雖  獲少財，五事共之——王、賊、水、火及惡妻子；今乃
藏埋，會亦當失。是為十惡事。

[0736b23]  「邪婬有十惡事。  何等十？常為其夫伺捕楚毒，室家不和；善法  消竭，不善法增；危敗軀身；不檢其妻，不守
財賄；常為人疑，宗親不信；種業如是；門不貞  潔；身壞命終生地獄中；設得為女，非獨一主，  設得為男，馳騁邪婬，自失其妻。是十惡事。

[0736b28]  「妄  語中有十惡事。何等十？口常臭爛；善神背叛，  凶鬼易陵；實言流世，眾所不信；俗為重事，不
在言議；未有實事惡名遠聞，為人輕毀，不起  恭肅；雖言有實，人不奉用；多懷愁怖；種誹謗  業；身死命終生地獄中；設得為人，常被誹謗。  是十惡事。

[0736c05]  「飲酒有三十五惡。何等三十五？散  盡財賄；致眾苦患；怨諍增重；裸露形軀；惡名  遐邇；慧明日減；應得不得；已得便失；顯揚惡
事；要務頓發憂慼之本；恍惚變沒；顏貌鄙  惡；輕慢尊長；不知供養沙門、婆羅門；自於室  家不辨尊卑；不宗敬佛；不崇大法；不敬事僧；
返親惡人；遠離明能；崩墜邪道；無慚愧心；不  護根門；惛荒婬欲；眾所不愛；人不喜見；德士  宿舊咸來咎責；集造眾惡；要用之勢，不豫識
任；智德隱避；像類不別；去泥洹遠；種狂惑  業；身死命終生地獄中；設得為人，愚癡頑瞶。」

[0736c16]  是時難提優婆塞及五百清信士，諸天、世人、  四輩之眾，聞佛所說，畢命受持，頭面遶竟，踊  悅而去。

佛說出家緣經

* * *

【經文資訊】大正藏第 17 冊 No. 0791 佛說出家緣經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供，曾國豐大德輸入，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
