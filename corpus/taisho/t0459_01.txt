佛說文殊悔過經

西晉月氏國三藏竺法護譯

[0441c06] 聞如是：

[0441c06] 一時佛在羅閱祇耆闍崛山中，與大比丘眾俱，比丘千二百五十，菩薩無央數——一切大聖神通已達，逮得總持，攬十方慧，立三脫門，曉了三世，無所罣礙頒宣三寶救濟三界，開演三乘使曉本無無上正真。

[0441c11] 爾時，文殊師利菩薩遊羅閱祇耆闍崛山，與諸菩薩、不可稱計諸大弟子，天、龍、鬼神、乾沓惒、阿須倫、迦留羅、真陀羅、摩睺勒等眷屬圍遶，而為眾生廣說經法，開演分別志三乘學。其來聽者本學聲聞，尋問文殊四聖諦事；學緣覺者則已自問十二緣起深奧之事；學大乘者則從已行諮問，咸受六度無極、四等四恩，善權方便無極大道；或問神通、四無放逸、四等心行諸分別辯菩薩之道，三十七品不退轉地超入寂滅；或問土界悔過之處、十地、十忍、十分別事、十瑞、十持、十印、十三昧定；或有問於不壞諸法，入于一義無從生忍。文殊師利各隨所問而發遣之，可悅其心令無餘疑。

[0441c24] 爾時，會中有諸新學發意菩薩而來聽受——不能將護罪福之緣，陰蓋所覆而為虛妄、狐疑所蔽，習在顛倒、無勇猛志、依倚形色、抱怯弱心，不能諮啟文殊師利，淨除因緣一切罪苦、修學大乘至無上道。

[0441c28] 時彼會中有一菩薩，名曰如來齊光照燿，見諸新學菩薩心念志懷猶豫、不能自決，則前白問文殊師利無罪之事、悔過之義、無失勸助、諮請無過、不違誘進。

[0442a03] 文殊師利即答如來齊光照燿菩薩：「是，族姓子！菩薩大士欲除罪業、奉行平等、入於過去當來現在佛法，五體投地尋復起立，右膝著地，口自說言：『一切眾生從於左路、著於左道，其在邪見，悉當立之於賢聖法。』

[0442a07] 「欲化一切眾生之類皆至無上正真平等之道，以是之故，右膝著地當宣此言：『猶若如來、至真、等正覺詣於道場坐尊樹時，蠲除一切眾惡之法、諸善普備，吾亦如之。』

[0442a11] 「觀首遍體以手摩之，重以右手而指于地：『吾當降魔并及官屬。若得佛道，令一切人、眾生之類，消伏魔事及外怨敵。』坐佛樹下指地要誓成佛聖慧，如本世尊右手指地降十八億諸魔官屬。以是之故，所以右掌而案著地，以當左手案著於地。

[0442a17] 「又跪左膝口說此言：『假使有人住愚癡法，所受顛倒而不順義、[怡-台+龍]悷難化、不成好器、慳貪垢穢而處危害、訾毀同學，今者識道，改往修來，而皆諦受於四恩行。』是以左手及與左膝著於地矣。

[0442a21] 「假使頭腦著於地時，口演此言：『使一切人棄除貢高、自大之心，孝順父母、奉敬尊長——若干種養——當以逮得無能見頂佛之髻相，越度一切世間諸法，身過三界，慧踰虛空。今吾自歸，以是五體投地禮德使諸眾生至成大道。』

[0442a26] 「世俗之人生長五蓋，以此功德自然棄除五蓋之蔽、具足五根、究竟五力、絕滅五欲、逮得五通、遠離五陰、成就五眼。其在五趣眾生之類，獲致殊特五法之行、禁戒差特，三昧智慧修於解脫、度知見事。以是五體投地之德，陰蓋以消，住根、力者常念如來，未曾捨懷。

[0442b03] 「復說此言：『諸佛、世尊唯垂恩慈而見愍念，於是一切十方世界所有菩薩上至諸佛，慧無罣礙，其行不二，於是平等將護法相，以法身體清淨之言，無有解說、鮮潔之心而無有心。一切諸法慧無陰蔽，無來、無去，於一切智悉愍普見，等入如來證明要義，過去、當來、今現在法。識知罪福因緣之報，諸佛、世尊乃為聖眼，其慧成就悉能證明，為人重任備精進已。吾從本際至於生死，於真諦際而自迷惑，不能敏達無所識知，處在非法興於法想、違犯政律以為律想、非是眾祐為眾祐想、興發不善以為善想。心隨顛倒，不了無常、苦、空非身，自貪見身諸惡罪業，所為非法，不順典約佛所禁限。

[0442b16] 「『自犯此罪、若教他人，方當所作罪蓋塵勞——不聽聞法、憎惡菩薩聖眾之業、不奉道教、見諸魔事、遠波羅蜜諸度無極、若人布施抑令不為、壞人德本使不成就——吾今皆從十方諸佛、世尊光燿，悔過自首，不敢覆蔽，令除其殃，改往修來。

[0442b22] 「『從今已後不敢復犯，勿復令我有眾罪蓋，墮於地獄、餓鬼、畜生、鬼神、貧窮，若在人中莫令乏匱、設在天上勿為貧天，博達眾經莫貧於道、財業豐饒莫使厄匱，用七法財以給少智。眼、耳、鼻、口、身、意陰蓋，斯侵親屬、心壞因緣。若生邊地，家室鬪諍而相別離、臭惡瑕穢而不可忍。莫與如此眷屬共會，常使應行正士俱會而與相見。今從十方諸佛悔過，改往修來，不敢藏匿。』」

[0442c02] 文殊師利言：「當復自責：『我前世時行不清淨，毀身、口、意，婬、怒、愚癡興心為害，放訑諛諂、多求無厭、積累惡業、誹謗輕調、毀佛法眾、不孝父母、蔑於尊長。眾祐凡人曀其功勳，不能自覺輕智慢聖，自歎其身，求他長短，既身自犯，又勸他人其順行者教令越法。不知佛時、不知法時、不知僧時、不知善惡時，深沒貪、婬、瞋恚所沮，愚癡所蔽不能精進，嫉妬不實，兇暴難化。多所志慕，計任吾我，處人壽命興五趣念，乞求合集懷諛諂想，積累無限非法之行。自計有身，念是我所，無常為常想、苦為樂想、無身為身想、不淨為淨想。墮四顛倒，種於惡業、醉於形色、迷於財業、惑於傲貴、荒於國位、亂於眷屬。所作過罪——見覩諸佛、聞所說法不肯諮受，不供聖眾，離於德本，捨度無極而忘道心、違失三寶，若復棄捐無盡正業無量功德及不可盡聖慧辯才，所欲自恣，從惡知識、遠於善友——從十方佛自首悔過，改往修來，不敢藏匿。』」

[0442c20] 文殊師利復曰：「當自悔言：『我前世時志於下劣，所遊土地而興誓願，毀訾大乘、遏斷正教、勸從邪徑、誹謗正法佛所頒宣深妙之典，若干種教抑制法輪使不通流。若身自犯、設教他人，勸助非法、破壞塔寺、敗亂聖眾、散縣聚落、毀大國土；若危城邑，謀圖帝主，害於種姓內外親屬；若復傷殘他人身體，令生瘡瘢，危其命根；閉於牢獄，若教人殺；其心迷荒，常懷狐疑，教人猶豫、說他罪殃，使不順戒、處於邪見，從異道教、反其正行；自懷怨心，亂他人意，令必瞋恚。所作過罪——若身自犯及教他人——皆從十方自首悔過，佛世光明唯蒙見濟，改往修來，不敢藏匿。』」

[0443a04] 文殊師利曰：「當復悔過言：『我身前計有吾我、言是我所，所見顛倒，住於貪婬。心者無本而想有心，不能明了心如幻化也其本自然。不能分別諸佛之法、發於無上正真道意，而欲覩見道之處所。一切諸法悉無所有而反言有。其身、口、心所作善惡，皆從十方諸世光曜自首悔過，改往修來，不敢藏匿。

[0443a11] 「『吾往本時所行布施、持戒、忍辱、精進、一心、智慧，不解三昧，住顛倒見。若布施者妄想求報、心念所取護於禁戒、想我他人修於忍辱、心倚著身奉持精進、住于眾想興發禪定、念應不應而想有人、樂于放逸貪求智慧、志慕歸道謂有處所，皆從十方世光悔過，改往修來，不敢藏匿。

[0443a18] 「『吾往古時不能曉了正真之義、供養於佛，而反倚求色相莊嚴、八十種好。雖奉事佛，不能入於法界無所壞法、亦不曉了無所住法，而住諸法想法若干。設聞經法，若講說者思惟所趣，而不分別無為之法，計於聖眾而有數想、供養眾聖亦起悕望，皆從十方世光悔過，改往修來，不敢隱匿。

[0443a25] 「『吾往古時希望諸法，求空處所，遊於閑居，限節知足，少欲為德，不能識知一切法空、心無所著，爾乃可謂靜處燕坐住於法界。不能解達法界無受、及眾生界亦無所受，及依吾我立僻沈沒，不能行道。而計有人不修四恩，當救眾生亦不能濟，亦不曉了佛道自然相，亦自然於三十七道品之法見有吾起而倚求望，不知寂然沙門之義。出家所修奉受具戒，依比丘行，如是及餘所造德本，因其德本獲致安隱。有為之福與無為安，超絕逈遠，不與道合，皆從十方世光悔過，改往修來，不敢藏匿。

[0443b07] 「『如過去佛，諸天中天，本為菩薩奉行道時，皆悔諸罪、罣礙、陰蓋，吾亦若茲；當來、現在諸佛、世尊本所修改，我今悔過亦當如是。向尊自首歸命於佛——為上、為長、最勝殊特無上之德、為無等倫——諸佛聖慧巍巍無量，悉知一切世界所有眾塵諸數而得自在，普能曉了眾生心念。吾等之身從無央數阿僧祇劫，所行迷惑而自放逸，悔一切罪、陰蓋之患。如為己身所悔殃釁，及為地獄、餓鬼、畜生、在於五趣一切眾生罪所蔽者，今吾皆以五體代受而為悔過。』曉了微妙、除諸限礙，已能遊入觀一切法。譬如虛空，所可悔者無罪、無報、亦無塵染。已入諸法、無罪蓋者乃為名曰悔一切過。

[0443b20] 「是，族姓子！菩薩大士往古結縛、一切所行眾念妄想、財業因緣、所受依倚而住處所，皆當悔過。若使於中如此色像所受思想行不平等，當令明了一切無本。假使一切無所行者，乃能得入於斯本際、無想之際、無形想際、無有二際、無陰蓋際、無所得際、無身之際、離欲之際、無所習際、無所行際、無罣礙際、無所歸際、無所由際，是則名曰菩薩大士自首悔過——無有罪害，得至佛慧，滅除一切休息、殃釁、罣礙之蓋。」

[0443c02] 文殊師利曰：「悔此一切眾罪過已，尋發無上正真道意，請為一切眾生之類除諸殃釁、使無罪蓋、令在世間成佛、正真，莫為聲聞、緣覺之乘。開化眾生，諸求度者吾當度之、諸未脫者吾當脫之、諸求滅度者當滅度之，為一切人救濟之宅。擁護自歸，導示道徑，將順燈明，光明之曜為眾將師、賈人、大導。以是如來十種之力，尋發意頃，令得莊嚴四無所畏、三十有二大人之相、八十種好、如來音響八部之聲，明識如來善權方便，入眾生心。

[0443c12] 「佛之弘廣無上大慧在於法界，禁戒清淨無有缺漏，而雨諸法金剛章句。不捨一切群生之類，則不退轉，究竟得至於一切智、諸通之慧，興正真心。於諸佛法而無所著，以諸德本勸助諸佛——過去、當來、今現在佛——本行學道。從初發意至於無上正真之道成最正覺，於此中間所顯德本如佛所教，一切諸法則無根原、亦無所住。

[0443c19] 「所施捨者而無所施；本性清淨，禁戒鮮潔乃無所犯；眾生盡索而無所起，乃曰為忍；靜默無作乃為精進；其心自然而無所生，乃為一心；度無所度，不越駛水，棄諸邪見，乃為智慧。

[0443c23] 「入於深遠十二緣起而無所入，乃可堪任名為玄妙；明達行空乃為慈心；作無所作乃曰為哀；不行諸法乃曰為喜；若越四瀆而無有二乃曰為護；無受、不受，亦無所攝，乃為四恩；無有根本、亦無所住，乃為德本，名曰五根；意無所念亦無所遊，乃為五力；覺了真諦一切本末為七覺意；不合於二，無合、無散，乃曰道矣；獲致之然澹泊之行乃曰為寂；以慧解度，不違柔順，乃曰為觀；以慧為黨乃曰神通。吾皆以此勸助歸趣不退轉輪，等御至佛。

[0444a04] 「所以如來具足莊嚴成就其身，則以此義演文字說，隨諸眾生言語、音響為分別解，所可頒宣靡不周遍、無能抑制。所以如來於十種力常得自在，以慧莊嚴而得成就，示現一切諸佛變化，無上無極、最尊無比、為無等倫。我皆勸助如是法行。

[0444a11] 「其有過去、當來、現在諸佛、世尊本清淨身，而解自然悉不可得。所言清淨，其心清淨亦不可得，無所發遣。供養諸佛，於一切法無所將護乃為護法，無德、無眾。為供養僧，皆已備悉威儀、禮節，亦以成就一切諸行。其行如是，并及餘事，而曉去、來、現在諸佛道慧平等。

[0444a17] 「等行佛法，不誤墮於一切眾魔、不與諸法而俱同塵，不著聲聞、辟支佛地，斷絕諸非，奉度無極，逮得總持。修菩薩行，速近於道，悉能報答眾生所言，恣隨眾人之所欲啟各令得所。常住平等，所行由己，莊嚴一切諸佛國土，辯才光曜歸于清淨，斷諸惡趣，三昧自在，恣隨一切眾生所為，得諸總持靡不照明，辯才聖達皆當從己。則以所發一切智心，悉用勸助諸佛道慧。

[0444a26] 「其諸過去、當來、現在逮得佛道，無有眾漏，戒、定、慧、解、度知見事，周遊諸力無能退轉，緣無所畏。諸佛之法無所罣礙，其無極慈行無等倫，其大哀者不戴仰人。等如虛空，無能察頂，無二功德報應之相，清淨蠲除迷惑之心而自莊嚴其身、口、意。諸天、釋、梵普來勸助，敷演道教而轉法輪，棄去無智、不達神識，化諸眾生建立佛慧，吾悉勸助使至於佛無上大道。

[0444b05] 「其有去、來、今現在佛臨滅度時，善權方便、威神建立，流布舍利令人供養。攝取一切眾生志性，從始至終乃能至于正法滅盡，我皆勸助所可勸助，志於佛慧無上大道。

[0444b09] 「去、來、現在諸佛、世尊現於滅度，合會聲聞，過諸罣礙，導御篤信解法界味，導御法念度於八邪，所謂八等。住於無為種性之地，其種性眾而反其流至須陀洹；二反周旋為斯陀含；沒此生彼，不復迴還為阿那含；無為、無起、無所復進為阿羅漢；分別曉了深妙緣起十二之因為辟支佛；目悉通見、慧靡不達者為諸菩薩。

[0444b16] 「初發意者心等如地，普入眾行。所行真諦，窮盡生死諸法之原，具足佛法為不退轉，於一切生而無所生，乃能逮入一生補處。講說宣暢無所有慧而奮大光，諸所德本悉無根本、亦無所住，吾悉勸助如是像法。

[0444b21] 「志於佛慧無上大道，其有去、來及今現在三世之中，眾生之類淨諸佛眼。所可布施不計吾我，無所貪愛；所作功德禁戒無盡，不可限量。所修道義其行無行，所有功德悉以勸助諸佛之慧，無上大道而不差別，等無所損，清淨離穢，猶如虛空。入於殊妙智慧眾聖，則為最上導御眾義，精進行法自然如空、真實無比，亦如無為便無有侶，以是勸助。

[0444b28] 「取要言之：如去、來、今諸佛、世尊，本為菩薩行求道時，所行無量、智度無極、善權方便、無所罣礙，真實之行善修清淨，行清淨已證取佛慧，所可勸助眾德之本方當勸助。

[0444c03] 「吾當學此所尊修法而效勸助，志於佛慧無上大道，使諸眾生——如十方界滿中諸塵——身所行事，一切見佛悉令發心不可計會，解於大道，自在所行。吾悉勸助斯眾德本。了此德本不可捉持，一切諸法猶如虛空。若能勸助此德本已，則無有本；已離諸本不可護持，無所志念寂然無生；達無生已便入諸法；已入諸法便勸德本，如為己身所可勸助，亦復勸助一切菩薩，開化眾生俱復如是，等無差特。是，族姓子！菩薩大士勸助佛慧，順而無失乃至大道。

[0444c15] 「復次，族姓子！菩薩大士所住如此深妙大義，然復口宣斯之言教。

[0444c16] 「其有十方不可稱計諸佛、世尊，在其世界逮得無上正真之道成最正覺，曉了經典，過於四魔，逮成無獲澹泊之法，皆離文字、應聖二事。如所逮法而復觀察，善權方便示現受法，開化所應可度眾生，不失大哀。稽首請問，樂於靜寂，觀彼佛樹，為諸天、龍、神、揵沓惒所見諮嗟，解了音響、言語、文辭，為一切說。若立此行則能降伏魔及官屬，化諸怨敵令無刺棘——所曰刺棘，三毒之謂——具足所願，輒如所念滅除曚冥，則成世間無極弘曜。

[0444c26] 「聖慧之明入於無量，分別聰達，道靡不通，其智慧輪莫能遏毀，行權方便暢識一切眾生根本，為說經法莫能抑制，而皆斷絕一切處所閉結之行，照見群黎所欲咨受。

[0445a01] 「五體投地稽首諸佛，尊敬歸命，為勝、為殊、為最第一、為無等倫、無有過上、不有譬喻、無可為侶，佛之智慧如是難及、觀無二際。我如此禮乃為禮佛，無所從生、亦無所至。為忍辱禮首悔殃釁，以稽首佛悔過自歸，殃罪消索，雲除日出。

[0445a06] 「假使無量十方一切所有世界滿中眾塵如此之數眾生之類，口所宣說、發心之頃，思念諸想不可計會，勸助諸佛令轉法輪。

[0445a09] 「此諸世尊轉無上輪、至無二輪、無有形相無成就輪、不可得輪、裂壞一切魔羅網輪、久遠已來覺無從生逮致大道而寤起輪、開化眾生嚴淨十方諸佛土輪、於一切智多所摧伏力無能勝入此道輪、曉了於空無相願輪、無所行輪、亦無所生無有起輪、悉無所有如真諦輪、所可成就無所成輪、有可降伏無所度輪、深奧微妙解於十二緣起之輪、破壞眾魔却外敵輪，消除迷惑危害怨賊、撾不可逮無極法鼓，亦復吹於無言法蠡，則亦竪立法慧之幢。

[0445a19] 「而智聖慧解脫大明，而炳然熾無極錠燎，尋則雨於無量甘露，法渧之水可悅眾生及賢聖智，無上大道以正七覺而飽滿之，滅盡一切眾生之類生、老、病、死、愁憂、啼哭、惱不可意、結網之礙、窈冥晻蔽樹之根栽，故曰然於智慧之明無極大燈，則隨眾生本所為業、罪福果報各為現說。

[0445a26] 「是諸世尊在於無數不可計會十方世界而作佛事，善示法律，不斷言教，諦分別慧。亦復授於諸菩薩莂，堅住聖眾，開化眾生，求於玄妙寂然無為，啟受經典而無厭足。

[0445b01] 「諸佛大聖欲滅度者，我悉勸助令不滅度，專志一心，所行安隱，順住法界而常永存。無央數姟不可稱計阿僧祇劫教化眾生，住六波羅蜜所度無餘，一人不度終不捨去，普令入於諸總持門，皆見一切諸佛三昧因行之始。

[0445b06] 「若種正義立於大定、勸志大乘，遣至一切諸佛世界，而為顯示諸佛、世尊從無所生輒逮成道，現有所生實無所生；其無所滅亦復如是乃有所滅，自然寂靜悉無所著。是為，族姓子！菩薩大士勸助佛慧而無罪釁。」

[0445b12] 文殊師利言：「已能如是悔所犯過，當發無上正真道意，常以慈心向於眾生，不懷怨結。已無怨望請召三界，勸助一切眾德之本。稽首諸佛歸命悔過，勸助轉法輪，示現無量所建立德，則當興發薩芸若智、諸通敏慧。

[0445b17] 「十方世界無所係屬琦珍異寶、花鬘、雜香、擣香、澤香、燈火、衣服、幢蓋、繒綵、伎樂不鼓自鳴、宮殿、浴池、河、海、泉原、日、月光明——無君主者、亦無敢名——吾目自見而心取此，持以貢上諸世光耀佛天中天，以此眾養奇寶異珍奉事諸佛。三界所有天上世間七寶樹木、自然瑰琦、華香、天樂、床臥，復上諸佛。

[0445b23] 「供養已訖，曉了諸佛解一同等，諸佛無二，無有形容，三十二相、八十種好而現相好，善權方便示無量色。有所演說，音聲遠聞；化無數身，不可計像。於諸世界而無所處，不住法界以懷誠信，因緣解脫所可供養，奉侍之德以貢諸佛。

[0445b28] 「是諸世尊於諸法界而不動搖、不得諸度無極處所，入無罣礙，所至無際。察於眾生五陰之體猶如曠野，而無有主、悉無所有。不曉了此，唐為憂患。化眾生類，志薩芸若、諸通之慧，普入眾行取如來身，所入行者悉捨有、無。顯現眾生人之境界，使無憍慢。轉佛法輪無有放逸，皆棄調戲，抑制眾魔。人民志性不可限量，斷除諸根為現無量；一切眾生處諸羅網，而以道力廣示其義。平等之事無陰蓋本亦不動搖，悉皆興發宣示普門，具足逮成薩芸若慧，淨修諸佛功勳之德莊嚴其身。

[0445c11] 「供養舍利，以此燈香、眾華、雜馨、諸所供具眾養之德，以貢諸佛世之光曜：『如諸菩薩過去佛時若干供養，心無所著以貢諸佛；吾亦如之建立勸助，唯諸大聖垂以大慈，見愍納受。』」

[0445c15] 文殊師利曰：「復次，族姓子！菩薩大士所住若茲，當說此言：『吾所悔過則虛不實，所可勸助亦無所生，所可請問亦無所有，計此所悔虛無實也。設我所勸無所生者、所可請問、無所有已，道亦如是，虛無所有。』

[0445c19] 「其無所生、無所有者，等定亦如則無所生。無有度者，無著、無念，已無所著則能信脫。無著勸助，所首悔過功德之品計於道心，一切眾生於無罪福而得自在。本所勸助，皆以德本供養一切諸如來眾，稽首歸命，貢上燈香、花蓋、瓔珞、若干種物。所供養者，取此功德皆為一味清淨之行——所清淨者，本性清淨，鮮潔顯曜。等一切智以為大施無極之業，仁和無穢等行於道，所願合集當令歸趣如來之道，則用勸助無上正真為最正覺。

[0445c29] 「一切諸法無所勸助：假使以眼不勸助色，了色自然不以眼著，因緣報應計如其識，所從起者不出於眼、亦無有色，適起壞滅，消散盡索亦無住處；耳聲、鼻香、舌味、身更心法所勸亦然，意無有法。

[0446a05] 「諸所功德亦復如是：勸助於道，道無德本，有從德本而興因緣，因其所行而起心矣，所發道心亦無所住，適起尋壞，消散滅盡。

[0446a08] 「彼以其心而造德本，所可用心勸助行者，發心展轉而不相見。猶如燈火、若晝日光，無所從來、無所從去，適起生焰，因緣合成忽不知處；菩薩道心亦復如是，智慧之明興顯德本，亦無所住。其如是像以法生者，是為名曰菩薩勸助入於寂然，受決得忍，逮致聖光智慧之曜。

[0446a14] 「假使菩薩遊於是法，心不樂行眾穢之元，諸佛、世尊以為證明，乃當勸助志於德本。猶如諸佛智度無極，善權方便，所因聖慧令眾菩薩行於正德，所說勸助吾亦如之而不動搖。精進若此，其道普至，靡所不周。

[0446a19] 「承志性力所入無量，亦皆棄除所應、不應眾想之念。設已得入眾性行者，思念一切如來、至真悉在目前；思惟虛空，一切所有等如虛無。已能可意，入於無量，思法界行一切具足。神通之慧昇自在堂，乃得申敘而顯其心，普悉棄捐世之垢穢、裂壞羅網，入於自誡。皆見十方佛、天中天、諸菩薩眾，無有遺脫而不覩者。念於去、來、現在諸佛悉為一等，則以德本勸助聖慧。

[0446a27] 「吾今勸助，如無二界一切普至；今此德本亦復如是，悉令周遍。於諸群生而得申敘，皆使得入一切諸乘、諸菩薩門所生之地，悉逮具足，靡不覩念。令其眼根皆見眾生，究竟備悉無量佛事。盡入耳根所可聽聞，一切天、人、蜎飛、蠕動音響、言聲、分別文字，所暢決慧處處別異，教誨具足。

[0446b05] 「眾生所作諸業、罪福所歸，從其所行而見果實，觀察三世去、來、今事，曉了眾生善分別行，解知所言，而皆識練一切德本無本、無住、亦無所行，乃為具足諸度無極。普見眾生而等導御，常以依倚無我本際，一切世人悉欲樂往與共相見。在於世間無所罣礙、亦無坑塹，得第一度，思惟逮入，斷一切法皆得通入。於諸法界亦無所壞，其所遊居微妙真際。其有眾生在諸苦惱，令入佛土觀諸剎土悉是人界，逮得明眼普見十方，悉承一切諸佛聖德。

[0446b15] 「索察群黎心性所趣，開導制御罪蓋所為，如所教持，悉為示現成就自在。所奉道業順無從生，不乏四等、四恩、六度以濟窮厄，令至弘廣殊特之慧。眾生志性各異不同，而使具足所欲志願，令無顛倒，得可其心使懷悅豫，勢力奇特而無有侶，心已得閑逮成正覺。

[0446b21] 「目見眾生性行所趣各教化之，示現究竟，使菩薩行永存不斷。令諸眾生一切備悉六度無極，住於正道使無有餘。過去、當來、今現在諸佛、世尊，皆誨眾生、與得是處。

[0446b25] 「無上大道供養奉事，志性和雅，具足往詣，使得通入無所行法、經道之輪、一切剎土、眾生徑路。有身形者皆開化之，清徹悅豫令不墮落。目見諸佛奉養歸命，以是德本覩一切色如見佛形，而皆等觀十方剎土，則能嚴淨諸佛國土。等察一切諸天、人民、蚑行、喘息，人物之類，諛諂虛偽猶如幻化，普悉了斯，解無所有。等視三世，一發心頃靡所不入。

[0446c04] 「一切諸法雖各別異，等無若干入於道力，令一切法至一平等，治無相好，等解善權。察眾生心，從其志性委靡而隨，應病與藥，等授無上正真道慧。超度世俗諸所為作，清淨鮮潔歸于平等，洗除眾生塵勞、結恨、穢濁志操，使徹清明。歸此平等，便得歸於一切諸佛悉一法身，逮成莊嚴，志習於此柔順之法，遵修其行，精進勢力慇懃不懈。

[0446c11] 「欲有所度，以此德本，使十方人一發意頃普達眾生，解告人民諸菩薩行，皆令合集言語辭意。以一發言出無數教，示現眾生善權方便；一心念頃各令見聞平等道門，變化感動靡不蒙濟。轉於法輪，舌能覆面上至梵天，音聞遐方。

[0446c17] 「如來身者，顯現道門歡悅眾生，以一普安演於無量若干光明。佛道巍巍無有斷絕，一時顯揚，口宣十方五趣之處。示佛變化悉令遊居，具足德行，為諸眾生而訓誨。現於斯德本，修於無量總持之門，入於光明巍巍之慧，令一切具靡不成就。

[0446c22] 「人民所行眾德本者志性各異，使入總持光明之慧。其有諸天、一切人民愁憂苦惱，為除眾患，悉入總持光明之曜；一切諸論、文字本際，入於總持光明之曜；一切諸行、諸想所應，悉入總持光明之曜，使致普門；諸根轉輪使入總持光明之門；一切莊嚴清淨眾飾，使入總持光明之門；一切徑路眾好威神以悅眾人，悉入總持光明之門；無所罣礙，總持諸法，歸趣若干無數威曜悉使具足，皆令一切諸佛之法悉逮得入總持光明。以是德本、由此因緣，悉為諸佛所見攝護。

[0447a04] 「視於諸佛如見父母，則以攝取佛之國土，修治嚴淨。為諸善友所見攝取，恭敬奉事諸佛、世尊，以若干種愛樂欣悅，心無變異而不可動。攝取眾生，成就教誨，愛護一切諸惡趣，則以聖威斷惱根。攝取諸世，顯發行執，懷善教一切典。所開化者，無導御攝取諸法，欲以執持、諷誦之故。

[0447a10] 「用斯德本、因此緣報，住於一事普見眾事、住於眾事悉見一事，則以一事入一切事、以一切事入於一事，則以一義告誨開化一切諸義、以一切義興發一義，以無因緣入於諸緣、化于諸緣令入無緣。以無事法入于眾生性行各異，從其相行而教誨之——以無有想入於諸想、諸未進者悉令入道、入諸有想而誘進之使入無想。

[0447a18] 「以是德本、因此事故、由斯瑞應，住於一人含氣之類心性之行，普見一切眾生意歸；住於一切眾生志性，則覩一人心意所趣。究竟具足，廣大其意，所誨無限，以一人心勸化宣示一切眾生意志所念、以一切心興發一心。則以諸佛威神感動教化如應，開解一切眾生之行，誘一人心勸入一切眾生意行、以一切心勸入一心。化眾生界，勸進暢示佛身光明，心存住於無人之際，於無人際則不動搖，所建立處不捨眾生，逮度無極而不懈惓。

[0447a28] 「以是德本、修此事故，住一佛土普見一切諸佛國界、住一切土覩於一土，於一切土入無盡土、於無量土入於一土。無盡本際莊嚴校飾還淨國土，訓誨所入，斷婬、怒、癡，靡所不散，住於一土教化諸土、在於諸土誘進一土。一切眾生所念思想，勸至方面發起人民，令一剎土入一切土、以一國土入於一切，無量佛土等見三界。眾生所興不可動故，以無極哀開化人民，而無處所、亦無所住。若懷狐疑，悉濟猶豫，度眾生類。

[0447b08] 「以是德本，以過去事入於過去、又以過去入於當來、又以過去入於現在，其當來事入於當來、又當來事入於過去、當來事者入於現在，又現在事入於現在、又現在事入於過去。一切過去、當來、現在入平等相，令其現在入於現在；其現在者入於過去，其去、來、今普入平等。

[0447b14] 「以是德本、因緣之報，逮得諸佛現在目前三昧要慧、致成佛德聖眾如來三昧正定、逮致光明華如來所化莊嚴三昧、皆莊嚴淨所現三昧、示一切色所現身三昧、皆入諸音言辭三昧。又，首楞嚴現若干種般泥洹事，獲致不斷佛教三昧、而當成就專一嚴淨三昧、究竟善住三昧、定意金剛道場三昧、如金剛三昧、慧眼三昧。以是之比，見於一切眾生之心，所行若干志操不同，過去、當來、今現在事無所不達，乃為如來三昧道場。各各別異，令致于彼神通之慧，所願具足。

[0447b25] 「以是德本，吾及眾生悉使成就進退自由，究竟清淨，被蒙開化。以是德本，一切眾生目之根原使如佛眼；一切世間眾生所在諸可聞者逮興佛耳，其聽無極；使眾生鼻得如佛鼻，通徹無際，悉無所著；令諸眾生舌根德殊，逮得世尊廣長之舌，其所教誨如佛之言；處在一切世間之法，所作身事、所可興發皆成佛身；處在一切法界之中，亦無所處化於眾生。一切所行作佛慧業，從其人民志性所願，應病與藥而開化之。一切諸香則能變為佛之德馨，熏為道事：一切諸味則能化成成習義味，一切細滑柔和，內性入人義業；一切諸法皆以訓導，使成導法開化眾生。是為一切諸所入者，吾當令成諸佛所入通達大慧；人民陰蓋、諸所情衰，吾當興法消化諸衰為作佛事，當使諸界悉為佛界、所有諸根令無有根、使乏根者為立道根。

[0447c12] 「以是德本、因此緣故，得至建立無所住慧，聖道所處、所可建立，普令人民皆悉曉之，化一切色悉成佛形。由是之故，各各使人曉了其慧，變諸音響悉成佛聲，皆為人民宣布道教。

[0447c17] 「如是之比，使諸眾生消除盡索塵勞欲門，乃為菩薩入諸菩薩療治其行道法之門，是為清淨一切人民志性事矣。

[0447c19] 「可悅眾生智慧之宅，入無勝地勢力之土，菩薩道行下於應時而不違失，身行、口言、意所修業無所罣礙、不有危害、無所藏匿，頒宣諸佛之言教也。行不虛妄，逮得神通，所知具足。以是德本，當令我身及諸眾生悉得成就至於清淨，為人講說，是為菩薩大士所行勸助佛慧真諦無失。」

[0447c26] 文殊師利說是五體悔過品時，五百菩薩皆悉逮得無所從生法忍，皆以除棄狐疑、猶豫、虛偽、閉結、倒見之惑。如來齊光照曜菩薩，逮得一切諸佛無所破壞三昧之定。

[0448a01] 於是，世尊則以道耳遙聞文殊師利之所講說，尋以讚曰：「善哉，善哉！仁快說此除諸菩薩罣礙罪蓋勸助入道。若有菩薩，儻聞說此勸助教者，即能奉持、諷誦、講說，如是不久皆當滅盡一切罪蓋，令無罣礙。如燈及燭入於冥室眾闇消索、猶如日出照于天下靡不蒙明、如盲得目、聾者得聽、瘂者能言、跛者能行、塞者得通。五陰自消、六衰則滅，昇於法堂、入于道室，超慧臺閣、處大聖殿。」

[0448a09] 「何謂法堂？」

[0448a10] 佛言：「神通已暢，無所罣礙，逮三達智。」

[0448a10] 「何謂道室？」

[0448a11] 佛言：「得三昧定，見十方佛如人照鏡，無有遠近，周遍悉見。」

[0448a12] 「何謂慧臺？」

[0448a12] 佛言：「智度無極，解一切空，心無所著，大慈大哀。」

[0448a13] 「何謂大殿？」

[0448a14] 佛言：「善權方便，進退知時，不在有為、不處無為，與法身合，無合、無散。現形三界化為佛身，相好威容頒宣道教，或為菩薩、聲聞、緣覺、高士、大聖、凡夫愚行，因時開化，度脫十方，莫不得濟至于大道。」

[0448a18] 佛說如是，如來齊光照曜菩薩、賢者阿難，諸天、龍、神、阿須倫、世間人民，莫不歡喜，作禮而退。

佛說文殊悔過經

【經文資訊】大正藏第 14 冊 No. 0459 佛說文殊悔過經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA