御製《大悲總持經呪》序

[0105c10]朕聞：

[0105c10]觀自在菩薩誓願，入微塵國土，拯拔一切有情，離諸苦趣，故說是無量功德總持經呪。

[0105c12]世間善男子、善女人、一切眾生，秉心至誠持誦，佩服此經呪者，種種惡趣，種種苦害，咸相遠離，咸得圓融，超登妙道。

[0105c14]若此海波霑濡，下風吹觸，業釋障消，獲是勝果。非但耳之所聞，實目之所覩，明効大驗者也。

[0105c16]若智慧福德之士，根器深厚，堅持佩誦，勤行不輟，又能廣為演說，是經呪功德，不可思議。

[0105c18]若薄福不信者，亦心生信解，亦得同超佛境，真實不虛。

[0105c19]夫觀世音誓願弘深，發大悲心，以濟度群生。

[0105c20]朕君臨天下，閔眾情之昏瞀，墮五濁而不知，以此經呪，用是方便，覺悟提撕，俾一切庶類，皆超佛域。

[0105c23]又況如來化導，首重忠孝。凡忠臣孝子，能盡心以事君，竭力以事親，所作所為，無私智陂行，廣積陰功，濟人利物，又能持誦是經呪，則跬步之間，即見如來。

[0105c26]若彼不忠不孝，不知敬畏，則鬼神所錄，陰加譴罰，轉眄之間，即成地獄。

[0105c28]蓋善惡兩途，由人所趨，凡我眾庶，宜慎取舍，書此以為勸！

[0106a01]永樂九年六月　　日

千手千眼觀世音菩薩廣大圓滿無礙大悲心陀羅尼經
唐西天竺沙門伽梵達摩譯

[0106a08]如是我聞：

[0106a08]一時，釋迦牟尼佛在補陀落迦山，觀世音宮殿，寶莊嚴道場中，坐寶師子座。其座純以無量雜摩尼寶，而用莊嚴，百寶幢旛，周
匝懸列。爾時，如來於彼座上，將欲演說總持陀羅尼故。

[0106a12]與無央數菩薩摩訶薩俱，其名曰：總持王菩薩、寶王菩薩、藥王菩薩、藥上菩薩、觀世音菩薩、大勢至菩薩、華嚴菩薩、大莊
嚴菩薩、寶藏菩薩、德藏菩薩、金剛藏菩薩、虛空藏菩薩、彌勒菩薩、普賢菩薩、文殊師利菩薩，如是等菩薩摩訶薩，皆是灌頂大法王子。

[0106a18]又與無量無數大聲聞僧，皆行阿羅漢十地，摩訶迦葉，而為上首。

[0106a19]又與無量梵摩羅天，善吒梵摩，而為上首。

[0106a20]又與無量欲界諸天子俱，瞿婆伽天子，而為上首。

[0106a21]又與無量護世四王俱，提頭賴吒，而為上首。

[0106a22]又與無量天、龍、夜叉、乾闥婆、阿修羅、迦樓羅、緊那羅、摩睺羅伽、人、非人等俱，天德大龍王，而為上首。

[0106a24]又與無量欲界諸天女俱，童目天女，而為上首。

[0106a25]又與無量虛空神、江海神、泉源神、河沼神、藥草神、樹林神、舍宅神、水神、火神、地神、風神、土神、山神、
石神、宮殿等神，皆來集會。

[0106a28]時觀世音菩薩，於大會中密放神通，光明照曜，十方剎土及此三千大千世界，皆作金色。天宮、龍宮、諸尊神
宮，皆悉震動；江河、大海、鐵圍山、須彌山、土山、黑山，亦皆大動。日、月、珠、火、星宿之光，皆悉不現。

[0106b04]於是總持王菩薩，見此希有之相，怪未曾有。即從座起，叉手合掌，以偈問佛，如此神通之相，是誰所放？以偈問曰：

「誰於今日成正覺？　　普放如是大光明，
十方剎土皆金色，　　三千世界亦復然。
誰於今日得自在？　　演放希有大神力，
無邊佛國皆震動，　　龍神宮殿悉不安。
今此大眾咸有疑，　　不測因緣是誰力？
為佛菩薩大聲聞？　　為梵魔天諸釋等？
唯願世尊大慈悲，　　說此神通所由以！」

[0106b14]佛告總持王菩薩言：

[0106b14]「善男子！汝等當知，今此會中，有一菩薩摩訶薩，名曰『觀世音自在』。從無量劫來，成就大慈大悲，善能修習無量陀
羅尼門，為欲安樂諸眾生故，密放如是大神通力。」

[0106b18]佛說是語已。爾時，觀世音菩薩，從座而起，整理衣服，向佛合掌，白佛言：「世尊！我有大悲心陀羅尼呪，今當欲說。為諸眾生得安樂
故，除一切病故，得壽命故，得富饒故，滅除一切惡業、重罪故，離障難故，增長一切白法諸功德故，成就一切諸善根故，遠離一切諸
怖畏故，速能滿足一切諸希求故。惟願世尊，慈哀聽許！」

[0106b25]佛言：「善男子！汝大慈悲，安樂眾生。欲說神呪，今正是時，宜應速說。如來隨喜，諸佛亦然。」

[0106b27]觀世音菩薩重白佛言：

[0106b27]「世尊！我念過去無量億劫，有佛出世，名曰『千光王靜住如來』。彼佛世尊憐念我故，及為一切諸眾生故，
說此『廣大圓滿無礙大悲心陀羅尼』。以金色手摩我頂上作如是言：『善男子！汝當持此心呪，普為未來惡世一切眾生，作大利樂。』

[0106c03]「我於是時，始住初地，一聞此呪故，超第八地。我時心歡喜故，即發誓言：『若我當來，堪能利益、安
樂一切眾生者，令我即時，身生千手、千眼具足。』

[0106c07]「發是願已，應時身上，千手千眼，悉皆具足；十方大地，六種震動；十方千佛，悉放光明，照觸我身，及照十方，無邊世界。

[0106c09]「從是已後，復於無量佛所、無量會中，重更得聞，親承受持，是陀羅尼。復生歡喜，踊躍無量，便得超越無數
億劫微細生死。從是已來，常所誦持，未曾廢忘，由持此呪故，所生之處，恒在佛前，蓮華化生，不受胎藏之身。

[0106c14]「若有比丘、比丘尼、優婆塞、優婆夷、童男、童女，欲誦持者，於諸眾生，起慈悲心，先當從我，發如是願：

「『南無大悲觀世音！　　願我速知一切法。
南無大悲觀世音！　　願我早得智慧眼。
南無大悲觀世音！　　願我速度一切眾。
南無大悲觀世音！　　願我早得善方便。
南無大悲觀世音！　　願我速乘般若船。
南無大悲觀世音！　　願我早得越苦海。
南無大悲觀世音！　　願我速得戒定道。
南無大悲觀世音！　　願我早登涅槃山。
南無大悲觀世音！　　願我速會無為舍。
南無大悲觀世音！　　願我早同法性身。

「『我若向刀山，　　刀山自摧折。
我若向火湯，　　火湯自消滅。
我若向地獄，　　地獄自枯竭。
我若向餓鬼，　　餓鬼自飽滿。
我若向修羅，　　惡心自調伏。
我若向畜生，　　自得大智慧。』

[0107a04]「發是願已，至心稱念，我之名字，亦應專念，我本師阿彌陀如來，然後即當誦此陀羅尼神呪。一宿誦滿五遍，除滅身中，百千萬億劫生
死重罪。」

[0107a07]觀世音菩薩復白佛言：「世尊！若諸人天，誦持大悲章句者，臨命終時，十方諸佛，皆來授手。欲生何等佛土，隨願皆得往生。」

[0107a09]復白佛言：「世尊！若諸眾生，誦持大悲神呪，墮三惡道者，我誓不成正覺。

[0107a11]「誦持大悲神呪者，若不生諸佛國者，我誓不成正覺。

[0107a12]「誦持大悲神呪者，若不得無量三昧辯才者，我誓不成正覺。

[0107a14]「誦持大悲神呪者，於現在生中一切所求，若不果遂者，不得為大悲心陀羅尼也。唯除不善，除不至誠。

[0107a16]「若諸女人，厭賤女身，欲成男子身，誦持大悲陀羅尼章句。若不轉女身成男子身者，我誓不成正覺。生少疑心者，必不果遂也。

[0107a19]「若諸眾生，侵損常住、飲食、財物，千佛出世，不通懺悔，縱懺亦不除滅。今誦大悲神呪，即得除滅。若侵損食用，常住飲食、財物，要
對十方師懺謝，然始除滅。今誦大悲陀羅尼時，十方師即來，為作證明，一切罪障，悉皆消滅。一切十惡、五逆、謗人、謗法、破齋、破戒、破
塔、壞寺、偷僧祇物、污淨梵行，如是等一切惡業、重罪，悉皆滅盡。唯除一事，於呪生疑者，乃至小罪輕業，亦不得滅，何況重罪？雖不即滅
重罪，猶能遠作菩提之因。」

[0107a28]復白佛言：

[0107a28]「世尊！若諸人天，誦持大悲心呪者，得十五種善生，不受十五種惡死也。其惡死者：一者，不令其飢
餓困苦死。二者，不為枷禁杖楚死。三者，不為怨家讐對死。四者，不為軍陣相殺死。五者，不為犲狼惡獸殘害死。六者，不為毒蛇蚖蠍所
中死。七者，不為水火焚漂死。八者，不為毒藥所中死。九者，不為蠱毒害死。十者，不為狂亂失念死。十一者，不為山樹崖岸墜落死。十二
者，不為惡人厭魅死。十三者，不為邪神惡鬼得便死。十四者，不為惡病纏身死。十五者，不為非分自害死。誦持大悲神呪者，不被如是十五種惡死也。

[0107b11]「得十五種善生者：一者，所生之處，常逢善王。二者，常生善國。三者，常值好時。四者，常逢善友。五者，身根常得具足。六者，
道心純熟。七者，不犯禁戒。八者，所有眷屬，恩義和順。九者，資具財食，常得豐足。十者，恒得他人，恭敬扶接。十一者，所有財寶，無他劫奪。
十二者，意欲所求，皆悉稱遂。十三者，龍天善神，恒常擁衛。十四者，所生之處，見佛聞法。十五者，所聞正法，悟甚深義。若有誦持大悲心
陀羅尼者，得如是等十五種善生也。一切天、人應常誦持，勿生懈怠。」

[0107b21]觀世音菩薩說是語已，於眾會前，合掌正住，於諸眾生，起大悲心，開顏含笑，即說如是「廣大圓滿無礙大悲心
大陀羅尼神妙章句陀羅尼」曰：

[0107b25]「南無喝囉怛那哆囉夜[口*耶](一)南無阿唎[口*耶](二)婆盧羯帝爍鉢囉[口*耶](三)
菩提薩跢婆[口*耶](四)摩訶薩跢婆[口*耶](五)摩訶迦盧尼迦[口*耶](六)唵(上聲)(七)薩皤囉
罰曳(八)數怛那怛寫(九)南無悉吉利埵伊蒙阿唎[口*耶](十)婆盧吉帝室佛囉[口*楞]馱婆(十一)南無那
囉謹墀(十二)醯唎摩訶皤哆沙咩(羊鳴音)(十三)薩婆阿他豆輸朋(十四)阿逝孕(十五)薩婆薩哆那摩婆伽(十六)
摩罰特豆(十七)怛姪他(十八)唵阿婆盧醯(十九)盧迦帝(二十)迦羅帝(二十一)夷醯唎(二十二)摩訶菩
提薩埵(二十三)薩婆薩婆(二十四)摩羅摩羅(二十五)摩醯摩醯唎馱孕(二十六)俱盧俱盧羯懞(二十七)度盧度盧
罰闍耶帝(二十八)摩訶罰闍耶帝(二十九)陀羅陀羅(三十)地利尼(三十一)室佛囉耶(三十二)遮羅遮羅(三十三)
摩摩罰摩囉(三十四)穆帝囇(三十五)伊醯移醯(三十六)室那室那(三十七)阿囉嘇佛囉舍利(三十八)罰沙罰嘇
(三十九)佛羅舍耶(四十)呼嚧呼嚧摩囉(四十一)呼嚧呼嚧醯利(四十二)娑囉娑囉(四十三)悉利悉利(四十四)
蘇嚧蘇嚧(四十五)菩提夜菩提夜(四十六)菩馱夜菩馱夜(四十七)彌帝利夜(四十八)那囉謹墀(四十九)地唎瑟尼那
(五十)波夜摩那(五十一)娑婆訶(五十二)悉陀夜(五十三)娑婆訶(五十四)摩訶悉陀夜(五十五)娑婆訶
(五十六)悉陀喻藝(五十七)室皤囉耶(五十八)娑婆訶(五十九)那囉謹墀(六十)娑婆訶(六十一)摩囉那囉
(六十二)娑婆訶(六十三)悉囉僧阿穆佉耶(六十四)娑婆訶(六十五)娑婆摩訶阿悉陀夜(六十六)娑婆訶(六十七)
者吉囉阿悉陀夜(六十八)娑婆訶(六十九)波陀摩羯悉哆夜(七十)娑婆訶(七十一)那囉謹墀皤伽囉[口*耶](七十二)
娑婆訶(七十三)摩婆利勝羯囉夜(七十四)娑婆訶(七十五)南無喝囉怛那哆囉夜耶(七十六)南無阿唎[口*耶]
(七十七)婆嚧吉帝(七十八)爍皤囉夜(七十九)娑婆訶(八十)唵悉殿都曼哆囉鉢馱耶(八十一)娑婆訶
(八十二)」

[0107c26]觀世音菩薩說此呪已。大地六變震動，天雨寶華，繽紛而下。十方諸佛悉皆歡喜，天魔外道恐怖毛竪，一切眾會皆獲果證。或得須陀
洹果，或得斯陀含果，或得阿那含果，或得阿羅漢果者，或得一地、二地、三地、四地、五地，乃至十地者。無量眾生發菩提心。

[0108a04]爾時，大梵天王，從座而起，整理衣服，合掌恭敬，白觀世音菩薩言：「善哉！大士！我從昔來，經
無量佛會，聞種種法、種種陀羅尼，未曾聞說，如此無礙大悲心、大悲陀羅尼神妙章句。唯願大士，為我說此陀羅尼形貌狀相，我等大眾，願樂欲聞！」

[0108a09]觀世音菩薩告梵王言：「汝為方便利益一切眾生故，作如是問。汝今善聽，吾為汝等，略說少耳！」

[0108a11]觀世音菩薩言：「大慈悲心是，平等心是，無為心是，無染著心是，空觀心是，恭敬心是，卑下心是，無雜亂心，無見取心
是，無上菩提心是。當知如是等心，即是陀羅尼相貌。汝當依此而修行之。」

[0108a15]大梵王言：「我等大眾，今始識此陀羅尼相貌。從今受持，不敢忘失。」

[0108a17]觀世音言：

[0108a17]「若善男子、善女人，誦持此神呪者，發廣大菩提心，誓度一切眾生。身持齋戒，於諸眾生，起平等心。常誦此呪，莫令斷
絕。住於淨室，澡浴清淨，著淨衣服。懸旛、然燈、香華、百味飲食，以用供養。制心一處，更莫異緣，如法誦持。

[0108a22]「是時當有，日光菩薩、月光菩薩與無量神仙，來為作證，益其効驗。我時當以千眼照見，千手護持。從是以往，所有世間經
書，悉能受持；一切外道法術、韋陀典籍，亦能通達。誦持此神呪者，世間八萬四千種病，悉皆治之，無不差者。亦能使令一切鬼神，降諸
天魔，制諸外道。若在山野，誦經坐禪，有諸山精、雜魅、魍魎、鬼神，橫相惱亂，心不安定者，誦此呪一遍，是諸鬼神，悉皆被縛也。

[0108b01]「若能如法誦持，於諸眾生，起慈悲心者，我時當勅一切善神、龍王、金剛密迹，常隨衛護，不離其側，如護眼睛，如護已命。」

[0108b04]說偈勅曰：

「我遣密跡金剛士，　　烏芻君荼鴦俱尸，
八部力士賞迦羅，　　常當擁護受持者。
我遣摩醯那羅延，　　金剛羅陀迦毘羅，
常當擁護受持者。　　我遣婆馺娑樓羅，
滿善車鉢真陀羅，　　常當擁護受持者。
我遣薩遮摩和羅，　　鳩闌單吒半祇羅，
常當擁護受持者。　　我遣畢婆伽羅王，
應德毘多薩和羅，　　常當擁護受持者。
我遣梵摩三鉢羅，　　五部淨居炎摩羅，
常當擁護受持者。　　我遣釋王三十三，
大辯功德婆怛那，　　常當擁護受持者。
我遣提頭賴吒王，　　神母女等大力眾，
常當擁護受持者。　　我遣毘樓勒叉王，
毘樓博叉毘沙門，　　常當擁護受持者。
我遣金色孔雀王，　　二十八部大仙眾，
常當擁護受持者。　　我遣摩尼跋陀羅，
散支大將弗羅婆，　　常當擁護受持者。
我遣難陀跋難陀，　　婆伽羅龍伊鉢羅，
常當擁護受持者。　　我遣脩羅乾闥婆，
迦樓緊那摩睺羅，　　常當擁護受持者。
我遣水火雷電神，　　鳩槃荼王毘舍闍，
常當擁護受持者。

[0108b27]「是諸善神及神龍王、神母女等，各有五百眷屬，大力夜叉，常隨擁護，誦持大悲神呪者。其人若在空山、曠野，獨宿孤眠，是諸善神，番代
宿衛，辟除災障。若在深山，迷失道路，誦此呪故，善神龍王，化作善人，示其正道。若在山林、曠野，乏少水火，龍王護故，化出水火。」

[0108c03]觀世音菩薩復為誦持者，說消除災禍，清涼之偈：

「若行曠野山澤中，　　逢值虎狼諸惡獸，
蛇蚖精魅魍魎鬼，　　聞誦此呪莫能害。
若行江湖滄海間，　　毒龍蛟龍摩竭獸，
夜叉羅剎魚黿鼈，　　聞誦此呪自藏隱。
若逢軍陣賊圍繞，　　或被惡人奪財寶，
至誠稱誦大悲呪，　　彼起慈心復道歸。
若為王官收錄身，　　囹圄禁閉杻枷鎖，
至誠稱誦大悲呪，　　官自開恩釋放還。
若入野道蠱毒家，　　飲食有藥欲相害，
至誠稱誦大悲呪，　　毒藥變成甘露漿。
女人臨難生產時，　　邪魔遮障苦難忍，
至誠稱誦大悲呪，　　鬼神退散安樂生。
惡龍疫鬼行毒氣，　　熱病侵陵命欲終，
至心稱誦大悲呪，　　疫病消除壽命長。
龍鬼流行諸毒腫，　　癰瘡膿血痛叵堪，
至心稱誦大悲呪，　　三唾毒腫隨口消。
眾生濁惡起不善，　　厭魅呪詛結怨讐，
至心稱誦大悲呪，　　厭魅還著於本人。
惡生濁亂法滅時，　　婬欲火盛心迷倒，
棄背妻婿外貪染，　　晝夜邪思無暫停，
若能稱誦大悲呪，　　婬欲火滅邪心除。
我若廣讚呪功力，　　一劫稱揚無盡期。」

[0108c27]爾時，觀世音菩薩，告梵天言：

[0108c27]「誦此呪五遍，取五色線作索，呪二十一遍，結作二十一結，繫項。

[0108c29]「此陀羅尼，是過去九十九億恒河沙諸佛所說。彼等諸佛，為諸行人，修行六度，未滿足者，速令滿足故；未發菩提心者，速令發心故。
若聲聞人，未證果者，速令證故。

[0109a03]「若三千大千世界內，諸神仙人，未發無上菩提心者，令速發心故。若諸眾生，未得大乘信根者，以此陀
羅尼威神力故，令其大乘種子，法芽增長。以我方便慈悲力故，令其所須，皆得成辦。

[0109a07]「若三千大千世界，幽隱闇處，三塗眾生，聞我此呪，皆得離苦。有諸菩薩，未階初住者，速令得故，
乃至令得十住地故。又令得到佛地故，自然成就三十二相、八十隨形好。

[0109a11]「若聲聞人，聞此陀羅尼，一經耳者，修行、書寫此陀羅尼者，以質直心，如法而住者，四沙門果，不求自得。

[0109a13]「若三千大千世界內，山河、石壁、四大海水，能令涌沸；須彌山及鐵圍山，能令搖動；又令碎如微塵，其中眾生，悉令發無上菩提心。

[0109a16]「若諸眾生，現世求願者，於三七日，淨持齋戒，誦此陀羅尼，必果所願。從生死際，至生死際，一切惡
業，並皆滅盡。三千大千世界內，一切諸佛、菩薩、梵釋四天王、神仙、龍王，悉皆證知。

[0109a20]「若諸人天，誦持此陀羅尼者，其人若在江河大海中沐浴，其中眾生，得此人浴身之水，霑著其身，
一切惡業、重罪，悉皆消滅，即得轉生他方淨土，蓮華化生，不受胎身、濕卵之身，何況受持讀誦者？

[0109a25]「若誦持者，行於道路，大風時來，吹此人身、毛髮、衣服，餘風下過，諸類眾生，得其人飃身風，吹著身者，一切重罪、惡業，並皆滅盡，
更不受三惡道報，常生佛前。

[0109a28]「當知受持者，福德果報，不可思議。誦持此陀羅尼者，口中所出言音，若善、若惡，一切天魔、外道、天龍、鬼神
聞者，皆是清淨法音，皆於其人起恭敬心，尊重如佛。

[0109b03]「誦持此陀羅尼者，當知其人，即是佛身藏，九十九億恒河沙諸佛所愛惜故。當知其人，即是光明藏，一切如來光明照故。當知
其人，是慈悲藏，恒以陀羅尼救眾生故。當知其人，是妙法藏，普攝一切諸陀羅尼門故。當知其人，是禪定藏，百千三昧常現前故。當知
其人，是虛空藏，常以空慧觀眾生故。當知其人，是無畏藏，龍天善神常護持故。當知其人，是妙語藏，口中陀羅尼音無斷絕故。當知其
人，是常住藏，三災惡劫不能壞故。當知其人，是解脫藏，天魔外道不能稽留故。當知其人，是藥王藏，常以陀羅尼療眾生病故。當知其
人，是神通藏，遊諸佛國得自在故。其人功德讚不可盡。

[0109b16]「善男子！若復有人，厭世間苦，求長生樂者，在閑淨處，清淨結界。呪衣著。若水、若食、若香、若藥，皆呪一百八遍，服，必得長命。

[0109b18]「若能如法結界，依法受持，一切成就。其結界法者，取刀，呪二十一遍，劃地為界。或取淨水，
呪二十一遍，散著四方為界。或取白芥子，呪二十一遍，擲著四方為界。或以想到處為界，或取淨灰，呪二十一遍為界。或呪五色線二
十一遍，圍繞四邊為界。皆得。

[0109b24]「若能如法受持，自然剋果。若聞此陀羅尼名字者，尚滅無量劫生死重罪，何況誦持者？若得此神呪誦者，
當知其人，已曾供養無量諸佛，廣種善根。

[0109b27]「若能為諸眾生，拔其苦難，如法誦持者，當知其人，即是具大悲者。成佛不久，所見眾生，皆悉
為誦，令彼耳聞，與作菩提因，是人功德，無量無邊，讚不可盡。

[0109c02]「若能精誠用心，身持齋戒，為一切眾生，懺悔先業之罪，亦自懺謝，無量劫來，種種惡業，口中馺馺，誦此陀羅尼，聲聲不
絕者，四沙門果，此生即證。其利根有慧，觀方便者，十地果位，剋獲不難，何況世間小小福報？所有求願，無不果遂者也。

[0109c07]「若欲使鬼者，取野髑髏淨洗，於千眼像前設壇場，以種種香華、飲食祭之，日日如是，七日必來現身，隨人使令。

[0109c10]「若欲使四天王者，呪檀香燒之。

[0109c10]「由此菩薩大悲願力深重故，亦為此陀羅尼威神廣大故。」

[0109c12]佛告阿難：

[0109c12]「若有國土，災難起時，是土國王，若以正法治國，寬縱人物，不枉眾生，赦諸有過，七日七夜，身心精進，誦持如是大悲
心陀羅尼神呪，令彼國土，一切災難，悉皆除滅，五穀豐登，萬姓安樂。

[0109c16]「又若為於他國怨敵，數來侵擾，百姓不安，大臣謀叛，疫氣流行，水旱不調，日月失度。如是種種災難起時，當造
千眼大悲心像，面向西方，以種種香華、幢旛、寶蓋、或百味飲食，至心供養。其王又能七日七夜，身心精進，誦持如是陀羅尼神妙章句。
外國怨敵，即自降伏，各還政治，不相擾惱，國土通同，慈心相向。王子百官，皆行忠赤，妃后婇女，孝敬向王。諸龍鬼神，擁護其國。雨澤順
時，果實豐饒，人民歡樂。

[0109c25]「又若家內，遇大惡病，百怪競起，鬼神邪魔，耗亂其家，惡人橫造口舌以相謀害，室家大小內外不和者，當向千
眼大悲像前，設其壇場，至心念觀世音菩薩。誦此陀羅尼，滿其千遍，如上惡事，悉皆消滅，永得安隱。」

[0110a02]阿難白佛言：「世尊！此呪名何？云何受持？」

[0110a02]佛告阿難：「如是神呪有種種名。一名：廣大圓滿。一名：無礙大悲。一名：救苦陀羅尼。一名：延壽陀
羅尼。一名：滅惡趣陀羅尼。一名：破惡業障陀羅尼。一名：滿願陀羅尼。一名：隨心自在陀羅尼。一名：速超上地陀羅尼。如是受持。」

[0110a07]阿難白佛言：「世尊！此菩薩摩訶薩，名字何等？善能宣說如是陀羅尼。」

[0110a09]佛言：

[0110a09]「此菩薩名『觀世音自在』，亦名『撚索』，亦名『千光眼』。

[0110a10]「善男子！此觀世音菩薩，不可思議威神之力，已於過去無量劫中，已作佛竟，號『正法明如來』。大悲願力，為
欲發起一切菩薩，安樂成熟諸眾生故，現作菩薩。

[0110a14]「汝等大眾、諸菩薩摩訶薩、梵、釋、龍、神，皆應恭敬，莫生輕慢。一切人天，常須供養。專稱名號，得無量福，滅無量罪，命終往生阿彌陀
佛國。」

[0110a17]佛告阿難：

[0110a17]「此觀世音菩薩，所說神呪，真實不虛。若欲請此菩薩來，呪拙具羅香(拙具羅香，安息香也)三七遍，燒，菩薩即來。

[0110a19]「若有猫兒所著者，取弭哩吒那(死猫兒頭骨也)燒作灰，和淨土泥，捻作猫兒形，於千眼像前，呪鑌鐵刀子一百八遍，段
段割之，亦一百八段，遍遍一呪，一稱彼名，即永差不著。

[0110a23]「若為蠱毒所害者，取藥劫布羅(龍腦香也)，和拙具羅香，各等分，以井華水一升和煎，取
一升，於千眼像前，呪一百八遍，服，即差。

[0110a25]「若為惡蛇蠍所螫者，取乾薑末，呪一七遍，著瘡中，立即除差。

[0110a27]「若為惡怨橫相謀害者，取淨土、或麵、或蠟，捻作本形，於千眼像前，呪鑌鐵刀一百八遍，一呪一截，一稱彼名，燒盡一百八
段，彼即歡喜，終身厚重，相愛敬。

[0110b01]「若有患眼睛壞者，若青盲眼暗者，若白暈、赤膜，無光明者，取訶梨勒果、菴摩勒果、鞞醯勒果，三種各一
顆，擣破細研。當研時，唯須護淨，莫使新產婦人及猪、狗見。口中念佛，以白蜜、若人乳汁，和封眼中。著其人乳，要須男孩子母乳，女母乳
不成。其藥和竟，還須千眼像前，呪一千八遍，著眼中，滿七日，在深室慎風，眼睛還生。青盲、白暈者，光奇盛也。

[0110b09]「若患瘧病著者，取虎、豹、犲、狼皮，呪三七遍，披著身上，即差。師子皮最上。若被蛇螫，取被螫人結[月*寧]
，呪三七遍，著瘡中，即差。

[0110b12]「若患惡瘧，入心悶絕欲死者，取桃膠一顆，大小亦如桃顆，清水一升和煎，取半升，呪七遍，頓服盡，即差。其藥莫使婦人煎。

[0110b14]「若患傳屍鬼氣、伏屍連病者，取拙具羅香，呪三七遍，燒熏鼻孔中。又取七丸如兔糞，呪三七遍，吞，
即差。慎酒肉五辛及惡罵。若取摩那屎羅(雄黃是也)，和白芥子印成鹽，呪三七遍，於病兒床下燒，其作病兒，即魔掣迸走，不敢住也。

[0110b19]「若患耳聾者，呪胡麻油，著耳中，即差。

[0110b20]「若患一邊偏風，耳鼻不通、手脚不隨者，取胡麻油，煎青木香，呪三七遍，摩拭身上，永得除差。又方取純牛酥，呪三七遍，摩，亦差。

[0110b23]「若患難產者，取胡麻油，呪三七遍，摩產婦臍中及玉門中，即易生。

[0110b25]「若婦人懷妊，子死腹中，取阿波末利伽草(牛膝草也)一大兩，清水二升和煎，取一升，呪三七
遍，服，即出一，無苦痛。胎衣不出者，亦服此藥，即差。

[0110b28]「若卒患心痛不可忍者，名『遁屍疰』，取君柱魯香(薰陸香)，乳頭成者一顆，呪三七遍，口中
嚼咽，不限多少，令變吐，即差。慎五辛、酒肉。

[0110c01]「若被火燒瘡，取熱瞿摩夷(烏牛屎也)，呪三七遍，塗瘡上，即差。

[0110c03]「若患蛔蟲齩心，取骨魯末遮(白馬尿也)半升，呪三七遍，服，即差。重者一升，蟲如綟索出來。

[0110c05]「若患丁瘡者，取凌鎖葉擣取汁，呪三七遍，瀝著瘡上，即拔根出，立差。

[0110c06]「若患蠅螫眼中，骨魯怛佉(新驢屎也)濾取汁，呪三七遍，夜臥著眼中，即差。

[0110c08]「若患腹中痛，和井華水，和印成鹽三七顆，呪三七遍，服半升，即差。

[0110c09]「若患赤眼者，及眼中有努肉及有翳者，取奢奢彌葉(苟杞葉也)，擣濾取汁，呪三七遍，浸青錢一宿，更呪七遍，著眼
中，即差。

[0110c12]「若患畏夜，不安恐怖，出入驚怕者，取白線作索，呪三七遍，作二十一結，繫項，恐怖即除。非但除怖，亦得滅罪。

[0110c14]「若家內橫起災難者，取石榴枝，寸截一千八段，兩頭塗酥酪蜜，一呪一燒，盡千八遍，一切災難悉皆除滅，要在佛前作之。

[0110c17]「若取白菖蒲，呪三七遍，繫著右臂上，一切鬪處、論義處，皆得勝他。

[0110c18]「若取奢奢彌葉枝柯，寸截，兩頭塗真牛酥、白蜜牛酥，一呪一燒，盡一千八段，日別三時，時別一千八遍，滿七日，呪師自悟通智也。

[0110c21]「若欲降伏大力鬼神者，取阿唎瑟迦柴(木患子也)，呪七七遍，火中燒，還須塗酥酪蜜，要須於大悲心像前作之。若取胡嚧遮那
(牛黃是也)一大兩，著瑠璃瓶中，置大悲心像前，呪一百八遍，塗身、點額，一切天、龍、鬼、神、人及非人，皆悉歡喜也。

[0110c26]「若有身被枷鎖者，取白鴿糞，呪一百八遍，塗於手上，用摩枷鎖，枷鎖自脫也。

[0110c28]「若有夫婦不和，狀如水火者，取鴛鴦尾，於大悲心像前，呪一千八遍，帶，彼即終身歡喜相愛敬。

[0111a01]「若有被蟲食，田苗及五果子者，取淨灰、淨沙或淨水，呪三七遍，散田苗四邊，蟲即退散也。果樹兼呪水灑者，樹上蟲不敢食果也。」

[0111a04]佛告阿難：「若為富饒，種種珍寶資具者，當於如意珠手。若為種種不安求安隱者，當於羂索手。若為腹中諸病，當
於寶鉢手。若為降伏一切魍魎鬼神者，當於寶劍手。若為降伏一切天魔神者，當於跋折羅手。若為摧伏一切怨敵者，當於金剛杵手。
若為一切處怖畏不安者，當於施無畏手。若為眼闇無光明者，當於日精摩尼手。若為熱毒病求清涼者，當於月精摩尼手。若為榮官
益職者，當於寶弓手。若為諸善朋友早相逢者，當於寶箭手。若為身上種種病者，當於楊枝手。若為除身上惡障難者，當於白拂手。若
為一切善和眷屬者，當於胡瓶手。若為辟除一切虎狼犲豹諸惡獸者，當於旁牌手。若為一切時處好離官難者，當於斧鉞手。若為男
女僕使者，當於玉環手。若為種種功德者，當於白蓮華手。若為欲得往生十方淨土者，當於青蓮華手。若為大智慧者，當於寶鏡手。若
為面見十方一切諸佛者，當於紫蓮華手。若為地中伏藏者，當於寶篋手。若為仙道者，當於五色雲手。若為生梵天者，當於軍遲手。若
為往生諸天宮者，當於紅蓮華手。若為辟除他方逆賊者，當於寶戟手。若為召呼一切諸天善神者，當於寶螺手。若為使令一切鬼神
者，當於髑髏杖手。若為十方諸佛速來授手者，當於數珠手。若為成就一切上妙梵音聲者，當於寶鐸手。若為口業辭辯巧妙者，當
於寶印手。若為善神龍王常來擁護者，當於俱尸鐵鉤手。若為慈悲覆護一切眾生者，當於錫杖手。若為一切眾生常相恭敬愛念者，當於合掌手。若為生生之處
不離諸佛邊者，當於化佛手。若為生生世世常在佛宮殿中，不處胎藏中受身者，當於化宮殿手。若為多聞廣學者，當於寶經手。若為從今身至佛身，
菩提心常不退轉者，當於不退金輪手。若為十方諸佛速來摩頂授記者，當於頂上化佛手。若為果蓏諸穀稼者，當於蒲萄手。如是可
求之法，有其千條，今粗略說少耳。」

[0111b13]日光菩薩為受持大悲心陀羅尼者，說大神呪，而擁護之：

[0111b15]「南無勃陀瞿(上聲)那(上聲)迷(一)南無達摩莫訶低(二)南無僧伽多夜泥(三)底(丁以切)
哩部畢薩(僧沒切)咄(登沒切)檐納摩

[0111b18]「誦此呪，滅一切罪，亦能辟魔及除天災。

[0111b18]「若誦一遍，禮佛一拜，如是日別三時，誦呪禮佛，未來之世，所受身處，當得一一相貌端正，可喜果報。」

[0111b22]月光菩薩亦復為諸行人，說陀羅尼呪，而擁護之：

[0111b24]「深低帝屠蘇吒(一)阿若蜜帝烏都吒(二)深耆吒(三)波賴帝(四)耶彌若吒烏都吒(五)拘羅帝吒耆
摩吒(六)沙婆訶

[0111b27]「誦此呪五遍，取五色線，作呪索，痛處繫。

[0111b27]「此呪乃是過去四十恒河沙諸佛所說，我今亦說。為諸行人，作擁護故，除一切障難故，除一切惡病痛故，成就一切諸善法故，遠離一切諸
怖畏故。」

[0111c02]佛告阿難：

[0111c02]「汝當深心清淨，受持此陀羅尼，廣宣流布於閻浮提，莫令斷絕。

[0111c03]「此陀羅尼，能大利益三界眾生，一切患苦縈身者，以此陀羅尼治之，無有不差者。

[0111c05]「此大神呪，呪乾枯樹，尚得生枝、柯、華、果，何況有情、有識眾生？身有病患，治之不差者，必無是處。

[0111c07]「善男子！此陀羅尼，威神之力，不可思議！不可思議！歎莫能盡。若不過去久遠已來廣種善根，乃至名
字不可得聞，何況得見？汝等大眾，天、人、龍、神，聞我讚歎，皆應隨喜。

[0111c11]「若有謗此呪者，即為謗彼九十九億恒河沙諸佛。若於此陀羅尼，生疑不信者，當知其人，永失大利，百千萬劫，常
淪惡趣，無有出期，常不見佛、不聞法、不覩僧。」

[0111c15]一切眾會菩薩摩訶薩、金剛密跡、梵釋四天、龍、鬼、神，聞佛如來讚歎此陀羅尼，皆悉歡喜，奉教修行。

千手千眼觀世音菩薩廣大圓滿無礙大悲心陀羅尼經

***

【經文資訊】大正藏第20冊No.1060千手千眼觀世音菩薩廣大圓滿無礙大悲心陀羅尼經
【版本記錄】CBETA電子佛典2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供，林光明大德提供新式標點
【其他事項】本資料庫可自由免費流通，詳細內容請參閱【[中華電子佛典協會資料庫版權宣告
](http://www.cbeta.org/copyright.php)】

***




本網站係採用CreativeCommons姓名標示-非商業性-相同方式分享3.0台灣(中華民國)授權條款授權.
Copyright©1998-2016CBETA
