提婆菩薩釋楞伽經中外道小乘  涅槃論
提波菩薩造

後魏北印度三藏菩提流支譯

[0156c17]  問曰。何者外道所謂涅槃。

[0156c18]  答曰。外道所說涅槃有二十種。是諸外道等  虛妄分別。如是等因能生六道。如來為遮是  等邪見故說涅槃因果正義。何等二十。一者
小乘外道論師。二者方論師。三者風論師。  四者違陀論師。五者伊賒那論師。六者裸形  外道論師。七者毘世師論師。八者苦行論師。
九者女人眷屬論師。十者行苦行論師。十一  者淨眼論師。十二者摩陀羅論師。十三者尼  犍子論師。十四者僧佉論師。十五者摩醯首
羅論師。十六者無因論師。十七者時論師。十  八者服水論師。十九者口力論師。二十者本  生安荼論師。

[0157a01]  問曰。何者外道說諸受陰盡如燈火滅種壞  風止名涅槃。答曰。第一小乘外道論師說。

[0157a03]  問曰。何等外道說方名涅槃。答曰。第二外道  方論師說。最初生諸方。從諸方生世間人。從  人生天地。天地滅沒還入彼處名為涅槃。是
故方論師說方是常名涅槃因。

[0157a07]  問曰。何等外道說風為涅槃因。答曰。第三外  道風仙論師說。風能生長命物能殺命物。風  造萬物能壞萬物。名風為涅槃。是故風仙論
師說風為常是涅槃因。

[0157a11]  問曰。何等外道說梵天是涅槃因。答曰。第四  外道圍陀論師說。從那羅延天臍中生大蓮  華。從蓮華生梵天祖公。彼梵天作一切命。無
命物從梵天口中生。婆羅門兩臂中生。剎利  兩髀中生。毘舍從兩脚跟生。首陀一切大  地。是修福德戒場生一切華草。以為供養。化
作山野禽獸人中猪羊驢馬等。於界場中殺  害供養梵天。得生彼處名涅槃。是故違陀論  師說梵天名常是涅槃因。

[0157a20]  問曰。何等外道說不見分別見常無常是涅  槃。答曰。第五外道伊賒那論師眷屬作如是  說。伊賒那論師尊者形相不可見遍一切處。
以無形相而能生諸有命無命一切萬物。名  為涅槃。是故伊賒那論師眷屬作如是說。伊  賒那是常名涅槃因。

[0157a26]  問曰。何等外道。分別見種種異相名涅槃。答  曰。第六裸形外道論師說。

[0157a28]  問曰。何等外道說見一切法自相同相名涅  槃。答曰。第七外道毘世師論師作如是說。謂  地水火風虛空微塵物功德業勝等十種法常
故。和合而生一切世間知無知物。從二微塵  次第生一切法。無彼者無和合者。無和合者  即是離散。散者即是涅槃。是故毘世師論師
說。微塵是常能生一切物。是涅槃因。

[0157b06]  問曰。何等外道說身盡福德盡名為涅槃。答  曰。第八苦行論師說。

[0157b08]  問曰。何等外道說自性人命轉變名涅槃。

[0157b09]  答曰。第九外道女人眷屬論師說。摩醯首羅  作八女人。一名阿提  [仁-二+致]  。二名提  [仁-二+致]  。三名蘇羅
婆。四名毘那多。五名迦毘羅。六名摩  [少/兔]  。七  名伊羅。八名歌頭。阿提  [仁-二+致]  生諸天。提  [仁-二+致]  作
阿脩羅。蘇羅婆生諸龍。毘那多生諸鳥。迦毘  羅生四足。摩  [少/兔]  生人。伊羅生一切穀子。歌頭  生一切蛇蝎蚊虻蠅蚤蚰蜒百足等。如是知
者名為涅槃。是故女人眷屬論師說。女人是  常名涅槃因。

[0157b18]  問曰。何等外道說罪福盡德亦盡故名涅  槃。

[0157b20]  答曰。第十外道行苦行論師說。

[0157b21]  問曰。何等外道說煩惱盡故依智名涅槃。

[0157b22]  答曰。第十一外道淨眼論師作如是說。

[0157b23]  問曰。何等外道說見自在天造作眾生名涅  槃。

[0157b25]  答曰。第十二外道摩陀羅論師言。那羅延論  師說。我造一切物。我於一切眾生中最勝。  我生一切世間有命無命物。我是一切山中
大須彌山王。我是一切水中大海。我是一切  藥中穀。我是一切仙人中迦毘羅牟尼。若人  至心以水草華果供養我。我不失彼人。彼人
不失我。摩陀羅論師說。那羅延論師言。一切  物從我作生。還沒彼處名為涅槃。是故名常。  是涅槃因。

[0157c05]  問曰。何等外道說眾生遞共因生名涅槃。

[0157c06]  答曰。第十三外道尼犍子論師作如是說。  初生一男共一女。彼二和合能生一切有命  無命等物。後時離散還沒彼處名為涅槃。是
故尼犍子論師說。男女和  合  生一切物。名涅  槃因。

[0157c11]  問曰。何等外道說證諦道名涅槃因。

[0157c12]  答曰。第十四外道僧佉論師說。二十五諦自  性因生諸眾生是涅槃因。自性是常故從自  性生大。從大生意。從意生智。從智生五分。從
五分生五知根。從五知根生五業根。從五業  根生五大。是故論中說。隨何等何等性修行  二十五諦。如實知從自性生還入自性能離
一切生死得涅槃。如是從自性生一切眾生。  是故外道僧佉說。自性是常能生諸法。是涅  槃因。

[0157c21]  問曰。何等外道說有作所作而共和合名涅  槃。

[0157c23]  答曰。第十五外道摩醯首羅論師作如是說。  果是那羅延所作。梵天是因。摩醯首羅一體  三分。所謂梵天那羅延摩醯首羅。地是依處。
地主是摩醯首羅天。於三界中所有一切命  非命物。皆是摩醯首羅天生。摩醯首羅身者。  虛空是頭。地是身。水是尿。山是糞。一切眾生
是腹中虫。風是命。火是煖。罪福是業。是八  種是摩醯首羅身。自在天是生滅因。一切從  自在天生。從自在天滅。名為涅槃。是故摩醯
首羅論師說。自在天常生一切物。是涅槃因。

[0158a04]  問曰。何等外道說一切物自然而生名涅槃。  答曰。第十六外道無因論師作如是說。無因  無緣生一切物。無染因無淨因。我論中說。如
棘刺針無人作。孔雀等種種畫色皆無人作。  自然而有不從因生名為涅槃。是故無因論  師說。自然是常生一切物。是涅槃因。

[0158a10]  問曰。何等外道說諸物皆是時作名涅槃。

[0158a11]  答曰。第十七外道時散論師作如是說時熟  一切大。時作一切物。時散一切物。是故我論  中說。如被百箭射時不到不死。時到則小草
觸即死。一切物時生。一切物時熟。一切物時  滅。時不可過。是故時論師說。時是常生一  切物。名涅槃因。

[0158a17]  問曰。何等外道說見有物名涅槃。

[0158a18]  答曰。第十八外道服水論師作如是說。水是  萬物根本。水能生天地。生有命無命一切物。  下至阿鼻地獄上至阿迦尼吒天。皆水為主。
水能生物。水能壞物。名為涅槃。是故外道服  水論師說。水是常名涅槃因。

[0158a23]  問曰。何等外道說見無物名涅槃因。答曰。第  十九外道口力論師說。虛空是萬物因。最初  生虛空。從虛空生風。從風生火。從火生煖。
煖生水。水即凍凌堅作地。從地生種種藥草。  從種種藥草生五穀。從五穀生命。是故我論  中說。命者是食後時還沒。虛空名涅槃。是故
外道口力論師說。虛空是常。名涅槃因。

[0158b01]  問曰。何等外道說見有無物是涅槃因。

[0158b02]  答曰。第二十外道本生安荼論師說。本無日  月星辰虛空及地。唯有大水。時大安荼生如  雞子周匝金色時熟。破為二段。一段在上作
天。一段在下作地。彼二中間生梵天名一切  眾生祖公。作一切有命無命物。如是有命無  命等物散沒。彼處名涅槃。是故外道安荼論
師說。大安荼出生梵天是常。名涅槃因。

提婆菩薩釋楞伽經中外道小乘涅槃論

* * *

【經文資訊】大正藏第 32 冊 No. 1640 提婆菩薩釋楞伽經中外道小乘涅槃論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，日本 SAT 組織提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
