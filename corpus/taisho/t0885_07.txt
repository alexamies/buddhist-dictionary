佛說一切如來金剛三業最上祕  密大教王經卷第七
西天譯經三藏朝奉大夫試鴻臚卿  傳法大師臣施護奉　詔譯

一切如來金剛三業最上甚深祕密中祕密諸  佛大集會一切如來三昧法金剛加持王分第  十七之餘

[0505a24]  爾時佛眼菩薩摩訶薩。從一切如來身語心  祕密出生。以自三業於大眾中。歡喜稱讚一  切如來大祕密主金剛手菩薩。作如是言。

汝金剛手大自在　　善住最上金剛心  
隨諸所欲及所求　　救度一切眾生界  
欲樂自性真實法　　最上金剛大親愛  
是故歸命復稱讚　　唯願依法攝受我

[0505b02]  爾時摩摩枳菩薩摩訶薩。從一切如來身語  心祕密出生。於大眾中歡喜稱讚一切如來  大祕密主金剛手菩薩。作如是言。

汝金剛手利眾生　　善住金剛心大輪  
從佛菩提最上心　　出生金剛第一義  
諸貪法性貪平等　　我隨所欲義亦然  
是故歸命復稱讚　　唯願依法攝受我

[0505b09]  爾時觀自在菩薩摩訶薩。於大眾中歡喜稱  讚諸佛大祕密主金剛手菩薩。作如是言。

汝金剛手大悲愍　　以金剛語廣利樂  
隨順世間諸義利　　常所宣說世間事  
所有一切樂自性　　皆攝普賢真實行  
是故歸命復稱讚　　唯願依法攝受我

[0505b15]  爾時一切如來從金剛身語心業平等出生。  一切如來極善樂意。歡喜稱讚諸佛大祕密  主金剛手菩薩。作如是言。

汝金剛手大利樂　　安住祕密勝三昧  
出生諸佛敬愛心　　平等悲愍於一切  
所有大欲功德藏　　具足一切勝珍寶  
故我歡喜復稱讚　　隨順所欲而攝受

[0505b22]  爾時諸佛大祕密主大毘盧遮那金剛如來。  即入一切大欲性自在金剛吉祥三摩地。從  定出已。即於一切如來出生正行大欲自性
三昧中。默然而住。

[0505b26]  是時滿虛空界一切如來。各以金剛三業安  住最上甚深祕密中祕密金剛甘露大三昧  行。是時空中出現其相。由是滿虛空界所有
一切眾生。皆悉安住三身平等出生金剛吉  祥觸法自性。即得一切如來應供正等正覺  三金剛智。皆住普賢清淨法界。得一切如來  身語心金剛灌頂。

[0505c04]  爾時諸佛大祕密主大毘盧遮那金剛如來。  謂諸如來言。諸佛世尊今見是相。住諸佛法  平等性不。諸佛答言。已見世尊已見善逝。此
如是相一切皆是諸佛如來金剛智行。

[0505c08]  是時諸佛皆悉安住一切如來上首明妃祕密  行已。作是讚言。希有世尊希有善逝。此如是  名無貪文字句善往佛菩提道。

[0505c11]  爾時毘盧遮那金剛如來謂諸佛言。諸佛當  知虛空金剛三昧自性平等。彼一切法非色  蘊非受蘊非想蘊非行蘊非識蘊。非處非界
非取相等。非貪瞋癡非法非非法。當如是住。

[0505c15]  時諸如來聞是語已默然而住。

[0505c16]  爾時大毘盧遮那金剛如來。復謂諸佛菩薩  言。所有一切世界中一切菩薩。應當於此一  切如來金剛三業最上甚深祕密正法。諦信
諦受如理修習。何以故。此法甚深極難得故。

[0505c20]  是時世尊即於會中又告金剛法菩薩言。善  男子汝於諸法已得自在。已受諸佛金剛灌  頂。汝當受持此祕密法。時金剛法菩薩摩訶
薩。受佛教勅已默然而住。

[0505c24]  爾時諸佛如來。復從自身語心金剛。入彼三  金剛大士文字正句三昧而住。又復世尊大  毘盧遮那身金剛如來。即於三界一切身金
剛祕密三業行一切如來身平等中。默然而  住。

[0505c29]  又復世尊無量壽語金剛如來。即於三界一  切語金剛行一切如來語平等中。默然而住。

[0506a02]  又復世尊阿閦心金剛如來。即於三界一切  心金剛行一切如來心平等中。默然而住。

[0506a04]

一切如來金剛三業最上甚深祕密中祕密  諸佛大集會宣說一切祕密行金剛加持分第  十八

[0506a09]  爾時慈氏菩薩摩訶薩。在大會中見諸如來  宣說一切如來灌頂身語心祕密法門。如所  語言如彼三昧如實見聞已作如是言。大哉普
賢清淨法界。最上甚深身語心業。三種金剛  祕密勝行。廣大普遍心金剛法。一切眾生出  生三世。金剛自性得大菩提。金剛正句。諸佛
金剛廣大威力。大哉深妙此最上智。大哉寂  靜諸法根本。大哉最上大涅槃界。大哉止息  諸輪迴道。是時一切如來聞慈氏菩薩作是
稱讚已。告言慈氏如汝所言如是如是。

[0506a19]  爾時諸大菩薩摩訶薩眾又復雲集。各以最  上祕密供養。供養一切如來已。咸各恭敬  歸命頂禮。異口同音作如是言。大哉深妙
極難得聞。如是祕密大集會等祕密行相。於  諸法中最尊最上。諸佛大導師語言皆如實  住。堅固大智為利益眾生。我等今者略有所  問。願佛慈悲為我宣說。

[0506a26]  是時一切如來讚言。善哉善哉諸菩薩摩訶  薩。善作最上大功德利。所有一切祕密句義。  恣汝所問。

[0506a29]  爾時諸菩薩摩訶薩皆大歡喜。作熙怡眼諦  觀諸佛。又復各各恭敬頂禮作是問言。

云何名祕密　　何名大集會  
云何所用法　　何名相應義  
真實有幾種　　復幾種祕密  
云何密中密　　最上復幾義  
云何菩提心　　云何大明士  
佛部金剛部　　寶部蓮華部  
及彼羯磨部　　此等諸部中  
彼微妙歌音　　當云何宣說  
癡法云何義　　瞋義復云何  
云何說貪法　　云何金剛呪  
云何大樂法　　云何諸正念  
云何焰鬘尊　　何名無能勝  
云何名馬頭　　何名軍拏利  
云何普遍行　　云何大明行  
我見復云何　　憎嫉法何義  
云何真持誦　　云何深祕密  
云何諸儀式　　貪瞋癡大法  
眾生云何作　　云何曼拏羅  
云何說印相　　云何說華果  
云何諸塔廟　　云何說智輪  
云何大明句　　云何祖捺那  
云何必利拏　　云何名句召  
云何大明縛　　云何名灌頂  
云何大明法　　云何五甘露  
何名五精進　　云何成就義  
云何最上法　　方便有幾種  
何名烏卑夜　　當云何了知  
一切相應輪　　乃至祕密中  
種種儀軌等　　及諸所作事  
如是等諸法　　一一義云何

[0506c03]  爾時一切如來聞諸菩薩發是問已。於須臾  間默然而住。

[0506c05]  是時諸菩薩復白諸佛言。正覺善逝唯願歡  喜悲愍我等。如我所問為我宣說。

[0506c07]  爾時一切如來復謂諸菩薩言。汝等應當咸  各安住金剛三業。善持諸法自性大智根本  已。然當諦聽汝所問義。是時諸菩薩眾。聞
諸如來無上語言。咸各頂受。即時安住金剛  薩埵堅固三業。白諸佛言。善哉諸佛善哉善  逝。我等諦聽唯願善說。作是語已默然而住。

[0506c13]  爾時一切如來皆住大悲加持願力。異口同  音答是問言。

身語心三種　　此名為祕密  
諸佛菩薩等　　此名為集會  
當知所用法　　祕密數如是  
謂五法及九　　十七與十三  
諸佛菩薩等　　宣說大成就  
四法十六法　　八法并十二  
阿闍梨事業　　彼等成就法  
六種及二種　　十五或十四  
彼喝姹等法　　近成就儀軌  
一三及與七　　十一及十五  
諸成就境想　　如儀軌所行  
諸如來事業　　攝受非攝受  
善調及難調　　諸眾生行相  
所生一切處　　如金剛儀軌  
彼一切成就　　如諸教所說  
曼拏羅等相　　阿闍梨出生  
尊重大明句　　攝受諸弟子  
善說灌頂義　　授諸弟子法  
諸佛及菩薩　　善說而度脫  
慧方便等持　　此說相應義  
若自性智慧　　性相及方便  
彼所說離縛　　彼離縛三種  
阿陀囉自性　　同彼聖種等  
自性所作因　　不同諸聖果  
阿陀囉方便　　三種義攝受  
彼五部所作　　自性同一部  
彼金剛菩提　　說最上真實  
真實五部說　　三部祕密等  
諸祕密賢聖　　皆最上部攝  
無初而寂靜　　離性及非性  
住大悲空性　　此名菩薩念  
自三業金剛　　得不壞自性  
與大明相應　　此說大明士  
五因心法等　　此說名金剛  
說總持妙歌　　識金剛部生  
彼十中過去　　實際所出生  
攝受諸有情　　諸佛諸佛法  
諸佛自性等　　此說佛部歌  
說心最上寶　　平等利一切  
受決定受法　　此說寶部歌  
諸相諸所欲　　諸一切皆具  
洛叉洛叉等　　此蓮華部歌  
諸相諸所作　　識所生正慧  
心持諸行法　　此羯磨部歌  
說諸部無二　　諸法無二等  
瞋法識所生　　因心有其二  
諸色法境像　　彼纏縛自性  
意等所生受　　同所作自性  
想貪我法生　　隨染一切相  
諸行常憎嫉　　緣所生我法  
菩提心自性　　一切處所生  
欲心自所說　　貪瞋等自性  
虛空三昧相　　現前業生果  
諸法無二智　　外我見為癡  
彼互相所合　　此說為瞋義  
貪力隨諸相　　智金剛所說  
極樂自在報　　三處悉平等  
貪瞋癡亦然　　常住金剛樂  
諸佛大方便　　金剛手正念  
我法無所壞　　即無生自性  
彼諸性平等　　此焰鬘尊義  
我法非了知　　文字本清淨  
一切三昧心　　此無能勝義  
我法非語言　　名色無自性  
一切三昧法　　此馬頭尊義  
我法離疑惑　　色自性寂靜  
眾金剛三昧　　此軍拏利義  
彼非壞非知　　非語言離疑  
佛菩薩識心　　得成就大樂  
癡及最上癡　　身邊所作等  
彼癡法盡已　　復名焰鬘尊  
瞋及最上瞋　　心邊所作等  
彼瞋法盡已　　復名無能勝  
貪法最上貪　　平等持所住  
彼貪法盡已　　復名馬頭尊  
諸煩惱若盡　　諸金剛亦盡  
諸障盡智生　　復名軍拏利  
彼一切煩惱　　一切業清淨  
諸業清淨故　　淨業果出生  
貪染及執取　　為諸相所動  
因縛果亦縛　　六心因所生  
吒枳忿怒王　　所出有六種  
彼三昧金剛　　所出亦如是  
彼地等五種　　如實際所住  
彼等大明王　　色金剛六種  
此金剛諸念　　身語心金剛  
出生大主宰　　慧方便出生  
於彼蘊處界　　三法而取著  
相應無所依　　出生相應行  
一切淨解脫　　離一切有相  
一切心行等　　此說普遍行  
諸有緣生法　　及諸根境等  
意法平等說　　諸相及諸義  
世間行信解　　所有三昧法  
一切金剛護　　此說大明行  
各各住自性　　非心意所行  
持誦若成壞　　此說諸大明  
眾巧業金剛　　智種子所成  
菩提種無我　　持無我自性  
變化諸影像　　三世種子生  
說一切大明　　皆真實所出  
住自心加持　　安住三摩地  
彼諸灌頂法　　一切處供養  
大明明相應　　此說持金剛  
彼富樂四種　　自所加持等  
大無畏金剛　　現一一頂相  
心印及大明　　廣大祕密法  
因果二印相　　果印因亦然  
非所觀成就　　諸儀軌不生  
四分平等合　　持明士金剛  
一切身語心　　當觀想三隅  
十輻黃色輪　　於中而觀想  
彼十輻輪中　　相十忿怒王  
是即彼十智　　自在所出生  
想寂滅金剛　　出生最上相  
金剛熾盛光　　變化不動雲  
智自性所生　　甚深祕密法  
無垢而寂靜　　佛眼所觀察  
二足金剛步　　即金剛賢聖  
舉足下足等　　如儀軌所住  
諸所說成就　　如三昧儀式  
彼一切廣大　　一切步所行  
色聲生諸欲　　苦樂二種法  
常自心所集　　貪瞋癡所生  
貪金剛大貪　　金剛寶出生  
安住寶三昧　　諸欲性平等  
離有相非相　　諸分皆三字  
所作所斷等　　及自所變化  
如是瞋及癡　　出生於三種  
非祕密印淨　　所作金剛義  
從瞋輪出生　　瞋相應行等  
忿怒金剛破　　智金剛所成  
彼正覺所化　　相應義如是  
瞋金剛所作　　彼三界最勝  
於彼剎那間　　作諸破壞事  
癡輪所出生　　癡相應行等  
常棄捨一切　　所莊嚴珍寶  
想心如大海　　常出寶無盡  
一切愚癡行　　覆沒而不現  
剎那間所作　　心金剛所住  
貪輪所出生　　貪相應行等  
心隨一切染　　諸欲相應行  
喜樂妙喜樂　　諸所作嬉戲  
常施諸樂境　　隨順一切行  
三界諸所生　　天阿修羅等  
剎那隨所欲　　此說名貪義  
曼拏羅灌頂　　最上勝事業  
諸佛所加持　　集諸成就事  
婆誐曼拏羅　　菩提心境界  
禰  [亢*欠]  曼拏羅　　出生諸儀軌  
一印及諸印　　乃至蘊處界  
彼印住平等　　曼拏羅所說  
鉤杖及戍羅　　劍等安四隅  
吒枳與難拏　　大力及大輪  
乃至遜婆等　　此諸大忿怒  
金剛大明王　　六種轉輪印  
地等諸賢聖　　自印曼拏羅  
劍及尾拏等　　播怛囉鉢吒  
甚深祕密印　　六種大金剛  
諸佛及菩薩　　忿怒明王印  
及五種印等　　一大無畏尊  
諸部中儀軌　　妙華常所出  
而彼虛空界　　一切踰室多  
彼身語心業　　依諸部所作  
所有諸佛塔　　彼說無住處  
大智薩埵法　　此智金剛念  
文字種子生　　三金剛文字  
身語心真實　　必利拏光明  
十方普句召　　諸金剛大明  
一切金剛光　　彼諸金剛生  
賓拏嚕卑相　　彼縛縛所說  
金剛身語心　　三業曼拏羅  
三業非印相　　曼拏羅儀軌  
灌頂有三種　　如此教中說  
彼賢瓶灌頂　　斯名為第一  
若祕密灌頂　　此說為第二  
智慧為第三　　次第亦復然  
最上大明生　　彼彼妙眼相  
妙華所莊嚴　　從祕密法生  
祕密中祕密　　所有灌頂法  
乃至授弟子　　一切大明等  
此一切金剛　　最上灌頂句  
諸大明成就　　諸最上事業  
深信深正慧　　成就妙愛法  
彼一行相應　　即平等三昧  
行人生尊重　　歡喜施諸法  
阿闍梨加持　　施已得成就  
癡法癡相應　　即癡法所集  
儞尸迦癡法　　癡金剛自性  
瞋法瞋相應　　即瞋法所集  
儞尸迦瞋法　　瞋金剛自性  
貪法貪相應　　即貪法所集  
儞尸迦貪法　　貪金剛自性  
慧法慧相應　　即金剛所集  
彼大明賢聖　　金剛祕密等  
二手互相授　　如來所證明  
弟子頂受已　　此阿闍梨法  
諸佛方便說　　此大明最上  
一切法無二　　清淨光明相  
是故此相應　　依法常所作  
此諸佛所說　　最上大明行  
越此者愚癡　　不得上成就  
自性自身法　　五垢常所染  
後安住大智　　當念五甘露  
彼入嚩羅等　　見如是色相  
大明法相應　　彼五種甘露  
身起虛空中　　金剛吽字生  
還復從空下　　妙蓮華出生  
唵字甘露法　　彼復入於中  
二祕密相應　　如水精色光  
是名密中密　　而為大智日  
普句召一切　　十方世界中  
同此甘露法　　五精進亦然  
觀想而成就　　從三字出生  
及虛空種子　　彼別法不成  
安怛哩陀那　　此平等所轉  
是最上所說　　佛菩提成就  
有四種方便　　菩提金剛等  
一切相應教　　彼常所相應  
成就為第一　　近成就第二  
成就性第三　　大成就第四  
此諸平等行　　是名四種法  
四金剛枳拏　　最上智甘露  
一菩提空性　　二種子所集  
三影像出生　　第四文字相  
此等名四法　　親近所成就  
最上智甘露　　六種相應事  
六法若相應　　得最上成就  
所謂成就法　　最上成就生  
現食與禪定　　及彼持命法  
住三摩地念　　此六種相應  
有十種根本　　一切處自住  
現飲食所說　　別別欲飲食  
五欲法平等　　即五佛相應  
住禪定儀法　　彼禪定五種  
所謂尋與伺　　喜受與樂受  
及心一境性　　此名五種定  
祕密有三種　　彼尋伺相應  
有三種喜受　　樂受四種集  
自心五種住　　智出生盡知  
一切佛寂靜　　諸欲性安住  
五智我自在　　五實際自觀  
彼賓拏噌卑　　決定純一法  
五色相大寶　　安住於正念  
安住自心明　　日輪中影像  
寂靜現月寶　　安住持地念  
寂滅金剛等　　從取相所生  
五界諸有相　　菩提金剛觀  
一陽焰明相　　第二為煙相  
三虛空明相　　第四燈焰明  
五世間常明　　皆虛空集現  
安住金剛道　　變化虛空界  
如念而觀想　　彼相所變化  
此正念正知　　彼光明所生  
慧方便等持　　一切性平等  
心圓滿相應　　影像中觀想  
彼正智出生　　三摩地心想  
現飲食安住　　彼一切加持  
安住禪定智　　得五種通性  
彼決定影像　　菩薩所觀察  
常住總持觀　　金剛手平等  
正念善相應　　光曼拏羅生  
三摩地光中　　離一切障等  
心住心妙相　　月金剛相應  
作最上句召　　如心所作等  
大明相相應　　說菩提妙句  
自心曼拏羅　　想儀軌相應  
彼心智影像　　想最上成就  
現諸相相應　　彼六月觀想  
諸欲最上樂　　一切處相轉  
彼大智成就　　敬愛法所生  
諸部眾相應　　彼金剛橛等  
敬愛法作護　　彼所作相應  
此大蓮華教　　廣大智所作  
踰室多變化　　一切所取等  
四種印圍繞　　曼拏羅儀軌  
於中自所作　　漸略一切相  
作諸金剛地　　彼菩提觀想  
四種微妙歌　　諸賢聖心現  
想三金剛地　　智身所觀想  
彼種種色相　　如自心所住  
自因及自果　　種種灌頂義  
祕密大明法　　諸大明法印  
六種轉輪王　　烏瑟膩沙相  
此大明王等　　四富樂大力  
一切欲了知　　金剛大主宰  
一切禪定輪　　及一切灌頂  
諸儀軌相應　　大智所攝受  
身語心金剛　　無二成就法  
如先所說色　　金剛持明士  
自身曼拏羅　　此說大成就  
大烏瑟膩沙　　無著相應相  
彼近成就法　　軍拏利影像  
本尊相應法　　作大明成就  
彼大成就時　　佛影像主尊  
此一切金剛　　祕密勝相應  
此諸佛法分　　成最上成就  
別法不成就　　此最上所生  
千俱胝劫數　　稱讚諸佛名  
求成就相應　　所生常親近  
相應金剛蓮　　此說近成就  
成就法所說　　謂吽發吒字  
自性寂靜門　　是大成就義  
諸佛大勝尊　　大執金剛句  
諸佛鳥卑夜　　諸法諸法性  
所有羯磨相　　即相應無著  
曼拏羅出生　　諸所聞三昧  
先作三昧護　　金剛身語心  
烏瑟膩三昧　　如儀軌出生  
彼彼羯磨相　　自輪智光明  
如所說成就　　曼拏羅觀想  
依法如所聞　　彼身所作住  
彼勿作破壞　　越諸觀想法  
彼一切句召　　自輪金剛橛  
金剛橛大明　　不越諸步相  
勿生忿怒心　　當受諸佛勅  
作種種三昧　　勿破諸義利  
勝金剛成就　　禁縛等諸法  
忿怒王所出　　金剛橛大明  
頂心等諸處　　依法而觀想  
遠離諸苦毒　　及破壞諸惡  
而彼金剛橛　　一切皆相應  
如儀軌出生　　相應大明等  
成就諸事業　　持誦及出生  
及諸護摩法　　忿怒曼拏羅  
息災寂靜心　　增益增益意  
敬愛敬愛心　　忿怒忿怒字  
如是四種法　　攝一切成就

[0510b24]  爾時一切如來答諸菩薩所問法已。令諸菩  薩斷諸疑惑。即得離疑身語心業。於自身語  心皆得安住金剛堅固身語心法。是諸如來
即時咸各默然而住。

[0510b28]  爾時彼諸菩薩摩訶薩。咸各稱讚一切如來  作如是言。

歸命一切如來身　　頂禮歸命一切語  
歸命一切如來心　　頂禮歸命諸所作  
身諸心業三金剛　　從彼三業而所得  
佛與眾生無等等　　作何行法求成就  
一切諸佛無所壞　　成就行人大主宰  
云何遠離諸罪業　　若遠離已得何果

[0510c07]  爾時一切如來。亦各稱讚彼諸菩薩作如是言。

善哉菩薩摩訶薩　　善哉菩提大主宰  
善哉菩提大妙音　　善哉菩提大最上  
諸佛自在吉祥尊　　菩提金剛親教師  
了一切想皆如幻　　即成即壞諸所作  
若了罪法非有罪　　於其福果亦復然  
若了罪福二俱非　　彼得趣向菩提行  
非彼語言為所依　　即得一切無所壞  
所有惡趣非所生　　彼大菩提不難得  
彼先所作罪業因　　此惡果報名地獄  
若彼地獄生無生　　此地獄果無所得  
所有無數諸法印　　安住菩提大金剛  
最上離取正了知　　無邊眾生相應住  
離取非取一切業　　彼諸所作非主宰  
彼正所作大成就　　一切事業皆平等

[0510c22]  爾時一切菩薩摩訶薩。得聞諸佛宣說一切  金剛大悲所生甚深正法。又復歡喜作是稱  讚。

善哉善哉世所尊　　善哉善哉大牟尼  
善哉善哉大妙法　　善哉善哉大悲者  
大哉普賢悲愍行　　最上廣大淨無垢  
作諸忿怒羯磨法　　令諸眾生入佛性

[0510c29]  爾時一切如來復告諸菩薩摩訶薩言。諸善  男子汝等聞此一切如來祕密灌頂大集會  法。勿生驚怖。又復於中勿生輕謗。應當安住
三摩鉢底。何以故。菩提金剛實際生故。瞋金  剛性彼廣大故。離縛大明所攝受故。是時諸  菩薩摩訶薩。異口同音。又復稱讚一切如來。  作如是言。

三世金剛實際生　　寂滅離障而清淨  
諸佛最上大自在　　歸命金剛勝三業  
所有色受想行識　　六根六塵皆如幻  
地水火風及虛空　　歸命菩提心所現  
彼貪瞋癡諸染法　　常行金剛法相應  
種種皆住於實性　　歸命菩提心廣現  
若取一切樂法相　　彼法自性無所動  
因果自性心所生　　離心有相諸法性  
貪等過失及諸障　　皆住金剛無所生  
而彼菩提心廣大　　歸命出現一切法  
此住清淨無初等　　智慧方便法所生  
祕密灌頂常相應　　菩提金剛常歸命  
若觀此法為最上　　彼彼三種成就義  
行人決定當圓滿　　菩提金剛常歸命  
若作金剛成就法　　當離一切劣成就  
尊重諸佛生淨信　　菩提金剛常歸命  
今此祕密集會教　　若得聞者尚希有  
況復讀誦若思惟　　尊重供養及書寫  
此獲功德無有窮　　菩提金剛常歸命  
息災等法諸儀軌　　大明印契及行相  
如理所作皆成就　　菩提金剛常歸命  
今此最上祕密法　　若有見聞隨喜者  
能生一念淨信心　　所獲功德無邊際  
況復行人依此法　　修習祕密行相應  
此功德聚廣已宣　　菩提金剛常歸命

[0511b03]  爾時一切如來。聞諸菩薩作是稱讚已。咸各  隨喜讚言。善哉善哉諸菩薩眾善說此語。於  諸法中而為主宰最尊最上。從諸如來祕密
集會祕密出生。作是言已。所有一切如來及  諸菩薩摩訶薩眾。咸各安住堅固三業。悉入  金剛身語心性平等法中。默然而住。爾時身
金剛如來。即復安住身平等法已。於一切如  來身平等中默然而住。又復語金剛如來。亦  即安住三界所有一切語行已。於彼一切如  來語平等中默然而住。

[0511b13]  又復心金剛如來。亦即安住三界所有一切  心法已。於彼一切如來心平等中默然而住。

[0511b15]  佛說此經已。一切大眾聞佛所說。咸各歡喜  信受奉行。

佛說一切如來金剛三業最上祕密大教王經  卷第七

* * *

【經文資訊】大正藏第 18 冊 No. 0885 佛說一切如來金剛三業最上祕密大教王經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
