佛說佛印三昧經一卷


後漢安息國三藏安世高譯

[0343a06]  佛在羅閱祇耆闍崛山中，時摩訶比丘僧萬  二千人皆阿羅漢，時諸菩薩有四百億萬人，  皆賢者如彌勒輩也。及八方上下諸菩薩，稍
增無央數不可復計，皆飛到佛所，前以頭面  著佛足，起繞佛七匝却坐，上下相次，百億  萬重不可復勝數。文殊師利菩薩最高才第
一，光明智慧與諸菩薩絕異，無能及者。

[0343a12]  時  佛坐三昧，佛身神外衣中衣，佛坐光照悉不  現，即八方上下無數佛國悉皆明，諸有佛  國皆自然供養諸佛、菩薩及辟支佛、羅漢、諸
比丘僧。八方上下無數諸佛，各遣諸菩薩飛  到佛所，坐處邊坐。諸菩薩皆會，其數如恒水  邊流沙，一沙者為一菩薩。如是四十恒邊
沙，皆悉上下相次。一菩薩者，自然坐一大蓮  華上。佛都却化天地界，數千萬里諸菩薩皆  坐，滿其中已。

[0343a21]  彌勒菩薩等及舍利弗，即前叉  手，問文殊師利菩薩言：「仁者最高才！佛向  者三昧，今皆不現，不知所至。疑當有意，願  欲聞之。」

[0343a24]  文殊師利謂彌勒言：「仁者高才！且  暮當作佛，舍利弗者，卿是佛弟子，得羅漢道  最智慧才猛，何不各自一心坐禪，推索佛身
神知何如行乎？」即諸菩薩及阿羅漢等，無央  數皆坐一心，推索八方上下無數諸佛國無窮  無極，無有能知佛身神處者。彌勒菩薩等，舍
利弗等，復長跪叉手，問文殊師利菩薩：「我  等一心推索佛身神，無能知處者，願欲知其  說。」

[0343b03]  文殊師利言：「皆悉安坐須臾頃，自當來還。」

[0343b04]  聞佛還劇坐，座中皆見佛來還，時皆歡喜，  起為佛作禮，禮彌勒菩薩等、舍利弗等，前長  跪叉手問佛：「向者三昧時，佛身神外衣中衣
皆悉不現，亦不知如行。我等共一心禪索  佛身神，八方上下無窮無極，了不知佛處，願  從佛聞。」

[0343b09]  佛言：「所至到處者大深，非汝曹所知  也，獨諸佛自知之耳。」佛言：「三昧者甚難值也，  與相值聞知者，甚快不可言也。所以者何？甚
難聞也。」

[0343b12]  佛言：「諸菩薩求道，奉行六波羅蜜不  毀失，千億萬劫尚不能得；值佛三昧時，亦不  能得聞知佛三昧名也。復行六波羅蜜精進
不懈，三千億萬劫，聞佛三昧名，與相值尚復  不信向之有也。復行六波羅蜜不毀失，七千  億萬劫，聞佛三昧者，尚復不信向之有也。復
行六波羅蜜不毀失，八千億萬劫，聞佛三昧  名者，乃信向值之耳。信向有者，一時之間若  與相值者，心中歡喜踊躍，一日一夜，勝復行
六波羅蜜却後三千億萬劫也。所以者何？聞  知三昧者，其後求道得佛疾。佛三昧名者，是  摩訶般若波羅蜜經智慧印也。菩薩求道，得
聞摩訶般若波羅蜜經智慧印者，大善不可  得聞也。菩薩求道欲得作佛，要當得摩訶般  若波羅蜜經。摩訶般若波羅蜜經者，是八方
上下諸佛大父母也。得摩訶般若波羅蜜經，  乃得作佛耳。菩薩求道，要當積功累德滿，乃  聞摩訶般若波羅蜜經耳。菩薩求道，不得摩
訶般若波羅蜜經者，不得作佛也。」

[0343c01]  佛言：「其有  善男子善女人，信向有佛三昧經名，對其跪  拜慈心歡喜者，其人即得其福，後世亦復得
其福，壽終盡生天上作天王，壽盡下生世間，  復作遮迦越王。如是壽終生天上，天上壽終  下生王侯家，展轉天道人道中，終不復更泥
犁、禽獸、薜荔、鬼神、龍，却後無數劫皆當作佛。  其有聞三昧名，小有狐疑不信大如毛髮者，  其人壽終已入十八泥犁中，燒煮終無有出
時。然後得出求道者，未央作佛也。所以者何？  佛三昧經，是八方上下諸佛要決印明也。」

[0343c11]  佛  言：「我所語如是，汝曹皆當信之無得疑也。誰  當證明之者？獨有四十恒水邊流沙諸菩薩，  是我小弟，皆證明之耳。」

[0343c14]  佛說經已，文殊師利  菩薩等、彌勒菩薩等，舍利弗阿羅漢等，及諸  天人民，聞經皆大歡喜，起為佛作禮。

佛說佛印三昧經

* * *

【經文資訊】大正藏第 15 冊 No. 0621 佛說佛印三昧經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
