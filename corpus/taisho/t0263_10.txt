正法華經卷第十

西晉月氏國三藏竺法護譯

◎
光世音普門品第二十三

[0128c22] 於是無盡意菩薩，即從座起偏露右臂長跪叉手，前白佛言：「唯然世尊！所以名之光世音乎，義何所趣耶？」

[0128c24] 佛告無盡意曰：「此族姓子，若有眾生，遭億百千姟困厄患難苦毒無量，適聞光世音菩薩名者，輒得解脫無有眾惱，故名光世音。若有持名執在心懷，設遇大火然其山野，燒百草木叢林屋宅，身墮火中，得聞光世音名，火即尋滅。若入大水江河駛流心中恐怖，稱光世音菩薩，一心自歸，則威神護令不見溺，使出安隱。若入大海，百千億姟眾生豪賤，處海深淵無底之源，採致金銀、雜珠明月、如意寶珠、水精琉璃、車璩馬碯、珊瑚虎魄，載滿船寶；假使風吹其船流墮黑山迴波，若經鬼界值魔竭魚，眾中一人竊獨心念，光世音菩薩功德威神，而稱名號，皆得解脫一切眾患，及其伴侶眾得濟渡，不遇諸魔邪鬼之厄，故名光世音。」

[0129a10] 佛言：「族姓子！若見怨賊欲來危害，即稱光世音菩薩名號，而自歸命，賊所持刀杖，尋段段壞手不得舉，自然慈心。設族姓子，此三千大千世界滿中諸鬼神，眾邪逆魅欲來嬈人，一心稱呼光世音名，自然為伏不能妄犯，惡心不生不得邪觀。若人犯罪若無有罪，若為惡人縣官所錄，縛束其身杻械在體，若枷鎖之，閉在牢獄，拷治苦毒，一心自歸，稱光世音名號，疾得解脫，開獄門出無能拘制，故名光世音。」

[0129a19] 佛言：「如是，族姓子，光世音境界，威神功德難可限量，光光若斯，故號光世音。」

[0129a21] 佛告無盡意：「假使，族姓子，此三千大千世界滿中眾逆盜賊怨害，執持兵杖刀刃矛戟，欲殺萬民，一部賈客，獨自經過在於其路，齎持重寶，導師恐怖心自念言：『此間多賊，將無危我劫奪財寶，當設權計脫此眾難，不見危害。』謂眾賈人：『不宜恐畏，等共一心俱同發聲，稱光世音菩薩威神，輒來擁護令無恐懼，普心自歸便脫眾難，不遇賊害。』眾賈人聞悉共受教，咸俱同聲稱光世音，身命自歸願脫此畏難，適稱其名，賊便退却不敢觸犯，眾賈解脫永無恐怖。光世音菩薩，威德境界巍巍如是，故曰光世音。」

[0129b04] 佛復告無盡意菩薩：「若有學人，婬怒癡盛，稽首歸命光世音菩薩，婬怒癡休，觀於無常苦空非身，一心得定。若有女人，無有子姓，求男求女，歸光世音，輒得男女，一心精進自歸命者，世世端正顏貌無比，見莫不歡，所生子姓而有威相，眾人所愛願樂欲見，殖眾德本不為罪業。其光世音威神功德，智慧境界巍巍如是，其聞名者，所至到處終不虛妄，不遇邪害，致得無上道德果實，常遇諸佛真人、菩薩高德正士，不與逆人，無反復會，若聞名執持懷抱，功德無量不可稱載。若有供養六十二億江河沙諸菩薩等，是諸菩薩，皆使現在等行慈心。若族姓子女，盡其形壽，供養衣被飲食床臥具病瘦醫藥一切所安。福寧多不？」

[0129b18] 無盡意曰：「多矣！世尊！不可限量。所以者何？是諸菩薩，無央數億不可譬喻。」

[0129b20] 佛言：「雖供養此無限菩薩，不如一歸光世音稽首作禮執持名號，福過於彼，況復供養？雖復供養六十二億江河沙數諸菩薩等，執持名號，計此二福，億百千劫不可盡極，終不相比，是故名曰光世音。」

[0129b25] 於是無盡意菩薩，前白佛言：「光世音以何因緣遊忍世界？云何說法？何謂志願？所行至法善權方便境界云何？」

[0129b27] 佛言：「族姓子！光世音菩薩所遊世界，或現佛身而班宣法；或現菩薩形像色貌，說經開化；或現緣覺或現聲聞，或現梵天帝像而說經道；或揵沓和像；欲度鬼神現鬼神像，欲度豪尊現豪尊像，或復示現大神妙天像，或轉輪聖王化四域像，或殊特像，或復反足羅剎形像，或將軍像，或現沙門梵志之像，或金剛神隱士獨處仙人僮儒像。光世音菩薩，遊諸佛土，而普示現若干種形，在所變化開度一切。是故族姓子，一切眾生咸當供養光世音。其族姓子，所可周旋有恐懼者，令無所畏，已致無畏使普安隱，各自欣慶，故遊忍界。」

[0129c10] 於是無盡意菩薩，即解己身百千寶瓔，以用貢上於光世音：「惟願正士，受此法供。」己身所有殊異寶瓔，而不肯受。時無盡意復謂光世音：「唯見愍念以時納受，願勿拒逆。」時光世音心自計念：「不用是寶。」無盡意言：「唯復垂愍諸天、龍、神、揵沓和、阿須倫、迦留羅、真陀羅、摩睺勒、人及非人，受其寶瓔輒作兩分，一分奉上能仁如來，一分供養眾寶如來、至真、等正覺，貢上寶寺。」其族姓子，普為一切，以是之故，神足變化遊忍世界，無所不濟。

[0129c20] 於是持地菩薩，即從座起前白佛言：「假使有人，聞光世音所行德本，終不虛妄，世世安隱至無極慧，其光世音，神足變化普至道門，所顯威神而無窮極。」

[0129c24] 佛說是普門道品，彼時會中八萬四千人，至無等倫，尋發無上正真道意。

正法華經總持品第二十四

[0129c27] 於是藥王菩薩，即從座起長跪叉手，前白佛言：「若族姓子及族姓女，聞是《正法華》經典，受持懷抱書寫經卷，獲福如何？」

[0129c29] 佛言：「族姓子女，受持是經，誦在懷抱書寫經卷，福不可量無以為喻。若族姓子，供養八十億百千姟江河沙諸如來眾，若復受持懷抱書寫是《正法華經》，講說供養。何所福多？於意云何？寧當一心奉持經典，若以衣食供養諸佛。」

[0130a05] 藥王菩薩白佛言：「若族姓子及族姓女，受《正法華》經典之要，執持書寫一四句頌，講說諷誦若復奉行，具足成就其福最多，勝於供養若干江沙諸佛世尊。」

[0130a09] 佛言：「甚哉！法之供養，最為第一。」

[0130a10] 藥王菩薩復白佛言：「我當擁護如是等輩，諸族姓子及族姓女，受此經者斯法師等，以義宿衛長使無患，誦總持句。」

[0130a12] 又尋呪曰：

[0130a13] 「奇異所思，意念無意，永久所行，奉修寂然。澹泊志默，解脫濟渡，平等無邪，安和普平。滅盡無盡，莫勝玄默，澹然總持。觀察光耀，有所依倚，恃怙於內，究竟清淨。無有坑坎，亦無高下，無有迴旋，所周旋處。其目清淨，等無所等，覺已越度，而察於法。合眾無音，所說解明，而懷止足。盡除節限，宣暢音響，曉了眾聲，而了文字，無有窮盡，永無力勢，無所思念。」

[0130a21] 藥王菩薩白曰：「唯然世尊，是總持句，六十二江河沙諸佛所說。假使有犯此呪言者，若復違毀此等法師，為失諸佛世尊道教。」

[0130a23] 佛歎藥王菩薩大士：「善哉！善哉！若族姓子說總持句為眾生故，愍念擁護多所安隱。」

[0130a26] 於時妙勇菩薩前白佛言：「唯然世尊，我身亦為眾生之故，欲令永安。若有奉持此經典者，授總持句，將護如此諸法師等，令無伺求得其便者，鬼神諸魅、溷廁眾鬼、突鬼厭鬼、餓鬼反足，雖欲來嬈，無能得便。」

[0130b01] 妙勇菩薩專心思惟，說此總持曰：

[0130b03] 「晃耀大明，炎光演暉，順來富章，悅喜欣然住此，立制永作，無合無集。

[0130b05] 「是總持句，江河沙等諸佛所說，咸共勸助。若違如來，如是比像諸法師教，還自危亡。」

[0130b06] 時毘沙門天王前白佛言：「我亦當演此總持句，加以慈心，為眾生故，擁護法師。

[0130b09] 「富有調戲無戲，無量無富何富。

[0130b10] 「以是故，擁護諸法師等，百由旬內無敢犯觸，宿衛將順。諸族姓子，如是比像至學法師乃能受持，以是擁護常獲吉利。」

[0130b12] 時順怨天王，在彼會坐，與諸香音億百千姟鬼眷屬圍遶，往詣佛所前白佛言：「唯然世尊，我亦當宣此總持句。

[0130b16] 「無數有數，曜黑持香，凶呪大體，于器順述，暴言至有。

[0130b18] 「唯然世尊，此總持句，四千二百億諸佛所說。以此總持，擁護供養諸學經者，令無伺求得其便者。」

[0130b20] 時有一魅，名有結縛，復名離結，復名施積，復名施華，復名施黑，復名被髮，復名無著，復名持華，復名何所，復名取一切精，往詣佛所，鬼子母與諸子俱，異口同音前白佛言：「我等，世尊！常當擁護如是比像諸法師等，加施吉祥，令無伺求得法師短。」

[0130b25] 于時諸魅同共舉聲，宣此總持將順法師：

[0130b27] 「於是於斯於爾於氏，極甚無我無吾無身無所俱同，已興已生已成，而住而立，亦住嗟歎，亦非消頭，大疾無得加害。

[0130c01] 「是等之類是我眷屬，令無所犯擁護法師。消除鬼神、諸魅餓鬼、溷神突鬼、蠱道符呪、癡狂顛鬼，化是像來，若鬼神形及非人像，二日三日若至四日，若常熱病。若復夜臥，值惡夢者，若現男女大小諸像，我等擁護，令無伺求得其便者。」

[0130c06] 於時諸魅，共於佛前說此頌曰：

「犯頭破七分，　　猶如華菜剖，
　當致殺母罪，　　亦得害父殃。
　其有犯法師，　　皆當獲此釁，
　世世不得安，　　不與諸佛會。
　破壞佛寺罪，　　鬪亂聖眾殃，
　如合眾麻油，　　麻油聚一處。
　放火皆燋然，　　消盡無有餘，
　其有犯法師，　　當獲此罪殃。
　猶如稱載峻，　　罪垢之所聚，
　其有犯法師，　　當獲此重釁。」

[0130c18] 諸鬼神軍頭等，說此頌已前白佛言：「我等咸護如是比像諸法師等，使常安隱除去怨敵，周匝宿衛令無傷害，若有行毒，毒為不行。」

[0130c21] 時佛嗟歎諸魅所呪：「善哉！善哉！汝等乃欲護諸法師。若聞此經，宣持名號德不可量，何況具足隨時持說書在經卷，若以供養華香幢蓋雜香搗香，然燈懸繒，思夷合歡，青蓮紅蓮，黃蓮白蓮，稍著油蘇以用然燈，供養此經勤修不懈，百千億倍福不可限。汝等當護如是比像精進學者。」

[0130c27] 佛說是總持品時，六萬八千人，逮得無所從生法忍。

正法華經淨復淨王品第二十五

[0131a01] 佛告族姓子：「乃往過去無央數劫，不可思議長遠難量，爾時有佛，號總水雷音宿華慧王如來、至真、等正覺、明行成為、善逝、世間解、無上士、道法御、天人師，為佛、世尊，世界曰照明嚴飾，劫曰愛見。又族姓子，於其佛世，有王名淨復淨。爾時其王有一正后，名曰離垢施。其后有二子，一名離垢藏，二名離垢目。又其二子皆得神足，輕舉能飛智慧具足，功德備悉聖達巍巍，行菩薩業夙夜精進，未曾懈廢，勤心專精六度無極，善權四等所濟無限，悉遵通達三十有七道品之法，普暢道義，所周旋業，進逮離垢三昧定矣。度宿日光三昧、離垢顯曜三昧、淨莊嚴三昧、大威藏三昧，皆得通達，此三昧定而度無極。時佛集會與諸四輩釋梵四天王諸天人民，班宣分別《正法華經》。時佛愍念一切眾生，哀傷國土皆欲化之使入大道。

[0131a17] 「又族姓子，其二太子往詣母所，叉手白言：『惟願屈意，見念加慈專精身心，欲往到佛奉見如來身，亦自欲稽首自歸。所以者何？今日如來，為天上天下一切眾生，廣宣要典《正法華經》，故當奉覲聽《正法華》。』離垢施后告二太子：『汝等父王，志存外邪信樂梵志，常懷瞋恨，以是之故，不可得往。』時二太子同心叉手，復白其母：『我等薄相，所生邪見無義之家。又我等身，本是法王子，當以經道化于濁俗反偽向真，爾乃佛子也。』於是離垢施后告二太子：『善哉行矣！汝真孝子，為其父母修大慈愍，各顯神足覩之欣然心中開解，便聽子等俱詣佛所稽首受業。』

[0131b01] 「時二太子輒受母教，其身踊住在虛空中，去地七仞，愍念其親各現威變。在於虛空，二人俱時坐臥經行，身上出火身下出水，身上出水身下出火，演大光明照曜遠近，現身長大復還為小，從虛空下入于地中，若人入水從地踊出，處在虛空猶如履地。其二太子現若干變而顯神足，以用開化於其父母。

[0131b08] 「于時父王，覩其二子神足變化威德若斯，欣然踊躍善心生焉，躬身叉手向二子曰：『汝等師主所受誰乎？』時二太子自啟父王：『大王欲知我等師主，總水雷音宿華慧王如來、至真，是我等師主，今現在遊於寶樹下處于法座，為四部眾諸天人民，廣演宣布《正法華經》。其佛世尊，是我師主也。』王告二子：『吾欲往詣卿等師主，奉覲親受大聖正真無上言教。』於時二子，從虛空下行至母所，自白其母，而叉手言：『阿母威德，則化父王，以造立心無上正真，因成道教聖尊之業，惟垂愍念，聽我詣佛出家為道得作沙門。』

[0131b20] 「時二太子為母說偈曰：

「『唯母聽我等，　　出家為沙門，
　　如來甚難遇，　　曼時當精學。
　　所云難得值，　　猶如靈瑞華，
　　難遇復越彼，　　閑靜不可得。』」

[0131b25] 「於時王后離垢施，以頌告曰：

「『吾以聽汝等，　　善哉子輒去，
　　至聖甚難遭，　　我亦出家俱。』」

[0131b28] 「爾時二太子，歎是法頌報父母已，重復白父王及所生母：『惟願二親，同時一心，俱往詣總水雷音宿華慧王佛所，屈意一時發見彼世尊稽首歸命。所以者何？二親當知佛興難值，猶靈瑞華，亦如如意最上明珠，佛亦復然，不可再遇，是故我等來生此土，心念出家功德第一。由是之故，不宜有難，便可相許。』報言：『善哉！得出家學，棄捐愛欲捨其俗業。所以者何？若覩如來福慶無量，人命難得佛世難值，離於八難，得閑靜難，猶死更生。』父王皇后報太子言：『諾！宜知是時。』」

[0131c09] 佛言：「族姓子！爾時淨復淨王宮內，八萬四千宮人婇女，宿命德本應得啟受是《正法華》經典，本是道器。離垢目太子，宿命本修行積功累德，從來無限。離垢藏太子，無央數億百千姟劫，往昔宿命曾以奉行棄於眾生一切惡趣三昧正定。何謂棄於眾生一切惡趣三昧正定？其王正后二太子母離垢施者，曉十方佛一切道同諸佛要集，諸佛奧藏無極聖慧，以權方便現于女身耳。」

[0131c18] 佛告族姓子：「時淨復淨王，見二太子所見神足，化入如來、至真之法，以得超越，展轉相成多所度脫，一切盲冥咸入道明。便自發意，與其眷屬四萬二千，離垢施后與諸群黨，隨二太子中宮婇女群臣百官，一時和同往詣佛所，稽首足下退各就坐，從本常位。時佛見淨復淨王，與大眷屬自投歸命，因其本行觀宿所緣，而為說法，應病與藥各得開解，欣然踊躍善心生焉。更立國王，與其正后離垢施及二太子，宮人婇女一切官屬，棄國捐王行作沙門。已作沙門，八萬四千歲奉修道業，思惟觀察是《正法華》經典之要，諷誦奉行，如佛所教無所違失。

[0132a03] 「於是淨復淨王，遵奉勤修《正法華經》，與其眷屬竟八萬四千歲，逮眾德本嚴淨三昧正定。適逮斯定，其身即時踊在虛空，去地四丈九尺，住於虛空，遙白總水雷音宿華慧王如來、至真：『唯然世尊，其二子者則是聖師，化導吾家蒙其恩德，獲現神足顯揚變化，而緣是見所化神變，心得開解退俗入道，奉佛法訓度眾穢厄，順從法律堅住無極，得奉如來啟受經法，乃為至聖無蓋善師。是二子者，示現子像生我家耳，皆是宿世明識本德，承佛仁慈，非是凡庶之可思論。』佛告王曰：『如是如是！大王！如大王所言，是二太子，宿殖德故，乃能示現，因欲開王及諸眷屬一切眾生。』」

[0132a16] 「佛言：『大王！若族姓子及族姓女，學是經典，所生之處周旋終始，易得善師顯世尊教，得立無上正真之道，開化導示度脫一切，是為微妙無極之業，展轉相教展轉相成，得至聖諦無極之處，值佛道法王因遇善師，得見如來啟受經法，由勸助恩，王今寧見此二太子，是諸族姓子，前世已曾供養奉事六十五億百千兆姟江河沙等如來、至真，而復授持是《正法華經》，愍傷眾生沒在邪冥九十六種不能自濟，故開化之令住正見修行精進求佛大道。』」

[0132a27] 於是佛語族姓子曰：「其淨復淨王，於彼世時歎眾功德，從虛空下即叉十指，前白其佛：『唯佛宣布，如來、至真本宿命時，行何功德？聖慧巍巍，眉間之相，演大暉曜照無限國，而目明好徹覩十方，其眉間相，白如珂雪，柔軟細好，巍巍光澤平政無斜，無所不照。世尊面像充滿如日，安住道目猶如月初，一切觀之而無厭極。』

[0132b05] 「於時國王，說此頌曰：

「『其殊異功勳，　　巨億百千姟，
　　虛空尚可喻，　　其慧不可限。』

[0132b08] 「佛以頌答曰：

「『前世行中正，　　加施人平等，
　　故使眉間相，　　所照無有限。
　　和視施燈慧，　　目明踰日月，
　　其眼如月初，　　徹覩十方國。』

[0132b13] 「時王嗟歎已，叉手白佛：『至未曾有，如來、至真之教，弘慈無極，不可思議功德具足，敷演道義施設法禁，令無罪釁，長塗之難皆得無患。唯然世尊，如吾今日心不放逸，由得自在不隨邪徑，棄捐自大不從虛偽，亦無瞋恨，不興惡心無益之業。我國多事，欲出家學不還中宮，重欲自歸所有供養。』佛言：『大佳。』時王即起稽首佛足，其王正后離垢施者，解身百千所著寶瓔，以散佛上，佛之威神，化成七寶交露之帳，以為交露琦異妙帳，自然有床，布以無數琦異坐具，如來坐上。於時國王心自念言：『至未曾有，天尊至德交露帳中，所見如來，甚大端正，威神巍巍光色第一，顏貌充滿淨好無比，願令一切皆蒙此福。』」

[0132b27] 於時世尊告四部眾：「汝等寧見淨復淨王，一心叉手而住佛前？」皆曰：「已見。」佛言：「比丘！是王於今是我學世現比丘像，於將來世當得作佛，名曰種帝王如來、至真、等正覺、明行成為、善逝、世間解、無上士、道法御、天人師，為佛、世尊，其佛土曰廣普，劫曰超王。於時其佛，諸菩薩眾不可稱限，諸聲聞眾亦無央數。其佛世界，平等如掌，無有傾斜無沙礫石，得作佛時威神巍巍，廣大無極光光如是。」

[0132c06] 能仁如來告族姓子：「欲知爾時淨復淨王發道意者，豈是異人？莫造此觀。所以者何？則是今現蓮華首菩薩是。欲知爾時離垢皇后者，今光照嚴飾菩薩是。常念諸菩薩愍傷眾生，故生彼國開化度之。欲知爾時二太子者，則今藥王菩薩、超藥菩薩身是。又族姓子，藥王菩薩、超藥菩薩，功德巍巍無限若斯，在無央數億百千姟諸如來所，殖眾德本，是二正士道德備悉，不可思議。若有聞此二正士名執持懷抱，一切眾人皆當禮敬，如是學士，天上世間皆歸仰之。」

[0132c17] 佛說是往古宿世本所行時，八萬四千人遠塵離垢諸法眼淨。

正法華經樂普賢品第二十六

[0132c20] 於時普賢菩薩，過東方江河沙諸佛國土，諸菩薩來者，動諸佛國，雨眾蓮華，鼓億百千姟伎樂，歌歎如來功德，承其開士其大神足無極變化，大菩薩身威神巍巍，聖旨玄妙普照十方，與諸天、龍、神、揵陀羅、阿須倫、迦留羅、真陀羅、摩休勒、人及非人俱，各各將諸眷屬，各顯神足不可思議，至靈鷲山往詣佛所，稽首足下繞佛七匝，前白佛言：「我從寶超威王如來佛土來，承今世尊演《正法華經》，故至忍界欲得聽受，與諸菩薩無數百千，亦樂聽聞所宣道議。善哉世尊，唯加垂哀，以時頒宣《正法華經》，寧有女人，何所修行，得奉執經卷？」

[0133a03] 佛時即告普賢菩薩：「族姓子！女人有四事法，得是經卷。何謂為四？一曰常為諸佛所見建護，二曰積功累德不以懈廢，三曰能分別化究暢眾要諸所聚處，四曰普護眾生發未發者。是為四，逮是經卷。」

[0133a08] 時普賢菩薩前白佛言：「最後末俗五濁之世，若有比丘受是經典，長擁護之令得吉祥，除眾抂橫毒亦不行，令無伺求得其便者。有受是經，咸共宿衛，令魔波旬不能嬈亂，及諸官屬諸鬼神龍，溝邊溷鬼蠱道符呪，令不得行躬身自往，常以一心擁護法師，常使安隱。若有比丘學此經典，坐起經行精進修業，象馬車乘往到其所護此經典，與諸菩薩眷屬圍遶，俱當往詣法師比丘。受是經者，思惟行者，令不忘失《正法華經》一句之義，乘駕往詣此學士所，目自奉見，為是經舉，見我歡喜普更勤學，當護法師逮得三昧。若復獲致迴轉總持，又當逮成若干百千億周旋總持，曉了一切諸音總持。惟願世尊，若於最後餘殘末俗五濁之世，餘五十歲中，比丘、比丘尼、清信士、清信女，受是經典宣示同學，持書慕求為他人說，最後末俗餘五十歲，若能受是《正法華經》，心存解義精進不廢，致二十一日諸行稍備，已致諸行，二十一日勤心存於法，自現可敬巍巍之德，乘六通馳，與諸眷屬大小相隨，往詣法師勸助法師，二十一日專修此法，使心開解懷致總持。若使法師不化眾生，若不勸助、不能開化，非人得便，猶是法師不得擁護，不致安隱。是故學者常行精進，承佛威神宿衛法師。若有法師，持佛正法便勤精進，願聽總持。其辭呪曰：

[0133b06] 「無我除我，因我方便，賓仁和除，甚柔軟柔弱句，見諸佛因諸總持行眾諸說，蓋迴轉盡集會，除眾趣無央數，計諸句三世數等，越有為舉諸法，曉眾生音，師子娛樂。

[0133b10] 「唯然世尊，是則名曰是總持句。若有菩薩，耳根聽聞此總持句，入耳中者，即當知之，普賢菩薩之所建立。是《正法華經》若布天下，閻浮利內值是經者，心當思念：『普賢菩薩威神所致，令我等輩致是經卷，普賢菩薩所行神化，令此眾人致此妙典。』斯等眾生，無數佛所積眾德本，如來、至真手摩其頭。若有書寫執持在手，則奉佛身、敬愛道法。敬書是經，書是經已欲解中義，於此壽終生忉利天。適生天上，八萬四千天人玉女，往就供養鼓琴歌頌，已作天子坐玉女中，而相娛樂。若族姓子，但書是經功德如是，何況誦說思惟中義！是故世尊，一心勤修《正法華經》，書持經卷，常當思惟一切不忘，當禮此人。用書寫此經至德所致，而為千佛所見授臂，臨壽終時面見千佛，遊在吉安不墮惡趣，壽終之後生兜術天，適生天上，八萬四千諸玉女眾，往詣其所鼓諸伎樂，而歌頌德，在諸玉女以法相樂。是族姓子，書此經者功德如斯，何況誦說思惟其義！是故勤修書寫宣傳《正法華經》，思惟奉行皆令具足，專精一心志未曾亂，千佛授臂。臨壽終時，面見千佛不墮惡趣，於是壽終生兜術天，在彌勒佛所成菩薩身，三十二相莊嚴其體，億千玉女眷屬圍遶，是故智者，常當勤修書是經典敷演思惟。」

[0133c06] 「唯然世尊，若有書此經卷思惟誦說，功祚無量不可稱限，巍巍如是。是故智者書持是經，當得還致若干功德。吾以是故，建立是經，用五弘意勤念道法，流布天下閻浮利內。」

[0133c11] 於是能仁如來、至真告普賢曰：「善哉！善哉！汝乃發心多所哀念，精進勤護將來菩薩，勸道於斯無思誼法，其心懷抱無極大哀，發心之頃攝無量行，各執經卷建立擁護。若有受持普賢菩薩宣其名者，則當知之見能仁佛，前已曾聞如是像法，供養奉事見能仁佛，班宣經道講讚善哉，如來摩頭，則當謂之是普賢也。佛之威神之所建立，佛以衣服而覆護之，受如來教，不樂俗業不喜調戲，合偶謿囈不好歌舞，不遊在外，不入屠殺養猪雞鶩，不與女人無益從事。若聞是經，書寫聽受持諷誦說，樂如是像，自然之法思惟奉行，緣內精專自興福力，一切眾生若有覩見，靡不愛敬。若有比丘受持此經，不為婬怒愚癡所縛，不為貪嫉自大所繫，不懷憍慢剛強自用彊梁邪見，己利止足。若有法師普修至賢，最後末俗世餘五十歲五濁之俗，若有比丘受持是經，當作是知思惟解念：『是等族姓子，必至道場降伏魔宮，而轉法輪擊於法鼓，吹大法螺演時法雨，於師子座而處法座。』最後末俗世受持是經，功德如是。

[0134a03] 「又是比丘，不猗利養不貪衣鉢，是等法師志性質直，而無諛諂不墮癡冥，其人現在自然如是。若有比丘受持是經，世世不忘所生聰明黠慧，未曾聾盲，現在獲安無有眾患。若毀此經訶學持者而復誹謗，其人現在身致癩病。見書是經非之不可而共調戲，所生之處其身缺漏，為火所燒常遇諍訟，鼻面生靤手足了戾，口目不政其身臭穢，體生瘡痍，醫藥不治困苦難言。若說是經有聞見者，宣之不可增惡不喜，所說不誠言不真實，用是犯惡眾罪之故，得殃無量在所不安。」

[0134a14] 佛言：「是故普賢！若見比丘受持是經，遙起遠迎恭敬承事，如奉如來。今佛現在靡不歸命，歸彼法師如是無異，乃應佛教。」

[0134a16] 佛說是樂普賢品時，如江河沙億百千姟諸菩薩眾，皆逮總持。

正法華經囑累品第二十七

[0134a20] 於是世尊能仁，從法座起，合諸菩薩，如其色像示現神足，都舉大會著其右掌，而讚歎曰：「諸族姓子，佛從無數不可計會億百千劫積累造行，乃成無上正真之道，得度無極，故取諸賢安措右掌，舉手下之以為念識，當受斯經持諷誦讀，當為眾會分別說之，令諸群生普得見聞。又族姓子，心無所著，勿得祕惜此《正法華經》，志無所畏，則施佛慧、如來之慧、自在之慧，則為無上無極法施。當學佛行，無得矜惜慳嫉愛重，宜廣示現斯如來慧，當使通聞至於不至，往所不往，當勤聽受此要經典。其不信者，當令信樂，當勸群生入于尊法。諸族姓子，能如是者，則知如來之所建立。」

[0134b04] 時諸菩薩，為能仁世尊所見諮嗟，悉踊躍加敬傾身側體，低頭叉手稽首自歸，向能仁佛同聲啟白：「唯如世尊所勅，不敢違教，請奉行之，具足順從如佛所宣，願勿為慮。」諸菩薩三啟如是，所至到處，周旋十方頒宣聖旨。

[0134b10] 爾時能仁正覺一切發遣，十方世界諸來世尊，各隨便宜從其所安。時十方佛皆亦報曰：「如來亦當從宜所安。」諸如來正覺、多寶世尊，七寶講堂佛之塔廟，即復故處。又諸如來皆從所安。

[0134b14] 佛說是經時，十方無量異佛世界諸來大聖，坐佛樹下處師子座，多寶如來及大士等，諸餘學行現佛前者，不可計會無數無量，并從地中踊出菩薩，諸大聲聞四部之眾，諸天、龍、神、阿須倫、揵沓惒，世間人民，聞佛所說，莫不歡喜。

正法華經卷第十

【經文資訊】大正藏第 09 冊 No. 0263 正法華經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，佛教電腦資訊庫功德會提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA