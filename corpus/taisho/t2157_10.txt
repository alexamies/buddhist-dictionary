貞元新定釋教目錄卷第十
西京西明寺沙門圓照撰

總集群經錄上之十

[0843a16]  周宇文氏都長安

[0843a16]  從閔帝元年丁丑  (依右無號直稱元年)  至靖帝大定元年辛丑。凡經五帝二十五年。  沙門四人。所出經論一十四部二十九卷  (於中
六部一十一卷見在八部一十八卷闕本)  。

[0843a20]  周沙門攘那拔陀羅  (一部一卷論)

[0843a21]  沙門闍那耶舍  (六部一十五卷經)

[0843a22]  沙門耶舍崛多  (三部八卷經論)

[0843a23]  沙門闍那崛多  (四部五卷經)

  * 五明論合一卷  (一聲論二醫方論三工巧論四呪術論五符印論見長房錄) 

[0843a25]  右一部一卷本闕。

[0843a26]  沙門攘那跋陀羅。周云智賢。波頭摩國人。雖  善達三藏而偏精律部。以明帝二年戊寅。於  長安舊城婆伽寺。共闍那耶舍譯五明論一
部。耶舍崛多闍那崛多等傳。沙門智僊筆受  (又長房錄等云周武帝代天和四年己丑摩勒國沙門達摩流支周言法希為大冡宰蕩公宇文護譯波羅門天文二
十卷今以非三藏教故不存之)  。

  * 大乘同性經二卷  (亦名一切佛行入智毘盧遮那藏說經一名佛十地經或四卷天和五年  譯上儀同城陽公蕭吉筆受初出與唐日照證契大乘經同本) 
  * 大雲請雨經一卷  (內題云大雲經請雨品第六十四房云品第一百非也天和五年譯沙門  圓明筆受初出與大雲輪請雨及大方等大雲請雨二經並同本) 
  * 寶積經三卷  (天和六年譯沙門道  [(工*凡)/言]  筆受) 
  * 定意天子所問經五卷  (天和六年譯沙門圓明筆受出大集今疑與善住意經同本) 
  * 入如來智不思議經三卷  (見翻經圖第二出與度諸佛境界智光嚴經等同本  建德元年譯) 
  * 佛頂呪經并功能一卷  (保定四年譯學士鮑永筆受五部見長房錄) 

[0843b12]  右六部一十五卷  (請雨經上二部二卷見在寶積經下四部十二卷本闕)  。

[0843b13]  沙門闍那耶舍。周言藏稱。亦曰勝名。中印度  摩伽陀國人。專修宴坐妙窮定業。共二弟子  耶舍崛多闍那崛多。以武帝保定四年甲申。
至建德元年壬辰。為大冡宰晉蕩公宇文護。  於長安舊城四天王寺。譯大乘同性經等六  部。柱國平高公侯伏壽為總監撿校。

  * 金光明經更廣壽量大辯陀羅尼經五卷  (於歸  聖寺譯智僊筆受此五卷金光明經非是全譯但於曇無讖四卷經中續壽量大辯二品今在刪繁錄) 
  * 十一面觀世音神呪經一卷  (於四天王寺譯上儀同城陽公蕭吉筆受初出  與唐譯十一面神呪心經等同本) 
  * 須跋陀羅因緣論二卷  (於四天王寺譯沙門圓明筆受並見長房錄) 

[0843b24]  右三部八卷  (前二部六卷見在後一部二卷闕本)  。

[0843b25]  沙門耶舍崛多。周言稱藏。優婆國人。共小同  學闍那崛多。於武帝時為大冡宰宇文護。於  四天王寺及歸聖寺。譯金光明經等三部
(靖邁圖中又有大雲請雨經一卷亦云稱藏所譯今以此經即是與前闍那耶舍共出之者不合別上二處俱存)  。

  * 妙法蓮華經普門品重誦偈一卷  (在益州龍淵寺譯今編入八卷  普門品) 
  * 種種雜呪經一卷  (或無經字呪總二十三首在益州龍淵寺譯) 
  * 佛語經一卷  (第二出與元魏菩提留支譯者同本在益州龍淵寺譯) 
  * 金色仙人問經一卷  (於長安舊城四天王寺譯蕭吉筆受並見長房錄) 

[0843c07]  右四部五卷  (前二部二卷見在後二部三卷闕本)  。

[0843c08]  沙門闍那崛多。周言志德。北印度揵達國人。  師徒周遊來達茲境。以武帝時於四天王寺。  譯金色仙人問經。後隨譙王宇文儉往益州。
於龍淵寺復譯普門偈等三部。崛多入隋更  廣翻譯。備如後述。

[0843c13]  陳氏都建業

[0843c13]  自武帝永定元年丁丑。至  煬  帝禎明三年己酉。凡經五主三十三年。緇素  三人所出經律論及集傳等。總四十部一百  三十三卷
(於中二十部八十九卷見在一十四部四十四卷闕本)  。

[0843c17]  陳沙門拘羅那他  (三十八卷一百一十八卷經律論集)

[0843c18]  王子月婆首那  (一部七卷經)

[0843c19]  沙門須菩提  (一部八卷經)

  * 金剛般若波羅蜜經一卷  (第三譯與姚秦羅什元魏流支等出者同本) 
  * 解節經一卷  (是解深密經初五品異譯出第一卷此經非是全部真諦略出以證義耳) 
  * 遺教經論一卷  (釋遺教經) 
  * 十八空論一卷 
  * 攝大乘論三卷  (無著菩薩造第二出與元魏佛陀扇多譯者同本天嘉四年於廣州制旨  寺譯慧愷筆受) 
  * 攝大乘論釋十五卷  (天親菩薩釋亦云釋論或十二卷第一譯與隨笈多等出者同本天  嘉四年於廣州制旨寺出慧愷筆受) 
  * 佛性論四卷  (天親菩薩造) 
  * 中邊分別論二卷  (婆藪盤豆造或三卷於臨川郡出第一譯辯中邊論同本) 
  * 顯識論一卷  (內題云顯識品從無相論出題云真諦新附此) 
  * 轉識論一卷  (即出前顯識論中題云真諦新附此) 
  * 唯識論一卷  (天親菩薩造初云修道不共他在臨川郡譯或上加大乘字第二出與元魏般若流支等  出者同本) 
  * 寶行王正論一卷 
  * 三無性論二卷  (出無相論或一卷) 
  * 無相思塵論一卷  (初出與唐譯觀所綠論同本見靖邁經圖及內典錄) 
  * 解捲論一卷  (初出與唐義淨掌中論同本見靖邁經圖及內典錄) 
  * 廣義法門經一卷  (第三出與漢安世高所出普法義經等同本題云是中阿含一品別譯  天嘉四年十一月十日於廣州制旨寺譯) 
  * 佛阿毘曇經二卷  (亦云論錄云九卷今只二軸未詳所以又內典錄中更載佛毘曇一卷  非也) 
  * 律二十二明了論一卷  (亦直云明了論出正量部波羅提木叉論中覺護法師造光  大二年正月二十日於廣州譯沙門慧愷筆受) 
  * 阿毘達磨俱舍釋論二十二卷  (婆藪盤豆造第一譯與唐譯俱舍論同本  天嘉四年正月二十五日制旨寺譯至  閏  十月十日訖至五年二月二日更至光大元年十二月二十五日畢) 
  * 隨相論一卷  (或云求那摩諦隨相論德慧法師造或二卷) 
  * 立世阿毘曇論十卷  (題云立世毘曇藏或無論字亦云天地記經永定三年出錄云  十五卷未詳) 
  * 四諦論四卷  (婆藪跋摩造) 
  * 部執異論一卷  (亦名部異執論第二出與十八部論及宗輪論同本) 
  * 婆藪盤豆法師傳一卷  (此曰天親第二) 
  * 金七十論三卷  (外道迦毘羅仙人造明二十五諦謂數論也或二卷長房等錄別存僧佉論  二卷者非也謂梵僧佉此翻為數) 
  * 金剛般若論一卷 
  * 大般涅槃經論一卷  (或無般字第二出) 
  * 反質論一卷  (今疑即藏中如實論是故彼題云如實論反質難品) 
  * 墮負論一卷 
  * 成就三乘論一卷 
  * 正說道理論一卷 
  * 意業論一卷 
  * 大空論三卷  (於豫章栖隱寺出) 
  * 僧澀多律一卷  (陳言總攝) 
  * 俱舍論偈一卷  (初出唐譯俱舍頌同本天嘉四年於制旨寺出) 
  * 俱舍論本六卷  (據其論本即前偈是今復言本未詳所以) 
  * 翻外國語七卷  (一名俱舍論因緣事一名雜事) 
  * 修禪定法一卷  (除四部外餘三十四部見長房錄) 

[0844b15]  右三十八部一百一十八卷  (金七十論二二十五部八十二卷見  在金剛論下十三部二十六卷闕本)  。

[0844b17]  沙門拘羅那佗。陳曰親依。或云波羅末陀。此  云真諦。並梵文之名字也。本西印度優禪尼  國人。以梁武太清二年屆于建業。頃屬梁季
崩亂不果宣傳雖翻經論棲遑靡記。逮陳武  永定二年七月還返豫章。又上臨川晉安諸  郡。真諦雖傳經論道鈌情離本意不申。更觀
機攘遂欲汎舶往楞伽修國。道俗更請結誓  留之。不免物議遂停南越。便與前梁舊齒重  覆所翻。其有文旨乖競者。皆鎔冶成範始末
備通。至文帝天嘉四年。楊都建元寺沙門僧  准忍律師等。並建標領欽聞新教故使遠  浮江表親承芳問。諦欣其來意乃為翻攝大
乘等論。首尾兩載覆疎宗旨。而飄寓投委無  心寧寄。又汎小舶至梁安郡。更裝大舶欲返  西國。學徒追逐相續留連。太守王万奢述
眾元情重申要請。諦又且修人事權止海隅。  伺旅束裝未思安堵。至三年九月發自梁安汎  泊西。引業風賦命飄還廣州。十二月中上南
海岸。刺史歐陽穆公顧延住制旨寺請翻新  文。諦顧此業緣西還無指。乃對沙門慧愷等  翻廣義法門經及唯識論等。後穆公薨沒。世
子紇重為檀越開傳經論。時又許焉。而神思  幽通量非情測。嘗居別所四絕水洲。紇往造  之嶺峻濤涌未敢凌犯。諦乃鋪舒坐具在於
水上。跏坐其內如乘舟焉。浮波達岸既登接  對。而坐具不濕依常敷置。有時或以荷葉蹋  水乘之而渡。如斯神異其例甚眾。至光太二
年六月。諦厭世浮雜情弊形骸。未若佩理資  神早生勝壞。遂入南海北山將捐身命。時智  愷正講俱舍聞告馳往。道俗奔赴相繼山川。
刺史又遣使人伺衛防遏。躬自稽顙致留三  日。方紆本情因爾迎還止于王國寺。時宗  愷諸僧欲延還建業。會楊輦碩望恐奪時勞。
乃奏曰。嶺表所譯眾部多明無塵惟識。言垂  治術有蔽國風。不隷諸華可流荒服。帝然之。  故南海新文有藏陳世。以太建元年遘疾少
時。遺訣嚴正勗示因果書傳累紙。其文付弟  子智休。至正月十一日午時遷化。時年七十  有一。明日於潮亭焚身起塔。十三日僧宗法
准等各齋經論還返匡山。自諦來東夏雖廣  出眾經而偏宗攝論。故討尋教旨者通覽所  譯。則彼此相發綺繢鋪顯。故隨處翻傳親流
疏解。諦從陳武永定二年戊寅。至孝宣大建  元年己丑。更譯金剛般若經等三十八部。微  附華飾盛顯隋唐。見曹毘別曆及隋費長
房錄唐內典錄等。餘有未譯梵本書。並多  羅樹葉凡有二百四十夾。若依陳紙翻之則  列二萬餘卷。今見譯訖止是數夾之文。並在  廣州制旨王  [仁-二+國]
兩寺。是知法寶弘博定在中  天。識量玼瑣誠歸東夏。何以明之。見譯藏經  四千餘卷。生便棄擲習學全希。用此量情情  可知矣。初諦傳度攝論。宗愷歸心窮檢教源
銓頭義旨。遊心既久懷敞相承。諦又面對闡  揚情理無狀。一日氣屬嚴厲衣服單疎忍  噤通霄。門人側席愷等終夜靜立奉侍。諮詢
言久情諠有時服寐。愷密以衣被覆足。諦潛  覺知便曳之于地。其節儉知足如此。愷如先  奉侍逾久逾親。以他日便喟然憤氣衝口者
三。愷問其故。答曰。君等欵誠正法實副參傳。  但恨弘法非時有阻來意耳。愷聞之如噎。良  久聲淚俱發跪而啟曰。大法絕塵遠通赤縣。
群生無感可遂埋耶。諦以手指西北曰。此方  有大國非近非遠。吾等沒後當盛弘之。但不  覩其興以為太息耳。即驗往隔今統敷揚
有宗。傳者以為神用不同妄生異執。惟識不  識其識不無然。無上依經二卷准經後記云  梁代譯。今編梁錄。又長房內典等錄。復有
正論釋義等一十三部一百八卷。今以並是  經論義疏真諦所撰。非梵本翻故刪不錄。又  內典錄中梁陳二代俱載起信論者非也。

  * 勝天王般若波羅蜜經七卷  (初出與大般若第六會同本) 

[0845b02]  右一部七卷其本見在。

[0845b03]  王子月婆首那。陳言高空。中印度優禪尼國  王之子。從魏之梁譯業無輟。以梁太清二年  六月。有于闐沙門求那跋陀  (陳言德賢)
齎勝天王般  若一部梵文凡十六品始洎建業。首那忽見  德賢有此經典。敬戀冥懷如對真佛。因從祈  請畢命弘宣。德賢嘉其雅操虛心授與。那得
保持以為希遇。屬侯景作亂未暇翻傳。負載  東西諷持供養。民之所欲天必從焉。遂屬陳  朝  覇  於建業。首那負笈懷經自遠而至。江州
刺史儀同共法氍。渴仰大乘護持正法。以文  帝倩天嘉六年歲次乙酉七月辛巳朔二十三  日癸卯。勸請首那於州廳事略開題序。設無
遮大會。四眾雲集五千餘人。匡山釋僧果。及  遠邇名德。並學冠百家博通五部。各有碩難  紛綸靡不煥然氷釋。到其月二十九日還興
業伽藍。揵搥既響僧徒咸萃。首那躬執梵  文譯為陳語。楊州阿育王寺釋智昕暫遊彭  匯。伏膺至教耳聽筆疏。一言敢失再三循
環。撰為七卷。訖其年九月十八日文句乃盡。  江州僧正釋慧恭。時通三學始末監掌。具經  序及長房等錄。那雖一身而備經涉歷元  魏梁陳相繼宣譯。後不測其終。

  * 大乘寶雲經八卷  (第二出與梁世曼陀羅七卷寶雲及唐譯十卷寶雨並同本見一乘寺藏  錄) 

[0845b27]  右一部八卷本闕。

[0845b28]  沙門須菩提。陳言善現。或云善吉。亦云善業。  扶南國人。解悟超群詞彩逸俗。化物無倦遊  方屆茲。於楊都城內至敬寺。為陳主譯大乘
寶雲經一部。

[0845c03]  隋楊氏都大興

[0845c03]  自文帝開皇元年辛丑。至  恭帝義寧二年戊寅。相承三帝三十八年。緇  素十人。所出經論及傳錄等。總九十九部三  百四十五卷
(於中九十七部三百十一卷見在二部一十四卷闕本)  。

[0845c07]  洋川郡守瞿曇法智  (一部一卷經)

[0845c08]  沙門毘尼多流支  (二部二卷)

[0845c09]  沙門那連提爾耶舍  (八部二十三卷經)

[0845c10]  沙門闍那崛多  (三十九部一百九十二卷經)

[0845c11]  沙門釋法經等  (二部一十二卷經錄目)

[0845c12]  沙門釋寶貴  (一部八卷合經)

[0845c13]  沙門菩提登  (一部二卷經)

[0845c14]  翻經學士費長房  (一部一十五卷三寶錄)

[0845c15]  沙門達摩笈多  (九部四十六卷經論)

[0845c16]  沙門釋信行  (三十五部四十四卷集錄如下二十八卷及三十卷中說)

  * 業報差別經一卷  (開皇二年三月譯房云第二出與罪業報應經大同小異者全乖也見長  房錄及續高僧傳) 

[0845c19]  右一部一卷其本見在。

[0845c20]  優婆塞達磨闍那。隋云法智。姓瞿曇氏。即元  魏般若流支長子。本中印度婆羅痆斯國人。  婆羅門種。流滯東川遂鄉華俗。父子相承祖
習傳譯。高齊之季為昭玄都。齊國既平佛法  同毀。智因僧職轉任俗官。冊授洋川郡守。隋  受周禪梵牒即來。勅召智還使掌翻譯。智既
妙善隋梵二言。執本自翻無勞傳度。以開皇  二年壬寅。譯業報差別經一部。成都沙門釋  智鉉筆受文詞詮序義體。趙郡沙門釋彥琮  製序  (長房等錄並云)
於興善寺譯業報差別經。今為  不然。此經二年季春譯出。季夏有詔始遷大  興。云興善寺翻入非詳審也。

  * 大乘方廣總持經一卷  (或無乘字開皇二年七月譯第二出與西晉法護濟諸方等學  經同本見長房錄) 
  * 象頭精舍經一卷  (開皇二年二月譯第三出與羅什文殊問菩提經等同本見長房錄) 

[0846a07]  右二部二卷其本並在。

[0846a08]  沙門毘尼多流支。隋言滅喜。北印度烏萇國  人。不遠五百由延振錫巡坊來觀盛化。至  止便召入令翻經。以文帝開皇二年壬寅。譯
方廣總持等經二部。給事李道寶般若流支  次子曇皮二人傳語。長安沙門釋法纂筆受為  隋言。并整比文義。沙門彥琮並皆製序  (長房錄亦
云於興善寺出此亦不然過如前述)  。

  * 大方等大集日藏經十卷  (或十二卷或十五卷題云大乘方等日藏分與  大集密分同本當第四出開皇四年五月起翻五年二月訖沙門智鉉費長房筆受) 
  * 大雲輪請雨經二卷  (開皇五年正月出沙門慧獻筆受是大雲經第六十四品第二出與  周世闍那耶舍大雲請雨經及隋崛多方等請雨經並同本) 
  * 大莊嚴法門經二卷  (一名文殊師利神通力經亦名勝金花明德女經開皇三年正  月出第三譯與法護大淨法門經等同本沙門智鉉筆受) 
  * 德護長者經二卷  (一名尸利崛多長者經開皇三年六月出沙門僧琨筆受第四譯與法護  日光童子經等同本) 
  * 百佛名經一卷  (開皇二年十二月出沙門慧獻筆受第二出) 
  * 力莊嚴三昧經一卷  (開皇五年十月出費長房筆受) 
  * 蓮華面經二卷  (開皇四年三月出沙門慧獻筆受) 
  * 堅固女經一卷  (開皇二年十二月出沙門慧獻筆受亦云牢固女上八部並見長房錄) 

[0846a27]  右八部二十三卷其本並在。

[0846b01]  沙門那連提黎耶舍。隋言尊稱。北印度烏萇  國人。先於齊國為昭玄統。共昭玄都沙門法  智譯經七部。備在齊錄。建德之季周武克齊。
佛教與國一時平殄。耶舍外假俗服內襲三  衣。避地東西不遑寧息。五眾凋窘投厝無所。  儉餓溝壑者減食施之。老病扶力者隨緣濟
益。雖事力匱薄拒諫行之。而神志休強說導  無倦。屯負留難便歷四年。有隋御寓重興三  寶。開皇之始梵經遙應。爰降璽書請來弘譯。
二年七月弟子道密等。侍送入京住大興善  寺。其年季冬草創翻業。勅昭玄統沙門曇延  等三十餘人對翻。主上禮問殷繁供奉隆渥。
年雖朽邁行轉精勤。曾依舍利弗陀羅尼具依  修業。夢得境界自當作佛。如此靈祥雜沓其  例非一。後移住廣濟  (煬帝名廣改弘濟今復避諱為崇濟焉)  為外國
僧主。存撫覉客妙得物心。忽一旦告弟子。  吾年老力微不久去世。及今明了誡爾門徒。  佛法難逢宜勤修學。人身難獲慎勿空過。言
訖就枕奄爾而化。時滿百歲。即開皇九年八  月二十九日。初耶舍先逢善相者云。年必至  百亦合登仙。中壽果終。其言驗矣。登仙冥理
猶難測之。然其形貌瓌奇。頂如肉髮。耳長而  聳。目正處中。有異常倫特為殊相。固是傳法  之碩德也。法主既傾哀驚道俗。紹隆之事將
漸墜焉。凡於隋代譯經八部。即大集日藏大  雲輪大莊嚴法門等經是也。並沙門僧琛明  芬給事李道寶學士雲皮等。僧俗四人更遞
度語。沙門智鉉道邃慧獻僧琨奉朝請庾質  學士費長房等筆受。昭玄統沙門曇延昭玄  都大興善寺主靈藏等。二十餘德監護始末。
至五年冬勘練俱了。並沙門彥琮製序。尋耶  舍遊涉四十餘年。國五十餘里十五萬。瑞景  靈迹勝寺高僧。駛水深林山神海獸。無非奉
敬。並預徵降。事既廣周未遑陳敘。沙門彥琮  為之本傳具流於世。

  * 護國菩薩經二卷  (見內典錄今編入寶積當第十八會) 
  * 移識經二卷  (今編入寶積當第三十九會改名賢護長者會初出與唐譯顯識經同本開皇十一年十  月日訖學士費長房筆受見長房錄) 
  * 發覺淨心經二卷  (初出與寶積發勝志樂會同本開皇十五年九月出十月訖沙門僧琨等  筆受見長房錄) 
  * 虛空孕菩薩經二卷  (大集經第十六分第四出與虛空藏經及虛空藏神呪等同  本開皇七年正月出三月訖沙門僧曇筆受彥琮製序見長房錄) 
  * 大方等大集賢護經五卷  (或六卷題云大方等大集經賢護分亦云賢護菩薩  第七譯與般舟三昧經等同本開皇十四年二月出十五年二月訖沙門明芬等筆受) 
  * 大集譬喻王經二卷  (或無大集字是大集別品開皇十五年五月出六月訖沙門道密等  筆受兼前賢護經並見長房錄) 
  * 佛華嚴入如來德智不思議境界經二卷  (第二出與  度諸佛境界智光嚴經等同本見內典錄) 
  * 四童子三昧經三卷  (或直名四童子經第二出與法護方等泥洹開皇十三年五月  出七月訖沙門僧琨筆受見長房錄) 
  * 妙法蓮華經添品七卷  (或八卷二十七品寶塔天授連之為一故二十七仁壽元年因  普曜寺沙門上行所請崛多笈多二法師重勘梵本闕者添之具經前序) 
  * 善思童子經二卷  (第四出與大方等頂王經及大乘頂王經等同本開皇十一年七月出九  月訖學士費長房筆受沙門彥琮製序見長房錄) 
  * 金光明經銀主陀羅尼品囑累品一卷  (曇無讖出四卷真諦  七卷周世崛多五卷並無此二品檢梵本有後出之見長房錄後十七年沙門寶貴取前後譯合成八卷故不  別存) 
  * 大方等大雲請雨經一卷  (內題云大方等大雲請雨品第六十四第三出與大  雲請雨及大雲輪請雨二經同本異譯見內典錄) 
  * 諸法本無經三卷  (第三出與諸法無行經等同本開皇十五年六月出七月訖學士劉憑等  筆受見長房錄) 
  * 大威燈光仙人問疑經一卷  (第二出與第一義法勝經同本開皇六年正月  出二月訖沙門道邃筆受沙門彥琮製序見長房錄) 
  * 入法界體性經一卷  (或無體字第二出與寶積三昧文殊問法身經同本開皇十五年七  月出八月訖沙門道密等筆受見長房錄) 
  * 希有希有校量功德經一卷  (或云希有校量功德經初出與唐譯最無比經  同本開皇六年六月出其月訖沙門僧曇筆受沙門彥琮製序) 
  * 善敬經一卷  (亦名善恭敬經一名善恭敬師經第二出與正恭敬經同本開皇六年七月出八月訖沙  門僧曇等筆受彥琮製序見長房錄) 
  * 文殊尸利行經一卷  (第二出與文殊巡行經同本開皇六年三月出四月訖沙門僧曇筆  受沙門彥琮製序見長房錄) 
  * 八佛名號經一卷  (第五出與八吉祥神呪八陽神呪經等同本開皇六年五月出六月訖沙  門道邃等筆受彥琮製序見長房錄) 
  * 不空羂索呪經一卷  (亦云不空羂索觀世音心呪經初出與唐譯不空羂索神呪心經等  同本開皇七年四月出五月訖僧曇等筆受彥琮製序見長房錄) 
  * 十二佛名神呪經一卷  (是云十二佛名神呪校量功德除障滅罪經初出與唐譯  稱讚如來功德神呪經同本開皇七年五月出其月訖僧琨等筆受彥琮製序見長房錄) 
  * 一向出生菩薩經一卷  (第十譯與無量門微密等持同本開皇五年十一月出  十二月訖沙門僧曇等筆受沙門彥琮製序見長房錄) 
  * 金剛陀羅尼經一卷  (第二出與金剛上味陀羅尼經同本開皇七年六月出八月訖  沙門僧琨等筆受沙門彥琮製序見長房錄) 
  * 如來方便巧呪經一卷  (第二出與虛空藏菩薩問佛經同本開皇七年正月出  二月訖沙門僧曇筆受沙門彥琮製序見長房錄) 
  * 東方最勝燈王如來經一卷  (題云東方最勝燈王如來遣二菩薩送呪奉  釋迦如來助護持世間經第四出與持句神呪經同本見內典錄) 
  * 大法炬陀羅尼經二十卷  (開皇十二年四月出十四年六月訖沙門道邃等筆  受見長房錄) 
  * 大威德陀羅尼經二十卷  (開皇十五年七月出十六年十二月訖沙門僧琨等  筆受見長房錄) 
  * 五千五百佛名經八卷  (開皇十三年八月出十四年九月訖沙門僧曇等筆受見  長房錄) 
  * 觀察諸法行經四卷  (開皇十五年四月二十四日出五月二十五日訖學士費長房等筆  受見長房錄) 
  * 無所有菩薩經四卷  (見內典錄) 
  * 月上女經二卷  (開皇十一年四月出六月訖學士劉憑筆受沙門彥琮製序見長房錄) 
  * 出生菩提心經  (開皇十五年十月出其月訖學士劉憑筆受見長房錄) 
  * 商主天子所問經一卷  (或無所問字開皇十五年八月出九月訖學士費長房等筆受  見長房錄) 
  * 諸法最上王經一卷  (開皇三年五月出七月訖沙門明芬等筆受見長房錄) 
  * 大乘三聚懺悔經一卷  (見內典錄) 
  * 起世經一卷  (第五譯長阿含記世經異出見經題上云崛多笈多二法師共出新編入) 
  * 佛本行集經六十卷  (開皇七年七月出十一年二月訖沙門僧曇學士費長房劉憑等筆  受沙門彥琮製序見長房錄) 
  * 聖善住意天子所問經四卷  (第六出與如幻三昧經及寶積善住意會等同  本開皇十五年四月出沙門道邃等筆受見長房錄) 
  * 諸佛護念經十卷  (開皇十四年十月出十二月訖沙門僧曇等筆受見長房錄) 

[0847b25]  右三十九部一百九十二卷  (本行集上三十七部一百七十八卷  見在聖善住下二部一十四卷闕本)  。

[0847c01]  沙門闍那崛多。隋云志德。北賢豆  (賢豆本音因陀羅婆陀耶
此云至處謂天帝釋所護故也賢豆之音彼國之訛略耳身毒天竺此方之訛稱也而彼國人總言賢豆而約之以為
五方也。唐西域記云。正音印度唐翻為日月有多名斯其一也言諸群生輪迴不自無明長夜莫有司晨。其
猶白日既隱宵燭斯繼。唯有星光之照。豈如朗月之明。苟緣斯致因而譬月。良以其土聖賢繼軌導凡御物如月照
臨。由是義故謂之印度。印度種姓族類群分而婆羅門特為清貴。從其稱傳以成俗無云經界之別總謂婆羅門國焉)  揵陀囉國人也。  (隋言香行國)  居富留沙富邏城
(隋云丈夫宮也)  剎帝利種。姓金  (俱凡反)  步  (隋云頂也謂如孔雀之頂彼國以為貴姓)  父名  跋闍邏娑囉  (隋云金剛堅也)
幼懷遠量長垂清範位  居宰輔爕理有經。崛多昆季五人身居最小。  宿殖德本早發道心。適在髫年便求出離二  親見其識量仍為贊成。即入大林伽藍因蒙
度脫。其郁波弟耶  (隋云常近受持者今所謂和上此乃于闐之訛略也奘法師云中天近  音烏波陀耶唐云親教亦云依學)  。

[0847c14]  名嗜那耶舍  (隋云勝名)  專修宴座妙窮定業。其阿遮  利夜
(隋云傳授或云正行即所謂阿闍梨也亦近國之訛略耳奘法師云阿遮利耶唐云軌範亦云教授)  。

[0847c16]  名闍若那跋達羅  (隋云智賢)  遍通三學偏明律藏。崛  多自出家後孝敬專誠。教誨積年指歸通觀。
然以賢豆聖境靈跡尚存。便隨本師具得瞻  奉。時年二十有七。受戒三夏。師徒結志遊方  弘法。初有十人同契出境。路由迦臂施國淹
留歲序。國王敦請其師奉為法主益利頗周。  將事巡歷。便踰大雪山西足。固是天險之峻  極也。至厭怛國既初至止。野曠民希所須食
飲無人營造。崛多遂捨具戒竭力供侍數經  時艱冥靈所祐幸免災橫。又經謁羅槃陀  及于闐等國。屢遭夏雨寒雪暫時停住。既無
弘演棲寓非久。又達吐谷渾國漸至鄯州。于  時即西魏後元年也。雖歷艱危心愈猛厲。  發蹤跋涉三載于茲。同伴十人唯存四箇。以
周明武成之歲。初屆長安止草堂寺。師徒遊  化已果來心。更登淨壇再受具足。精誠從  道尤甚由來。既處京華漸通隋語。名聞稍遠
時輩所欽。被詔延入後園共論佛法。殊禮別  供充諸禁中。思欲通法無由自展具情上啟。  即蒙別勅為造四天王寺聽在居住。自茲已
後翻新經及接先闕。既非弘泰羇縻而已。會  譙王宇文儉鎮蜀。復請同行。於彼三年恒  任益州僧主住龍淵寺。建德墮運像教不弘。
五眾一期同斯俗服。武帝下勅追入京輦。重  加爵祿逼從儒禮。秉操鏗然守死無懼。帝愍  其貞亮哀而放歸。路出甘州北由突厥。遇值
中面他鉢可汗。慇重請留。因往復曰。周有成  壞勞師去還。此無廢興幸安意住。資給供養  尚使稱心。遂爾併停十有餘載。闍梨智賢還
西滅度。未久之間和上遷。化隻影孤寄莫知  所安。賴以北狄君民頗弘福利。因斯飄寓隨  方利物。有齊僧寶暹道邃智周僧威法寶僧
曇智照僧律等十人。以武平六年相結同行  採經西域。往返七載將事東歸。凡獲梵本二  百六十部迴至突厥。聞周滅齊併毀佛法。退
則不可進無所歸。遷延彼間遂逢至德。如渴  值飲若暗遇明。因與同居講道相翫。所齎新  經仍共尋閱請翻名題。勘舊錄目轉覺巧便
有異前人。律等內誠各私慶幸。獲寶遇匠得  不虛行。同誓焚香共契宣布。大隋受禪佛法  即興。暹等齎經先來應運。開皇元年季冬屆
止。勅付所司訪人令譯。二年仲春便就傳  述。季夏詔曰。殷之五遷恐民盡死。是則以吉  凶之土制長短之命。謀新去故如農望秋。龍
首之山川原秀麗卉木滋阜。宜建都邑定鼎  之基。永固無窮之業。在茲可城曰大興殿。門  曰大興。縣曰大興。園苑池沼其號並同。寺
曰大興善也。於此寺中傳度法本。于時崛多  仍住北狄。至開皇四年大興善寺沙門曇延  等三十餘人。以躬當翻譯音義乖越。承崛多
在北乃奏請還京。帝乃別勅追延。崛西歸已  絕流滯十年。深思明世重遇三寶。忽蒙遠訪  欣願交并。即與使乎同來入國。于時文帝巡
幸洛陽於彼奉謁。天子大悅賜問頻仍。未還  京闕尋勅敷譯。新至梵本眾部彌多。或經或  書且內且外。諸有翻傳必以崛多為主。僉以
崛多言識異方字曉殊俗。故得宣辯自運不  勞傳度。理會義門句圓詞體。文意粗定銓本  便成。受筆之徒不費其力。試比先達抑亦繼
之。五年勅令崛多。共婆羅門沙門若那竭多。  開府高恭。息都督天奴。和仁。及婆羅門毘舍  達等道俗六人。令於內史內省翻梵古書及
乾文等于時廣濟寺唯獨耶舍一人譯經。別  勅崛多使兼翻經。兩頭來往到十二年。翻書  記了二百餘卷進畢。爾時耶舍先已終亡。
仍勅崛多專主翻譯。移法席就大興善寺。更  召婆羅門沙門達摩笈多。并勅高天奴高和  仁兄弟等同傳梵語。又增置十大德沙門  僧休法粲法經慧藏洪遵慧遠法纂僧暉明
穆曇遷等。監掌翻事銓定宗旨。沙門明穆彥  琮重對梵本。再審覆勘整理文義。崛多曾傳。  于填東南二千餘里有遮拘迦國。彼王純信
敬重大乘。宮中自有摩訶般若大集華嚴三  部大經並十萬偈。王躬受持親執鎖鑰。轉讀  則開香華供養。又道場內種種莊嚴。誘諸小
王令入禮拜。此國東南二十餘里。山甚巖險  有深淨窟。置大集華嚴方等寶積楞伽方廣  舍利弗華聚二陀羅尼都薩羅藏摩訶般若八
部般若大雲經等凡十二部。咸十萬偈。國法  相傳防衛守護。又有入滅定羅漢三人窟中  禪寂。每至月半諸僧就山為其淨髮。此則人
法住持有生之所憑賴。崛多道性純厚神志  剛正。愛德無厭求法不懈。博聞三藏遠究真  宗。遍學五明兼閑世論。經行得道場之功。
總持通神呪之理。三衣一食終固其誠。仁濟  弘誘非關勸請。勤誦佛經老而彌篤。強識  先古久而逾詣。士庶欽重道俗崇敬。隋滕王
遵仰戒範奉以為師。因事塵染流擯東越。又  在甌閩道聲載洽。身心兩救為益極多至開皇  二十年便從物故。春秋七十有八  (唯添品法華序。仁壽元年辛酉。
崛多笈多二法師於大興善寺重勘梵本闕者添譯。既在仁壽之元年出添品。即非開皇二十年卒也。又內典
錄云仁壽之末崛多以緣他事流擯東越續高僧傳即云開皇二十年卒。錄傳俱宣所撰而自相矛楯何也)  。崛  多自西服來至東華循歷翻傳。自開皇五年
訖仁壽之末出護國等經。總三十九部合一  百九十二卷。並詳撿陶治理教圓通。文明義  結具流於世。見隋唐二錄  (護國菩薩經佛。華嚴入如來德智。大方等大雲
請雨經。東方最勝燈王如來經。無所有菩薩經。大乘三聚懺悔經。已上六部內典錄云崛多所譯。靖邁經圖云笈多出。今
依內典為正。大集譬喻王經。移識經。法炬陀羅尼經。已上三部。經圖之中崛多笈多二錄俱載者誤也。今並載崛多之  餘笈多錄內除之)  。

  * 眾經目錄七卷  (開皇十四年五月十日勅興善寺翻經所撰至十月十四日別錄六卷  總錄一卷別總成七見長房錄) 
  * 眾經目錄五卷  (仁壽二年勅請興善寺翻經沙門及學士等撰見續高僧傳) 

[0849a04]  右二部一十二卷其本並在。

[0849a05]  沙門釋法經等並大興善寺翻經大德也。開  皇十四年甲寅撰一切經錄。法經等二十大  德緝撰成之。總標綱紀位為九錄。區別品類
有四十二分。合有二千二百五十七部五千  三百一十卷揚化寺沙門明穆。區域條分指  蹤紘絡。日嚴寺沙門彥琮。覼縷綱維考校同
異。見長房錄。又至仁壽二年勅所司。請興善  寺大德與翻經沙門及學士等。披撿法藏詳  定經錄。隨類區辯總為五分。單本第一重翻。
第二重別生。第三賢聖集傳。第四疑偽。第  五見闕。都合二千一百九部五千五十八卷。  別生疑偽不須抄寫已外三分入藏見錄。並  沙門彥琮綜理裁定。見續高僧傳。

  * 合金光明經八卷  (二十四品開皇十七年合當第四本見長房錄沙門彥琮製序) 

[0849a19]  右一部八卷其本見在。

[0849a20]  沙門釋寶貴。大興善寺僧也。開皇十七年丁  巳合金光明經一部。貴即周世智度論師道  安之神足。翫閱群典見昔晉世沙門支敏度
合兩支兩竺一白五家首楞嚴為一部作八卷  (今准祐錄及合經記四本合成無白延也)  合一支兩竺三家維摩為一  部作五卷。又沙門僧就合四家大集為六十
卷。諸此合經文義宛具。斯既先哲遺縱。貴遂  依承以為規矩。遂合涼世法豐  (四卷十六品者)  周朝  稱藏  (續譯壽量大辯二品分為五卷)  梁時真諦
(更出四品謂三身分別業障滅品陀羅尼  最淨地品依空滿願通前十八成二十四分成七卷)  隋代志德  (復出銀主陀羅尼品及囑累品)
前後所出。共二十四分為八卷。沙門彥琮重  覆勘校品部究足。始自于斯文號經王。義稱  深妙願言幽顯。頂戴護持  (又長房云招提寺沙門僧就開皇六年合大集
經成六十卷者今尋就所合經難為憑准中有差舛如後大乘錄及刪繁錄中具述故此錄中存其別本合部之者  刪之不存)  。

  * 占察善惡業報經二卷  (亦出六根聚經名大乘實義經亦名地藏菩薩經亦直云  占察經亦名地藏菩薩業報經) 

[0849b09]  右一部二卷其本見在。

[0849b10]  沙門菩提登。外國人也。不知何代譯。占察經  一部。長房錄云。此經撿錄無目。而經首題  云。菩提登在外國譯。似近代出。今諸藏內並
寫流傳。而廣州有一僧行塔懺法。以皮作二  枚帖子。一書善字。一書惡字。令人擲之。得善  者好。得惡者不好。又行自撲法以為滅罪。青
州亦有一居士同行此法。開皇十三年有人  告廣州官司云是其妖。官司推問其人。引  證云。塔懺法依占察經。自撲法依諸經中。
五體投地如太山崩。廣州司馬郭誼來京向  岐州具狀聞奏。

[0849b21]  勅不信占察經道理。令內史侍郎李元操共郭  誼就寶昌寺問諸大德。沙門法經等報云。占  察經目錄無名及譯處。塔懺法與眾經復異。
不可依行。勅云。諸如此者不須流行。今謂  不然。豈得以己管窺而不許有博見之士耶。  法門八萬理乃多途。自非金口所宣何得顯
斯奧旨。大唐天后天冊萬歲元年。勅東都佛  授記寺沙門明佺等。刊定一切經錄已編入  正經訖。後諸覽者幸無惑焉。

  * 開皇三寶錄十五卷  (開皇十七年十二月二十三日上內題云歷代三寶紀見內典錄及  續高僧傳) 

[0849c03]  右一部一十五卷見在。

[0849c04]  翻經學士費長房。成都人也。房本出家。周  廢僧侶權從儒服。及隋興復仍習白衣。時  預參傳筆受詞義。以歷代群錄多惟編經至
於佛僧紀述蓋寡乃撰三寶履歷。帝年始自  周莊魯莊至於開皇末歲。首列甲子傍列眾  經。翻譯時代附見綸綜。號為開皇三寶錄。撰  成陳奏下。

[0849c11]  勅行之。其序略云。今之所撰略准三書以為  指南顯茲三寶。佛生年瑞依周夜明。經度時  祥承漢宵夢。僧之元始城壍棟梁。毘贊光輝
崇於慧皎。其外傍採隱居歷年國誌典墳僧  祐集記諸史傳等僅數十家。摘彼翠翎成斯  紀翮。扇之千載風於百王。共秉智矩之光照
時昏暗。同傳法流之潤洽世燋枯。闡我皇猷  道開厥始。昔結集之首並指在某國某城。今  宣譯之功理須各宗時代。故此錄體率舉號稱
為漢魏吳及大隋錄也。失譯疑偽依舊注之。  人以年為先經隨代而次。有重列者猶約世  分。總其華戎黑白道俗合有一百九十七人。
都所出經律戒論傳二千一百四十六部六千  二百三十五卷。位而分之為十五軸一卷總  目。兩卷入藏。三卷帝年。九卷代錄。代錄
編鑒經翻譯之少多。帝年張知佛在世之遐  邇。入藏別識教小大之淺深。

  * 大方等善住意天子所問經四卷  (第二出與宋功德直菩薩  念佛三昧經同本是大集別分見內典錄) 
  * 緣生初勝分法本經二卷  (初出與唐譯分別緣起經同本亦直云緣生經  見內典錄大業十二年十月出十三年九月兼論並訖見經前序) 
  * 藥師如來本願經一卷  (第二出與灌頂第十二卷及唐譯藥師本願功德經等同  本見內典錄大業十一年十二月八日於翻經館訖沙門行炬製序) 
  * 金剛般若論三卷  (無著菩薩造見內典錄) 
  * 菩提資糧論六卷  (聖者龍樹本比丘句在釋見內典錄) 
  * 攝大乘論釋論十卷  (第二出與真諦譯者及唐譯世親攝論並同本世親菩薩釋見內  典錄) 
  * 緣生論一卷  (聖者鬱楞伽造與緣生經同本見內典錄) 
  * 起世因本經十卷  (第六出與長阿含第四分記世經及樓炭經等同本亦直云起世經見  內典錄) 

[0850a12]  右九部四十六卷其本見在。

[0850a13]  沙門達摩笈多。隋云法密。亦云法藏。本南印  度羅囉  (力賀反)  國人也  (內典錄及翻經圖並云北天竺烏場國人者非也)  剎帝
利種。姓弊耶伽囉  (隋云虎氏)  有弟四人身居長子。  父母留戀不聽出家。然以篤愛法門深願離  俗。年二十三往中印度界鞬拏究撥闍城  (隋云  耳出)
於究牟地  (隋云黃花)  僧伽囉磨  (隋云眾園舊云於伽藍者訛略  也)  笈多於此寺中方得落髮。改名法密。年二  十五方受具戒。其郁波弟耶名佛馱笈多
(隋云覺密)  阿遮利夜名舊拏達多  (隋云得施)  又一阿遮利夜名  為普照。通大小乘經論咸能誦說。行賓茶夜  法  (謂行乞食者舊為分衛訛略也)
入第耶那  (隋云念修舊為禪那及持訶那並訛僻也)  恒入此觀以為常業。笈多受具足後仍住三  年就師學問。師之所得略窺戶牖。後以普照
師為吒迦國王所請。從師至彼經停一載。師  還本國笈多更留四年。住於提婆鼻阿囉
(隋云天遊也天謂國王遊謂僧處其所王立故名天遊舊以寺代之乃此土公院之名所謂司也延也又云招
提者亦訛略也世世依字解招謂招引提謂提携並浪語也此乃西言耳正音云招聞提奢此云四方謂處所  為四方眾僧之所依也)  。

[0850b03]  於是歷諸大小乘國及以僧寺聞見倍多。北  路商人頗至於彼。遠傳東域有大支那國焉  (舊名真丹振旦者並非正音無義可譯惟知是此神洲之總名也)
。

[0850b06]  初雖傳述不甚明信未作來心。但以志在遊  方情無所繫。遂往迦臂施國六人為伴。仍留  此國停住王寺。笈多遂將四伴於國城中二
年停止。遍歷諸寺備觀所學。遠遊之心尚未  寧處。其國乃是北路之會雪山北陰。商旅咸  湊其境。於商客所又聞支那大國三寶興盛。
同侶一心屬意來此。非惟觀其風化。願在利  物弘經。便踰雪山西足薄佉羅國。沙多叉拏  國。達摩悉鬢多國。此諸國中並不久住。足知
風土諸寺儀式。又至渴羅盤陀國留停一年。  未多開導又至沙勒國。同伴一人復還本邑。  餘有三人停在王寺。謂沙勒王之所造也。經
住兩載。仍為彼僧講念破論有二千偈。旨明  三印多破外道。又為講如實論亦二千偈。  約其文理。乃是世間論義之法。又至龜茲國
亦停王寺。又住二年。仍為彼僧講釋前論。其  王篤好大乘多所開悟。留引之心旦夕相造。  笈多係心東夏無志潛停。密將一僧間行至
焉耆國。在阿蘭拏寺講通前論。又經二年。  漸至高昌客遊諸寺。其國僧侶多學漢言。雖  停二年無所宣譯。又至伊吾便停一載。值難
避地。西南路純砂磧水草俱乏。同侶相須性  命莫投。乃以所齎經論權置道旁。越山求水  冀以存濟。求既不遂勞弊轉增。專誦觀世音
呪夜雨忽降。身心充悅尋還本途。四顧茫然  方道迷失。踟蹰進退乃任前行。遂達瓜州。  方知曲取北路之道也。笈多遠慕大國跋涉
積年。初契同徒。或有留歿。獨顧單景屆斯  勝地。靜言思之悲喜交集。尋蒙帝旨延入京  城。處之名寺供給豐渥。即開皇十年冬十月
也。至止未淹華言略悉。又奉別勅令就翻經。  移住興善執本對譯。允正定繁。所誦大小乘  論並是深要。至於宣解大弘微旨。此方舊學
頻遣積疑。然而慈恕立身柔和成性。心非道  外行在言前。戒地夷而靜智水幽而潔。經洞  字源論窮聲意。加以威容詳正勤節高猛。誦
響繼晨宵法言通內外。又姓好端居簡絕情  務。寡薄耆欲息杜希求。無倦誨人有踰利己。  曾不忤顏於賤品輕心於微類。遂使未覩者
傾風暫謁者欽敬。自居譯人之首惟存傳授。  所有覆疎務在綱領。煬帝定鼎東都敬重隆  厚。至於佛法彌增崇樹。乃下勅於洛水南濱
上林園內置翻經舘。搜舉翹秀永鎮傳法。登  即下徵笈多并諸學士並預集焉。四事供承  復恒常度。致使譯人不墜其緒成簡無替於
時。及隋綱云頹効疊煙搆。梵本新經一時斯  斷。笈多蘊其深解遂闕陳弘。始於開皇中歲  屆于京師。即與崛多共參傳譯。于時崛多拱
權令望居最。傳度梵隋。時惟稱美。至於深義  莫不反啟斯人。而容範滔然無涉世路。所以  傳譯聲望抑己揚人。仁壽之末崛多以緣他
事流擯東越。笈多乘機專主傳譯。從大業初  年終大業末歲。譯大方等善住意等經九部。  並文義澄潔華質顯暢。沙門彥琮明則行炬
等筆受。至大唐武德三年終于洛納。沙門彥  琮為之作傳。初笈多翻金剛斷割般若波羅  蜜經一卷及普樂經一十五卷。未及練覆值
偽鄭淪廢不暇重修。今卷部在京多明八相  等事。今謂大唐日照三藏翻方廣大莊嚴經  一十二卷。與舊普曜經梵本是同。於中亦明  八相等事。與此普樂經亦應梵本同也。

貞元新定釋教目錄卷第十

* * *

【經文資訊】大正藏第 55 冊 No. 2157 貞元新定釋教目錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
