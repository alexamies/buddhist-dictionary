根本說一切有部苾芻尼毘奈耶  卷第二十
三藏法師義淨奉　制譯

以胡麻滓及水揩身學處第一百六十八

[1014c08]  緣處同前，如是應知，以胡麻滓及使他以水  揩身，二戒准前問答，結罪無異。

先未容許輒問學處第一百六十九

[1014c11]  緣處同前。時有苾芻，持四阿笈摩詣尼寺中，  諸尼設座，苾芻便坐。吐羅難陀作如是念：「此  解四阿笈摩，我今試問。」即便詰問。苾芻不
解尼所問義，深懷羞恥。尼即報言：「虛道持  經如鳥亂響，無所詮表徒費心力。」尼聞是語  合眾皆嫌，共白苾芻，苾芻白佛。佛問吐羅難
陀：「汝實如此不求容許輒問苾芻？」答言：「實爾。」  世尊呵責，廣說乃至「制其學處，應如是說：

[1014c19]  「若復苾芻尼，不求容許輒詰問者，波逸底迦。」

[1014c20]  尼謂吐羅難陀等。不求容許輒為詰問者，謂  先未諮請輒為申問難。問者，謂問佛所說義、  聲聞說義。釋罪相等，廣說如前。

[1014c22]  「然諸苾芻尼，  我今為說請問之法。若苾芻來先須設座，虔  恭敬禮善言慰問，『聖者頗習阿笈摩經及論、
律等皆誦持不？唯願聽許少有所問。』彼許者  問；若不許者莫問。若違此者，得惡作罪。」

著俗莊嚴具學處第一百七十

[1014c28]  緣處同前。時吐羅難陀尼因行乞食入婆羅  門長者家，見長者妻著諸瓔珞俗莊嚴具。尼  便從借用自嚴身，問言：「我今端正可樂有妙
相不？」他便譏言：「徒剃頭髮為禿沙門女，猶被  欲纏。」尼白苾芻，苾芻白佛。佛問吐羅難陀：「汝  實如此著俗莊嚴具？」答言：「實爾。」世尊呵責，廣
說乃至「制其學處，應如是說：

[1015a06]  「若復苾芻尼，著俗莊嚴具者，波逸底迦。」

[1015a07]  尼謂吐羅難陀等。著俗莊嚴具者，謂著諸瓔  珞環玔耳璫等。釋罪相等，廣說如前。

[1015a09]  第十八攝頌曰：

相牽舞歌樂、　　獨出大小行、  
刷批梳三假、　　墮罪百八十。

相牽洗浴學處第一百七十一

[1015a13]  緣處同前。時十二眾苾芻尼以手相牽，於阿  氏羅河而為洗浴，互相掉戲以水灒灑。婆羅  門長者見已譏嫌：「此非寂靜剃髮出家沙門
女法。」尼白苾芻，苾芻白佛。佛問尼眾：「汝等實  如此以手相牽河中洗浴？」答言：「實爾。」世尊訶  責，廣說乃至「制其學處，應如是說：

[1015a19]  「若復苾芻尼，以手相牽河中洗浴者，波逸底  迦。」

[1015a21]  尼謂十二眾等。以手相牽而洗浴者，謂互相  執手入河水中。釋罪相等，廣說如前。

自舞教他舞學處第一百七十二

[1015a24]  緣處同前。時吐羅難陀尼行乞食入他家，長  者妻言：「聖者！教我作舞。」尼即教他，復告彼曰：  「汝等家中若嫁娶時、生男誕女有歡會時，如
是應舞。」人皆譏嫌：「此禿沙門女徒自剃頭情  懷欲染。」皆詣尼處說其所作。尼白苾芻，苾  芻白佛。佛問吐羅難陀：「汝實如此教他作
舞及自作舞？」答言：「實爾。」世尊訶責，廣說乃  至「制其學處，應如是說：

[1015b03]  「若復苾芻尼，自作舞、教他作舞者，波逸底迦。」

[1015b04]  尼謂吐羅難陀等。自作舞者，謂自舞。教他舞  者，謂教他作。釋罪相等，廣說如前。

唱歌學處第一百七十三

[1015b07]  緣處同前。時吐羅難陀尼詣婆羅門長者家，  諸婦人言：「聖者！教我唱歌。」尼便教唱。俗旅見  譏，如前所說。尼白苾芻，苾芻白佛。佛問吐羅
難陀：「汝實如此教他唱歌？」答言：「實爾。」世尊訶  責，廣說乃至「制其學處，應如是說：

[1015b12]  「若復苾芻尼，唱歌者，波逸底迦。」

[1015b13]  尼謂吐羅難陀等。唱歌者，謂唱歌詞音韻。釋  罪相等，廣說如前。

作樂學處第一百七十四

[1015b16]  緣處同前。時吐羅難陀尼詣豪富家，與其女  人歡娛相愛，諸婦人言：「聖者！教我音樂。」尼便  教作，俗旅見譏。尼白苾芻，苾芻白佛。佛問吐
羅難陀：「汝實如此教他作樂？」答言：「實爾。」世尊  訶責，廣說乃至「制其學處，應如是說：

[1015b21]  「若復苾芻尼，作樂者，波逸底迦。」

[1015b22]  尼謂吐羅難陀等。作樂者，謂作音聲絃管。釋  罪相等，廣說如前。

獨於空宅大小便學處第一百七十五

[1015b25]  緣處同前。時珠髻難陀苾芻尼獨出寺外，於  空閑處為大小行。時有耽色男子見尼入此，  即來捉尼欲行非法。尼曰：「放我，此處不淨，可
於餘處。」男子便捉尼行求淨處，既至露處，尼  便大叫。男子惶怖放尼，告言：「此禿沙門女多  虛少實，喚我將來反自號叫。」俗旅見譏。尼白
苾芻，苾芻白佛。佛問珠髻難陀：「汝實如此獨  出寺外於空閑處為大小行？」答言：「實爾。」世尊  訶責，廣說乃至「制其學處，應如是說：

[1015c05]  「若復苾芻尼，獨出寺外，於空宅內大小行者，  波逸底迦。」

[1015c07]  尼謂珠髻難陀等。獨出寺外者，謂無第二尼。  於空宅內者，謂無人住舍牆匡等中。大小行  者，謂便轉事。釋罪相等，廣說如前。

畜香草刷學處第一百七十六

[1015c11]  緣處同時。時吐羅難陀因乞食入他家，見諸  婦人畜香草根刷梳髮嚴身。時吐羅尼自畜  嚴飾，復告諸婦人：「我今極有妙相。」俗旅譏嫌。
尼白苾芻，苾芻白佛。佛問吐羅難陀：「汝實如  此畜香草根刷？」答言：「實爾。」世尊訶責，廣說乃  至「制其學處，應如是說：

[1015c17]  「若復苾芻尼，畜香草根刷者，波逸底迦。」

[1015c18]  尼謂吐羅難陀等。畜香草根刷者，謂畜香草  刷。釋罪相等，廣說如前。

畜細枇學處第一百七十七

[1015c21]  緣處同前。時吐羅難陀尼因乞食入他舍，取  婦人細枇用梳，告言：「甚善！」便即自畜。俗旅  見譏。尼白苾芻，苾芻白佛。佛問吐羅難陀：「汝
實如此畜細枇不？」答言：「實爾。」世尊訶責，廣  說乃至「制其學處，應如是說：

[1015c26]  「若復苾芻尼，畜細枇者，波逸底迦。」

[1015c27]  尼謂吐羅難陀等。畜細枇者，謂畜枇梳。釋  罪相等，廣說如前。

畜麁梳學處第一百七十八

[1016a01]  緣處同前。尼畜麁梳，制戒如上。

用前三事學處第一百七十九

[1016a03]  吐羅難陀尼用前三事，制戒如上。

畜假髻莊具學處第一百八十

[1016a05]  緣處同前。時吐羅難陀尼作如是念：「我今有  何戲樂之事而猶未作？」遂見婬女畜假髻莊  具，諸耽色男子之所圍遶。尼往竊問曰：「汝今
云何得為存濟？」彼以事意具向尼說：「但由假  髻眾人愛重，故得存濟。」尼作是念：「斯亦好  計，我所須者因此而得。」即便作髻安於頭上
嚴飾其身，同彼婬女一邊而住，耽色男子來  求歡會，高索價直不遣近身。時有一人遂與  其價便欲抱尼，婬女作念：「我若不告此人，恐
破苾芻尼戒。」便即告曰：「且放，且放！我今在此。」  男纔放已，尼持財走男隨後趁，引手撮頭空  髻在手。尼將物去，便出大聲叫言：「禿沙門女！
行鄙惡法誑惑世間，取我衣直急走而去。」尼  白苾芻，苾芻白佛。佛問吐羅難陀：「汝實如此  畜假髻莊具？」答言：「實爾。」世尊訶責，廣說乃至
「制其學處，應如是說：

[1016a21]  「若復苾芻尼，畜假髻莊具者，波逸底迦。」

[1016a22]  尼謂吐羅難陀等。畜假髻莊具者，謂畜偽頭  髻。釋罪相等，廣說如前。

[1016a24]  「諸大德！阿離移迦僧伽，我已說一百八十波  逸底迦法。今問諸大德！是中清淨不？」  (如是三說)

[1016a26]  「諸大德！是中清淨，默然故，我今如是持。」  (第三部了)

第四部波羅底提舍尼法

[1016a28]  「諸大德！此十一波羅底提舍尼法，半月半月  戒經中說。」

[1016b01]  攝誦曰：

乳酪及生酥、　　熟酥油糖蜜、  
魚肉并乾脯、　　得法學人家。

[1016b04]  緣在室羅伐城。時十二眾苾芻尼，無病為身  而行乞食，從他索乳隨意而飲。諸外道不信  敬長者婆羅門等共為譏嫌：「諸苾芻尼非清
淨行，但自養身從他索乳得便自飲，誰不樂  欲精淳美味？」諸尼聞此俗旅譏嫌，諸少欲尼  具白苾芻，苾芻白佛。佛問諸尼：「汝等如此實
無有病為己身從他乞乳，便於俗家隨意而  飲？」答言：「實爾。」世尊訶責，廣說乃至「制其學處  應如是說：

[1016b13]  「若復苾芻尼，無病為己，詣白衣家乞乳、若使  人乞而飲用者，是苾芻尼應還村外住處，詣  諸苾芻尼所，各別告言：『大德！我犯對說惡法，
是不應為，今對說悔。』是名對說法。」

[1016b17]  如是世尊為諸苾芻尼制學處已，後於異時  苾芻尼病，餘尼問疾：「聖者！病得損不？」病尼  報曰：「我先以乳用為飲食，病得除損。世尊今
制不許尼乞，病何能愈？」即以此緣白諸苾芻，  苾芻白佛。佛言：「我今聽尼有病乞乳隨意當  飲，先制不許、次復重開。如上廣說，乃至是名  對說法，除有病時。」

[1016b24]  尼謂此法中尼。無病為己詣白衣家乞乳者，  謂身無病患從他求乳。若使人乞而食用者，  謂使餘人乞。是苾芻尼者，謂犯此學尼。應還
村外住處者，謂往餘尼所。各別告言者，謂各  別說悔。大德我犯對說惡法者，謂陳所犯罪  相。是不應為者，謂其非法。今對說悔者，謂自
發露不覆藏，是名對說。法者，謂指其事。除病  時者，謂有患苦。若無病乞食者皆得惡作罪，  是名對說法。

[1016c03]  有病者乞、無患者食，乞者得  惡作，食者無犯。無病者乞、有患者食，乞者  得惡作罪，食者無犯。為病者乞、無病者食，乞
者無犯，食者應說悔。為病者乞、病者食無犯。  苾芻尼乞得乳更索酪者，乞者惡作，食者應  對說悔。尼得酪更從索生酥，乞者惡作，食
者應對說悔。尼得生酥更從索熟酥，得罪同  前。尼得熟酥已更乞油者，亦如上說。尼得油  已更乞沙糖，罪亦同前。尼得糖已更從索蜜
肉，同前得罪。得蜜肉已更乞魚，亦如上說。得  魚已更乞肉，亦同上。得肉已乞乾脯，亦如  上。得乾脯已乞諸精食，亦如上說。得精食
已更乞麁食，咸得惡作。無犯者，為眾營事，癡  狂、心亂、痛惱所纏，此是最初對說悔法。如是  應知酪、生酥、熟酥、油、糖、蜜、魚、肉乾脯，是此十
對說法，乞者皆犯，如上廣說。

[1016c19]  緣在廣嚴城。於此城中有一長者名曰師子，  得見諦理，於佛聲聞眾深生正信，所有貲財  供養三寶，如是奉施，家財罄盡資產悉空。時
具壽舍利子與大目連，因行人間至廣嚴城，  其時師子聞二尊至，速詣奉請明當就食。俗  旅譏嫌，作如是語：「師子長者衣不覆身、食不
充口，皆由供養。」苾芻聞已白佛，佛言：「汝諸苾  芻！可與師子學家羯磨，更有斯類亦如是與。  如常集眾，令一苾芻作白羯磨，應如是作：

[1016c28]  「『大德尼僧伽聽！此師子長者信心慇重意樂  渟善，隨其所有悉皆惠施佛法僧伽曾無悋  心，諸有求人亦皆給與，由是衣食悉皆罄盡。
若僧伽時至聽者，僧伽應許僧伽今與師子  長者作學家羯磨。白如是。』羯磨准白應作。  若苾芻尼知僧伽作學家羯磨已，不應往彼
受其飲食床座臥具及為說法，違者得惡作  罪。」又因十二眾尼先不受請往此家食，以緣  白佛，佛問訶責「制其學處，應如是說：

[1017a08]  「若復苾芻尼，知是學家僧伽與作學家羯磨，  苾芻尼先不受請，便詣彼家自手受食食。是  苾芻尼應還村外住處，詣苾芻尼所，各別
告言：『大德！我犯對說惡法，是不應為，今對說  悔。』是名對說法。」

[1017a13]  諸苾芻尼皆不往彼、悉不為受，佛言：「應為受  床座上而食，有餘菜茹及葉亦可為受，有小  男女分與殘食。」廣嚴城人皆聞師子為供養
故今遭貧苦，躬為耕作收斂穀實倉庫豐盈。  是時師子詣世尊所，白言：「大德！我先有物皆  為供養佛法僧田致令罄盡，今者家中多收
穀實。唯願世尊，哀愍我故解學家法，聽諸僧  尼受我供養。」佛言：「諸苾芻應為將軍解學家  法。應如是與。僧伽悉集，令師子隨次禮敬，在
上座前蹲踞合掌作如是語：『大德僧伽聽！我  師子先於三寶所深起信心，意樂淳善常樂  惠施，由施三寶故以至貧窮。由此僧伽哀愍
我故為作羯磨，令諸聖眾不入我家。我今財  食還復豐盈，然我師子先得眾法，今從大眾  乞解羯磨。唯願為我解羯磨法，慈愍故！』三說。
如是白已禮眾而去。是時大眾應令一人准  所為事作白二羯磨解。既作解已，諸苾芻苾  芻尼眾，如昔還往隨受供養，並皆無犯。」

[1017b01]  若復  苾芻尼者，謂此法中尼，餘如上說。學者，謂信  三寶證得見諦。家謂四姓。尼謂佛弟子。羯磨
者，謂白二法，於如是家先不受請輒往受食  者得罪。此中犯者，於如是處受二五食噉咽  之時，同前得罪，說悔如上。若得解法，食皆無  犯。又無犯者，廣如前說。

[1017b08]  「諸大德！我已說十一波羅底提舍尼法。今問  諸大德！是中清淨不？」  (如是三說)  「諸大德！是中清淨，  默然故，我今如是持。」
(第四部了)

第五部眾學法

[1017b12]  「諸大德！此眾學法，半月半月戒經中說。」

[1017b13]  總攝頌曰：

衣食形齊整、　　俗舍善容儀、  
護鉢除病人、　　洟唾過人樹。

[1017b16]  爾時世尊為諸苾芻，制眾多學法，著衣噉食  等所有軌儀，諸苾芻尼皆須依學。時諸苾芻  尼，雖聞教已未能依法，著衣太高。淨信婆羅
門等見不齊整，便生譏誚，作如是語：「此諸苾  芻尼衣不齊整，同無恥人。」諸苾芻尼聞已白  苾芻，苾芻白佛。佛言：「不應太高著衣應當學。」
即著衣太下，俗復譏嫌，佛言：「不應太下著  衣如新嫁婦女，應當學。」或時當前長垂猶  如象鼻，或時腰邊細襵如多羅葉。諸俗譏
嫌，佛言：「不應爾。」或時撮聚一角反擪腰邊，  猶如蛇頭，佛言：「不應爾。」或時捉其上角團  內腰邊，猶如豆團，佛言：「不應如是著衣，應  當學。」

[1017b29]  緣處同前。時吐羅難陀苾芻尼，著衣露腹事  同婬女。諸苾芻尼見共為譏嫌，告言：「聖者！如  是著衣應為淨法。」吐羅尼曰：「我曾見諸宮內
女人如是著衣。」尼白苾芻，苾芻白佛。佛言：  「諸苾芻尼不應著衣露腹，應當學。」

[1017c05]  時諸苾芻尼，或時高視、或復高聲入白衣舍，  諸俗譏嫌，佛言：「不應高視入白衣舍，應當學。  齊整著五衣，應當學。」

[1017c08]  緣處同前。時十二眾苾芻尼，於婆羅門長者  家乞食，顧視四方不為庠序，諸根掉動不觀  前行，入他舍時見諸端正男子，欲心熾盛不
淨流下，乞得不得速便出外。俗眾見已譏嫌：  「禿沙門女實非淨行詐言淨行。」尼白苾芻，苾  芻白佛。佛言：「苾芻尼若月期將至，不應往他  舍，應當學。」

[1017c15]  時十二眾苾芻尼，覆頭、偏抄衣、雙抄衣、叉腰、  拊肩入白衣舍，同無恥人及新嫁女。諸苾芻
尼聞見譏嫌，問言：「諸具壽！豈合如此？」彼便答  言：「諸耽色男女皆如是作，然我等不知欲求  相學。」白佛，佛言：「不覆頭、不偏抄衣、不雙抄
衣、不叉腰、不拊肩入白衣舍，應當學。」

[1017c20]  時十  二眾苾芻尼，蹲行、足指行、跳行、仄足行、努身  行，乃至諸人譏嫌，彼答同前。佛言：「不蹲行、
不足指行、不跳行、不仄足行、不努身行入  白衣舍，應當學。」

[1017c25]  時十二眾苾芻尼，搖身、掉臂、搖頭、排肩、連手  入白衣舍。諸人見譏亦同前說。佛言：「不搖身、
不掉臂、不搖頭、不排肩、不連手入白衣舍，  應當學。」

[1017c29]  時鄔波難陀，於小食時著衣持鉢，入室羅筏  城乞食。時有婆羅門性樂清淨，家有床座，鄔  波難陀入坐床上。婆羅門見譏嫌，佛言：「在白
衣舍，未請坐不應坐，應當學。」

[1018a04]  時具壽鄔陀夷有淨信婆羅門，屈請就座而  坐，不善觀察輒爾便坐，於其床上有一孩兒  遂便壓死。佛言：「在白衣舍，不善觀察不應坐，
應當學。」

[1018a08]  爾時世尊與聲聞眾，受淨飯大王宮中供養。  時具壽鄔陀夷不善歛身，令瞿卑夫人怪其  非法。後於異時獨至宮中，夫人令坐朽床，放
身而坐，床破倒地因致譏醜，廣說乃至佛言：  「苾芻尼，若於俗家坐時，不應放身而坐，可善  觀察，應當學。」

[1018a14]  或於俗舍壘足而坐、或重內外踝而坐、或急  歛足、或長舒足、或露身坐，諸俗譏嫌，佛言：「不  應如是，當制學處。在白衣舍不壘足、不重內
踝、不重外踝、不急歛足、不長舒足、不露身，應  當學。」

[1018a18]  時有施主，請佛又僧尼就舍而食。其行  食者，不善用心摋放美團。苾芻尼於鉢不恭  敬護，遂多損破，佛言：「恭敬受食，應當學。」

[1018a21]  時十二眾苾芻尼，入菩提長者舍乞食。長者  與食滿鉢受飯，復受羹臛，鉢便溢滿流出污  地，因生譏恥。以事白佛，佛制學處應如是說：
「不得滿鉢受飯，更安羹菜令食流溢，於鉢緣  邊應留屈指，用意受食，應當學。」

[1018a26]  或食未至預申其鉢，如乞索人現饕餮相，因  生譏恥，佛言：「為制學處，應如是說：行食未至  勿預舒鉢，應當學。

[1018a29]  「不安鉢在食上，應當學。」

[1018b01]  或復食時現憍慢相，猶如小兒及諸婬女。佛  言：「不應如是憍慢而食，應恭敬食，應當學。」

[1018b03]  或復食時極小、入口極大、入口如貧乞人。佛  言：「不應如是，不極小摶、不極大摶，圓整而食，  應當學。」

[1018b06]  時有施主，請佛及僧就舍而食。時鄔波難陀  苾芻與摩訶羅苾芻隣次而坐。時摩訶羅大  開其口向上而望，時鄔波難陀便以土塊遙
擲口中，報言：「且食此物。」佛言：「不應如是預張  其口，若食未至不張口待，應當學。」

[1018b11]  時十二眾苾芻尼，含食言語，諸俗譏嫌。佛言：  「不應如是。  不含食語，應當學。」

[1018b14]  或復至施主家，見羹菜少恐不充足，先請得  羹，以飯蓋覆更望多得。諸俗譏嫌。佛言：「不應  如是，不得以飯覆羹菜、不將羹菜覆飯更望
多得，應當學。」

[1018b18]  時有施主請苾芻食。其食過甜，十二眾即便  彈舌相告：「謂食大醋，或復過醋。」十二眾即便  [口*專]  [口*集]
相告，謂食大甜。或有施主，請二眾僧伽  食，其食過熱，十二眾即便呵氣，相告云：「食大  冷。」呵熱方食。或其食過冷，十二眾即便吹氣，
相告云：「食大熱。」吹氣方食。此等皆是倒說其  事故惱施主，佛言：「不應爾，應制學處：不彈舌  食、不  [口*專]  [口*集]
食、不呵氣食、不吹氣食，應當學。」

[1018b26]  或時六眾受請食時，以手爬散飯食，猶如鷄  鳥，或云：「食惡。」共相毀訾，或復以食填頰細細  取食、或復食時齧半留半、或復舒舌舐掠脣
口。佛言：「應制學處：不手散食、不毀訾食、不  填頰食、不齧半食、不舒舌食，應當學。」

[1018c02]  時有露形外道鄔波索迦，近生敬信歸佛法  僧，遂請佛就舍而食，行諸飲食及以  麨  團薄  餅蘿菔。是時六眾欲譏施主，便以  麨
團作窣  覩波像，上安蘿菔覆以薄餅，遂相告曰：「此  是惡趣中露形外道脯刺拏塔。」漸取食之，蘿  菔便倒，更相告曰：「此是露形外道作窣覩波，
今便崩倒。」施主見已息歸敬心。佛言：「應制學  處，不作窣覩波形食，應當學。」

[1018c10]  或時六眾受他請食，其美好者有餘著手中，  即便以舌重舐其手，鉢亦如是；或是振手、或  復振鉢，謂以鉢水振灑餘人，污彼衣服，見他
好衣生嫉妬故。佛言：「如是等皆不應作，應當  學。」

[1018c15]  時有施主飯食眾僧，報言：「聖者！多有好食，莫  多請  麨  。」六眾不信便多受  麨  ，後見好食欲棄  其  麨
，比座有一摩訶羅苾芻，四顧而望。  于  時  六眾苾芻便持  麨  團置彼鉢內，遂令溢滿不  暇受餘。佛言：「常看鉢食，應當學。」

[1018c20]  時有苾芻食時鉢滿，六眾傍觀共生輕慢，云：  「此摩訶羅能噉食。」佛言：「不輕慢心觀比坐鉢  中食，應當學。」

[1018c23]  時六眾苾芻，以不淨手捉淨水瓶，遂令諸蠅  競來附近，招致譏醜。佛言：「不以污手捉淨水  瓶，應當學。」

[1018c26]  時苾芻尼在江猪山，於菩提長者高樓上食，  以洗鉢水棄在好地，施主生嫌。佛言：「應制學  處，在白衣舍不棄洗鉢水，除問主人，應當學。」

[1018c29]  緣在室羅伐城。時有婆羅門孩兒遇病，有鄔  波索迦是彼知識，來告之曰：「孩子若病，宜往  僧處從諸苾芻乞鉢中水，令其洗沐必得平
善。」時婆羅門即往求水，見鄔波難陀從乞鉢  水。鄔波難陀便以殘  麨  餅，內置鉢水中而授  與彼。彼見雜水起穢惡心，作如是語：「我兒寧
死，誰能用此鄙惡之物而洗浴耶？」以事白佛，  佛言：「不應以此穢水持施於人，若人來乞鉢  水時，應淨洗鉢置清淨水，誦經中要頌阿利
沙伽他，呪之三遍授與彼人，或洗或飲能除  萬病。」  (阿利沙伽他者，謂是佛所說，頌出聖教中。若讀誦時有大威力，但是餘處令誦伽他者，皆此類也。即如河
池、井處、洗浴飲水之時、或暫於樹下偃息取涼而去、或止客舍、或入神堂蹈曼茶羅、踐佛塔影、或時己影障弊尊容、
或大眾散時、或入城聚落、或晨朝日暮禮拜尊儀、或每日食罷時、或灑掃塔廟，諸如此事，其類寔繫，皆須口誦
伽他，奉行獲福。若故心違慢，感得惡作之罪。但以東川法眾，此先不行故，因注言知聖教之有，在其伽他  者，即如頌曰：

「世間五欲樂，　　或復諸天樂；　　若比愛盡樂，　　千分不及一。　　由集能生苦，　　因苦復生集；  
八聖道能超，　　至妙涅盤處。　　所為布施者，　　必獲其義利；　　若為樂故施，　　後必得安樂。」

)

[1019a17]  佛言：「不得以殘食置鉢水中，應當學。」

[1019a17]  時有苾  芻，安鉢地上，下無儭替，招致譏醜，令疾損壞。  佛言：「應制學處，地上無替不應安鉢，應當學。」

[1019a20]  時有尼立洗鉢，失手墮地打破其鉢。佛言：「不  得立洗鉢，應當學。」

[1019a22]  時有尼於危險崖岸置鉢，佛言：「不應爾，不於  危險岸處置鉢，應當學。」

[1019a24]  河水急流逆以鉢  [戀-心+廾]  遂令鉢破，佛言：「不應爾，  不得逆流酌水，應當學。」

[1019a26]  十二眾尼，前人坐、自己立，為其說法。時有敬  信三寶婆羅門居士等譏訶。佛言：「不應爾，人  坐己立不為說法，應當學。」

[1019a29]  時有病人不能久立聽法，佛言：「若是病人坐  臥高下，於道非道及以車乘，著靴覆頭、冠花  瓔珞，持蓋刀仗并著甲冑等。若是病者，隨何
威儀為說無犯。非病不合。為制學處當如是  說：人坐、己立，不得為說法，除病，應當學。

[1019b05]  「人臥、己坐，不得為說法，除病，應當學。

[1019b05]  「人在高  座、己在下座，不得為說法，除病，應當學。

[1019b07]  「人在前行、己在後行，不得為說法，除病，應當  學。

[1019b09]  「人在道、己在非道，不得為說法，除病，應當學。

[1019b10]  「不為覆頭者、不為偏抄衣、不為雙抄衣、不  為叉腰者、不為拊肩者說法，除病，應當學。

[1019b12]  「不為乘象者、不為乘馬、不為乘輿、不為乘車  者說法，除病，應當學。

[1019b14]  「不為著屐靴鞋及履屨者說法，除病，應當學。

[1019b15]  「不為戴帽著冠及作佛頂髻，或纏頭或冠花  者說法，除病，應當學。

[1019b17]  「不為持蓋者說法，除病，應當學。」

[1019b18]  緣在劫比羅城。時吐羅難陀立大小便，諸俗  人見共作譏嫌。佛言：「不應爾，不立大小便，除  病，應當學。」

[1019b21]  時吐羅尼持己故衣，令浣衣人洗。彼不肯洗，  便起瞋心，於彼洗衣水中故放不淨。佛言：「不  應爾，不得水中大小便洟唾，除病，應當學。」

[1019b24]  緣在室羅伐城。時有施主請僧受食，時看寺  人怪其遲晚恐日時過，遂上高樹望彼歸來。  時有俗旅見而譏笑：「沙門釋子昇上高樹，與
俗何殊？」佛言：「不應爾，不上過人樹。」時有苾芻  尼，為繫染繩不敢昇樹，復有虎狼難至亦不  敢昇，因被殘害，佛言：「不得上過人樹，除為難  緣，應當學。」

七滅諍法

[1019c03]  攝頌曰：

現前并憶念、　　不癡與求罪、  
多人語自言、　　草掩除眾諍。

[1019c06]  佛告諸苾芻尼：「有七滅諍法，應當修學。

「應與現前毘奈耶，　　當與現前毘奈耶。  
應與憶念毘奈耶，　　當與憶念毘奈耶。  
應與不癡毘奈耶，　　當與不癡毘奈耶。  
應與求罪自性毘奈耶，  
當與求罪自性毘奈耶。  
應與多人語毘奈耶，　　當與多人語毘奈耶。  
應與自言毘奈耶，　　當與自言毘奈耶。  
應與草掩毘奈耶，　　當與草掩毘奈耶。」

[1019c15]  若有諍事起，當以此七法，順大師教，如法如  律而殄滅之。

「忍是勤中上，　　能得涅槃處；  
出家惱他人，　　不名沙門尼。」

[1019c19]  此是毘鉢尸如來等正覺說是戒經。

「明眼避險途，　　能至安隱處；  
智者於生界，　　能遠離諸惡。」

[1019c22]  此是尸棄如來等正覺說是戒經。

「不毀亦不害，　　善護於戒經；  
飲食知止足，　　受用下臥具；  
勤修增上定，　　此是諸佛教。」

[1019c26]  此是毘舍浮如來等正覺說是戒經。

「譬如蜂採花，　　不壞色與香；  
但取其味去，　　尼入聚落然。」

[1019c29]  此是俱留孫如來等正覺說是戒經。

「不違逆他人，　　不觀作不作；  
但自觀身行，　　若正若不正。」

[1020a03]  此是羯諾迦如來等正覺說是戒經。

「勿著於定心，　　勤修寂靜處；  
能救者無憂，　　常令念不失；  
若人能惠施，　　福增怨自息；  
修善除眾惡，　　惑盡至涅槃。」

[1020a08]  此是迦攝波如來等正覺說是戒經。

「一切惡莫作，　　一切善應修；  
遍調於自心，　　是則諸佛教。  
護身為善哉，　　能護語亦善；  
護意為善哉，　　盡護最為善。  
尼若護一切，　　能解脫眾苦；  
善護於口言，　　亦善護於意。  
身不作諸惡，　　常淨三種業；  
是則能隨順，　　大仙所行道。」

[1020a17]  此是釋迦如來等正覺說是戒經。

毘鉢尸式棄，　　毘舍俱留孫，  
羯諾迦牟尼，　　迦葉釋迦尊，  
如是天中天，　　無上調御者。  
七佛皆雄猛，　　能救護世間，  
具足大名稱，　　咸說此戒法。  
諸佛及弟子，　　咸共尊敬戒，  
恭敬戒經故，　　獲得無上果。  
汝當求出離，　　於佛教勤修，  
降伏生死軍，　　如象摧草舍。  
於此法律中，　　常為不放逸，  
能竭煩惱海，　　當盡苦邊際。  
所為說戒經，　　廣釋戒要義，  
當共尊敬戒，　　如犛牛愛尾。  
我已說戒經，　　眾僧長淨竟，  
福利諸有情，　　皆共成佛道。

根本說一切有部苾芻尼毘奈耶卷第二十

[1020b05]  此卷十九張，第二十行：污手捉淨水之下，  丹本有「瓶應當學。」  (乃至)  佛言：「不等。」凡五十九行
文，國本、宋本並無者食撿，若無彼文則文義  斷絕。又違前略攝頌云：「俗舍善容儀、護鉢除  病人。」之言，遂令眾學闕二十餘法，故今依丹  足之。

* * *

【經文資訊】大正藏第 23 冊 No. 1443 根本說一切有部苾芻尼毘奈耶  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
