大方廣如來祕密藏經卷下


失譯人名附三秦錄

[0841c18]  「善男子！菩薩有四障法，應當覺知。何等四？毀  謗正法、祕悋惜法、懷增上慢、修無色定。是為  四。」而說頌曰：

「菩提心有四，　　說示名障礙；  
菩薩應覺知，　　應數數遠離。  
毀謗於正法，　　多聞懷悋惜；  
增上慢貢高，　　不善起禪定。  
是故護正法，　　聞已廣流布；  
捨慢無貢高，　　遠離不禪定。

[0841c27]  「善男子！菩薩有四法，所造速疾。何等四？所作  以智不以憍慢；所有善根迴向菩提不趣下  乘；一切諸趣不生染著，若生染著一向專為
化於眾生；晝夜三時常修三分，滅過惡業、未  來不造。是為四。」而說頌曰：

「所造以智不以慢，　　迴善上道非下乘；  
慧者不信於諸有，　　發心為利諸眾生。  
晝日三時夜亦爾！　　三分悔過滅先惡；  
不造眾惡集諸善，　　慧者如是集善業。

[0842a07]  「善男子！菩薩有四法極好。何等四？不自稱  舉、不輕於他、遠離諸惡、捨除諸慢。是為四。」  而說頌曰：

「不自稱舉不輕他，　　所造諸惡悔不作；  
不生憍慢及慢慢，　　其心端直修善行。

[0842a12]  「善男子！菩薩有二法，端直速疾。何等二？若有  所問如實而答、先所見事無所覆藏。是為二。」  而說頌曰：

「如問而演說，　　不藏先所見；  
寧捨於身命，　　終不說妄語。  
正直於是法，　　是為賢善根；  
彼得於質直，　　疾覺勝菩提。

[0842a19]  「善男子！菩薩有二法，無有諂偽。何等二？雖多  獲利不欲歎德、不得利養不自稱舉。是為  二。」而說頌曰：

「雖多獲利養，　　不歎示己德；  
大智所不欲，　　是不諂者得。  
設不得利養，　　此是我本業；  
不欲他有過，　　勿令彼業熟。

[0842a26]  「善男子！菩薩有二法，不望他報。何等二？我應  當利一切眾生，非諸眾生而利於我；我當覺  知而為菩提。是為二。」而說頌曰：

「我應利眾生，　　我荷擔彼等；  
我求無為道，　　不觀望他報。  
我不求有為，　　我求無為道；  
我攝護世間，　　不望報得道。

[0842b04]  「善男子！菩薩有二法，作於不作。何等二？不知  恩者而常供給、於知恩者作於重任。是為二。」  而說頌曰：

「不知恩眾生，　　於彼不望報；  
諸陰、界、入等，　　皆為作菩提。

[0842b09]  「善男子！菩薩有二法，是所應處。何等二？常值  諸佛、亦常值遇菩薩乘者。是為二。」而說頌曰：

「二種所應處，　　是處增名稱；  
得值諸如來，　　菩薩所識知。

[0842b13]  「善男子！菩薩有二法所不應修。何等二？不  與願行聲聞乘者而共同止；不驚畏諸有，獨  處宴默。是為二。」而說頌曰：

「不與修行者，　　而共同止住；  
不驚畏諸趣，　　依止宴寂處。

[0842b18]  「善男子！是名初入如來密藏根本句也。菩薩  若入是初根本句，是菩薩能成就如來祕密  藏法。」

[0842b20]  世尊說入如來密藏初句法時，六萬眾  生及天與人發於無上正真道心，十千菩薩  得無生法忍，五百比丘不受諸法、永盡諸漏、  心得解脫。

[0842b23]  時此三千大千世界，六種震動大  光普照，人天伎樂不鼓自鳴，人、天、阿修羅等，  同聲三唱作如是言：「其有眾生得聞於是如
來密藏法快得善利，若有書寫、受持、讀誦，如  說修行，是等眾生皆當不失如是如來祕密  藏法。」

[0842b29]  爾時無量志莊嚴王菩薩聞是如來密藏法  已，即作是念：「我今當以何等供具供養如來、  應供、正遍覺？」復作是念：「外物易捨、內事難捨，
我今當以自身奉供如來世尊！」即昇虛空而  說偈言：

「我今奉獨覺，　　以自身供養；  
以此無上捨，　　願令如導師。  
財供二足尊，　　此事不為難；  
云何為希有？　　所謂身供養。  
我今供無等，　　自身奉遍眼；  
為世人天供，　　如大智師子。」

[0842c11]  爾時無量志莊嚴王菩薩即便放身投如來  上。當于爾時，以佛神力，未曾有華——異華異色，  甚為鮮淨極妙端嚴——散如來上。是菩薩身又
不墜地亦不現空，此諸華等至佛身上，即復  還踊住虛空中，成大華蓋覆四天下。是華蓋  中垂懸華貫出大光明，是光明中現妙蓮華，
是蓮華上有菩薩坐，如無量志莊嚴王。是菩  薩等從華臺起，頂禮佛足同聲請言：「唯願世  尊！說如來祕密藏法，無令斷絕，及護如來密  藏眷屬。」

[0842c21]  爾時大德摩訶迦葉生希有心歎未曾有，白  言：「世尊！是無量志莊嚴王菩薩以身莊嚴供  養如來，以身供養於如來已，現是菩薩諸莊
嚴事。世尊！願令一切諸眾生等得於如是莊  嚴之身，願使如來常壽住世。世尊！我等今者  快得大利，乃得見是善大丈夫聞其說法」。

[0842c26]  爾  時佛告摩訶迦葉：「汝今見是無量志莊嚴王  菩薩不？」

[0842c28]  「已見，世尊！」

[0842c28]  「迦葉！是善男子！於恒河沙  等佛所，恒得諮請如是如來祕密藏法；賢劫  諸佛所，亦當請問如是如來祕密藏法。」

[0843a02]  爾時大德摩訶迦葉復白佛言：「善哉世尊！  唯願敷演，說是如來祕密藏法，如此菩薩所  啟請者！」

[0843a04]  爾時世尊告大迦葉：「汝今善聽！如來  密藏少許法分。何以故？若於一劫演說此法，  不可窮盡。」

[0843a06]  迦葉白言：「如是。世尊！」爾時迦葉及  諸大眾受教而聽。

[0843a07]  佛言：「迦葉！於意云何？汝謂  我行菩薩道時，所捨手足、頭目、耳鼻、皮肉、骨  髓、血及妻子，略說乃至一切財物，處處遍惱
於菩薩者，是諸眾生不墮地獄、畜生、餓鬼及  諸惡趣。何以故？本菩薩時志意淨故，及大誓  願淨戒聚故，於諸眾生大悲純至及堅忍故。
以大慈故、大功德法故、牢強精進定向大乘  故、自心淨故、大願豐饒故、不嬉自樂故。其  有眾生觸嬈菩薩毀罵之者，菩薩德故不墮
惡道。迦葉！我今引喻以明斯義。迦葉！猶如病  人，良醫授藥，而是病人毀罵是藥及與良醫，  先毀已後乃服此藥。迦葉！汝意云何？藥以
罵故不為藥耶？病不除耶？」

[0843a19]  「不也。世尊！雖復毀  罵，不失藥勢而能除病。」

[0843a20]  「如是迦葉！菩薩如彼  藥及良醫，雖不恭敬種種觸惱，然是菩薩純  淨志意無有缺減。迦葉！如大寶珠眾德所成，
其性純淨除諸瑕穢。若有人天毀罵是寶而  不恭敬。迦葉！於意云何？是大寶珠畏毀罵故  失寶力耶？」

[0843a25]  「不也。世尊！」

[0843a25]  佛言：「迦葉！是淨寶珠猶  彼菩薩志意清淨，一切眾生雖不恭敬，所有  功德無有折減。迦葉！如大油燈，假令人天而
毀罵之，以毀罵故便闇冥耶？」

[0843a28]  「不也。世尊！」

[0843a29]  佛言：「迦葉！菩薩志意純淨如是，雖復觸惱不  失其性。迦葉！以是事故當知眾生雖有觸嬈  於菩薩者，不墮惡道。何以故？由是菩薩本願
淨故，所願皆成。」

[0843b03]  爾時大德摩訶迦葉白言：「世  尊！如我解佛所說義趣，若於如來起不善業，  是眾生等亦復不畏墮於惡道？」

[0843b05]  佛言：「如是迦  葉！若有眾生於大悲如來生信敬心、解入進  趣，若佛現在、若滅度後，若有奉施如來及塔，
若幢幡蓋、華鬘塗香及與末香，若寶、若衣及  諸飲食，隨於種種所有諸物；若取、若食，若自  取、若教取，迦葉！我說是人無有所犯。迦葉！貧
為最苦，不恭敬故、作劫奪故、無畏懼故、不信  敬故、不解業故、不慮報故、以貪求故、難調伏  故、貪瞋癡故、無慚愧故、兇橫惡故，不思如來
有大慈悲，不信如來多利眾生，取如來塔物  乃至一線，若自取、若使人取，我說是人不名  少犯，我不說彼不墮惡道。迦葉！若有眾生於
如來物及佛塔物，若自取、若教人取，如來今  者悉知是人、悉見是人，當墮惡趣；又以此緣  當得斷結。何以故？是人心行為佛護故。迦葉！
若於如來、若如來塔，生心緣念，乃至起於少  許悔心，迦葉！是眾生心自當改悔，以緣如  來生悔心故，背棄生死一切之罪，結使微
緩。迦葉！假有人天墜墮于地，墮大地已還依  大地而得起住。如是迦葉！是眾生等於如來  所，生不善故墮在惡道，墮惡道已還緣如來
速得出離。云何名為緣於如來？於如來所生  慇重心」。

[0843b27]  爾時大德迦葉白言：「世尊！是人以是  惡賊之心，若能生心緣念如來尚得大利，況  淨心者？」

[0843c01]  佛言：「迦葉！如汝所言，若有眾生起念如來、思  憶如來、觀緣如來，是等一切悉皆當得涅槃  果證。」

[0843c03]  「大德！」迦葉白言：「世尊！如我解知佛所說  義，寧於如來起不善業，非於外道邪見者所  施作供養。何以故？若如來所起不善業，當有
悔心，究竟必得至於涅槃；隨外道見，當墮地  獄、餓鬼、畜生。」

[0843c08]  佛言：「迦葉！如汝所言。迦葉！設有人天罵赤栴  檀，以手打搥速撩棄地。迦葉！於意云何？如  是人者有何等香？」

[0843c10]  迦葉白言：「而是人者有栴  檀香。」

[0843c11]  「如是迦葉！若有眾生眼見、耳聞及口宣  說於如來者，當知是人有解脫香。迦葉！有人  執把於糞污已，以諸伎樂一切眾華而供養
之，如是人者有何等香？」

[0843c14]  迦葉白言：「世尊！是人  唯有糞穢臭惡。」

[0843c15]  「如是迦葉！其有親近恭敬供  養諸外道者，當知是人亦復如是！有諸見畏，  地獄、畜生、餓鬼等畏。迦葉！若善男子、善女人
信於如來有大慈悲，慇重敬信除慢不憍，無  有貪瞋及與愚癡，意志決定解知業報，質直  無諂無有幻偽，於如來所得淨信心，諸根無
貪無有諂曲，志意不壞淨信成就，信佛大悲  多利眾生，信佛本行信於如來，不捨一切諸  眾生等。有如是心有如是意，設乏於食病藥
所須，未得道果未入正位，若得所須，能得道  果入於正位，若其不得飢渴羸劣，不能修善  不得道果。是人若取如來佛物，衣服、飲食、病
藥所須自服食之。迦葉！我不說是有惡道果。  迦葉！是名如來祕密藏法。應當密持善好守  護，不應在彼見著者前開示演說，勿令是人  重增所見。

[0844a02]  「迦葉！云何為解？謂解如來說一切法。云何為  縛？迦葉！所言縛者，所謂貪著。云何為解？謂不  貪著，不分別二。迦葉！我今不說是無著者名
之為犯。何以故？迦葉！羸劣煩惱從虛妄生。迦  葉！若其不實不以生故，名之為實。迦葉！我  今引喻為示不實妄想事故。迦葉！猶如人天
持芥子火吹令增長，漸燒諸物成大火聚。如  是迦葉！愚小凡夫起少不正思惟妄念，堅著  諸見隨所妄想，隨是諸處增長結使。迦葉！若
有火聚如須彌山無有所依。迦葉！於意云何？  而是火者，為當增長，為當漸滅？」

[0844a12]  迦葉白言：  「是火當滅，更不增長。」

[0844a13]  佛言：「迦葉！不實妄想諸  煩惱等，若更不起，若更不著、更不妄想、更不  嬉樂、更不分別，此當漸滅而不增長。迦葉！
以是事故，應當解知羸劣不實妄想煩惱是  不真實。迦葉！猶如有人至毒家舍，竟不服毒，  自生驚怖受大苦痛發聲大呼：『我今遇毒，
我今遇毒。』有善良醫持不實藥，令是病人  除不實病得離眾苦。迦葉！於意云何？若是  良醫持於實藥與是人者，是人活不？」

[0844a21]  「不也。世  尊！是人實不服食於毒，自生毒想，須不實  藥以療治之。」

[0844a23]  佛言：「如是迦葉！諸小凡夫為  於不實煩惱所惱，是故如來說不實法。」

[0844a24]  爾  時迦葉白言：「世尊！如來說法不真實耶？」

[0844a25]  佛  言：「迦葉！汝所解說，為是真實、為不真實？」

[0844a27]  迦葉白言：「我所解說無有真實。何以故？世  尊！所有貪欲以不淨對、瞋恚慈對、癡因  緣對。世尊！若不淨是實則不能除不實貪
欲，亦非貪欲生不淨觀。若愚癡是實，起  愚癡已非因緣對，亦非因緣能除愚癡。是故  世尊！一切結使及斷結法，二俱不實，無物、無
定、無有成就。是故不實諸煩惱等，習近不實  便得除去。世尊！結使無去。何以故？若有除去  則為有去，若已有去則便有來。是故世尊！一
切結使無去無來，是故知諸一切有為，無來  無去，名離煩惱。」

[0844b08]  佛言：「迦葉！此如來密藏，說一  切法本性清淨。」

[0844b09]  爾時大德摩訶迦葉白言：「世  尊！是十惡道如佛所說，其性無垢本性淨耶？」

[0844b11]  佛言：「如是如是。迦葉！何以故？無有自在而  犯於殺；無可親信而犯於盜；非無主無護而  犯邪婬；非為護他而犯妄語；非為調伏而犯
惡口；非為破壞外道邪增  (恐慢)  而犯兩舌；無  隨應器而犯綺語；無麁惡教而犯瞋恚；無有  希望增上善根名之為貪；無有將護自在者
意少不正言而犯邪見。迦葉！是十惡道若不  堅著，我不說彼名之有過。迦葉！是十惡道若  不堅著，名為不犯。如是迦葉！一切煩惱若不
堅著，我說無犯。迦葉！諸不著者，名曰離見。」

[0844b21]  迦葉白言：「世尊！十惡業道何者最重？」

[0844b21]  佛言：「迦  葉！是十惡業道，殺及邪見，名為最重。迦葉！隨  在在處諸惡不善，若不堅住、若不堅執、若不
堅著，一切我說名為不犯。迦葉！若少不善，若  其堅住、堅執、堅著，一切我說名之為犯。迦葉！  五無間罪，若不堅住、堅執、堅著，生於見者，我
不說彼名曰為犯，況復餘小不善業道？迦葉！  我不以不善法而得菩提；亦不以善法而得  菩提。迦葉！若以不善得於菩提，諸小凡夫亦
得菩提；若以善法得菩提者，一切被燒草木  叢林應還生長。迦葉！我今問汝，如來云何得  於菩提？」

[0844c03]  迦葉白言：「佛是法本，世尊是眼，世尊  是依，如世尊說當共奉行。」

[0844c04]  佛言：「迦葉！解知煩  惱從因緣生，名得菩提。迦葉！云何為解知從  因緣所生煩惱？解知是無自性起法、是無生
法，如是解知名得菩提。迦葉！但假名字名得  菩提，而是菩提不以文字言說而得。若無文  字、無言無說、無得菩提，是第一義。迦葉！如
汝所問：『十惡業道何者為重？』迦葉！如人有父  得緣覺道，子斷父命，名殺中重；奪三寶物，名  盜中重；若復有人其母出家得羅漢道，共為
不淨，是婬中重；若以不實謗毀如來，是妄語  中重；若兩舌語壞賢聖僧，是兩舌中重；若罵  聖人，是惡口中重；言說壞亂求法之人，是綺
語中重；若五逆初業，是瞋恚中重；若欲劫奪  持淨戒人物，是貪中重、邪見中重，謂之邊見。  迦葉！此十惡道，是為最重。迦葉！如來知是十
惡業是為最重。迦葉！若有一人具是十惡，迦  葉！是惡眾生若解知如來說因緣法，是中無  有眾生、壽命，無人、無丈夫、無我、無年少、無作
業者、無受者起者；無知者見者、無福伽羅；無  生、無滅、無行，是為盡法，無染無著，無善不善，  本性清淨。一切諸法本性常淨，解知信入，迦
葉！我不說彼趣向惡道，無惡道果。何以故？迦  葉！法無積聚，法無集無惱。迦葉！一切諸法生  滅不住，因緣和合而得生起，起已還滅。迦葉！
若心生滅，一切結使亦生已滅；若如是解，無  犯犯處。迦葉！若犯有住，無有是處。迦葉！如百  千歲極大闇室不然燈明，是極闇室無門窓
牖，乃至無有如針鼻孔日月珠火，所有光明  無能得入。迦葉！若闇室中然火燈明，是闇頗  能作如是說：『我百千歲住，今不應去？』」

[0845a04]  迦葉白  言：「不也。世尊！當然燈時，是闇已去。」

[0845a06]  佛言：「如是迦葉！百千萬劫所造業障，信如來  語、解知緣法，修觀察行、修於定慧，觀無我、無
命、無人、無丈夫等，我說是人名為無犯、無處、  無集。迦葉！以是事故，當知羸劣諸煩惱等，智  慧燈照勢不能住。

[0845a11]  「迦葉！是說如來密藏住處無上，大師子吼轉  淨法輪，天、人、魔、梵所不能轉。迦葉！若有眾生  信是如來祕密藏法，如是受持如是觀察，彼
當如是大師子吼。」

[0845a14]  是時大德阿難白言：「世尊！  是無量志莊嚴王菩薩自以其身供養如來，  當以何身覺菩提道？」

[0845a16]  時華臺中諸菩薩等，問  阿難言：「於意云何？可以身覺於菩提耶？阿難！  勿作斯觀（當以身心覺於菩提）。」

[0845a18]  阿難報言：「諸  善丈夫！若非身心覺於菩提，當用何等而覺  菩提？」

[0845a20]  諸菩薩言：「大德阿難！身之實性是菩提  實性，菩提實性是心實性，心之實性即是一  切法之實性，覺是一切諸實性，故名覺菩提。」

[0845a23]  時諸華臺所有菩薩，頂禮佛足說如是言：「世  尊！我等若至此大地時，是無量志莊嚴王菩  薩乃當得成阿耨多羅三藐三菩提。」

[0845a25]  是時阿  難白言：「世尊！是諸華臺眾菩薩等，幾時當  至於此大地？」

[0845a28]  佛告阿難：「是諸菩薩於下方界分恒河沙等  諸佛如來所，諮受請問於是如來祕密藏法，  聞已解義。」

[0845b01]  阿難白言：「世尊！是無量志莊嚴王  菩薩，幾時當成阿耨多羅三藐三菩提？」

[0845b02]  佛告  阿難：「是賢劫中千佛已出當出，阿難！最後如  來號名盧志。阿難！盧志如來、應、正遍覺諸聲
聞眾，多先諸佛所有聲聞僧。阿難！是盧志如  來乃當授是無量志莊嚴王菩薩無上道記，  云：『無量志莊嚴王菩薩過九十八劫，當得成
佛，號莊嚴王，亦於是界得無上道。』是莊嚴王  如來坐此地時，是華臺中諸菩薩等爾乃至  地，復當聞此如來密藏法。阿難！爾時是莊嚴
王如來世界，名作無量功德莊嚴。阿難！一切  欲界諸天宮殿，等彼莊嚴王佛國土中一寶  臺耳！是娑婆界，爾時當名妙好色土。阿難！莊
嚴王如來壽命百劫，佛滅度後正法住世滿  足十劫，純菩薩僧。」

[0845b15]  說是莊嚴王如來記已，佛  土華蓋便沒不現，無量志莊嚴王菩薩現佛  前住。

[0845b17]  是時阿難白言：「世尊！護持此法令得久  住，於閻浮提增廣流布，令善丈夫能持如來  密藏法者，成滿功德手得是法？」

[0845b19]  爾時世尊告  阿難言：「假令四大變易其性，終不令是善丈  夫等不聞是法而取命終。阿難！若有書寫受
持讀誦，當知是人即是如來所持。阿難！若  有人能右手執持恒沙佛界滿中七寶，左手  復持恒沙世界滿中七寶，若晝三時、夜三時
持用布施，是人不懈經恒沙劫，阿難！是布施  功德；若有書寫、受持、讀誦是經典者，所得功  德復過於是！是故阿難！汝今受持、讀誦是經，
令諸法器普得聞知，是諸人等則為受持如  來祕密藏法。」

[0845b29]  佛說此經已，無量志莊嚴王菩  薩，大德阿難、大德迦葉，一切大眾，天、人、阿修  羅等，聞佛所說，皆大歡喜。

大方廣如來祕密藏經卷下

* * *

【經文資訊】大正藏第 17 冊 No. 0821 大方廣如來祕密藏經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
