大乘百法明門論疏卷上
大慈恩寺沙門大乘光撰

[0052c28]  將欲造文，略以三門分別：第一、明造論意，第  二、釋題目，第三、隨文解釋。

[0052c29]  第一、明造論意者，  尋夫三界有情，五趣漂溺，循環不息，輪迴無  替者，莫不以斷常空有紛糺于懷，所以菩薩
降生垂範利物，為除空有兩執，故開空有二  門，前明百法有體，為遣執空，後明人法二空，  為除有見。所以有體，世諦非無，所以言空，真
諦何有？隨病說藥，病息藥亡，執藥成病，悟病  成藥，非空非有，即有即空，既絕百非，又亡四  句。然因詮顯旨，故假論以明，既不說而說，亦
聽無所聽，論之興也，其在茲乎！此即第一明  造論意。

[0053a10]  第二釋題目，言《大乘百法明門論》本  事分中略錄名數者，大是遮小得名，乘以運  載為義。此言大乘，遮詮立號，非是直詮。言遮
詮者，簡小乘故，名曰遮詮。十十名百，廣如後  釋。持自性故，名之為法。明者是慧，與明為門，  故曰明門。問答往還，稱之為論。言〈本事分〉中
者，即《百法明門論．本事分》中也。〈本事分〉中文  繁浩博，此論文略故言略錄，非義略也。目召  諸法，稱之曰名，一十百千名之為數，故言《大
乘百法明門論．本事分》中略錄名數。此即第  二釋其題目。

[0053a20]  第三隨文解釋者，就此文中，義  別不同，分為三段：第一、引經標宗，第二、尋經  起問，第三、依問為通。

[0053a23]  論云：「如世尊言：『一切法無我』」者。

[0053a23]  解云：「此初  第一、引經標宗，明法無我。如佛世尊諸經，  皆說一切法中都無有我。故今舉教標以為  宗。」

[0053a27]  論云：「何等一切法？云何為無我」者。

[0053a27]  解云：「自  下第二、依經起問。既引聖言『諸法無我』，未知  何者是一切法？云何為無我？」

[0053b01]  論云：「一切法等」者。

[0053b01]  解云：「自下第三、依問為  通。就答文中有二，初答前問，第二、言無我者  以下答後問。此言一切法者，略有五種等者，
此答初問。就初答中有三：第一、牒前問舉數  列名，第二、廢立五法前後次第，第三、別釋五  法。就初有二：一、舉數，二、列名，此即第一、牒章  舉數。」

[0053b08]  論云：「一者、心法，二者、心所有法，三者、色法，四者、  心不相應行法，五者、無為法」者。

[0053b09]  此即第二、列  五法名。

[0053b11]  論云：「一切最勝故」者。

[0053b11]  解云：「自下第二、廢立  五法前後次第。

[0053b12]  「問：『何故第一明其心法？』

[0053b12]  「一切  法中，心法最勝，是故經言：『心淨故眾生淨，  心染故眾生染。』由此心故，或著生死、或證涅
槃，以勝用強，是故第一明其心法。」

[0053b16]  論云：「與此相應故」者。

[0053b16]  解云：「何故第二明其  心所有法？謂此心法常與心王同依、同緣及  與同時；若約小乘，更有同行，今依大乘，心法
與王不同其行。所以者何？由心法等與王行  相各各不同，如緣青色，心王自變，心法自變，  是故不同。此之心法與其心王，各緣諸境，一
時相應，心起即起、心無即無，如王左右不離  於王，心數相應亦復如是。」

[0053b24]  論云：「二所現影故」者。

[0053b24]  解云：「何故第三明其  色法？謂此色法不能別起，依心及所數之所  變生，是彼二法所現影故，是故第三明其色  法。」

[0053b28]  論云：「三位差別故」者。

[0053b28]  解云：「何故第四明心  不相應？謂不相應無別有體，總是假立，於前  色心、及心所有法三法之上分位差別，假施
設有，是故第四明心不相應。」

[0053c03]  論云：「四所顯示故」等。

[0053c03]  解云：「何故第五明其  無為？無為之法，相難了知，若不約法以明，何  能顯示？故能依色、心、心所有法、不相應行四
法之上顯示無為，是故第五明無為法。」

[0053c07]  論云：「第一心法」者。

[0053c07]  解云：「自下第三，別解五  法。於中有五：第一、解心法，第二、解心所有法，  第三、解色法，第四、解心不相應行法，第五、解
無為法。就第一解心法中有三：一、牒章，二、舉  數，三、列名。此即第一牒章。」

[0053c12]  論云：「略有八種」者。

[0053c12]  舉數。

[0053c13]  論云：「一、眼識，二、耳識，三、鼻識，四、舌識，五、身識，六、  意識，七、末那識，八、阿賴耶識」者。

[0053c14]  解云：「自下  第三列名，眼識、眼根。識能了別，謂此之識依  於眼根了別色塵，識從所依，名為眼識。如眼
識既然，耳、鼻、舌、身及與意識，隨義應知。七、末  那者，末那梵音，此翻為意，意以思量為義，此  即隨義立名。八、阿賴耶識者，阿賴耶識，西國
梵音，此翻為藏，亦名為宅。宅即攝持諸法，藏  即貯積無遺，藏宅之名，此皆從義立名。上來  第一略釋其名，今復略以五門料簡八識。第
一、緣境分別，第二、四緣分別，第三、四界分別，  第四、重數分別，第五、三性分別。

[0053c24]  「第一緣境分  別者，就緣境中有二：初約因位辨，次約果位  辨。初因位辨者，眼等五識所緣境界，西方諸
師有其兩釋。第一釋云：『眼等五識，唯緣實塵，  不緣於假。所以者何？眼等五識緣證量塵，不  待名言，不待此餘根境，由長短等諸餘假色，
要待名言，及待此餘根境，是故不緣長等假  色。』」

[0054a02]  問曰：「五塵之中，何者是實？何者是假？」

[0054a02]  解云：  「色塵之中，青、黃、赤、白四種是實，餘並是假；聲  塵之中，因執受大種聲、因不執受大種聲、因
執受不執受大種聲，此三是實，餘並是假；香  塵之中，好香、惡香、平等香，此三是實，餘並是  假；味塵之中，苦、酢、甘、辛、鹹、淡，此六是實，餘並
悉假有；觸塵之中，地、水、火、風，四種是實，餘並  是假有。」

[0054a09]  問曰：「眼等五識既不緣假，何故諸論  色塵之中說有長等假色，乃至觸塵之中說有  滑等假觸？」

[0054a11]  解云：「所以色塵之中說有假色，乃  至觸塵之中說有假觸者，此文但據攝假從  實，是故合說；據實不緣。」

[0054a13]  問曰：「若不緣者，猶  如陰夜遠望樹林，唯見長等，不見青黃，云何  眼識不緣其假？」

[0054a15]  解云：「此亦得緣青黃實色，陰  夜遠望青、黃、赤、白，雖非分明了了至觸而見，  然亦得緣，是故唯緣青等實色，不緣於假。」

[0054a17]  問  曰：「長等假色，眼識不緣，此諸假色，何色中攝？」  答曰：「當知此諸假色法處之中，遍計所起色  攝。」

[0054a20]  問曰：「忿等諸惑是貪上假，則皆法處中攝，  何故長等假色是青等上假，非色處中收？」

[0054a21]  解  云：「忿貪俱意緣，是故法處攝，長等非眼見，故  非色處收。如色塵中作此分別，乃至觸塵分別  隨義應知。

[0054a24]  「又一釋云：『眼等五識，假實並緣。若  緣於假，必緣其實，緣實之時，不緣於假。所以  者何？假依實有，緣假之時，其必緣實；實不依
假，緣實之時，不緣於假。』此家所說諸假法等，  非法處中遍計性攝。如長等假色，即色處中  收，乃至觸塵之中滑等假，觸處中攝，第六意
識緣一切法，如其所應隨義應知。

[0054a30]  「第七末那  緣境，西方諸德亦有兩釋。一釋云：『末那緣阿  賴耶識見分為我，緣阿賴耶識相分為其我  所。』」

[0054b03]  問曰：「何一心執阿賴耶識見分為我，復執  阿賴耶識相分為其我所？」

[0054b04]  解云：「且如眼識，一  時尚緣青等種種諸色，一心所緣我、我所，此亦  何過？」

[0054b06]  問曰：「諸論並云：『末那執阿賴耶識為我、  我所』，不言執其相分。何故今者乃言執其相  分以為我所？」

[0054b08]  解云：「當知此相不離於見，所以  諸論並言緣阿賴耶識為我、我所，此亦無過。

[0054b10]  「又一釋云：『末那執阿賴耶識為我、我所。』」

[0054b10]  問曰：  「執阿賴耶識為我，云何復執為其我所？」

[0054b11]  解云：  「謂此末那先執阿賴耶識為我，後復執此所  計之我是我家所有，故名我所。」

[0054b13]  問曰：「若執  阿賴耶識相分為我所者，此有何過？」

[0054b14]  解云：「諸  論中但言執阿賴耶識為我、我所，不言執其相  分是其我所。末那直執阿賴耶識為我、我所，
何能復更外執相分以為我所？於義不可。是  故不緣第八阿賴耶識，緣於種子五根、五塵。」

[0054b19]  問曰：「何故不緣六、七等識？」

[0054b19]  解云：「阿賴耶識緣  任運境，六、七等識非任運境，是故不緣。」

[0054b20]  問曰：  「何故第六識得緣諸識？」

[0054b21]  解云：「第六識分別用  強，是故得緣，第八識無此分別，是故不緣。此  即第一約因位辨也。

[0054b23]  「第二、約果位辨者，若至  果位，眼等諸識皆緣諸法。

[0054b24]  「第二、四緣分別者，  阿賴耶識當體自望，若約麁言但有三緣，約  細言之具四緣。約麁言之具三緣者：種子望現
行得作因緣，前心滅、後心生得作等無間緣，  不相障礙故得有增上緣；阿賴耶識前後不  相緣故，無所緣緣。若約細言之亦有所緣緣，
謂一心起時有其四分，所謂相分、見分、自證  分、證自證分，此四分中有前後相緣，故得有  所緣緣。

[0054c03]  「阿賴耶識望末那得有二緣：阿賴耶  識生現行末那故得有因緣，不相障礙故得有  增上緣；不由阿賴耶識滅故末那得生，無
等無間緣，阿賴耶識不能緣末那故，無所緣  緣。

[0054c07]  「阿賴耶識望第六識得有二緣：阿賴耶識  生現行六識故得有因緣，不相障礙故得有  增上緣；不由阿賴耶識滅故第六識得生，
無等無間緣。阿賴耶識不能緣六識為境故，  無所緣緣。

[0054c11]  「阿賴耶識望五識有二緣：阿賴耶  識生現行五識故得有因緣，不相障礙故有  增上緣；不由阿賴耶識滅故五識得生，無
等無間緣，阿賴耶識不能緣五識故，無所緣  緣。

[0054c15]  「第七末那當體自望，若約麁言之有二緣，  若約細言之有三緣。約麁言之有二緣者：前  念與後念為次第緣，不相障礙有增上緣。
約細言之有三緣：二緣者如前，更加所緣緣，  謂一心中有其四分，前後相緣故有所緣緣。  此之四分如前已說，不煩重列。

[0054c20]  「末那望阿  賴耶識得有三緣：謂末那熏阿賴耶識故得  有因緣，末那緣阿賴耶識得有所緣緣，不相  障礙故得有增上緣；不由末那滅故阿賴耶
識生，故無等無間緣。

[0054c24]  「末那望第六識得有一  緣，謂不相障礙故得有增上緣；不由末那滅  故第六識生，故無等無間緣。末那不熏第六
識故無因緣，末那不能緣六識為境故無所  緣緣。

[0054c28]  「末那望五識得有一緣，謂不相障礙故  有增上緣；末那不熏五識故無因緣，不由末  那滅五識生故，無等無間緣，末那不能緣五
識為境故，無所緣緣。

[0055a02]  「第六意識當體自望得  有三緣：謂前後相緣故有所緣緣，前心有開  闢義故有等無間緣，不相障礙故有增上緣；
從阿賴耶識種子生故，無因緣。

[0055a05]  「第六識望阿  賴耶識得有三緣：熏阿賴耶識故有因緣，緣  阿賴耶識為境故得有所緣緣，不相障礙故
得有增上緣；不由第六識滅故阿賴耶識生，  故無等無間緣。

[0055a09]  「第六識望末那有二緣：謂緣  末那為境故得有所緣緣，不相障礙故得有  增上緣；不熏末那故無因緣，不由第六識滅
故末那生，故無等無間緣。

[0055a12]  「第六識望五識得  有三緣：謂緣五識為境故得有所緣緣，由有  開闢義故有等無間緣，不相障礙故得有增  上緣；不能熏五識故，無因緣。

[0055a15]  「五識當體自望，  若約麁言之有一緣，若約細言之有二緣。約  麁言之有一緣者，謂五識前後不相障礙，故
有增上緣，五識從阿賴耶識種子生故，無因  緣；五識後必起意識，以間斷故，自類相望，無  等無間緣，五識前後不相緣故，無所緣緣。約
細言之有二緣者：亦得有所緣緣，謂五識起  時有四分，前後相緣故，得有所緣緣。五識望  阿賴耶識得有二緣：謂五識熏阿賴耶識故，
有因緣，不相障礙故，有增上緣；不由五識滅  故阿賴耶識生，故無等無間緣，五識不能緣  阿賴耶識為境，故無所緣緣。五識望末那得
有一緣，謂不障礙故有增上緣；五識不熏末  那故無因緣，不由五識滅故末那生，故無等  無間緣，五識不能緣末那為境，故無所緣緣。

[0055b01]  「五識望第六識有二緣：謂五識望第六識有  開闢義故有等無間緣，生時不相障礙故  有增上緣；不熏第六識故無因緣，不能緣第
六識為境故無所緣緣。

[0055b04]  「第三、四界分別者，四  界謂欲界、色界、無色界、及無漏界。

[0055b05]  「問曰：『八  識幾通四界？幾通三界？幾通二界？幾唯一界？』

[0055b07]  「答曰：『三通四界，三謂意識、末那、阿賴耶識。三  通三界，三謂眼識、耳識、身識。三界謂欲界、色
界及無漏界。二識通二界，二識謂鼻識、舌識。  二界謂欲界及無漏界。此八識中，當知無有  唯一界者。』

[0055b11]  「第四、重數分別者，眼等五識及與  末那，有其三重：謂種子為一重，現行為第二  重，第六意識緣為第三重。第六意識有三重：
種子為一重，現行為第二重，前後相緣為第  三重。阿賴耶識有四重：謂種子為一重，現行  為第二重，第六意識緣為第三重，末那緣為  第四重。

[0055b17]  「第五、三性分別者，三性謂善、不善、無  記。眼等六識通於三性，第七末那通於二性，  謂善性、無記性，若在因位是無記性；若在果
位及入觀時，當知是善性。第八阿賴耶識亦  通二性，謂異熟無記及與善性；若在因位是  異熟無記，若在果位即是其善。上來略料簡  八識訖。」

[0055b24]  論云：「第二、心所有法，略為六種」者。

[0055b24]  自下第二  明心所有法，就中有三：第一、總牒開章，第二、  列名舉數，第三、別牒具陳。此即第一總牒開
章。言心所有法者，謂彼心王是其能有，此等  諸法數，心之所有，故名心所有法。言略有六  種者，舉心所有法，結六位數名。

[0055c01]  論云：「遍行有五，別境有五，善有十一，煩惱有六，  隨煩惱有二十，不定有四」者。

[0055c02]  此即第二列名  舉數。

[0055c04]  論云：「遍行五者：一、作意，二、觸，三、受，四、想，五、思」者。

[0055c05]  此下第三別牒具陳。就中有六：第一、解遍  行五，第二、解別境五，第三、解善十一，第四、解
煩惱六，第五、解隨煩惱二十，第六、解不定四。  此即第一解遍行五。言遍行者，於一切時恒  相續起，遍八識有，名曰遍行。一作意等者，作
動於心，令心數數外緣諸境，名為作意。既作  意已，令其心王觸於前境，名之為觸。領納外  塵覺苦知樂，如是取境，名之為受。謂於境界
取其像貌，方圓等相故名為想。令心造作善、  惡、無記如是等業，稱之為思。即第一解遍  行訖。

[0055c16]  論云：「別境五者，一、欲，二、勝解，三、念，四、三摩地，五、  慧」者。

[0055c17]  此即第二解別境五。言別境者，別緣  諸境，名為別境。何者名別？且如其欲，希望前  境名之為欲；不希望境即無有欲。希望之欲
與不希望，二種有異，名之為別。乃至第五慧  數，簡擇諸法名之為慧，不簡擇法不名為慧，  簡擇之慧與不簡擇二種有異，名之為別。

[0055c22]  言  一欲者，於自樂境，希望願求，或善或惡，名之  為欲。於所緣境，心生決定，是事必爾，名為勝
解，過去曾緣所習境界，明記不忘，名之為  念。於一境界令心不散，專住不離，名三摩地。  三摩地名翻為等持，此即定之異名，持其心
王及與數法等至於境，名為等持。簡擇是非，  分別善惡，得決定義，名之為慧。上來第二解  別境訖。

[0056a02]  論云：「善有十一者：一、信，二、精進，三、慚，四、愧，五、無  貪，六、無嗔，七、無癡，八、輕安，九、不放逸，十、捨，十一、
不害」者。

[0056a04]  此即第三解善十一。言善者，不造  眾惡，名之為善。信有三寶、四諦，心不生謗，名  之為信。心勇不退，精勤策勵，求諸善法，名為
精進。造諸過惡，自羞名慚。造諸過惡，羞他名  愧。又解云：「造諸過惡羞天名慚，造諸過惡羞  人名愧。」於世榮利、財色等法，心不耽著，名曰
無貪。於諸有情，心無損害、慈愍在懷，名曰無  嗔。於諸善法，心無迷惑、如實了知，名曰無癡。  身心調暢，遠離麁重，適悅安樂，名為輕安。耽
著五欲，名為放逸。遠離彼塵，名不放逸。離沈、  離掉，處於中庸，其心平等，名之為捨。損惱有  情，稱之為害。哀愍生故，名為不害。上來第三  解善十一訖。

[0056a17]  論云：「煩惱六者：一、貪，二、嗔，三、慢，四、無明，五、疑，六、  不正見」者。

[0056a18]  此即第四解煩惱六。言煩惱者，  惱亂身心，名為煩惱。言貪者，於諸有情及資  具等，愛樂耽著，名之為貪。於諸有情起諸損
害，心不安隱，稱之為嗔。眾財色等而起貢高，  計己勝他，名之為慢。了其真實，名之為明。不  了真實，號曰無明。於諸諦中，心懷猶豫，如立
衢路，名之曰疑。稱境而知，名為正見。此見邪  僻，名不正見。上來第四解煩惱六訖。

[0056a26]  論云：「隨煩惱二十者：一、忿，二、恨，三、惱，四、覆，五、誑，  六、諂，七、憍，八、害，九、嫉，十、慳，十一、無慚，十二、無愧，
十三、不信，十四、懈怠，十五、放逸，十六、惛沈，十七、  掉舉，十八、失念，十九、不正知，二十、心亂」者。

[0056a29]  此  即第五解隨煩惱二十。言隨煩惱者，惱亂身  心，煩勞行者，名為煩惱。忿等諸惑，隨貪等起，
名隨煩惱。又解云：「謂此忿等隨順於心，不念  解脫，名隨煩惱。」言忿等者，於違憤發，名之為  忿。忿後結怨，名之為恨。心恨暴怒，稱之為惱。
隱實過惡，目之為覆。讒詐惑亂，稱之曰誑。憍  現恭順，名之為諂。恃榮自舉，悅豫名憍。無悲  無愍，損惱稱害。妬勝憂慼，名之為嫉。蘊財貪
著，名之為慳。過不自恥，名曰無慚。惡不羞他，  名曰無愧。違正不欲，心不清淨，名為不信。耽  樂退善，名為懈怠。於惡不防，名為放逸。滯境
無堪，名曰惛沈。心不寂靜，緣貪欲等，名為掉  舉。謂於所說若法、若義，無所堪能，名為失念。  正了諸法，名為正知。邪了不達，名不正知。馳
散外緣，其心散亂，流轉不息，名為心亂。上來  第五解隨煩惱二十訖。

[0056b17]  論云：「不定四者：一、睡眠，二、惡作，三、尋，四、伺」者。

[0056b18]  此即第六解不定四。言不定者，謂此四法，於  三界中不定一處，如尋、伺二數色界中有，餘  二即無，不定相隨，故名不定。言睡眠等者，
略攝於心、不自在轉，越失所作，名曰睡眠。於  已作、未作善、不善事，心懷追悔，名為惡作。於  法推求，未審細察，令心麁轉，名之為尋。於所
尋法數數推求，令心細轉，故名為伺。上來第  二明心所有法訖。

大乘百法明門論疏卷上

* * *

【經文資訊】大正藏第 44 冊 No. 1837 大乘百法明門論疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，Kitty Kwong 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
