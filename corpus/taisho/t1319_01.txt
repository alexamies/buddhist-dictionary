瑜伽集要熖口施食起教阿難陀  緣由
唐三藏沙門不空奉　詔譯

[0472b24]  爾時世尊。在迦毘羅城尼俱律那僧伽藍所。  與諸比丘并諸菩薩無數眾會。前後圍遶而  為說法。爾時阿難獨居靜處念所受法。即於
其夜三更已後。見一餓鬼名曰焰口。其形醜  陋身體枯瘦。口中火然咽如針鋒。頭髮髼亂  牙爪長利甚可怖畏。住阿難前白阿難言。汝
却後三日命將欲盡。即便生於餓鬼之中。是  時阿難聞此語已。心生惶怖問餓鬼言。大士  若我死後生餓鬼者。我今行何方便得免斯
苦。爾時餓鬼白阿難言。汝於來日晨朝。若能  布施百千那由他恒河沙數餓鬼飲食。并餘  無量婆羅門仙。閻羅所司業道冥官。及諸鬼
神先亡久遠等所食飲食。如摩伽陀國所用  之斛。各施七七斛飲食。并為我等供養三寶。  汝得增壽。令我等輩離餓鬼苦得生天上。阿
難見此焰口餓鬼。身形羸瘦枯燋極醜。口中  火然其咽如針。頭髮髼亂毛爪長利。又聞是  語。甚大驚怖。身毛皆竪即至晨朝。從座而起
往詣佛所。右遶三匝頂禮佛足。身體戰慄而  白佛言。大悲世尊願救我苦。所以者何。昨夜  三更經行靜處念所受法。見焰口鬼而語我
言。汝過三日必當命盡生餓鬼中。我問鬼言。  云何令我得免斯苦。餓鬼答言。汝若能施百  千那由他恒河沙數無量餓鬼。婆羅門仙閻
羅所司業道冥官。及諸鬼神侍從眷屬先亡  久達。平等普施餓鬼飲食。汝得增壽。白言世  尊。云何能辦無量飲食充足。佛告阿難汝今
勿怖。我念過去無量劫中。曾作婆羅門時。於  觀世音菩薩摩訶薩邊受得陀羅尼　名曰無  量威德自在光明如來陀羅尼法。佛告阿難。
汝若善能作此陀羅尼法加持七遍。能令一  食變成種種甘露飲食。即能充足百千俱胝  那由他恒河沙數一切餓鬼。婆羅門仙異類
鬼神上妙飲食。皆得飽滿。如是等眾。一一各  得摩伽陀國所用之斛。此食此水量同法界。  食之無盡。皆獲聖果解脫苦身。佛告阿難。汝
今受持此陀羅尼法。令汝福德壽命增長。餓  鬼生天及生淨土受人天身。能令施主。轉障  消災延年益壽。現招勝福當證菩提。發廣大
心普為有情。積劫已來多生父母。列宿天曹  幽司地府焰魔鬼界。蜫微蠢動一切含靈。普  設無遮廣大供養悉來赴會。承佛威光洗滌
身田。獲斯勝利受人天樂。唯願諸佛般若菩  薩金剛天等。及諸業道無量聖賢。以無緣慈  證我所行。是故我等為欲滿足宏誓願故。為
欲宏護令濟有情無退失故。為摧諸業令清  淨故。為欲精進求無上道速成就故。為欲拔  濟惡道眾生。永拋苦海登彼岸故。如經所說
無邊世界六道四生。其中所有為於主宰統  領上首之者。皆是住不思議解脫菩薩。慈悲  誓願分形布影示現化身。在六道中同類受
苦。設於方便不被煩惱隨煩惱壞。分別諸業  令發道意。常自克責悔身造作。調伏教化一  切眾生為大導師。摧滅三塗淨諸業道。斷截
愛流不捨行願。處於苦海為善知識。成熟利  樂一切有情證大涅槃。若有施主深信大乘  渴仰瑜伽。願樂見聞陀羅尼藏甘露法門。為
諸有情興拔濟心。慇懃稱讚捨大財寶。三請  於師方許壇法。平等一如離怨憎想。常行布  施無有悔恨。親近善友勇猛精進無有怯弱。
至求大道稱讚三寶。撫育生命方便拔濟皆  令解脫。不以惡求而養身命。常自利他。彼善  男子是真善友。行菩薩行普為三塗。諸惡趣
中一切餓鬼。焰魔王等婆羅門仙。虛空諸天  釋梵四王。列宿天曹龍神八部。日月須彌修  羅外道。六欲魔眾水火風空。山林窟穴舍宅
宮殿伽藍。大地江河流泉浴池。廟宇吉凶遊  行神眾。抄錄善惡神通無礙。毛羽飛空水族  遊鱗。披毛角類蠢動含靈。曝野遊魂鞭尸苦
澁。多生冤恨相繫未免。歷劫冤魂負於財命。  亡過僧尼未證果者。多生父母眷屬親戚。承  如來教得出三塗。無量地獄發菩提心。各願
放捨解脫冤結。遞相讚念如父母想。到此道  場證知護念。心懷踊躍如優曇花。甚難可值  由自造作。處於人間識情難定。多隨妄起積
為苦源。未獲聖果旋生過患。又復依王水土  住佛慈光常思曩緣猶懷今果。日夜克責何報  如斯。或為眷屬親戚父母。幾曾翻覆顛倒攀
緣。改形換面豈將辯識。惟願今日承斯佛力。  駕逈飛空到此道場。慈光拂體各隨形類。懺  滌塵尤發菩提心。納斯供養。佛告阿難。若欲
受持施食之法。須依瑜伽甚深三昧阿闍梨  法。若樂修行者。應從瑜伽阿闍梨學。發無上  大菩提心受三昧戒。入大曼拏囉得灌頂者。
然許受之。受大毘盧遮那如來五智灌頂。紹  阿闍梨位方可傳教也。若不爾者遞不相許。  設爾修行自招殃咎。成盜法罪終無功效。若
受灌頂依於師教。修習瑜伽威儀法式。善能  分別了達法相。故名三藏。阿闍梨方得傳斯  教也。若欲作法。先自護持弟子亦爾。定知日
已。選擇淨地精華大舍。閑靜園林鬼神愛樂。  流泉浴池江海山澤。福德之地堂舍亦得。如  法塗摩用香水泥。隨施主力方圓大小。四角
竪幖如法莊嚴。用五色綵安火焰珠。又於珠  內安置佛頂大悲隨求尊勝。東北佛頂。東南  大悲。西南隨求。西北尊勝。又於四柱如法莊
嚴。殊特妙好名吉祥幢。令百由旬無諸衰患。  即成結界。風吹影拂土撒水霑。罪障消亡獲  大福利。眼見耳聞普皆利濟。次復周圍懸繒
幡蓋。寶扇白拂布列位次。阿伽香水妙花燈  塗。飲食湯藥種種果味及餘物等。以法淨除  勿令觸穢。莊嚴若了手執香爐。右遶道場遍
以觀照。不周備處重要安排。莊嚴事畢與諸  弟子。香湯洗浴著新淨衣。出外中庭如法洒  掃。香泥塗地如法莊嚴。名三昧耶壇。於道場
外敷淨薦褥嚴整威儀。作禮三拜面東胡跪。  手執香爐作啟請法。

瑜伽集要焰口施食起教阿難陀緣由竟

* * *

【經文資訊】大正藏第 21 冊 No. 1319 瑜伽集要焰口施食起教阿難陀緣由  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
