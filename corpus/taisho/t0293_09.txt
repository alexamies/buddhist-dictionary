大方廣佛華嚴經卷第九

罽賓國三藏般若奉　詔譯

入不思議解脫境界普賢行願品
[0700a26] ◎復有十千乾闥婆王，於虛空中作如是言：「善男子！此婆羅門五熱炙身，時，其火光明照我宮殿及諸眷屬，悉令我等受不思議無量快樂。是故我等來詣其所，此婆羅門為我說法，能令我等於阿耨多羅三藐三菩提，得不退轉。」

[0700b02] 復有十千阿脩羅王從大海出，住虛空中，舒右膝輪，合掌禮敬，作如是言：「善男子！此婆羅門五熱炙身，時，我阿脩羅所有宮殿、大地、諸山悉皆震動；大海波濤涌浪騰沸，令我眷屬失其威力、捨憍慢心、離諸放逸、息除戰鬪傷害之心。是故來詣婆羅門所，從其聞法，永離諂誑，入深法忍，住於三昧，成就十力，堅固不動。」復有十千迦樓羅王，大力勇持迦樓羅王而為上首，於虛空中，化作廣大童子之形，容貌端嚴，色相具足，於虛空中唱如是言：「善男子！此婆羅門五熱炙身，時，其火光明照我宮殿，一切震動，而令我等皆悉恐怖，不樂住處，生厭離心，來詣其所。時，婆羅門即為我等如應說法，能令我等修習大慈，增長大悲，令其精進不捨善軛，令於五欲拔出眾生，令其發起大菩提心，令入甚深清淨法界，令其獲得明利智慧，方便善巧，調伏眾生。」復有十千緊那羅王，於虛空中唱如是言：「善男子！此婆羅門五熱炙身，時，從火焰中有大風起，吹我宮殿、園林、池沼、寶多羅樹、諸寶鈴網、諸寶繒綵、瓔珞、鬘帶、諸音樂樹、諸妙寶樹，及諸樂器一切資具咸皆震動，自然演出佛聲、法聲、及不退轉菩薩僧聲、發起大願菩薩道聲、住於無上正等覺聲。云：某方、某界、某國、某處，有某菩薩發菩提心，出生大願；某方、某界、某國、某處，有某菩薩修行苦行，於身命財，難捨能捨；某方、某界、某國、某處，有某菩薩，為速圓滿一切智智，積集菩薩功德妙行，乃至究竟無作法門；某方、某界、某國、某處，有某菩薩，往詣道場，坐菩提樹，降魔軍眾，成等正覺。乃至某方、某界、某國、某處，有某如來，轉大法輪；某方、某界、某國、某處，有某如來，作佛事已，而般涅槃。

[0700c05] 「善男子！假使有人以閻浮提地，及草木一切所有末為微塵，此微塵數可知邊際，我宮殿中寶多羅樹，乃至樂器莊嚴具等，所出音聲演說菩薩名、如來名、法名、僧名，所發大願，所修諸行，及佛菩薩所遊、所住、所說、所化，無有能得知其邊際。

[0700c11] 「善男子！我等以聞佛聲、法聲、菩薩僧聲、菩薩所住行願聲，故生大歡喜，來詣其所。時，婆羅門即為我等，如應說法，令我及餘無量眾生，於阿耨多羅三藐三菩提，得不退轉。」

[0700c15] 復有無量欲界天子，現高大身，住虛空中，以諸種種上妙供具，恭敬供養，作如是言：「善男子！此婆羅門五熱炙身時，其火光明下照阿鼻及諸地獄，諸所受苦，悉令休息。我等遇此光明照故，心生淨信，以信心故，罪垢除滅，從彼命終，生於天中，以慚愧故，為知恩故，捨離欲樂，而來其所，恭敬戀仰，無有厭足。時，婆羅門為我說法，能令我等及與無量百千眾生，發阿耨多羅三藐三菩提心。」

[0700c24] 爾時，善財童子得聞如是種種說法，心大歡喜，踊躍無量，於婆羅門所，發起真實善知識想。頭頂禮足，恭敬合掌，唱如是言：「我於大聖善知識所，生不信心而懷疑惑，唯願聖者容我悔過。」

[0700c28] 時，婆羅門即為善財而說偈曰：

「若有諸菩薩，　　順善知識教，
　一切無疑懼，　　安住心不動。
　彼當決定得，　　諸佛自然智，
　降魔坐道場，　　廣度無邊眾。」

[0701a05] 爾時，善財童子聞此偈已，即登刀山，自投火聚，未至中間，即得菩薩善住堅牢清淨三昧；纔觸火焰，復得菩薩寂靜樂神通門三昧。善財白言：「甚奇！聖者！如是刀鋒，及大火焰，我身觸時安隱快樂。」

[0701a09] 時，婆羅門告善財言：「善男子！我唯得此菩薩普圓滿無盡輪解脫，如諸菩薩摩訶薩大功德焰，悉能燒盡一切眾生諸見煩惱，安住菩薩無退轉心、無窮盡心、無懈怠心、無怯弱心，如那羅延金剛藏心、疾修諸行無慢惰心，大願風輪，普持一切，勇猛堅誓無有退轉。而我云何能知、能說彼功德行？善男子！南方有城名師子頻申，彼城有王名無畏星宿幢王，有童女名為慈行，汝詣彼問菩薩云何學菩薩行，修菩薩道。」

[0701a18] 時，善財童子頂禮其足，遶無數匝，慇懃瞻仰，辭退而去。

[0701a21] 爾時，善財童子於善知識所，起不思議最極尊重心；生廣大清淨信解心；常念大乘恒不捨離心；專求佛智常無異念心；觀法境界無有疑惑。一心繫念隨善知識，無障礙智常現在前，決定住於真實智際，善能分別諸法實際，普入三世諸剎那際，隨順解了如虛空際，現見諸法恒無二際，住於法界無分別際，入一切義無障礙際，住一切劫無失壞際，隨順調伏諸業性際，如來最勝不共法際，解了如來無際之際。以最勝智，悉能破壞一切執著、顛倒想網，不取一切同異剎土差別之相，亦復不取一切諸佛眾會道場和合之相；不取佛剎清淨之相，了知眾生皆無有我及眾生相。亦知一切音聲、語言如空谷響，亦知一切差別眾色皆如影像，如是思惟，正念觀察。漸次南行，向師子頻申城，周遍詢求慈行童女。聞眾人言：「彼是王女，處在王宮，五百童女以為侍從。住毘盧遮那摩尼藏殿，於龍勝栴檀足金線網天衣座上而說妙法。」善財聞已，詣王宮門，一心渴仰求見彼女。

[0701b11] 于時乃見無量人眾來入宮中，善財問言：「諸人今者欲何所詣？」人咸報言：「我等欲詣慈行童女，聽受妙法。」

[0701b14] 善財即念：「此王宮門，既無限礙，我亦應入。」遂入王宮，見其寶殿玻瓈為地，瑠璃為柱，金剛為壁，閻浮檀金以為垣牆，眾寶欄楯百千雜寶，光明普照而為窓牖；阿僧祇勝摩尼寶而莊校之，寶藏摩尼鏡圓滿莊嚴；世中最上光藏摩尼寶晝夜光明以為照耀；無數寶網周匝彌覆，窓闥交映，眾寶相輝；百千金鈴懸置其上，微風吹動出微妙音；有如是等不可思議眾寶嚴飾。慈行童女，身真金色，目髮紺青，形貌端嚴，相好具足，以梵音聲而演說法。善財見已，頂禮其足，遶無數匝，合掌恭敬，於一面立白言：「聖者！我已先發阿耨多羅三藐三菩提心，而未知菩薩云何學菩薩行，云何修菩薩道？我聞聖者善能誘誨，願為我說。」

[0701b28] 童女告言：「善男子！汝應觀我所住宮殿內外，種種莊嚴之事。」

[0701b29] 善財頂禮，如教觀察，見一一壁中、一一鏡中、一一柱中、一一相中、一一形像中、一一寶網中、一一欄楯中、一一金鈴中、一一寶樹中、一一寶瓔珞中、一一莊嚴具中、一一寶形像中、一一摩尼寶中、一一光明照世毘盧遮那寶中，悉見十方一切法界一切如來，從初發心修菩薩道，各各行願，各各境界，各各出興成等正覺，各各示現廣大神變轉妙法輪，乃至各各現入涅槃。如是影相，種種境界，如鏡中像，亦如淨水，普見虛空日月星宿。如此皆是慈行童女過去所修大善根力，所有眾像於中顯現。爾時，善財憶所觀察，一切諸佛莊嚴剎土，功德行願神變之相，合掌恭敬，一心瞻仰慈行童女。時，彼童女告善財言：「善男子！此般若波羅蜜普莊嚴門，我於三十六恒河沙數諸如來所，求得此法。彼諸如來，各以種種異方便門，令我得入一佛所演，餘不重說。」

[0701c18] 善財白言：「聖者！此般若波羅蜜普莊嚴門，境界云何？」

[0701c19] 童女答言：「善男子！我入此般若波羅蜜普莊嚴門，隨順趣向思惟、觀察、憶持、分別所有境界、所有威儀、所有相狀、所有證入，即時獲得普遍出生陀羅尼門，百萬阿僧祇陀羅尼門，皆悉現前。如水漩澓速疾顯現，所謂：佛陀羅尼門，法陀羅尼門，佛剎陀羅尼門，眾生陀羅尼門，普遍陀羅尼門，過去陀羅尼門，未來陀羅尼門，現在陀羅尼門，常住際陀羅尼門，福德陀羅尼門，福德聚陀羅尼門，智慧陀羅尼門，智慧聚陀羅尼門，諸願陀羅尼門，分別諸願陀羅尼門，行陀羅尼門，行清淨陀羅尼門，行修集陀羅尼門，行圓滿陀羅尼門，業陀羅尼門，業不失壞陀羅尼門，業清淨陀羅尼門，業流注陀羅尼門，業現前所作陀羅尼門，捨離惡業陀羅尼門，修習正業陀羅尼門，業自在陀羅尼門，善行陀羅尼門，常持善行陀羅尼門，三昧陀羅尼門，隨順三昧陀羅尼門，觀察三昧陀羅尼門，三昧境界陀羅尼門，從三昧起陀羅尼門，神通陀羅尼門，心海陀羅尼門，種種心陀羅尼門，直心陀羅尼門，清淨心陀羅尼門，照心稠林陀羅尼門，心地清淨陀羅尼門，知眾生心所生處陀羅尼門，知眾生微細心陀羅尼門，知眾生煩惱行陀羅尼門，知煩惱習氣陀羅尼門，知煩惱方便陀羅尼門，知煩惱所作陀羅尼門，知眾生信陀羅尼門，知眾生解陀羅尼門，知眾生行陀羅尼門，知眾生信解諸行差別陀羅尼門，知眾生性陀羅尼門，知眾生欲陀羅尼門，知眾生想陀羅尼門，知世界所起陀羅尼門，普見十方陀羅尼門，普見一切法陀羅尼門，說法陀羅尼門，大慈陀羅尼門，大悲陀羅尼門，寂靜陀羅尼門，語言道陀羅尼門，解脫陀羅尼門，普遍出生陀羅尼門，無著際陀羅尼門，方便非方便陀羅尼門，隨順陀羅尼門，差別陀羅尼門，普入陀羅尼門，無礙際陀羅尼門，普遍一切陀羅尼門，佛法陀羅尼門，菩薩法陀羅尼門，聲聞法陀羅尼門，獨覺法陀羅尼門，世間法陀羅尼門，世界成陀羅尼門，世界壞陀羅尼門，世界住陀羅尼門，世界莊嚴陀羅尼門，世界形狀陀羅尼門，狹世界陀羅尼門，廣世界陀羅尼門，垢世界陀羅尼門，淨世界陀羅尼門，於淨世界現垢世界陀羅尼門，於垢世界現淨世界陀羅尼門，純垢世界陀羅尼門，純淨世界陀羅尼門，垢淨世界陀羅尼門，淨垢世界陀羅尼門，平坦世界陀羅尼門，高下世界陀羅尼門，覆世界陀羅尼門，仰世界陀羅尼門，側世界陀羅尼門，世界網陀羅尼門，世界轉陀羅尼門，世界各別依想住陀羅尼門，世界行陀羅尼門，細入麁陀羅尼門，麁入細陀羅尼門，大入小陀羅尼門，小入大陀羅尼門，見諸佛陀羅尼門，分別佛身陀羅尼門，見佛光明莊嚴網陀羅尼門，聞佛圓滿妙音聲陀羅尼門，佛轉法輪陀羅尼門，佛法輪成就陀羅尼門，佛法輪差別陀羅尼門，佛法輪無差別陀羅尼門，佛法輪訓釋陀羅尼門，佛法輪旋轉陀羅尼門，佛身普遍陀羅尼門，佛會圓滿陀羅尼門，能作佛事陀羅尼門，了知佛會差別相陀羅尼門，遍入佛眾會海陀羅尼門，諸佛光照陀羅尼門，諸佛三昧陀羅尼門，諸佛三昧自在用陀羅尼門，諸佛住處陀羅尼門，諸佛加持陀羅尼門，諸佛變化陀羅尼門，諸佛遊戲陀羅尼門，佛知眾生心行差別陀羅尼門，諸佛神通種種變現陀羅尼門，住兜率宮所作業陀羅尼門，乃至示現入于涅槃陀羅尼門，利益眾生陀羅尼門，入甚深法陀羅尼門，入微妙法陀羅尼門，菩提心相陀羅尼門，菩提心所從生陀羅尼門，菩提心助道相陀羅尼門，諸願陀羅尼門，諸行陀羅尼門，神通相陀羅尼門，出離相陀羅尼門，總持清淨相陀羅尼門，智輪清淨相陀羅尼門，智慧清淨相陀羅尼門，無量解脫相陀羅尼門，念力清淨陀羅尼門，自心清淨陀羅尼門。

[0702c05] 「善男子！我唯知此般若波羅蜜普莊嚴門，如諸菩薩摩訶薩，其心廣大，等虛空界，入於法界，智慧寬博，福德成滿，堅固不動。住出世法，遠離世間，勤求修習，向一切智；智眼清淨，無諸垢翳，身語心行，悉皆清淨；以差別智，普入諸法，無障礙慧，猶如虛空。通達一切世間境界，獲無礙地大光明藏，善巧分別一切法義，一切世間無能映奪。常行於世，不染世法，能益於世，非世所壞；為諸眾生究竟依止，善了一切眾生語言，明解眾生種種儀式；知諸眾生業習根器，隨其心行，如應說法；於一切處普隨現身，於一切時恒得自在。而我云何能知、能說彼功德行？善男子！於此南方，有一國土，名為三目。彼有比丘，名曰妙見，汝詣彼問菩薩云何學菩薩行，修菩薩道。」

[0702c20] 時，善財童子，頂禮其足，遶無數匝，戀慕瞻仰，辭退南行。

[0702c22] 爾時，善財童子隨順思惟菩薩所住行甚深，思惟菩薩所證法界際甚深，思惟菩薩眾生微細智甚深，思惟菩薩世間想行智甚深，思惟眾生無作性甚深，思惟眾生心流注甚深，思惟諸法緣起際甚深，思惟眾生真實際甚深，思惟眾生如光影甚深，思惟眾生名號差別際甚深，思惟眾生語言際甚深，思惟眾生莊嚴法甚深，思惟眾生祕密際甚深，思惟眾生光明際甚深。漸次前行，至三目國，於彼城邑、市肆、廛里、山川、林藪、仙人住處，周遍尋訪妙見比丘。忽然覩見在一林中經行往復，頭骨如蓋，頂有肉髻，殊勝端嚴，其眼脩廣如青蓮葉，鼻脩高直如挺真金，脣色丹潔如頻婆果，齒白齊密具足四十。頰如師子，頤頷充滿，眉高而長，額廣平正，毫相映徹，如白瑠璃，耳相垂埵，如懸珠狀，面如滿月，見者無厭。頸項圓直，約文三道，胸標德相，妙藏莊嚴，臆如師子，肩膊傭圓，腰脇深細，如金剛杵；臂肘傭直，立垂過膝，網縵指相，如白鵝王。手足掌中，金剛輪相，柔軟細滑，如兜羅綿；伊尼鹿腨，七處平滿，手指纖長，足跟平圓。皮膚金色，常光一尋，身毛上靡，一一右旋；其身圓滿，如尼拘陀樹，相好嚴潔，猶如雪山王。諸根澄靜目視不瞬，於諸境界心無動亂；智慧深廣猶如大海，若沈、若舉、是智、非智，動轉戲論，一切咸息。得佛所行平等境界，入於緣起差別法門，成熟眾生心恒不倦。能生深廣圓滿大悲，教化示導心無暫捨。為欲受持一切如來正法眼故，為欲普令一切眾生生智眼故，為於如來所行之道恒履踐故，不遲不速審諦經行。寂靜端嚴，猶如滿月，威儀雍肅，如淨居天。無數天、龍、乾闥婆等釋梵護世，人及非人前後圍遶。主方之神，隨方迴轉，引導其前；足行諸神，持寶蓮華，隨捧其足；無盡光主火神執持寶炬，舒光照耀；閻浮幢主林神恒雨眾妙拘蘇摩華；不動藏主地神隨現寶藏普光明主空神莊嚴虛空；妙吉祥主海神雨摩尼寶；須彌藏主山神合掌作禮；無礙力主風神散眾香華；春和淑氣主夜神曲躬恭敬；常覺圓滿，主晝神持遍照十方摩尼寶幢，住虛空中放大光明。

[0703b04] 善財童子前詣其所，頭面禮足，合掌白言：「聖者！我已先發阿耨多羅三藐三菩提心，復欲勤求諸菩薩道。我聞聖者，善能誘誨，願為我說菩薩云何學菩薩行，修菩薩道。」

[0703b08] 妙見答言：「善男子！我年既少出家，又近我此生中，於三十八恒河沙數諸如來所，親近供養淨修梵行；或有佛所一日一夜淨修梵行；或有佛所七日七夜淨修梵行；或有佛所半月、一月；一年、百年、千年、百千年、那由他年，乃至不可說不可說年。或有佛所，經一小劫、或一中劫、或一大劫，乃至不可說不可說阿僧祇劫，親近供養淨修梵行，聽聞妙法，依教奉行，清淨莊嚴諸大誓願，證入諸佛甚深境界，修集菩薩一切妙行，圓滿一切波羅蜜門。亦見彼佛所成正覺、所現神通、所轉法輪、所現涅槃、所有遺教，乃至法盡各各差別，悉能受持無有雜亂。亦知彼佛，以本所發大誓願力，普遍嚴淨諸佛國土；以本所入諸三昧力，圓滿菩薩甚深妙行；以本所修普賢行力，清淨諸佛波羅蜜海。

[0703b24] 「又，善男子！我常不離此經行處，一念中，一切十方皆悉現前，得淨妙智觀察了知無障礙故；一念中一切世界皆悉現前，得速疾力，一念過不可說不可說世界無障礙故；一念中不可說不可說佛剎，皆悉現前，得普嚴淨成就菩薩願力故；一念中不可說不可說眾生差別行，皆悉現前，得滿足普賢教門海故；一念中不可說不可說佛清淨身，皆悉現前，得普親近成就普賢行願力故；一念中不可說不可說佛剎極微塵數如來，皆悉現前，得柔軟心，供養承事一切如來願力故；一念中不可說不可說如來降注法雨入眾生心，皆悉現前，得了知阿僧祇法門，隨順陀羅尼願力故；一念中不可說不可說菩薩行海，皆悉現前，得淨一切諸菩薩行，猶如帝網殊勝願力故；一念中不可說不可說諸三昧海，皆悉現前，得於一三昧中，自在入出一切三昧願力故；一念中不可說不可說諸根海，皆悉現前，得了知諸根際，於一根中見一切根願力故；一念中不可說不可說時皆悉現前，得於一切時，轉正法輪，眾生界盡，法輪無盡願力故；一念中不可說不可說三世海皆悉現前，得了知一切世界中，三世分位智光明願力故。

[0703c18] 「善男子！我唯知此菩薩隨順無盡燈解脫門，如諸菩薩摩訶薩，心行堅固，猶如金剛，生如來家種族，真正成就不壞常住命根，常然智燈，無有盡滅。其身堅固，不可沮壞，普能示現如幻色身，形貌端嚴，世無倫匹。隨眾生心，無量差別，如緣起法，轉變無盡，毒刃火災，所不能害。降魔兵眾，摧伏異道，身色妙好，如閻浮金，超過世間最勝無比。放大光網，普照十方，若有見者，必破一切障礙大山，必拔一切不善根本，必種廣大殊勝善根。如是之人，難可得見，難得出現，如優曇華。而我云何能知、能說彼功德行？善男子！於此南方，有一國土，名圓滿多聞，其中有城，名曰妙門，彼有童子，名根自在主。汝詣彼問菩薩云何學菩薩行，修菩薩道。」

[0704a04] 時，善財童子為欲成滿諸菩薩行；欲修菩薩無盡功德；欲被菩薩大誓願甲；欲放菩薩大力光明；欲成菩薩深信解力；欲起菩薩無量勝行。於菩薩法，心無厭足，樂入一切菩薩功德，願常攝御一切眾生，欲超生死稠林曠野；於善知識，常樂見聞，承事供養，心無厭倦；於無量法，心生尊重，頂禮妙見，遶無數匝，慇懃瞻仰，辭退而去。

◎
[0704a12] ◎爾時，善財童子受妙見比丘教已，憶持不忘，思惟修習，決定明了，於彼法門，隨順悟入。天、龍、夜叉、乾闥婆等眷屬圍遶。漸次前行，向圓滿多聞國入妙門城，周遍推求根自在主童子。時，虛空中天龍神等，告善財言：「善男子！今此童子，在河渚上，與諸童子聚沙為戲。」

[0704a18] 爾時，善財聞是語已，即詣其所，見彼童子，十千童子前後圍遶，聚沙為戲。見已，親近頂禮其足，遶無數匝，合掌前立，白言：「聖者！我已先發阿耨多羅三藐三菩提心，而未知菩薩云何學菩薩行，修菩薩道；我聞聖者，善能誘誨，唯願慈哀，為我解說。」

[0704a23] 自在主言：「善男子！我昔曾於文殊師利童子所，修學算、數、印、相等法，即得悟入一切工巧神通智門。善男子！我因此故，知諸世間所有聲論、內明、因明、醫方明等文字，算數、契印、取與種種智論，亦知一切藥毒、蠱毒、和合銷解，亦能療治風癎、痟瘦、鬼魅所著，如是所有一切諸病。亦能建立城邑、聚落，形勝所居市肆、廛里、園林、池沼、義堂、福舍、臺榭、樓觀、宮殿、屋宅、窓牖、門闥種種莊嚴；亦善駕御駟馬車乘，鬪戰之法，安危進止，取捨勝負；亦善調鍊種種仙藥，幻術變化；亦善營理田農商賈，種種諸業；亦善禮儀尊卑次序；亦知眾生身相吉凶，業行善惡；亦知眾生具足一切善、不善根；亦知眾生善趣、惡趣種類差別。亦善了知一切賢聖清淨業道，此人應得聲聞乘道，此人應得辟支佛道，此人應得菩薩乘道，此人應入如來智地，如是乃至真俗二諦，皆悉能知；亦知一切諸寂靜眾，軌儀法式，時非時食，應所不應，以自攝養而延壽命；亦知世俗治生方法，經理資產，出處貴賤；亦知自他過去受身中，有分位入胎、住胎經生差別；亦知未來一切眾生，死此生彼，死彼生此，從彼處歿，還生於彼，從此處歿，還生於此；亦知過現一切諸佛差別法門，種種安布，教授教誡，調伏眾生，能令堅固，隨順修持，越生死流，到涅槃岸，身心清淨，如鍊真金，光明普照，廣大成就。善男子！我復善知十八工巧，種種技術，并六十二眷屬明論，及內明等一切方法，治內煩惱。何等名為內身煩惱？有四因緣：一、謂眼根攝受色境，二、由無始取著習氣，三、由彼識自性本性，四、於色境作意。希望由此四種因緣力故，藏識轉變，識波浪生，譬如瀑流，相續不斷。善男子！如眼識起，一切根識，微塵毛孔俱時出生，亦復如是。譬如明鏡，頓現眾像，諸識亦爾，或時頓現。善男子！譬如猛風，吹大海水，波浪不停，由境界風，飄靜心海，起識波浪，相續不斷，因緣相作，不相捨離，不一不異，如水與波，由業生相，深起繫縛。不能了知，色等自性五識身轉，彼阿賴耶終不自言：我生七識，七識不言從賴耶生，但由自心執取境相，分別而生。如是甚深阿賴耶識行相微細究竟邊際，唯諸如來住地菩薩之所通達，愚法聲聞及辟支佛、凡夫、外道悉不能知。」

◎
大方廣佛華嚴經卷第九

[0704c10] 悉見法界一切如來從初發心、修菩薩行、成滿大願、具足功德、成等正覺、轉妙法輪，乃至示現入於涅槃。如是影像靡不皆現，如淨水中普見虛空日月星宿所有眾像，如此皆是慈行童女過去世中善根之力。爾時，善財童子憶念所見諸佛之相，合掌瞻仰慈行童女。

【經文資訊】大正藏第 10 冊 No. 0293 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，眾生出版社提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA