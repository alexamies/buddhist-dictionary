大般涅槃經集解卷第四十九
[0526c08]  釋大涅槃小涅槃義。舉有山大山等喻  釋聲聞習氣義  釋有因緣名及無因緣名義  釋五神通義  辨二種神通。一與外道共。一與二乘共
辨涅槃非音聲之音

德王品之第五

[0526c15]  爾時光明遍照高貴德王  (至)  云何涅槃云何大  涅槃。

[0526c16]  案。僧亮曰。所以重問者。雖說斷漏。能  得涅槃常樂我淨。不說我樂自在之用。涅槃  之義未障故也。寶亮曰。次下答德王第二問
也。上聞不聞中。佛答六難竟。更設二問。佛答  一問竟。今更舉第二問。以請釋也。

[0526c21]  爾時佛讚光明遍照  (至)  是名涅槃非大涅槃。

[0526c22]  案。僧亮曰。涅槃雖有多義。會是無苦之稱。得  息苦者。皆得名焉。寶亮曰。今借十譬。以辨  大小之相異。正以無苦樂。故名涅槃也。若得
少食。以除飢苦。亦名涅槃。但不得名大涅槃。  如是十種譬。其義一例。小海亦名海。大海亦  名海。若除少苦。名小涅槃。若除苦都盡。名大
涅槃。其文中自廣彰云。二乘人八萬劫。乃至  一萬劫。名小涅槃者。上乘三處。明皆言到  佛果。今此中說名小涅槃。其義云何。若欲於
我前。不言行八萬劫竟名小。未行八萬劫之  前。隨其所得住處。以此義為小。及其行八萬  劫竟得佛。由名大涅槃。而此旨於一部之中。
雖復說異。亦莫測其然。要隨義而安也。

[0527a06]  善男子若凡夫人及以聲聞  (至)  乃得名為大涅  槃也。

[0527a07]  案。僧亮曰。凡夫因世俗。聲聞因聖道  者。更釋非之義也。還生煩惱者。釋凡夫也。有  習氣者。釋聲聞也。

[0527a10]  善男子譬如有處能受眾流  (至)  之所得故故名  為大。

[0527a11]  案。僧亮曰。前說人實。後說法實。合海  譬也。河城等皆合也。十譬之中。唯不合地及  天中天二譬也。

[0527a14]  云何復名為大涅槃  (至)  以是義故名大涅槃。

[0527a15]  案。僧亮曰。八自在者。各有文也。一者不小能  小。不多能多也。二者以小為大也。三者以重  為輕也。四者以三事體。心色不移。無處不至。
所作事一。而見者不同也。五者一根知六塵  也。六者見法如空也。七者得一切法也。八者  不可見。令一切見。

[0527a21]  復次善男子譬如寶藏  (至)  具足成就初分功  德。

[0527a22]  案。僧亮曰。無為名大。釋常住故。故稱大  也。

[0527a24]  復次善男子云何菩薩  (至)  昔所不得而今乃  得。

[0527a25]  案。僧亮曰。諸漏既盡。則具神通。皆聖行  功德也。今見者。謂眼通。更就所得中分別也。  今聞者。耳通也。今到者。如意通也。今知者。
他心宿命也。寶亮曰。第二功德。以五通為體。  此五是一方之所須。菩薩化道之要用。第一  修天眼通。須見眾生身業。二修天耳通。聞其
口業。三修他心通。知其心業。雖知三業。若不  達其過去。有善惡之厚薄可化。亦於化道有  闕。故次修宿命通。而下愚之流。難以玄言。必
須運身到彼。然後受化。故第五次修身通。今  就文所辨。先明身通。昔明身通。直據色身  轉變而已。今談色心自在。修短所通。適物所
宜。而經亦有言如意通。亦名身通。若立身通。  則沒如意名言。若立如意。便廢身通。若如  昔教明五通。是禪定家果。要因定後。方能發
通。就今涅槃經明五通。盡是智慧之異用。故  菩薩摩訶薩。依六行教學。不取有無相。但使  物感稱根而應。如一家所解。此五通必是菩薩
家化。方非外道凡夫聲聞之伎。何以知耶。若  實是凡夫。云何得有此法。而在外道中唱言  有者。皆是應迹。外道雖言得禪定。而無有道
思慧。所以無此神德也。聲聞人觀解既不成。  復不能即在定。而變通亦由已安。法不得所。  復未能忘懷。故發家唱云。菩薩所得通。不與  外道聲聞二乘等共之。

[0527b21]  通有二種一者內二者外  (至)  昔所不得而今得  之。

[0527b22]  案。僧亮曰。不與外道。共五通也。一心作  一者。釋不與二乘及外道共。但舉二乘外道  可知也。寶亮曰。雖言二乘人。一心作一。不得眾
多。此正表二乘不得道之意。聲聞入定發通。  要須定前作意。作意若一。在定唯能一變。  若作意作五事。便能現五變。雖在定。併發
五耳。由得言一心作一。何以然。由其前方便  有五故。若極利根者。在定亦容可得二變。此  皆據教迹作。諸菩薩則不然。發輒修德。以曠
被為懷。及至物感。則稱本心。隨力而現。不  假興意。若無六行解者。則不能一心現五通  身也。

[0527c05]  又復云何昔所不得  (至)  昔所不得而今得之。

[0527c06]  案。僧亮曰。如意說名自在。於自在中。分作變  化。初對凡夫。故言不爾。

[0527c08]  復次善男子菩薩摩訶薩  (至)  而諸眾生各各見  異。

[0527c09]  案。僧亮曰。得異耳根者。有三事異。一者  下地聞土地。二遠及恒沙。三耳識不取相。  是不聞而聞。初無音聲相者。菩薩耳識。真俗
兼見。故不取相。

[0527c13]  復次善男子云何菩薩  (至)  昔所不聞而今得  聞。

[0527c14]  案。僧亮曰。此下明天耳通。而文中敘  相。皆是初學之方法。昔小乘明天耳通。耳識  取聲。然後生智。二心更相資導。故合二心為
通。天眼通亦爾。今用此經中。學得天耳天  眼。乃至得通。六識之用。即是智慧。故天眼  通。即中作二諦觀。此經既理教真正。明
有為無為二理炳然。心行大法。生解亦大。若  始行之流。則未及此也。

[0527c22]  爾時光明遍照高貴德王  (至)  云何而言無定無  果。

[0527c23]  案。僧亮曰。即是定果相者。若作因定善。  即是果相者。從善因生。即是果也。

[0527c25]  爾時如來讚言善哉善哉  (至)  凡所演說無定果  相。

[0527c26]  案。僧亮曰。答意謂。若刀是定因。面是定  果者。云何顛倒耶。

[0527c28]  善男子夫涅槃者實非聲果  (至)  吾當為汝更分  別說。

[0527c29]  案。僧亮曰。上說一切因果不定。此說  涅槃常法非果。

[0528a02]  善男子若有善男子  (至)  故得阿耨多羅三藐三  菩提。

[0528a03]  案。僧亮曰。一字不作字相。一句不作  句相。從經理門。可說為聞因之成果。不如  是者。則非聞也。

[0528a06]  善男子如汝所言聞惡聲故  (至)  昔所不聞而今  得聞。

[0528a07]  案。僧亮曰。涅槃非果。可如上說。三惡  是果。聲是定因。須更說之。

[0528a09]  善男子云何昔所不見  (至)  昔所不見而今得  見。

[0528a10]  案。僧亮曰。若依欲界四大者。依欲界定。  修得天眼通。悉是骨相者。天眼識能見不淨。  諸法定相。見因緣相者。空有兩見也。寶亮
曰。此下明天眼通。此明天眼通。不但見色。亦  見眾生善惡心。乃至知第一義諦故。所以作  知名說也。

[0528a16]  若見眾生所有色相  (至)  昔所不知而今得知。

[0528a17]  案。僧亮曰。知大小根者。乘色故知根也。一觸  衣知心者。因身知根同。乘色知心。義屬天眼。  故下知見兩名也。

[0528a20]  復次善男子云何昔所不知  (至)  昔所不知而今  得知。

[0528a21]  案。僧亮曰。次明宿命通也。

[0528a22]  復次善男子云何昔所不知  (至)  具足成就第二  功德。

[0528a23]  案。僧亮曰。須陀洹十六心者。三諦由  滅見也。昔見滅未徹。三諦不明。既已見滅。遍  四諦起念現前。其心甚遠。是果十六心也。寶
亮曰。下去次明他心通。知須陀洹初心。次第  至十六心者。聲聞人欲知初心捉法不能得。  若利根者。要至第七心方知。若鈍根者。至第
十六心方知。菩薩不爾。十六心一一次第差  別盡知也。

大般涅槃經集解卷第四十九

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
