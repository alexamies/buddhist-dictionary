了本生死經


吳月氏優婆塞支謙譯

[0815b06]  佛說是：「若比丘見緣起為見法，已見法為見  我。」

[0815b07]  於是賢者舍利弗謂諸比丘言：「諸賢者！佛  說：『若諸比丘見緣起為見法，已見法為見我。』  此謂何義？是說有緣。若見緣起無命、非命，為
見法；見法無命、非命，為見佛。當隨是慧。

[0815b10]  「彼  有二事見外緣起，有二事見內緣起，合為四。

[0815b12]  「何謂二事見外緣起？為因相縛、緣相縛。因相  縛為何等？從種根，從根葉，從葉莖，從莖節，  從節懷華，從華實。是為因相縛。何謂緣相
縛？為地種、水種、火種、風種、空種，從是因緣有  種生彼。地為持種，水為潤種，火為熱種，風  為起種，空為令種無礙。如是得時節會，令
種生。彼種不知我生根，根不知從種有；根  不知我生葉，葉不知從根有；葉不知我生莖，  莖不知從葉有節懷華，實亦不自知轉相生
有。又地不知我生種，種亦不知地持我；水亦  不知我潤種，種亦不知水潤我；至火、風、空皆  不相知。是諸賢者，從因緣有，得時會，令種生。
為非自作，非彼作，亦非無因生。當以五事見  外緣起。何謂五？一非常，二不斷，三不步，  四種不敗亡，五相象非故。彼種已壞為非
常，有根出為不斷，種根分異為不躇步，少  種多生實為不敗亡，實生如種根非種為相  象非故。

[0815b29]  「當知是二事見內緣起：因相縛、緣相  縛。何謂因相縛？緣不明，行；緣行，識；緣識，  名色；緣名色，六入；緣六入，更樂；緣更樂，痛；
緣痛，愛；緣愛，受；緣受，有；緣有，生；緣生，  老、死、憂、悲、苦、懣心惱。如是是但大苦性具成  有病。彼不明不知我作行，行不知從不明
有；行不知我作識，識不知從行有；識不知  我作名色，名色不知從識有；六入、更樂、痛、愛、  受、有、生至于老死亦轉不知。是從不明有行，
從行有識，從識有名色，從名色有六入、更樂、  痛、愛、受、有、生、老、死、憂、悲、苦、懣心惱，如上說。是  但大苦性具成有。彼若無生，則無老、死、憂、悲、
苦、懣心惱。

[0815c12]  「是諸賢者，因緣起故，緣是生法。有  緣起不緣生法，有緣生法不緣起，有緣起緣  生法，有不緣起不緣生法。

[0815c14]  「何謂緣起不緣生  法？為緣不明，行；緣行，識；緣識，名色，至于老  死，大苦惱具成有，如上說。是謂緣起非緣  生法。

[0815c17]  「何謂緣生法非緣起？為如不明、行、識、名  色、六入、更樂、痛、愛、受、有、生、老死。是謂緣生法  非緣起也。

[0815c19]  「何謂緣起緣生法？若出生住不斷  老死之生，是出生住因緣相近、因有相近、因  微相近、因諦相近、因如相近、無異相近、不
狂相近、緣起相近，以緣生如是法：有、受、愛、  痛、更樂、六入、名色、識、行。是謂緣起緣生法。

[0815c23]  「何  謂不緣起不緣生法？謂得道者。彼何謂不明？  為如六種。六種受若女、若男。何謂六？為地
種、水種、火種、風種、空種、識種。彼身得住，是為  地種；如持不散，是為水種；飲、食、嘗、啖臥得善  消，是為火種；身中出息、入息，是為風種；四
大所不能持，是為空種；隨轉如雙箭笮，是為  識種。如彼地種，非女，非男，非人，非士，非身，  非身所，非人生，非少年，非作、無作者，非住、
無住者，非智、無智者，非眾生，非吾，非我，非  彼有、無有主。水、火、風、空種亦如是。識種非女，  非男，非人，非士，非身，非身所，非人生，非少
年，非作、無作者，非住、無住者，非智、無智者，  非眾生，非吾，非我，非我有、無有主。如是但  從六種為一想，為合想，為女想，為男想，為
妄想，為身想，為自在想，為強自在，受若  干種，故為不明。時說曰性癡，淨、常想、樂想、  身想，疑嫌妄，非上要。佛說是不明，亦為染
於物，無慧生妄，故為不明；妄故為行；知物  故為識；五性故為名色；猗名色根故為六  入；三合故為更樂；更樂行故為痛；痛而樂
故為愛；愛彌廣故為受；受當復有行故為有；  五性具成故為生；諸種熟故為老；命根噤閉  故為死；熱中為憂；誑語為悲；臨五識身合
為五苦；心識身合為懣；心念勞為惱；有故  生有。如是見知，障顯是，說具滿，大苦性足。  從是受凶衰，著故復生。其始不可見知，不
可度量。又冥為不明義；作成為行義；知為  識義；緣住彼，彼相倚，為名色義；主亦不專為  六入義；更亦合會為更樂義；從知痛義；渴
欲得物，如火無厭，為愛義；取為受義；當復有  為有義；五性仰為生義；熟為老義；行虧為  死義。如是義說，亦為十二緣起相。

[0816a26]  「又從不明  近福德行作、近罪賊行作，是謂緣不明；行  有諸行故，近福、不福而有識，是謂緣行識；由
識作性行，名色具成生，是謂緣識名色；是緣  生作，作輒受，是謂緣名色；六入、眼識會更樂，  是謂緣六入更樂；如更樂，痛知亦爾，是謂緣
更樂痛死；不知痛者為行別故，從愛象輒  取，是謂緣痛愛；從愛象更吞，是謂緣愛受  有；受為三行身、口、意，是謂緣受有；有行勞，
當復有具成生，是謂緣有生；五性已成故有  老死。是為十二緣起，隨轉宛轉，造作田業，識  造種行，不明造對行。如地持種，水令種不
散，火令種熟，風令種起，空令種無礙。行造  田業亦如是，愛造潤行，彼行不知：『我造田業。』  愛不知：『我為潤行。』識不知：『我為種行。』不明不
知：『我為對行。』如地不知：『我持種。』水、火、風、空如  上說。從有行勞，當復有具成生。此亦無有  從是世躇步者，但因緣相持。譬如鏡淨、明
朗，緣內、外生面象。面亦不死此生彼，鏡中  從有面，因緣不虧。是不死此而生彼，為有苦  情，因緣不虧，從是有受。如火以受，不斷現晝
夜，然其炎不步。識亦如是，不身相縛，往來五  道。有緣故生，是法無主。譬如月圓四十九  由延，而圓形現於下水，有緣不虧，非月死彼
而於此生。觀生死當如是。是為因相縛。

[0816b21]  「何  謂緣相縛？如佛告阿難：『眼緣色生眼識。彼  眼不知：「我作猗行。」色不知：「我為識對。」明不知：
「我為識照。」空不知：「我令識無礙。」識不知：「我生  此作有。」眼、色、明、空、念，令眼識具成生。耳、鼻、口、
身、心緣法生心識。彼眼不知：「我為識作猗。」法  不知：「我為識作行。」心不知：「我為識作明。」空不
知：「我令識無礙。」識不知：「我成此因緣。」是，阿難！  緣心、法、明、空、念，令心識具成生，而此非自作，  非彼作，非兩作，非無因生，非我故，非彼故，
非無因有。』

[0816c02]  「當以五事見內緣起。何謂五？非  常、不斷、不步、少行多報、相象非故。彼如  死際，身已壞為非常；出生有身分為不斷；或
同去、或異去，分異故為不步；少行多報，謂  行不敗亡。如行報生，非故家也。若見此緣  起無命、非命，為見法；見法無命、非命，為見
四諦：苦、習、盡、道。譬如明人見師成畫，歎其  畫好、師妙。見四諦者亦如是，佛一切知、一  切現，從是得喜不離佛，得法眾至真，戒喜  不離。」

了本生死經

* * *

【經文資訊】大正藏第 16 冊 No. 0708 了本生死經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
