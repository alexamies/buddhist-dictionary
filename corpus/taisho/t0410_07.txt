大方廣十輪經卷第七

失譯人名今附北涼錄

遠離譏嫌品第九

[0711a06] 爾時，金剛藏菩薩復白佛言：「世尊！云何菩薩摩訶薩於聲聞乘、辟支佛乘不生譏嫌？於諸菩薩亦無譏嫌？云何於如來聲聞眾中，成器不成器得無譏嫌，於大乘道常善修行？云何得利智一切三昧諸陀羅尼及諸地忍？云何得昇進不退轉法？云何常得善知識？云何常得不離佛法，供養眾僧及諸菩薩？云何於善根不生厭足？云何於菩薩行願得無厭足？」

[0711a15] 爾時，世尊告金剛藏菩薩言：「善男子！菩薩摩訶薩有十種輪，若有成就如是輪者，則於聲聞、辟支佛乘無所譏嫌，乃至於菩薩乘亦無譏嫌。若於如來聲聞眾中，成器不成器者悉無譏嫌，常得昇進不退法輪。而於大乘亦得增長無有闕失，常得禪定諸陀羅尼及諸地忍。不離佛法，供養眾僧及諸菩薩，求於善根悉無厭足。得堅固精進，發無量行願。過去所作一切惡業，皆以賢聖金剛地智，令使永盡悉得究竟。一切現在所有惡業，皆使無餘更不復作。能速成就無上法輪，七覺意寶而無厭足，能除一切眾生結使，人所依止。

[0711a28] 「善男子！譬如轉輪聖王，若欲行時，寶輪最在其前，其餘諸寶皆悉隨後，能滅一切諸四天下眾生濁惡，亦令四天下一切人民身意受樂。菩薩摩訶薩亦復如是，若成就十輪，於聲聞乘無所譏嫌，乃至一切眾生亦依止而存。善男子！譬如大車具足四輪，多人依止乘於正路，邊有塊石眾草，乃至根、莖、華、果，為輪所輾皆悉消滅。如是菩薩摩訶薩為諸眾生，若有障法一切罪業，輾斷消滅令不受報。善男子！譬如劍輪悉能斬截怨敵等首，既斷支節、手、足更不任用。菩薩摩訶薩若能成就如是十輪，一切六趣欲界諸惡，皆悉斷除令盡無餘不復受報。

[0711b12] 「善男子！譬如五日出時，一切四天下大地，所有水處無不乾竭。如是菩薩成就十輪，能為眾生除諸業障及障法等罪，眾苦根本一切消滅。

[0711b16] 「譬如風災起時，四方大風一時俱起，能吹一切大石諸山皆為微塵。如是菩薩摩訶薩能成就十輪，為諸眾生同共依止，令四倒山結使諸業障法重罪，滅苦根本令得無餘。善男子！譬如師子王若欲吼時，一切畜生諸眾生等皆悉怖畏。如是菩薩摩訶薩亦復如是，乃至外道及諸異學惡知識等，皆令驚畏忘失言辯。

[0711b24] 「善男子！譬如釋提桓因以軍圍繞，手執金剛杵破壞阿修羅。如是菩薩摩訶薩成就十輪者，一切倒見外道之屬，惡知識等皆悉壞滅。

[0711b28] 「善男子！譬如如意寶珠，著高幢上雨種種寶。如是菩薩摩訶薩成就十種輪者，能持戒幢雨眾法雨，以施一切無量眾生。

[0711c02] 「善男子！譬如夜闇明月出現滅一切闇，若有一切迷失道者令得正道。如是菩薩摩訶薩成就十輪者，無明黑闇如是眾生失八正道，亦為眾生說種種法，令其照明盡諸苦際示八正道。善男子！譬如日初出時一切穀米皆悉增長，諸華開敷及諸藥穀盡得成熟，雪山消流諸河充溢，以漸次第滿於大海。

[0711c10] 「如是菩薩摩訶薩成就十輪者，但調伏戒慈悲炙暖故，為諸眾生說無量法，能生善根種種華果，一切結使業報惡行，及邪見山悉得消滅，乃至究竟證於涅槃，一切妙果無不悉得，信、戒、施、聞慧、無量三昧如是次第，猶如大河以漸滿足，以漸滿故能令眾生入於無畏涅槃之城。

[0711c17] 「善男子！云何名菩薩摩訶薩十種輪者？所謂十善是也。菩薩成就此十輪故，乃能成熟一切眾生。菩薩以離殺生故，能令一切眾生無驚無怖，無有一切憂悲苦惱，善根成熟具足果報。若於前際流轉六趣沒生死河，以如是等不殺生因緣，先世所作身、口、意等惡業諸罪一切煩惱，能令眾生障於正法，自作教他作乃至見作隨喜。受持如是不殺輪故，皆悉輾壞一切惡業障礙罪報令無有餘。亦以不殺因緣，能令一切諸天人等，皆生愛樂無有疑悔壽命得長。臨欲終時，所愛妻子及諸眷屬，悉皆圍繞身不受苦。乃至神逝所往之處，終不見閻羅王及諸獄卒。若臨死時遇善知識，清淨持戒心樂福田。捨此身已得生人中諸根聰利，復值善知識清淨持戒。常樂福田斷除諸惡，而求一切大菩薩行，入深智海遂得菩提。其所生處，常離刀杖諸惡國土，壽命長遠自在淨國離諸驚怖。如彼佛壽無量無邊，亦復能作如是壽命，為諸眾生說法教化，乃至佛涅槃後令法久住。善男子！是名菩薩摩訶薩最初輪也。

[0712a10] 「菩薩若成就此輪，於聲聞乘、辟支佛乘無所闕失，於一切如來聲聞弟子亦無闕失。不退大乘一切三昧諸陀羅尼及諸忍等，到於一切自在之地，常隨善知識佛及菩薩得聞正法，供養眾僧殖諸善根恒無厭足，修諸菩薩一切行願亦無厭足。何以故？過去諸佛於此十惡皆悉遠離，於一一惡不善業等亦不讚歎。以是之故，善男子！於此十善若能守一善業，以如是相所獲果報亦如前說。

[0712a20] 「復次，善男子！菩薩摩訶薩修行不盜，能施一切眾生無驚、無怖、無畏亦無愁惱。己所有物，如法飲食資身財業，恒求一切如法利益無非法欲。以此善根行業果報，假使曾於六趣流轉沒生死河，以不盜力故，身、口、意業所作眾罪能障正法，乃至財業等障，自作、教他、見作隨喜，以不盜輪，皆悉輾除令無有餘，亦令人天一切愛樂而無疑悔，乃至臨命終時，妻子眷屬一切圍繞身不受苦。若命終後神逝所往，不見閻羅王及諸獄卒，恒遇所愛諸善知識。持戒清淨心樂福田，乃至能離一切惡法，成就一切無量善法。隨所生處得大財業，有財業已能離怖畏，而悉不與水、火賊共。乃至到於菩提，悉得眾寶嚴飾佛國寶樹具足，無我、我所，無取無著，成就一切眾生行業。無我所、無所受，無壽、無眾生，而悉調伏於彼佛國。善男子！是名菩薩摩訶薩第二輪也。

[0712b09] 「若菩薩成就此輪，於聲聞、辟支佛乘悉無闕失，乃至如來聲聞弟子亦無譏嫌，而自於彼摩訶衍乘無有厭足，悉得一切諸三昧門及陀羅尼忍地，亦不捨於一切誓願。

[0712b13] 「復次，善男子！菩薩摩訶薩終身遠離邪婬，一切眾生皆為欲流之所沈沒，而能施於無畏、無嫉、無熱惱害，於己妻色恒生知足無非法欲。以是善根果報力故，若有宿世邪婬果報，六趣生死流轉諸有，自作、教他、見作隨喜，而令悉離諸邪婬輪，輾斷惡業令無有餘。乃至成菩提道生於淨國，無女人處第一清淨，彼諸眾生皆悉化生，不從父母和合受身。善男子！是名菩薩摩訶薩第三輪也。

[0712b23] 「菩薩摩訶薩成就此輪，乃至不捨一切願行。

[0712b25] 「復次，善男子！菩薩摩訶薩盡其形壽，離諸妄語常隨順語。以是因緣人天歡喜，乃至逮得菩提，不諂眾生而生其國。所言真實無有虛偽，是名菩薩摩訶薩第四輪也。

[0712b29] 「若菩薩成就此輪，乃至常求一切菩薩願行，而無厭足終不暫捨。

[0712c02] 「復次，善男子！菩薩摩訶薩於終身中常離兩舌，乃至以此善根至成菩提，調伏眾生修六和敬來生其國，皆共一心互相恭敬，而無違失修質直法。善男子！是名菩薩摩訶薩第五輪也。

[0712c07] 「菩薩摩訶薩成就此輪，乃至常求菩薩行願，無有厭足終不暫捨。

[0712c09] 「復次，善男子！菩薩摩訶薩遠離惡口乃至成就菩提，耳終不聞不適意事，常生佛國恒聞種種柔軟人聲及音樂聲，聞諸法聲周遍佛國。志念成就梵音清徹，如是眾生來生其國。善男子！是名菩薩摩訶薩第六輪也。

[0712c15] 「若有菩薩成就此輪，從初發心乃至成佛，恒求菩薩一切行願，而無厭足終不捨離。

[0712c17] 「復次，善男子！菩薩摩訶薩於其終身遠離綺語，乃至菩提。常於佛國聞諸菩薩摩訶薩百千法音周遍佛國，而恒遠離一切綺語。成就善語、法語，如是眾生來生其國。善男子！是名菩薩摩訶薩第七輪也。

[0712c22] 「若菩薩成就此輪，乃至菩提，常求菩薩一切行願，而無厭足終不暫捨。

[0712c24] 「復次，善男子！菩薩摩訶薩於其終身遠離貪欲，乃至菩提，常生淨國地平如掌眾寶充滿，亦以寶樹而嚴飾之。復有若干種無價寶衣，瓔珞、幢幡、金繩、珠瓔，而彼世界種種莊嚴羅網寶樹。彼中眾生遠離憍慢我心貢高，顏貌端嚴諸根具足其心平等，如是眾生來生其國。善男子！是名菩薩摩訶薩第八輪也。

[0713a03] 「若菩薩能成就此輪，乃至菩提，恒求菩薩一切行願，而無厭足終不暫捨。

[0713a04] 「復次，善男子！菩薩摩訶薩於其終身遠離瞋恚，乃至菩提，悉除一切垢惱穢濁塵雲暴風。於彼淨國無諸濁惡斷除憍慢，生彼國已形色端正，相好第一諸根不缺，禪定慈悲以自嚴飾，如是眾生來生其國。善男子！是名菩薩摩訶薩第九輪也。

[0713a11] 「若菩薩成就是輪，乃至菩提，恒求菩薩所作願行，而無厭足終不暫捨。

[0713a13] 「復次，善男子！菩薩摩訶薩於其終身遠離邪見，復能以此離邪見輪，令諸人天一切愛樂。若有眾生流轉六趣沒生死河，如是人等起身、口、意，一切業障及煩惱障而障正法，自作、教他、見作隨喜，以此離邪見輪，碾斷業結令滅無餘。妻子眷屬圍繞左右，臨命終時身不受苦，神逝所往亦終不見閻羅王等及諸獄卒，隨善知識持戒清淨，心樂福田恒生正信。命終之後得生人中，亦與善知識及諸持戒福田之人，而相遭遇，還相依止令得正見。為善知識之所教授，修習善法，恒離一切不善等惡，於諸善根皆悉成就，一切菩薩所行之道無不修習。以是因緣，能度一切眾生入摩訶衍正法大海，乃至得菩提道。一切疑網及諸吉相、常見斷見，離我我所見，如此眾生來生其國壽命無量，悉同法味皆是大乘，棄捨聲聞、辟支佛，及諸天魔一切外道并魔眷屬，皆悉已離如是等惡，來生其國。彼佛壽命無量無邊，恒於其中而作佛事。般涅槃後令法久住，無所損減而更熾然皆悉一味。善男子！是名菩薩第十輪也。

[0713b06] 「若菩薩摩訶薩成就此輪，於聲聞乘、辟支佛乘不生譏嫌，及二乘人亦無譏嫌，乃至大乘亦復如是。於大乘人能令增廣熾然三寶，於諸如來聲聞弟子，成器及不成器者，亦無譏嫌，而能莊嚴摩訶衍道。一切三昧諸陀羅尼乃至忍地，恒善修學，證勝進法，不離諸佛及大菩薩善知識等，聽法信受。樂供養眾心無厭足，求諸善根終不暫捨，菩薩所行六波羅蜜亦無厭足。

[0713b14] 「善男子！若能成就如是十輪者，菩薩摩訶薩疾成無上正真道覺。何以故？過去諸佛修行十善離一切惡，能現如是種種果報因緣無量相貌，具菩提道，悉斷一切煩惱結使，盡竭三惡皆使無餘。是故能令紹三寶種，久住於世常得熾然，使不復受三有之身，向於涅槃，為斷陰、入、界等入無畏城。以此遠離十惡因緣，具足果報如上所說，以是義故，善男子！若於此十善不修一者，求於佛道而復自言：『我是大乘，皆應當得無上菩提。』如此之人是大妄語，多行諂曲種種欺誑，於諸佛所能斷一切眾生善根，趣向三惡。是故，善男子！具足十善剎利大姓，婆羅門大家，四天王天，乃至非想非非想天，聲聞、乘辟支佛乘，修行如是十善功德，悉能具足阿耨多羅三藐三菩提故。善男子！以此十善而自莊嚴，求無上果修學大乘疾成佛道者，此則安立一切功德善根處所。若能守護十善，便於善根誓願滿足成無上道。」

[0713c04] 爾時，世尊欲重宣此義而說偈言：

「以十輪覺悟，　　欲離一切苦；
　不應譏聲聞，　　惱著袈裟者。
　隨順緣覺乘，　　信心勤精進；
　安樂諸眾生，　　而受行大乘。
　一切諸緣覺，　　覺了最勝法；
　淨修於佛道，　　速證得菩提。
　遠離於殺生，　　人天皆愛念；
　生生得長壽，　　善修無害業。
　一切所生處，　　常樂於佛法；
　親近世尊者，　　速證得菩提。
　若離於偷盜，　　一切智所敬；
　悉滅諸慳貪，　　守護不盜戒。
　生處常大富，　　為他作施主；
　而得嚴淨國，　　以眾寶莊飾。
　滅除煩惱穢，　　乾竭於愛欲；
　能遠離邪婬，　　速得清淨國。
　永離欲淤泥，　　解脫淨眾生；
　令入於大乘，　　由離邪婬故。
　欲得聖智者，　　讚歎於實語；
　棄捨諸妄語，　　悉滅於苦惱。
　究竟得實語，　　常值於諸佛；
　速疾成菩提。　　遠離妄語故，
　堪任為善器。　　而遠離兩舌，
　常與諸佛會，　　永捨於斷見，
　得聖無染著，　　逮總持辯才，
　能知深法海，　　不久得菩提。
　常說柔軟語，　　遠離於惡口；
　眾生所愛樂，　　能滅先世業。
　令眾得歡悅，　　菩薩之法將；
　悉知諸佛行，　　得入第十地。
　智者所愛敬，　　遠離於綺語；
　具足五功德，　　所說皆覺了。
　欲聞尊賢教，　　及與求聖道；
　供養諸佛海，　　速得一切智。
　一心除貪婬，　　不壞於正法；
　供養染衣者，　　熾然三乘道。
　常生清淨國，　　法將之住處；
　於彼獲妙智，　　第一無上乘。
　常行於慈心，　　遠離諸瞋恚；
　速疾得禪定，　　志樂賢聖行。
　生於清淨國，　　遠離一切過；
　隨佛所住處，　　永離一切瞋。
　專一修純信，　　遠離諸邪見；
　顯示三乘道，　　是名法供養。
　免離於惡趣，　　解脫值賢聖；
　具足菩薩行，　　逮得最上智。
　安住而說法，　　能成於菩提；
　三昧總持忍，　　皆由十善故。
　具足輪威德，　　悉碾除惡趣；
　盡滅業結障，　　疾成正法將。

大方廣十輪經布施品第十

[0714a28] 「復次，善男子！若成就十輪菩薩摩訶薩，從初發心一切五欲皆悉捨離，勝於一切聲聞、辟支佛人，亦能為彼二乘而作福田。何等為十？常行布施，所謂飲食、衣服、象、馬、輦輿，乃至己身手足、頭目、髓腦、耳鼻、皮骨、血肉一一皆捨。若行施時不著軀命，亦不為己求世間法、出世間樂，恒念度脫一切眾生，修大慈悲巧方便智。如是心施於諸眾生，為令一切皆得安樂故施，為滅一切眾生結使故施，不受後有故施，不麁心故施，無嫉妬故施，乃至最下乞人亦如是施，不為受報故施，不求聲聞、辟支佛故施，求一切種智故施，乃至一人亦常如是修行於施；是名菩薩摩訶薩心施，成就初輪莊嚴法施。

[0714b13] 「如是菩薩從初發心，能為一切聲聞、辟支佛作大福田，應當守護恭敬供養。何以故？一切聲聞、辟支佛，為斷己身三惡趣貧，但自饒益而不為他修行布施。菩薩摩訶薩為斷一切眾生苦惱，以大慈悲哀愍心施，是故能為聲聞、辟支佛而作福田。不為於己而求果報，唯為最上第一樂故常行於施，終不染著人、天生死五欲樂故修行於施，而為利益一切眾生不念自身所受善、惡修行於施，為斷一切眾生苦報修行於施。菩薩能如是行檀波羅蜜故，堪任為聲聞、辟支佛福田。若不染著世間五欲，而為具足大慈大悲能如是施，名為菩薩摩訶薩，亦名聲聞、辟支佛福田。假設修行無量布施，若不斷於世間五欲不名為施，亦不名菩薩，不能與聲聞、辟支佛作大福田，不為賢聖所印，是故應斷五欲無染著施。若染五欲則不名菩薩，亦非福田。如斯施者，不能滅於煩惱少分，何況能除一切結習。」

[0714c04] 爾時，世尊欲重宣此義而說偈曰：

「成就於施輪，　　智者清淨心，
　盡離於五欲，　　令眾得妙樂。
　乃至施少分，　　皆為除眾苦，
　不令受少果，　　應獲上福田。
　雖復種種施，　　而不離五欲，
　此施非聖印，　　不墮決定聚。
　捨欲而行施，　　施微而報重，
　聲聞、辟支佛，　　俱以為福田。
　是故應離欲，　　常為清淨施，
　安樂諸眾生，　　是名真福田。

[0714c15] 「復次，善男子！菩薩摩訶薩有十種法施輪，若能成就十種法施輪者，速疾得日光三昧，能為一切聲聞、辟支佛作大福田。何等為十？所謂依止佛法，依止聲聞法，依止辟支佛法，依止摩訶衍法，依止世間、出世間法，依止有漏、無漏法，尊重恭敬一切聽受，隨順受持為他廣說。

[0714c22] 「若為聲聞人，說應四諦法究竟涅槃，而無嫉妬憍慢之心，不為利養一切名稱；亦不自舉亦不輕他，恒為一切發大慈悲分別演說，不為說辟支佛法及與大乘。

[0714c26] 「若為辟支佛人，說應十二因緣法，離老、病、死得盡苦際，都不為說聲聞小乘菩薩等法。

[0714c29] 「若為大乘人，說應六波羅蜜，具足諸行證無上道，亦不為說聲聞、辟支佛法。但隨諸眾生所應修行而為說之，於諸如來所演言教，乃至一句一偈，恭敬、尊重終不誹謗，亦不隱沒而作障礙。於說法人作世尊想，於聽法者作病人想，於正法中作妙藥想，棄捨五欲，為欲說法心常平等而不取相。善男子！是名菩薩摩訶薩十種法施輪也。若菩薩成就如是十種法施輪者，便速疾得日光三昧，能為一切聲聞、辟支佛作大福田，常為一切守護供養。」

[0715a10] 爾時，世尊欲重宣此義，而說偈言：

「智者修法施，　　演說於三乘；
　不堪法器者，　　終不令謗法。
　聲聞及緣覺，　　多人而修習；
　辟支佛利智，　　教令入大乘。
　但為成法器，　　非器不妄說；
　隨諸根利鈍，　　漸教令昇進。
　於法常恭敬，　　信受不誹謗；
　有能說法者，　　供養如世尊。
　聽法諸眾生，　　令滅於煩惱；
　不貪著名譽，　　利養而說法。

大方廣十輪經戒相品第十一

[0715a23] 「復次，善男子！菩薩摩訶薩發大莊嚴具足戒輪，若成就此輪，從初發心遠離五欲，於聲聞、辟支佛中，第一最勝為大福田，皆應供養而守護之。

[0715a27] 「何等為菩薩摩訶薩莊嚴戒輪？善男子！菩薩摩訶薩，有能出家受其具足，成就波羅提木叉，而不與聲聞、辟支佛共。若菩薩不以此戒能為眾生除諸煩惱一切邪見，是則不名為摩訶薩，亦不名為聲聞、辟支佛大福田也。善男子！若菩薩摩訶薩，於一切眾生心常平等，護持淨戒志念堅固而不退轉，心恒專一不生異想。若見持戒、破戒、慳貪、布施，上、中、下等，有若干種無量眾生，瞋恚、惱害行、住、坐、臥，於三有中陰、入、諸界而無分別。如是持戒，不著欲界持戒，不著色、無色界持戒，不分別觀察有想持戒，不為到不到故持戒。

[0715b11] 「善男子！菩薩摩訶薩，以如是相貌，發大莊嚴清淨戒輪，從初發心常離五欲，如是菩薩摩訶薩，則能為一切聲聞、辟支佛作大福田，亦為眾生守護供養。」

[0715b14] 爾時，世尊欲重宣此義，而說偈言：

「優婆塞律儀，　　住於解脫戒；
　雖與二乘共，　　不名摩訶薩。
　若修於空法，　　不依於世間；
　亦不依諸有，　　智者護淨戒。
　不取於戒相，　　清淨離諸漏；
　如是護戒者，　　最勝之福田。

大方廣十輪經忍辱品第十二

[0715b23] 「復次，善男子！云何名菩薩摩訶薩發大莊嚴具足忍輪？若菩薩成就此輪者，從初發意能除五欲，堪為聲聞、辟支佛作大福田，亦為眾生尊重恭敬供養守護。

[0715b27] 「善男子！菩薩摩訶薩忍辱有二種：一者、世間，二者、出世間。又菩薩有漏忍者則受諸有，亦不能無眾生之想，依止果報、依止功德，亦名住色、聲、香、味、觸忍，亦名羸劣忍，無所堪忍，悲愍念眾生而修行忍。但是諂曲悅彼故忍，不為安樂眾生故忍。如是忍者，則與聲聞、辟支佛同，非大莊嚴亦非菩薩但有假名。如是菩薩，終不堪任為諸聲聞、辟支佛作大福田；是名菩薩世間忍輪。

[0715c08] 「云何名菩薩以大莊嚴出世間忍？為諸眾生故，修行於忍而不染著，若於一切所作事務，言語、相貌、音聲、名字、聖所住處，皆悉隨順而不捨於三結、三受、三相、三世、三有、三業，如是等事悉不依止，心恒寂滅而修行忍；是名菩薩出世間忍輪。

[0715c14] 「善男子！菩薩摩訶薩成就如是大莊嚴忍輪，從初發心常離五欲，是諸菩薩摩訶薩，能為聲聞、辟支佛作大福田，為一切眾生守護供養。」

[0715c17] 爾時，世尊欲重宣此義，而說偈言：

「此忍說二種，　　有相及無相，
　有相修行忍，　　智者所不貴。
　有相說三業，　　即依於忍聚，
　是名有漏忍，　　非是大人相。
　於四顛倒中，　　修於無著忍，
　寂滅於三業，　　是忍為最勝。
　滅於一切行，　　不依相無相，
　心猶如虛空，　　是忍為最勝。
　眾生皆一相，　　諸法空寂滅，
　心無有所著，　　是忍最大利。

大方廣十輪經卷第七

【經文資訊】大正藏第 13 冊 No. 0410 大方廣十輪經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA