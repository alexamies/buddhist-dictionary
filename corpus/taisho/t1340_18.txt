大法炬陀羅尼經卷第十八
隋天竺三藏闍那崛多譯

  * 如化品第四十五 
  * 緣生法品第四十六 

如化品第四十五

[0740b16]  阿難。爾時天帝釋復白放光如來言。世尊。我  於是中都無疑惑。世尊。亦當先體我心。然我  今日冀得如來久住於此忉利天宮哀受我等
輕微供養。以是義故。我問如來。世尊。今者將  諸大眾不見遺棄臨顧我宮。我心欣踊不自  勝任。何以故。我從生來初未見聞。諸阿修羅
及諸天眾歡樂共住。今蒙世尊加持威力。令  我諸天共阿修羅歡娛受樂。

[0740b24]  阿難。爾時放光如來應供正遍覺告天帝釋  言。憍尸迦。汝豈不知。我今為此十四菩薩摩  訶薩等滿宿願故。增長善根故。成其慈惠故。
我今要欲攝此菩薩教示之故。又為此等得  坐道場熏修因故。阿難。爾時十四菩薩隨從  其父善臂阿修羅王在善法殿。於放光如來
前。整理衣服偏袒右髆。右膝著地合十指掌。  白言。世尊。我等自從有所聞說。盡力尋思未  能開解。但於如來生敬重心。故敢諮問如是
義處。世尊。已證三種言教方便業藏。我等今  日全未受持。是故我今欲知此義。惟願演說  三法藏門。佛告諸菩薩言。善哉善哉。摩那婆。
汝等欲聞如來法藏耶。諸菩薩言。唯然世尊。  願樂欲聞。阿難。爾時放光如來即自舒其金  色右手置於空中。告諸菩薩摩訶薩言。摩那
婆。汝今當觀如來世尊手在何處。諸菩薩言。  世尊。我等惟見如來世尊手指虛空。佛復告  言。摩那婆。於意云何。此虛空者可得作耶。不
也世尊。可得見耶。不也世尊。可得聞耶。不也  世尊。佛言。如是如是。摩那婆。若是虛空可作  可見可聞可觸者。便可證知。如來藏義亦復
如是。汝應善知。摩那婆。但是如來應供正遍  覺。證阿耨多羅三藐三菩提已。見諸世間猶  如幻化。假說諸法方便示現引導眾生。何以
故。是中眾生有著法想。是故如來為其說法。  其實如來亦無所說。摩那婆。若必有此三教  藏者。彼不可動亦不可說。說於無說不可成
就。摩那婆。若是虛空有增減相。無有是處。惟  彼如來有是境界。所謂建立諸法。是中如來  見諸世間猶如幻化。住大慈悲說如斯法。令
諸菩薩摩訶薩等得如斯法無有損減。

[0740c26]  復次摩那婆。一切眾生有四十二出入息等。  為四十二出入息句。令彼學知說字根本。是  中若有菩薩摩訶薩。具得如是四如意足。而
彼菩薩亦不能為諸眾生等說如是處。所謂  初阿字門四十二句。如是次第數至八分。於  八分中所有分段。即是為諸眾生說八思惟
處。於世間中說此八法不令斷絕。是為第二  教藏法門。汝應思惟修行此法。摩那婆。如阿  字門不縛不解。當知一切諸法所有語言可
說可見。彼等一切不縛不解。云何名為不縛  不解。摩那婆。不縛不解者。謂一切法性本自  空。誰能於中為縛為解。摩那婆。如彼板上文
字章句。乃至言說亦無住所。若不方便有是  言說。無一眾生知一句者。摩那婆。是為總解  藏法門義。時諸菩薩復白佛言。云何總解。佛
言。摩那婆。汝應受持。此入法義。汝於是中莫  生疑惑。此解說中無有疑網。云何無疑。一切  諸法皆如幻化。摩那婆。世間所有諸語言法。
如來世尊悉知悉見。是中眾生有疑心者。如  來所說如是等法。能令彼等斷疑惑心。云何  斷疑。為作方便譬喻解釋故如說於此中住。
是則還令住阿字門得相生法。摩那婆。汝等  惟應六日正念成如來業。當思惟時更莫他  念。汝若思量法相義時。但當如是正念現前。
念如來故。爾時若有所說。若無所說。於是法  中無有疑心。因是六日念如來已。即能覺悟  阿字法門。於六月中不思飲食。以是念故於
如來前更得無量無邊辯才。如是念已若得  迦字法門名者。即亦能得成就思惟。此第九  分。於一心中云何得生。惟有如來住處故能
知此。亦即不離如是說處。一切諸法猶如幻  化。汝摩那婆。勿生二想亦莫致疑。亦不須作  宮殿想也。但於六月念迦字門。因此即復思
念如來。若能成就三昧定者。假使如來不現  在前。亦即得見莫生疑惑。如來未為汝等作  究竟斷疑之語。是故汝疑未能斷絕。又復如
來雖為汝說終不得盡。何以故。摩那婆。譬如  有樹花時出花果時出果。摩那婆。於意云何。  彼樹若其花時未至求花得乎。不也世尊。果
時未至求果得乎。不也世尊。佛言。如是如是。  摩那婆。如來亦爾。說時未至故不說耳。摩那  婆。於意云何。又如彼樹可知來處。乃至花果
知來處乎。不也世尊。佛言。如是如是。一切所  有能說所說俱無來處。摩那婆。或時有人發  掘彼樹。拔其根莖枝葉出已。復以刀斧芟剉
令碎。乃至無有如棗栗許。摩那婆。於意云何。  彼樹如是被分散已。求本花果有可得乎。不  也世尊。何以故。既破散已乃至無有樹相可
見焉得花果。佛言。如是如是。摩那婆。一切諸  法無有相故。云何可說。

[0741b18]  復次摩那婆。若諸法師昇法座已。爾時先當  念阿字門。亦念如來三言教藏不得放捨。如  是諸行於彼三門相續念處。念已復念。作是
事時。乃至不起諍論言說。摩那婆。若諸法師  欲說法時。應當念彼六日事業不得捨離亦  無休息。一切諸法可得證知。摩那婆。彼迦字
門語言解說相續不斷。當於彼中阿字為初  與智相合。二十一句方得具足。摩那婆。夫言  教者。即是其中二十一句次第不亂。摩那婆。
以是事故。諸佛世尊希出現耳。何以故。彼時  無有如是法行。雖有多人終亦無能如法行  者。是時亦有無量眾生。初亦起心愛慕是法。
及其臨事多生驚恐終無所獲。摩那婆。若復  有人作是思念。我如是行即得成就諸佛法  者。彼為執著。若此執著是佛法者。何故往昔
劫初時人。於內外物無我我所。不著諸法不  假造作。果報自然意須即至。其後漸漸起諍  競心。喪失自然眾味果報。摩那婆。以是因緣
汝等當知。諸佛世尊終不執著佛菩提也。汝  於是中不應生著。若執著者不得受樂。何以  故。夫執著者眾苦根本。

[0741c10]  摩那婆。汝等當觀欝單越人。雖與三方同受  人身果報最上。彼於生中雖無施等。然壽終  後皆得上生欲界天宮。摩那婆。汝應當知。無
為之事乃至能得多時受樂。若彼有為著我  我所。是人無有一不善法而不受者。摩那婆。  不善法者。所謂一切諸行生死。是故如來常
誡勿著有為諸法。摩那婆。不作不著有為法  者。即是如來究竟宣說修行施等五波羅蜜。  是故於一切處說諸波羅蜜共相熏修。云何
熏修。修行施已則能聽法。至聽法所便能諮  問。於諮問時見有勝法即便求學。彼等若知  諸法。無勝無我無執無生無出。即於一切有
為法中能如實知。爾時則於諸如來所得真  信根。彼等復能發勤精進。云何能起勤精進  心。以有如是大方便故。則能速發阿耨多羅
三藐三菩提心。願令我等於此法中常得修  行終自證知。聞說如是般若波羅蜜時不生  驚怖。摩那婆。是中云何能無驚怖。彼於一切
皆有捨想。云何捨想。所謂於諸法中無有悕  望亦無諍心。何以故。如幻化想故。摩那婆。是  為顯示說義。於如是等諸波羅蜜即解脫。因
如來說法因斷諍故。不起諍競故。雖斷於生  而不斷故。

大法炬陀羅尼經緣生法品第四十六

[0742a05]  爾時諸菩薩復白放光佛言。世尊。云何名為  令生不斷不全斷故。佛言。若如是者一切諸  法如實說中無有疑處。無疑處故如是證知。
當於爾時令生不斷亦非不斷。持是法行得  度彼岸。我今如是說不斷時。諸眾生等猶不  能知。何況能有受持法者。摩那婆。譬如大海
常能容受一切大河。及以眾流憶百千數。悉  歸大海。而彼大海無滿足時。如是一切諸眾  生等。具足三種貪諂眾惡。諸佛世尊恒為宣
說佛菩提等一切法門。初無斷絕尚不能受。  何況有時斷而不說。摩那婆。以是因緣。諸佛  世尊降大法雨未曾斷絕。何以故。不欲令彼
當來愚惑盲冥無目諸眾生等墮陷非道。摩  那婆。譬如因於日月光輪一切世間知有晝  夜。一切法輪亦復如是。若諸法師為他說法。
是人求法讀誦通利。復能遍說作世燈明。為  彼昏睡盲冥眾生不能斷絕生死網輪。說令  斷絕。又復為彼嫉妬不信常被三事覆纏羈繫
墮於惡趣障礙眾生然大法炬。因是明故眾  生見法。若諸眾生墮在惡道即得速出。既得  捨離險惡道已。彼各共求平坦正路。摩那婆。
平正路者。若能遠離險惡道者。即平正路。摩  那婆。汝等若於如是說中不信行者難得解  脫。能信行者。是人當為一切世間開大利門。
彼得法已轉相教授。眾生聞者盡作證明。而  諸眾生各相謂言。如來為我說真實法。復示  我等不顛倒說。摩那婆。汝應如是精勤不懈
或就正業。正業成故遠離塵垢無有染著。無  染著故得清淨見。見清淨故無復冷熱。一切  世間所有眾事。皆得成就正善業故。諸餘眾
生更作異說種種邪法不善業行。於彼人所  當起捨心。應自思惟修對治法。若得修學如  是法已。即能於彼六十二種惡邪見中。得實  知見成就真法。滅除一切如實障礙。

[0742b10]  復次摩那婆。若說法師常為如是億百千數  信根眾生。具說法要。或復有人但為一二破  戒邪見重惡眾生。一彈指頃少時說法。隨彼
惡人受與不受。其說法師所得功德。勝前福  聚無量無邊。因此善根於當來世所生常得  精勤勇猛供養諸佛。彼時雖有多種眾生若
人非人聞正法已心生恐怖。汝等但當為說  正法。摩那婆。汝應觀察諸眾生等。常有如是  無量惡欲諂誑我慢。無明黑闇覆蔽纏縛。以
纏覆故於是法中生大恐怖。自恐怖故不能  行法。假有所說。亦復不能令他受行。或時自  知煩惱障礙。更相謂言。我等今有如是眾惡。
雖聞正法不斷諸見。如是諸見我應除斷。云  何應斷。我今自知須斷諸見。若受眾見而不  斷者。即入黑闇邪見叢林。以邪見故常為生
死繫閉纏縛。我若能斷。根本眾見。自然解脫  生死繫縛。摩那婆。若佛世尊為他說時。若人  聽受終不生怖。何以故。如來世尊以自無怖。
於諸佛法無有缺減。為他說時令彼聞者增  長善業故。摩那婆。當聞法時。汝等莫著於是  法中。但當一心勿生餘念。如來應供正遍
覺。為斯事故出世間耳。摩那婆。諸佛世尊  惟有是事。所謂為利一切世間淨世間眼。斷  除遮障諸非道故。摩那婆。諸佛世尊但一音
說。令彼眾生隨類各解。斯是如來神力加持。  故得爾耳。如來一音演諸法義。能以一義得  無量智。若以一智即能破除六十二種邪見
根本。令諸眾生悉皆遠離一切塵垢。若有最  惡極怖畏處。眾生受身所作諸業。如來於中  說法教化拔濟眾生。無有休息教誡眾生。汝
若不造如是惡業終不生此。如來世尊更無  餘致。惟教示彼斷除行業陰入界等皆是諸  行。受生亦然。一切世間所有諸行及以受身。
我皆教示不令行此。為是眾事我常宣說。無  天無人乃至無有壽命資財。世間事業一切  皆無。若有作者即有受生。云何作者。所作諸
行即是受生。若受後生當知是中無有眾生  不受生者。汝等當知造諸行者即是受生。復  次摩那婆。如大龍王。普興大雲遍覆一切。降
注大雨潤洽大地。咸令一切樹木叢林欝茂  滋長。百穀果實皆得成就。是諸眾生資此活  命。乃至諸畜亦同增長。摩那婆。若諸牸牛食
肥美草飲以清流。常令豐飽然後得乳。從乳  出酪酪出生酥。從生酥出熟酥。從熟酥  出醍醐。如是摩那婆。汝於一切緣生法中不
應生怖。亦不應言云何得說有諸眾生無諸  眾生。惟當善觀因緣諸行。摩那婆。如人睡時  夢中所見或作不作。彼皆寤時曾所經事。又
如種子無有定相。論其形質不可說壞亦非  不壞。何以故。若言定壞牙則不生若定不壞  牙亦不出。一切有為因緣生法亦復如是。妄
念思惟分別故生。是中實無能成就者。亦無  見者。如是摩那婆。如來不說定有眾生。亦復  不說定無眾生。如來惟說一切諸法從因緣
生從因緣滅。云何諸法因緣生滅。所謂因彼  故有此。彼生已此生。彼無故此無。彼滅已此  滅。若一切法從緣生者。云何定說有富伽羅。
以是因緣。如來不說定有眾生。諸天及人自  外諸趣亦不說滅。惟說不能放捨執著顛  倒分別謂有眾生則墮無明極深闇處。惟令
棄捨示以正路。勿復愛樂是富伽羅。摩那婆。  彼真實法不可破壞。諸佛如來乃至小草尚  不欲壞。況當令滅富伽羅也。若滅壞者。無有
是處。以是因緣。諸佛世尊常如是說。無有一  法可成就者。然復不無因緣生法。而亦不無  執著顛倒。摩那婆。無有一法離因緣者。以有
因緣。是故說有富伽羅相。及有事物顯示世  間。善法惡法勸令知也。

[0743a20]  復次摩那婆。是中物想即是板想。以板想故  知諸物想。何者是物。何者是板。所言物者。以  妄分別住物想中。造作未來一切諸行。摩那
婆。以何義故復名物也。以如是想作多種事。  故名為物。彼前後際不可知故。猶如風輪。若  復有人乘風輪想。彼等則為住板想中。應如
是知。摩那婆。如彼風輪乃至無有一念時住。  諸眾生等乘彼業風亦復如是。彼諸眾生造  業行已。還作諸行如是成就。彼成就已未曾
生彼一念覺心。我等昔來所作非善。以想分  別空事輪迴。流轉生死未曾暫住而我不覺  不見其邊。不知闊狹不識小大。不見不覺常
處如是業行風輪。往來旋轉莫能自出。猶如  生盲未曾見色。若他來問當云何答。又如愚  導不達前途。設有人來問道相貌。彼既不知
復云何答。假彼有言定無理趣。摩那婆諸眾  生等乘諸行輪。旋轉不住不覺不知亦復如  是。而彼眾生乘是風輪來往之時。乃至無有
初中後際。不得其邊全不覺知不見不念。

[0743b10]  復次摩那婆。彼時盲人作如是念。今我宜在  此風輪住。我有思想此風輪中可得停住。如  是念已。從始至終念念增長無有斷絕。彼盲
後時或得暫住。即欲從是風輪中下。而復不  下更作是念。我今若得見此道者便有下處我  即得住。既得住已我應自得暫時自止。彼盲
後時復作是念。我於今日若見不見但少時  住。如是念已便得暫住。住已思惟今我得住。  即生樂想勞弊亦除。然猶不見下時道路。云
何從此風輪而下。我若見者即知風輪往來  之處。摩那婆。彼盲當作如是念時。即於其所  遇一良醫善能治目。彼雖有遇而眼不見。是
時良醫愍彼盲人。為治目故即往其所。問盲  者言。汝目如是能見色不。盲人答言。我眼若  此云何見色。我若見者便知正路。良醫語言。
且開汝眼吾試觀之。如可治者當為汝療。盲  人聞已。即大開眼示彼良醫。爾時良醫具觀  是人眼中病已。即知是疾根本所因。應其所  須為設治法。或
[鏍-糸+廾]  或鍼或刮或藥。作如是等  療眼方已。告盲者言。我今為汝說善方治。  除汝目病令覩眾色。若得見者汝歡慶不。時
彼盲人白良醫言。我此生盲恐非所救脫如  醫教慶幸何言。良醫復曰。此事誠難我力能  辦。汝於我所但生信心。是吾家業汝不須疑。
汝欲見驗當問眾人。我治是患功効云何。盲  者復言。大師是中欲作何事。醫告之言。汝無  多憂。我於是中無過造作。但假少時吾當合
藥。事須詳審不可怱懅。若忽迫者事或難  成。時彼良醫如是教已。即與是盲和合眼藥。  藥成就已置之眼中眼微清淨。既清淨已遂
從醫所速疾而還。時彼盲人藥治未幾。眼中  胎膜皆悉消除。胎膜除故眼即晴明。頓覩生  來所不見事。亦見眾盲乘彼風輪。往來流轉
不能自止。方嗟歎曰。嗚呼哀哉。此等眾盲亦  久居是風輪之內。循環往來未嘗停息。初無  有人為說斯事。亦無有教療治盲者。即作是
念。如此眾盲與我何異。我既遭遇得大醫王。  除去生盲遂有今日。我今云何獨受斯福。我  當從此還請醫王。令是眾盲盡蒙救療。彼人
爾時復作是念。今我但且先告眾盲。說斯大  事先令體解。然後導引往求大醫。如是念已  即告彼盲。汝等諸人宜少停住。我今於汝欲
有所宣。時眾盲等答彼人言。我不得住。彼人  復問。汝今所住為何處乎。眾盲復言。而我今  日不能得住。汝今豈能獨有住也。彼人復謂
眾盲人曰。汝後見時自然應知。誰有住處誰  無住所。眾盲復言。汝今獨知豈能出我眾人  意計。彼人復言。我於往昔亦曾如汝。以無目
故乘彼風輪。往來流轉無有窮極。世間之人  多以此患。乘無住輪長夜勞苦。而我幸會遭  遇醫王。大師哀憐除我目疾。以是因緣我如
是見。我如是知我如是言。汝等今日沒此風  輪。不見不知不覺不信。汝等若有一人共相  領解。乃至須臾暫時停住。我當為汝求彼醫
王。醫王降意汝自知信。奉行師言必蒙大利。  爾時諸盲眾中有智人等。聞是語已即作是念。  我等今應受是人教。少時停住亦何所損。若
必如教吾慶特深。假不如言我亦無患。且我  暫住所得亦多。既得交遊善人又亦自除疑  惑。以是因緣今我決住不復疑也。時有智盲
如是念已。即與眾盲共詳進止。告彼眾言。我  久勞弊忽辱善言。自當暫停今不去也。如是  言已。遂便答彼先盲智曰。仁若知時。隨所應
作為我等作。時先智盲本雖生盲。既蒙得眼  已成光明。隨意而往無復障礙。即作是念。今  已許彼無量盲眾出如是言。我當為汝開眼
光明。今當先造大師足下。厚謝先德因白是  事。先智始發。彼大醫王已在前路。智既遙見  深生歡喜踊躍無量。即作是念。是大醫王先
惠我眼。導我光明除我患苦。與我無量無邊  快樂。令我歡喜解我疲乏。我今應當速至其  所頂禮其足。苦身供養妙言稱美。起希有心
尊重恭敬。隨諸所須皆應奉上。如彼念已。即  往其所如其先念。荷德謝恩盡虔供養。復欲  為彼諸盲啟請。更發希有清淨敬心。復起慇
懃憐愍深念。白大醫王言。我先蒙恩見惠明  眼。復令我得諸方便智。今日乃有無量無數  生盲眾生。乘不住輪受無窮苦。惟願大醫。為
除生盲施其眼藥。令彼歡喜與我無異。爾時  醫王愍諸盲故。即與是人躬至其所。到其所  已即告之曰。汝等眾盲生便無眼。今者實願
見物以不。時眾盲人白醫王言。大師。我等昔  來未曾見物。今日思覩何足復論。醫王復問。  汝從昔來未見何事。今欲見者復是何等。彼
復白言。大師。我從昔來於所行處。惟謂是道  然實不見此路短長及與近遠。乃至不見初  中後相。醫王復語彼眾盲曰。然此路也非是
正路。汝等昔來所行非道。眾盲復言。然我於  中已生路想。醫王復言。汝等不應生是想也。  即便指彼盲智者曰。汝知是人昔亦同汝。後
乃知非久已捨棄。復告眾盲。汝等今日若信  此人昔似汝者我即治汝。我便次第造作治  事。於是眾盲白醫王言。唯然大師。師自知時
敢不從命。時彼醫王。還合如是先治眼藥。療  諸盲人咸皆同得如是淨眼。彼眼開故皆大  唱言。嗚呼我等今得大樂。而我昔來處大闇
輪非路狂走。摩那婆。汝等當知是中治眼大  醫王者。即是如來應供正遍覺也。如彼初盲  醫先為治即蒙淨眼者。是彼諸善男子說法
師也。自餘眾盲得淨眼者。即是受持此經法  門諸眾生等。摩那婆。以是因緣如來應供正  遍覺。普為汝等譬喻開示如是義處。摩那
婆。汝於是中應學如來應供正遍覺。若人欲  學如來應供正遍覺者。當如是學。摩那婆。以  是因緣。如來應供正遍覺。具為汝等引斯譬
喻解釋義耳。摩那婆。汝等若學如來世尊。應  當學是諸法相門。復應先作如是思惟。我今  云何作諸方便。為彼黑闇生盲眾生。作大光
明開其眼目。摩那婆。是為解釋第一大慈大  悲行事。汝若見彼幽盲眾生。復應須作若斯  治法。如是治已彼自見法。不從他行不行何
處謂風輪也。摩那婆。是為凡夫諸眾生等未  得正法無住處者。

大法炬陀羅尼經卷第十八

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
