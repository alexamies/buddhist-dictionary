悲華經卷第六

北涼天竺三藏曇無讖譯

諸菩薩本授記品第四之四
[0202b13] 「爾時，五人即至佛所，以所得物供養世尊及比丘僧。供養已，復白佛言：『世尊！惟願如來授我阿耨多羅三藐三菩提記，令於賢劫成阿耨多羅三藐三菩提。』

[0202b16] 「善男子！爾時，寶藏如來即與五人授阿耨多羅三藐三菩提記：『手龍！汝於來世賢劫之中，當得成佛，号堅音如來，十号具足。堅音如來般涅槃後，陸龍次當作佛，号快樂尊如來，十号具足。快樂尊佛般涅槃後，水龍次當成佛，号導師如來，十号具足。導師佛般涅槃後，虛空龍次當成佛，號愛清淨如來，十號具足。愛清淨佛般涅槃後，妙音龍次當作佛，号那羅延勝葉如來，十號具足。』

[0202b25] 「善男子！寶藏如來記是五人賢劫成佛已，寶海梵志復告持力捷疾：『善男子！汝今可取種種莊嚴淨妙世界，如心所憙，便可發願，與一切眾生甘露法味，專心精勤行菩薩道，慎莫思惟劫數長遠。』善男子！爾時，梵志捉持力捷疾臂，將至佛所。至佛所已，坐於佛前，白佛言：『世尊！未來之世，於賢劫中，有幾佛向如來出世？』爾時，佛告持力捷疾言：『善男子！半賢劫中有千四佛出現於世。』

[0202c05] 「持力捷疾言：『世尊！彼賢劫中諸佛世尊般涅槃已，最後妙音龍成阿耨多羅三藐三菩提，号那羅延勝葉。世尊！我願於爾時修菩薩道，修諸苦行，持戒、布施、多聞、精進、忍辱、愛語、福德、智慧，種種助道悉令具足。賢劫諸佛垂成佛時，願我在初奉施飲食，般涅槃後收取舍利，起塔供養。護持正法，見毀戒者，勸化安止，令住持戒；遠離正見墮諸見者，勸化安止，令住正見；散亂心者，勸化安止，令住定心；無威儀者，勸化安止，住聖威儀。若有眾生欲行善根，我當為其開示善根。彼諸世尊般涅槃後，正法垂滅，我於爾時當護持之，令不斷絕，於世界中，然正法燈。刀兵劫時，我當教化一切眾生，持不殺戒乃至正見，於十惡中，拔出眾生，安止令住十善道中，滅諸盲冥，開示善法。我當滅此劫濁、命濁、眾生濁、煩惱濁、見濁，令無有餘。於飢饉劫，我當勸化一切眾生，安止住於檀波羅蜜，乃至般若波羅蜜亦如是。我勸眾生住六波羅蜜時，眾生所有一切飢餓、黑闇、穢濁、怨賊、鬪諍，及諸煩惱，悉令寂靜。於疾疫劫，我當教化一切眾生，悉令住於六和法中，亦令安止住四攝法，眾生所有疾疫、黑闇，當令滅盡。於半賢劫，斷滅眾生如是苦惱。一千四佛於半劫中出世、涅槃、正法滅已，然後我當成阿耨多羅三藐三菩提。如千四佛所得壽命、聲聞弟子，我之壽命、聲聞弟子，亦復如是等無差別。如千四佛於半劫中調伏眾生，願我亦於半賢劫之中調伏眾生。是半劫中，諸佛所有聲聞弟子，毀於禁戒，墮在諸見，於諸佛所，無有恭敬，生於瞋恚、惱害之心，破法壞僧、誹謗賢聖，毀壞正法、作惡逆罪。世尊！我成阿耨多羅三藐三菩提時，悉當拔出於生死污泥，令入無畏涅槃城中。我般涅槃後，正法賢劫一時滅盡。若我涅槃，正法賢劫俱滅盡已，我之齒骨并及舍利，悉當變化作佛形像，三十二相瓔珞其身，一一相中有八十種好，次第莊嚴，遍至十方無量無邊無佛世界，一一化佛以三乘法，教化無量無邊眾生，悉令不退。若彼世界病劫起時，無有佛法，是化佛像亦當至中，教化眾生如前所說。若諸世界無珍寶者，願作如意摩尼寶珠，雨諸珍寶，自然發出純金之藏。若諸世界所有眾生，離諸善根，諸苦纏身，我當於中，雨憂陀娑香、栴檀沈水、種種諸香，令諸眾生斷煩惱病、諸邪見病、身四大病，於三福處，勤心修行，令命終時，生天人中。世尊！我行菩薩道時，當作如是利益眾生。我成阿耨多羅三藐三菩提已，當作如是佛事。般涅槃後，舍利復至無量世界，如是利益眾生。

[0203a27] 「『世尊！若我所願不成不得己利，不能與諸眾生作大醫王，不能利益者，我今便為欺誑十方無量世界在在處處現在諸佛如來，今者亦復不應與我授阿耨多羅三藐三菩提記。世尊所與無量無邊億阿僧祇眾生授阿耨多羅三藐三菩提記者，我亦不得見如是人，亦不聞佛音聲、法僧之聲、行善法聲，常墮阿鼻地獄中。世尊！若我所願成就得己利者，如來今者當稱讚我。』

[0203b07] 「時，佛即讚持力捷疾：『善哉！善哉！善男子！汝於來世作大醫王，令諸眾生離諸苦惱，是故字汝為火淨藥王。』

[0203b11] 「佛告火淨藥王：『汝於來世，過一恒河沙等阿僧祇劫，入第二恒河沙阿僧祇劫後分，賢劫中一千四佛垂成阿耨多羅三藐三菩提，汝當悉得奉施飲食，乃至如上汝之所願。那羅延勝葉般涅槃後，正法滅已，汝當成於阿耨多羅三藐三菩提，號樓至如來、應、正遍知、明行足、善逝、世間解、無上士、調御丈夫、天人師、佛、世尊，壽命半劫，汝之所得聲聞弟子，如千四佛所有弟子等無差別；所化眾生，般涅槃後，正法滅已，賢劫俱盡，齒骨舍利悉化作佛，乃至生天人中，亦復如是。』

[0203b21] 「爾時，火淨藥王菩薩復白佛言：『世尊！若我所願成就得己利者，惟願如來，以百福莊嚴金色之手摩我頂上。』善男子！爾時，寶藏如來即以百福莊嚴之手，摩火淨藥王頂上。善男子！爾時，火淨藥王菩薩見是事已，心生歡喜，即以頭面，禮於佛足，却住一面。

[0203b27] 「爾時，寶海梵志以天妙衣與火淨藥王菩薩，而讚之曰：『善哉！善哉！善男子！汝之所願甚奇甚特。從今已往更不須汝與我策使，常得自在修安樂行。』」

[0203c02] 爾時，佛告寂意菩薩：「善男子！時寶海梵志作是思惟：『我今已勸無量無邊百千億那由他眾生，令住阿耨多羅三藐三菩提。我今見是諸大菩薩各各發願取淨佛土，唯除一人婆由毘紐。此賢劫中其餘菩薩亦離五濁，我今當於是末世中，以真法味與諸眾生，我今當自堅牢莊嚴作諸善願，如師子吼，悉令一切菩薩聞已，心生疑怪，歎未曾有。復令一切大眾天龍、鬼神、乾闥婆、阿修羅、迦樓羅、緊那羅、摩睺羅伽、人及非人，叉手恭敬，供養於我，令佛世尊稱讚於我，并授記莂，令十方無量無邊在在處處現在諸佛，為諸眾生講說正法。彼諸如來聞我師子吼者，悉讚歎授我阿耨多羅三藐三菩提記，亦遣使來，令諸大眾悉得見之。我今最後發大誓願，成就菩薩所有大悲，乃至成阿耨多羅三藐三菩提已，若有眾生聞我大悲名者，悉令生於希有之心，若於後時，有諸菩薩成就大悲者，亦當願取如是世界，是世界中所有眾生飢虛於法，盲無慧眼，具足四流，是諸菩薩當作救護而為說法。我乃至般涅槃已，十方無量無邊百千億諸世界中，在在處處現在諸佛，於諸菩薩大眾之中稱讚我名，亦復宣說我之善願，令彼菩薩以大悲勤心，皆專心聽聞是事已，心大驚怪，歎未曾有。先所得悲，皆更增廣，如我所願，取不淨土。是諸菩薩皆如我，於不淨世界成阿耨多羅三藐三菩提，拔出四流眾生，安止令住於三乘中乃至涅槃。』

[0204a01] 「善男子！爾時，寶海梵志思惟如是大悲願已，偏袒右肩，至於佛所。爾時，復有無量百千萬億諸天，在虛空中作天伎樂，雨種種華，各各同聲而讚歎言：『善哉！善哉！善大丈夫！今至佛所發奇特願，欲以智水滅於世間眾生煩惱。』爾時，一切大眾合掌恭敬，在梵志前同聲禮敬而讚歎言：『善哉！善哉！尊大智慧！我等今者得大利益，能作牢堅諸善願也。我等今者，願聞尊意所發善願。』

[0204a10] 「爾時，梵志在於佛前，右膝著地。爾時，三千大千世界六種震動，種種伎樂不鼓自鳴，飛鳥走獸相和作聲，一切諸樹生非時華，三千大千世界之中，因地眾生於阿耨多羅三藐三菩提，若已發心、若未發心，惟除地獄、餓鬼、下劣畜生，其餘眾生皆悉生於大利益心、純善之心、無怨賊心、無穢濁心、慈希有心。飛行眾生尋住於空，心生歡喜，散種種華、末香、塗香，種種伎樂、幢幡、衣服而以供養，柔軟妙音讚詠梵志，皆悉一心欲聞梵志所發善願。乃至阿迦貳吒天天上諸天亦下閻浮提，在虛空中，散種種華、末香、塗香，種種伎樂、幢幡、衣服而以供養，柔濡妙音讚詠梵志，精勤一心欲聞梵志所發善願。

[0204a24] 「爾時，寶海梵志叉手恭敬以偈讚佛：

「『遊戲禪定，　　如大梵王；
　　光明端嚴，　　如天帝釋；
　　捨財布施，　　如轉輪王；
　　持妙珍寶，　　如主藏臣；
　　功德自在，　　如師子王；
　　不可傾動，　　如須彌山；
　　心不波蕩，　　如大海水；
　　於罪不罪，　　其心如地；
　　除諸煩惱，　　如清淨水；
　　燒諸結使，　　如火猛焰；
　　無諸障閡，　　猶如大風；
　　示現實法，　　如四天王；
　　所雨法雨，　　如大龍王；
　　充足一切，　　猶如時雨；
　　破諸外道，　　如大論師；
　　功德妙音，　　如須曼華；
　　說法妙音，　　猶如梵天；
　　除諸苦惱，　　如大醫王；
　　等心一切，　　如母愛子；
　　攝取眾生，　　猶如慈父；
　　身不可壞，　　如金剛山；
　　能斷愛枝，　　猶如利刀；
　　廣度生死，　　猶如船師；
　　以智濟人，　　猶如舟船；
　　光明清涼，　　如月盛滿；
　　開眾生華，　　如日初出；
　　能與眾生，　　沙門四果；
　　猶如秋樹，　　生諸果實；
　　僊聖圍遶，　　猶如鳳凰；
　　其意深廣，　　猶如大海；
　　等心眾生，　　猶如草木；
　　知諸法相，　　如觀空拳；
　　等心行世，　　平如水相。
　　成就妙相，　　善於大悲，
　　能與無量，　　眾生授記。
　　我今調伏，　　無量眾生，
　　惟願如來，　　與我授記，
　　於未來世，　　成就勝道。
　　微妙智慧，　　大僊世尊，
　　願以妙音，　　真實說之。
　　我於惡世，　　要修諸忍，
　　與諸結使，　　煩惱賊鬪，
　　拔出無量，　　一切眾生，
　　安止住於，　　寂滅道中。』

[0204c12] 「善男子！寶海梵志說此偈讚佛已，是時一切大眾皆讚歎言：『善哉！善哉！大丈夫！善能讚歎如來法王。』

[0204c14] 「爾時，梵志復白佛言：『世尊！我已教化無量億眾，發阿耨多羅三藐三菩提心，是諸眾生已各願取淨妙世界，離不淨土，以清淨心種諸善根，善攝眾生而調伏之。火鬘摩納等一千四人，皆悉讀誦毘陀外典，如來已為是諸人等，授其記莂，於賢劫中當成為佛。有諸眾生多行貪婬、瞋癡、憍慢，悉當調伏於三乘中。是一千四佛所放捨者，所謂眾生厚重煩惱，五濁惡世能作五逆，毀壞正法，誹謗聖人，行於邪見，離聖七財，不孝父母，於諸沙門、婆羅門所，心無恭敬，作不應作，應作不作，不行福事，不畏後世，於三福處，無心欲行，不求天上人中果報，勤行十惡，趣三不善，離善知識，不知親近真實智慧，入於三有生死獄中，隨四流流沒在灰河，為癡所盲，離諸善業，專行惡業。如是眾生，諸佛世界所不容受，是故擯來集此世界，以離善業，行不善業行，於邪道重惡之罪積如大山。爾時，娑婆世界賢劫中，人壽命千歲，是一千四佛大悲不成，不取如是弊惡之世，令諸眾生流轉生死，猶如機關無有救護、無所依止、無舍無燈，受諸苦惱而反捨放，各各願取淨妙世界。淨土眾生已自善調，其心清淨已種善根，勤行精進，已得供養無量諸佛而更攝取。世尊！是諸人等，為實爾不？』

[0205a11] 「爾時，世尊即告梵志：『實如所言。善男子！是諸人等，如其所憙，各取種種嚴淨世界，我隨其心已與授記。』

[0205a14] 「爾時，梵志復白佛言：『世尊！我今心動如緊花樹葉，心大憂愁，身皆燋悴，此諸菩薩雖生大悲，不能取此五濁惡世，今彼諸眾生，墮癡黑闇。世尊！乃至來世，過一恒河沙等阿僧祇劫，入第二恒河沙等阿僧祇劫後分，賢劫中人壽千歲，我當爾時行菩薩道，久在生死忍受諸苦，以諸菩薩三昧力故，要當不捨如是眾生。世尊！我今自行六波羅蜜調伏眾生，如佛言曰：「以財物施，名檀波羅蜜。」世尊！我行檀波羅蜜時，若有眾生世世從我乞求所須，向其所求，要當給足，飲食、醫藥、衣服、臥具、舍宅聚落、華香、瓔珞、塗身之香，供給病者醫藥、侍使、幢幡、寶蓋、錢財、穀帛、象馬、車乘、金銀、錢貨、真珠、琉璃、頗梨、珂貝、璧玉、珊瑚、真寶、偽寶、天冠、拂飾，如是等物，我於眾生乃至貧窮，生大悲心悉以施與，雖作是施，不求天上人中果報，但為調伏攝眾生故，以是因緣，捨諸所有。若有眾生，乞求過量，所謂奴婢、聚落、城邑、妻子、男女、手脚、鼻舌、頭目、皮血、骨肉、身命，乞求如是過量之物。爾時，我當生大悲心，以此諸物，持用布施，不求果報，但為調伏攝眾生故。世尊！我行檀波羅蜜時，過去菩薩行檀波羅蜜者所不能及，未來菩薩當發阿耨多羅三藐三菩提心，行檀波羅蜜者亦不能及。世尊！我於來世為行菩薩道故，於百千億劫當行如是檀波羅蜜。世尊！未來之世若有欲行菩薩道者，我當為是行檀波羅蜜，令不斷絕。

[0205b13] 「『我初入尸羅波羅蜜時，為阿耨多羅三藐三菩提故，持種種戒，修諸苦行，如檀中說，觀我無我故，五情不為五塵所傷。此羼提波羅蜜，我如是行羼提波羅蜜亦如上說，觀有為法，離諸過惡，見無為法，微妙寂滅。精勤修集，於無上道不生退轉。此毘梨耶波羅蜜，我亦如是行毘梨耶波羅蜜。若一切處修行空相得寂滅法，是名禪波羅蜜。若解諸法，本無生性，今則無滅，是名般若波羅蜜。我於無量百千億阿僧祇劫，堅固、精勤、修集般若波羅蜜。何以故？或有菩薩於過去世，不為阿耨多羅三藐三菩提行菩薩道，堅固、精勤、修集般若波羅蜜，未來之世或有菩薩，未為阿耨多羅三藐三菩提行菩薩道，堅固、精勤、修集般若波羅蜜，是故我今當於來世發阿耨多羅三藐三菩提心，修菩薩道，令諸善法無有斷絕。

[0205c01] 「『世尊！我初發心已，為未來諸菩薩等，開示大悲，乃至涅槃。有得聞我大悲名者，心生驚怪，歎未曾有。是故我於布施，不自稱讚、不依持戒、不念忍辱、不猗精進、不味諸禪，所有智慧不著三世，雖行如是六波羅蜜，不求果報。有諸眾生離聖七財，諸佛世界之所擯棄，作五逆罪，毀壞正法，誹謗賢聖，行於邪見，重惡之罪，猶如大山，常為邪道之所覆蔽；是故我今為是眾生專心莊嚴，精勤修集六波羅蜜。我為一一眾生種善根故，於十劫中，入阿鼻地獄受無量苦，畜生、餓鬼，及貧窮、鬼神、卑賤人中，亦復如是。若有眾生，空無善根，失念燋心，我悉攝取而調伏之，令種善根，乃至賢劫，於其中間，終不願在天上人中受諸快樂，惟除一生處兜術天待時成佛。

[0205c16] 「『世尊！我應如是久處生死，如一佛世界微塵等劫，以諸所須供養諸佛，為一眾生種善根故，以一佛世界微塵數等諸供養具，供養十方無量無邊一一諸佛，亦於十方無量無邊一一佛所，得如一佛世界微塵數等諸善功德，於一一佛前，復得教化如一佛世界微塵數等眾生，令住無上菩提之道，緣覺、聲聞亦復如是，隨諸眾生所願而教。若有世界佛未出世，願作僊人，教諸眾生，令住十善，五神通中，遠離諸見。若有眾生事摩醯首羅天，我願化身如摩醯首羅，而教化之，令住善法。事八臂者，亦願化為八臂天身，而教化之，令住善法。事日月梵天，亦願化為日月梵身，而教化之，令住善法。有事金翅鳥，乃至事兔，願化為兔身隨而教化，令住善法。若見飢餓眾生，我當以身血肉與之令其飽滿。若有眾生犯於諸罪，當以身命代其受罪為作救護。

[0206a05] 「『世尊！未來世中有諸眾生，離諸善根，燒滅善心。我於爾時，為是眾生當勤精進行菩薩道，在生死中受諸苦惱，乃至過一恒河沙等阿僧祇劫，入第二恒河沙等阿僧祇劫後分，初入賢劫，火鬘摩納成阿耨多羅三藐三菩提，字拘留孫如來時，我所教化離諸善業、行不善業、燒燋善心、離聖七財、作五逆罪、毀壞正法、誹謗聖人、行於邪見、重惡之罪，猶如大山，常為邪道之所覆蔽，無佛世界所棄捐者，令發阿耨多羅三藐三菩提心，行檀波羅蜜，乃至行般若波羅蜜，安止住於不退轉地，皆令成佛，在於十方如一佛土微塵數等諸佛世界轉正法輪，令諸眾生於阿耨多羅三藐三菩提，種諸善根，出離惡道，安止得住，功德智慧助菩提法者，願我爾時悉得見之。

[0206a21] 「『世尊！若有諸佛在在處處，遣諸眾生至於佛所，受阿耨多羅三藐三菩提記，令得陀羅尼三昧忍辱，即得次第上菩薩位，得於種種莊嚴世界，各各悉得隨意所求，取淨佛土，如是眾生悉是我之所勸化者。入賢劫中，拘留孫佛出世之時，如是等眾，亦於十方如微塵等諸佛世界，成阿耨多羅三藐三菩提，在在處處住世說法亦令我見。

[0206a29] 「『世尊！拘留孫佛成佛之時，我至其所，以諸供具而供養之，種種諮問出家之法，持清淨戒，廣學多聞，專修三昧，勤行精進，說微妙法，唯除如來餘無能勝。是時，或有鈍根眾生無諸善根，墮在邪見，行不正道，作五逆罪，毀壞正法，誹謗聖賢，重惡之罪猶如大山，我時當為如是眾生，說於正法攝取調伏；佛日沒已，我於其後，自然當作無量佛事。伽那迦牟尼、迦葉佛等住世說法，乃至自然作於佛事，亦復如是。乃至人壽千歲，我於爾時勸諸眾生，於三福處，過千歲已，上生天上，為諸天人講說正法，令得調伏。乃至人壽百二十歲，爾時眾生愚癡自在，自恃端正種姓豪族，有諸放逸、慳悋、嫉妬，墮在黑闇五濁惡世，厚重貪欲、瞋恚、愚癡、憍慢、慳悋、嫉妬、非法行欲、非法求財、行邪倒見、離聖七財、不孝父母，於諸沙門婆羅門所不生恭敬，應作不作，作不應作，不行福事不畏後世，不勤修集於三福處，不樂三乘，於三善根不能修行，專為三惡，不修十善，勤行十惡，其心常為四倒所覆，安止住於四破戒中，令四魔王常得自在，漂在四流五蓋蓋心。當來世中如是眾生，六根放逸，行八邪法，入大罪山，起諸結縛，不求天上人中果報，邪倒諸見，趣於邪道，行於五逆，毀壞正法，誹謗聖人，離諸善根，貧窮下賤，無所畏忌，不識恩義，失於正念，輕蔑善法，無有智慧，不能學問，破戒諛諂，以嫉妬心於所得物不與他分，互相輕慢無有恭敬，懶惰懈怠諸根缺漏，身體羸劣乏於衣服，親近惡友處胎失念，以受種種苦惱故惡色燋悴，其眼互視無慚無愧，互相怖畏於一食頃，身口意業所作諸惡無量無邊，以能為惡故得稱歎。爾時，眾生專共修集斷常二見，堅著五陰危脆之身，於五欲中深生貪著，常起忿恚、怨賊之心，欲害眾生，心常瞋惱穢濁麤朴，未得調伏慳恡貪著，不捨非法無有決定，互相畏怖起於諍競，以穢濁心共相殺害，遠離善法，起無善心作諸惡業，於善不善不信果報，於諸善法起違背心，於滅善法生歡喜心，於不善法起專作心，於寂滅涅槃起不救心，於持戒沙門、婆羅門所生不敬心，於諸縛結起悕求心，於老病死起深信心，於諸煩惱起受持心，於五蓋法起攝取心，於正法幢起遠離心，於諸見幢起竪立心，常起相違輕毀之心，共起鬪諍相食噉心，各各相違共相侵陵，攝取怨恨惱亂之心，於諸欲惡起無厭心，於他財物起嫉妬心，於受恩中起不報心，於諸眾生起賊盜心，於他婦女起侵惱心。是時眾生，一切心中無有善願，是故常聞地獄聲、畜生聲、餓鬼聲、疾病聲、老死聲、惱害聲、八難聲、閉繫聲、杻械枷鏁縛束聲、奪他財物侵惱聲、瞋恚輕毀呵責聲、破壞眾人和合聲、他方國賊兵甲聲、飢餓聲、穀貴偷盜聲、邪婬妄語狂癡聲、兩舌惡言綺語聲、慳貪嫉妬攝取聲、若我我所鬪諍聲、憎愛適意不適意聲、恩愛別離憂悲聲、怨憎集聚苦惱聲、各各相畏僮僕聲、處胎臭穢不淨聲、寒熱飢渴疲極聲、耕犁種殖怱務聲、種種工巧疲厭聲、疾病患苦羸損聲，是時眾生各各常聞如是等聲。如是眾生斷諸善根，離善知識常懷瞋恚，皆悉充滿娑婆世界，悉是他方諸佛世界之所擯棄，以重業故。於賢劫中壽百二十歲，如是眾生業因緣故，於娑婆世界受其卑陋，成就一切諸善根者之所遠離。娑婆世界其地多有鹹苦、鹽鹵、土沙、礫石、山陵、垖阜、谿谷、溝壑、蚊虻、毒蛇，諸惡鳥獸充滿其中，麤澁惡風非時而起，當於非時惡雹雨水，其雨水味毒酢鹹苦，以是雨故，生諸藥草、樹木、莖節、枝葉、華果、百穀諸味皆悉雜毒，如是非時麤澁惡濁雜毒之物，眾生食已增益瞋恚，顏色燋悴無有潤澤，於諸眾生心無慈愍，誹謗聖人，各各無有恭敬之心，常懷恐怖，共相殘害，生惱亂心，噉肉飲血，剝皮而衣，執持刀杖，勤作殺害，自恃豪族，色相端正，讀誦外典，便習鞍馬，善用刀矟，弓箭射御，於自眷屬生嫉妬心，若諸眾生修習邪法受種種苦。

[0207a21] 「『世尊！願我爾時從兜術天下生最勝轉輪王家，若自在王家，處在第一大夫人胎，為諸眾生調伏其心，修善根故。尋入胎時，放大光明，其光微妙遍照娑婆世界，從金剛際上至阿迦尼吒天，令彼所有諸眾生等，若在地獄、若在畜生、若在餓鬼、若在天上、若在人中、若有色、若無色、若有想、若無想、若非有想、若非無想，悉願見我微妙光明，若光觸身亦願得知。以見知光故，悉得分別生死過患，勤求無上寂滅涅槃，乃至一念斷諸煩惱，是名令諸眾生初種涅槃之根栽也。願我處胎於十月中，得選擇一切法、入一切法門，所謂無生空三昧門，於未來世無量劫中說此三昧，善決定心不可得盡。若我出胎成阿耨多羅三藐三菩提已，彼諸眾生，我當拔出令離生死，如是等眾悉令見我。雖處母胎滿足十月，然其實是住珍寶三昧，結加趺坐，正受思惟。十月滿已從右脇出，以一切功德成就三昧力故，令娑婆世界，從金剛際上至阿迦尼吒天六種震動，其中眾生或處地獄、畜生、餓鬼、天上人中，悉得惺悟。爾時，復有以微妙光明，遍照娑婆世界，亦得惺悟無量眾生。若有眾生未種善根，我當安止令種善根，於涅槃中種善根已，令諸眾生生三昧芽。我出右脇足蹈地時，復願娑婆世界從金剛際上至阿迦尼吒天，六種震動，所有眾生依水、依地、依於虛空，胎生、卵生、濕生、化生，在五道者，悉得惺悟。若有眾生未得三昧，願皆得之，得三昧已，安止令住三乘法中不退轉地。我既生已，於娑婆世界所有諸天梵王魔天、忉利諸天及日月天、四天王、諸大龍王、乾闥婆、阿修羅、迦樓羅、緊那羅、摩睺羅伽、化生神僊、夜叉、羅剎，悉令盡來共供養我。令我生已，尋行七步，行七步已，以選擇功德三昧力故，說於正法，令諸大眾心生歡喜，住於三乘。於此眾中，若有眾生學聲聞者，願盡此生便得調伏，若有習學緣覺乘者，一切皆得日華忍辱，有學大乘者，皆得執持金剛愛護大海三昧，以三昧力故，超過三住。我於爾時悕求洗浴，願有最勝大龍王來洗浴我身，眾生見者即住三乘，所得功德如上所說。我為童子乘羊車時，所可示現種種伎術，為悟一切諸眾生故。處在宮殿、妻子、綵女五欲之中，共相娛樂，見其過患，夜半出城，除諸瓔珞嚴身之具，為欲破壞尼揵子等諸外道師。恭敬衣服故，我著袈裟至菩提樹下，眾生見我處於菩提樹下，皆悉發願，欲令我速以一切功德成就三昧力說三乘法。聞是法已，於三乘中，生深重欲勤行精進。若有已發聲聞乘者，令脫煩惱，要一生在當於我所而得調伏；若有已發緣覺乘者，皆悉令得日華忍辱；若有已發大乘之者，皆得執持金剛愛護大海三昧，以三昧力故，超過四地。我自受草於菩提樹下，敷金剛座處，結加趺坐，身心正直，繫念在於阿頗三昧，以三昧力故，令入出息，停住寂靜，於此定中，一日一夜，日食半麻半米，以其餘半，持施他人。我如是久遠修集苦行，娑婆世界上至阿迦尼吒，聞我名者，皆到我所，供養於我。我如是苦行，如是等眾悉當為我而作證明。若有眾生於聲聞乘種善根者，世尊！願令是等於諸煩惱心得寂靜，若餘一生要至我所，我當調伏；緣覺、大乘，亦復如是。若有諸龍、鬼神、乾闥婆、阿修羅、迦樓羅、緊那羅、摩睺羅伽、餓鬼、毘舍遮、五通神僊，來至我所，供養於我。我如是苦行，是等眾生皆為證明；若有已學聲聞、緣覺及大乘者，亦復如是。若有四天下眾生，修於外道，麤食苦行，有諸非人往至其所說如是言：「卿等！不能悉行諸苦，亦復不得大果報也，非是希有。如我地分有一生菩薩行於苦行，復入如是微妙禪定身口意業，皆悉寂靜，滅出入息，一日一夜，日食半麻半米，如是苦行大得果報，得大利益多所開化，是苦行人不久當成阿耨多羅三藐三菩提。卿若不信我所言者，自可往至其所觀其所作。」

[0208a13] 「『世尊！願是諸人捨其所修，悉來我所觀我苦行；或有眾生已學聲聞乃至大乘，亦復如是。若有諸王、大臣、人民，在家出家，一切見我行是苦行，來至我所供養於我；或有已學聲聞、緣覺、大乘，亦復如是。若有女人見我苦行，來至我所供養於我，是諸女人所受身分，即是後身；若有已學聲聞、緣覺、大乘，亦復如是。若有諸禽獸見我苦行，亦至我所，是諸禽獸於此命終，更不復受畜生之身；若有已發聲聞乘者，餘一生在要至我所，而得調伏；若有已發緣覺心者，亦復如是；乃至微細小蟲、餓鬼亦如是。我如是久遠苦行一結加趺坐時，有百千億那由他等無量眾生為我證明，如是眾生已於無量無邊阿僧祇劫種解脫子。

[0208a27] 「『世尊！我如是苦行，過去眾生未曾有能作如是行，及餘外道、聲聞、緣覺、大乘之人，亦無有能作如是苦行。世尊！我如是苦行，未來眾生亦無能作，及餘外道、聲聞、緣覺、大乘之人，亦無能作如是苦行。我未成阿耨多羅三藐三菩提時，已能作大事，所謂破壞魔王及其眷屬。我願破煩惱魔，成阿耨多羅三藐三菩提已，為一眾生安住阿羅漢勝妙果中，隨爾所時，現受殘業報身；如是第二眾生安住阿羅漢，第三第四亦復如是。我為一一眾生故，示現百千無量神足，欲令安住正見之中，為一一眾生故，說百千無量法門義，隨其所堪令住聖果，以金剛智慧，破一切眾生諸煩惱山，為諸眾生說三乘法，為一一眾生故，過百千由旬不乘神力，往至其所而為說法，令得安住無所畏中。或有諸人於我法中欲出家者，願無障閡，所謂羸劣、失念、狂亂、憍慢，無有畏懼癡無智慧、多諸結使其心散亂。若有女人欲於我法出家學道受大戒者，成就大願。我諸四眾比丘、比丘尼、優婆塞、優婆夷，悉得供養。願諸天人及諸鬼神得四聖諦，諸龍、阿修羅及餘畜生，受持八戒，修淨梵行。

[0208b21] 「『世尊！我成阿耨多羅三藐三菩提已，若有眾生於我生瞋，或以刀杖火坑及餘種種，欲殘害我，或以惡言誹謗罵詈，遍十方界而作輕毀，若持毒食以用飯我；如是殘業，我悉受之，成阿耨多羅三藐三菩提。往昔所有怨賊眾生，起於害心，種種惡言，以雜毒食，出我身血，如是等人，悉以惡心來至我所；我當以戒多聞三昧，大悲薰心，梵音妙聲而為說法，令彼聞已心生清淨，住於善法，所作惡業，尋便懺悔，更不復作，悉令得生天上人中，無有障閡，生天人中，得妙解脫，安住勝果，離諸欲惡，永斷諸流，障閡業盡，若諸眾生有殘業者，皆悉得盡無有遺餘。

[0208c06] 「『世尊！我成阿耨多羅三藐三菩提已，一切所有身諸毛孔，日日常有諸化佛出，三十二相瓔珞其身，八十種好次第莊嚴。我當遣至無佛世界、有佛世界及五濁界，若彼世界有五逆人，毀壞正法，誹謗聖人，乃至斷諸善根，有學聲聞、緣覺、大乘，毀破諸戒，墮於大罪，燒滅善心，滅失善道，墮在生死空曠澤中，行諸邪道，登涉罪山。如是眾生百千萬億，一一化佛一日之中遍為說法，或有奉事魔醯首羅，隨作其形而為說法。亦於爾時稱我名字而讚歎之。願是眾生聞讚歎我，心生歡喜，種諸善根生我世界。

[0208c18] 「『世尊！是諸眾生若臨終時，我不在其前為演說法令心淨者，我於未來終不成阿耨多羅三藐三菩提。若彼眾生命終之後墮三惡道，不生我國受人身者，我之所知無量正法悉當滅失，所有佛事皆不成就；事那羅延者亦復如是。

[0208c23] 「『世尊！我成阿耨多羅三藐三菩提已，願令他方世界所有五逆之人，乃至行諸邪道，登涉罪山，如是眾生臨命終時，悉來集聚生我世界，隨其本相所受身色，艾白無潤，面目醜陋，如毘舍遮，失念破戒，臭穢短命，以此諸惡損減其身，資生所須常不供足。為是眾生故，於娑婆世界諸四天下，一時之中，從兜術下現處母胎，乃至童子，學諸伎藝，出家苦行，破壞諸魔，成無上道，轉正法輪，般涅槃後流布舍利。如是示現種種佛事，悉皆遍滿如是百億諸四天下。

悲華經卷第六

【經文資訊】大正藏第 03 冊 No. 0157 悲華經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供，日本 SAT 組織提供，北美某大德提供，藍世任大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA