大智度論釋初品中三十七品  義第三十一  (卷第十九)
龍樹菩薩造

後秦龜茲國三藏鳩摩羅什  奉　詔譯

[0197b19]  【經】

[0197b19]  「菩薩摩訶薩以不住法住般若波羅蜜中，  不生故，應具足四念處、四正懃、四如意足、五根、  五力、七覺分、八聖道分。」

[0197b21]  【論】

[0197b21]  問曰：

[0197b21]  三十七品  是聲聞、辟支佛道，六波羅蜜是菩薩摩訶薩  道，何以故於菩薩道中說聲聞法？

[0197b23]  答曰：

[0197b23]  菩  薩摩訶薩應學一切善法、一切道。如佛告  須菩提：「菩薩摩訶薩行般若波羅蜜，悉學一  切善法、一切道，所謂乾慧地乃至佛地。」是九
地應學而不取證，佛地亦學亦證。

[0197b27]  復次，何  處說三十七品但是聲聞、辟支佛法，非菩薩  道？是《般若波羅蜜．摩訶衍品》中，佛說四念處
乃至八聖道分是摩訶衍；三藏中亦不說三  十七品獨是小乘法。

[0197c02]  佛以大慈故，說三十  七品涅槃道，隨眾生願，隨眾生因緣，各得  其道。欲求聲聞人，得聲聞道；種辟支佛善
根人，得辟支佛道；求佛道者，得佛道。隨  其本願、諸根利鈍，有大悲、無大悲。譬如龍  王降雨，普雨天下，雨無差別。大樹、大草，根大
故多受；小樹、小草，根小故少受。

[0197c08]  問曰：

[0197c08]  三十七  品，雖無處說獨是聲聞辟支佛道、非菩薩  道，以義推之可知：菩薩久住生死，往來五  道，不疾取涅槃；是三十七品但說涅槃法，
不說波羅蜜，亦不說大悲，以是故知非菩  薩道。

[0197c13]  答曰：

[0197c13]  菩薩雖久住生死中，亦應知實  道、非實道，是世間、是涅槃。知是已，立大願，眾  生可愍，我當拔出著無為處；以是實法，行
諸波羅蜜，能到佛道。菩薩雖學、雖知是法，  未具足六波羅蜜故不取證。如佛說：「譬  如仰射空中，箭箭相柱，不令落地；菩薩
摩訶薩亦如是，以般若波羅蜜箭，射三解  脫門空中，復以方便箭射般若箭，令不墮  涅槃地。」

[0197c21]  復次，若如汝所說菩薩久住生死  中，應受種種身心苦惱，若不得實智，云何  能忍是事？以是故，菩薩摩訶薩求是道品實
智時，以般若波羅蜜力故，能轉世間為道  果涅槃。何以故？三界世間皆從和合生，和  合生者無有自性，無自性故是則為空，空
故不可取，不可取相是涅槃。以是故，說菩薩  摩訶薩不住法住般若波羅蜜中，不生故  應具足四念處。

[0197c29]  復次，聲聞、辟支佛法中，不  說世間即是涅槃。何以故？智慧不深入諸  法故。菩薩法中，說世間即是涅槃，智慧深
入諸法故。如佛告須菩提：「色即是空，空即  是色；受、想、行、識即是空，空即是受、想、行、識。空  即是涅槃，涅槃即是空。」

[0198a05]  《中論》中亦說：

「涅槃不異世間，　　世間不異涅槃。  
涅槃際世間際，　　一際無有異故。」

[0198a08]  菩薩摩訶薩得是實相故，不厭世間，不樂  涅槃；三十七品是實智之地。

[0198a09]  問曰：

[0198a09]  四念處則  能具足得道，何以說三十七？若汝以略說  故四念處，廣說故三十七，此則不然！何以  故？若廣，應無量！

[0198a12]  答曰：

[0198a12]  四念處雖具足能得  道，亦應說四正懃等諸法。何以故？眾生心  種種不同，結使亦種種，所樂所解法亦種種。
佛法雖一實一相，為眾生故，於十二部經、  八萬四千法聚作是分別說；若不爾，初  轉法輪說四諦則足，不須餘法。

[0198a17]  以有眾  生厭苦著樂，為是眾生故說四諦：身心等  諸法皆是苦，無有樂；是苦因緣，由愛等諸煩  惱；是苦所盡處，名涅槃；方便至涅槃，是為
道。

[0198a21]  有眾生多念，亂心顛倒故，著此身、受、心、  法中作邪行，為是人故說四念處。

[0198a22]  如是等  諸道法，各各為眾生說。譬如藥師不得  以一藥治眾病，眾病不同，藥亦不一；佛亦  如是，隨眾生心病種種，以眾藥治之。

[0198a25]  或  說一法度眾生。如佛告一比丘：「非汝物莫  取！」比丘言：「知已！世尊！」佛言：「云何知？」比丘言：  「諸法非我物，不應取。」

[0198a28]  或以二法度眾生：  定及慧。或以三法：戒、定、慧。或以四法：四念  處。

[0198b01]  是故四念處雖可得道，餘法行異、分別  多少異、觀亦異，以是故應說四正懃等諸  餘法。

[0198b03]  復次，諸菩薩摩訶薩信力大故，為度一  切眾生故，是中佛為一時說三十七品；若  說異法道門，十想等皆攝在三十七品中。是
三十七品，眾藥和合，足療一切眾生病，是故  不用多說。如佛雖有無量力，但說十力，  於度眾生事足。

[0198b08]  是三十七品，十法為根本。  何等十？信、戒、思惟、精進、念、定、慧、除、喜、捨。信者，
信根、信力。戒者，正語、正業、正命。精進者，四正  懃、精進根、精進力、精進覺、正精進。念者，念根、  念力、念覺、正念。定者，四如意足、定根、定力、定
覺、正定。慧者，四念處、慧根、慧力、擇法覺、正見。

[0198b14]  是諸法，念隨順智慧緣中止住，是時名念  處。破邪法，正道中行，故名正懃。攝心安隱  於緣中，故名如意足。軟智心得，故名根。利
智心得，故名力。修道用，故名覺。見道用，故名  道。

[0198b18]  問曰：

[0198b18]  應先說道。何以故？行道然後得諸  善法；譬如人先行道，然後得所至處。今何  以顛倒，先說四念處，後說八正道？

[0198b20]  答曰：

[0198b20]  不  顛倒也。三十七品，是初欲入道時名字。如  行者到師所，聽道法時，先用念持是法，是  時名念處。持已，從法中求果，故精進行，是
時名正懃。多精進故心散亂，攝心調柔故，  名如意足。

[0198b25]  心調柔已，生五根。諸法實相，甚深  難解，信根故能信，是名信根；不惜身命，一  心求道，是名精進根；常念佛道，不念餘
事，是名念根；常攝心在道，是名定根；觀四  諦實相，是名慧根。

[0198b29]  是五根增長，能遮煩惱，  如大樹力能遮水。是五根增長時，能轉入深  法，是名為力。

[0198c02]  得力已，分別道法有三分：擇  法覺、精進覺、喜覺，此三法，行道時若心沒，能  令起。除覺、定覺、捨覺，此三法，若行道時心
動散，能攝令定。念覺在二處，能集善法，能  遮惡法；如守門人，有利者令入，無益者除  却。若心沒時，念三法起；若心散時，念三法攝。
無覺實覺，此七事能到，故名為分。

[0198c08]  得是法  安隱具足已，欲入涅槃無為城故行是諸  法，是時名為道。

[0198c10]  問曰：

[0198c10]  何等是四念處？

[0198c10]  答曰：

[0198c11]  身念處，受、心、法念處，是為四念處。

[0198c11]  觀四法四  種：觀身不淨，觀受是苦，觀心無常，觀法  無我。是四法雖各有四種，身應多觀不淨，  受多觀苦，心多觀無常，法多觀無我。何以
故？凡夫人未入道時，是四法中，邪行起四  顛倒：諸不淨法中淨顛倒，苦中樂顛倒，無常  中常顛倒，無我中我顛倒。破是四顛倒故，
說是四念處；破淨倒故說身念處，破樂倒  故說受念處，破常倒故說心念處，破我倒  故說法念處。以是故說四，不少不多。

[0198c20]  問曰：

[0198c21]  云何得是四念處？

[0198c21]  答曰：

[0198c21]  行者依淨戒住，一  心行精進，觀身五種不淨相。何等五？一者、  生處不淨，二者、種子不淨，三者、自性不淨，四
者、自相不淨，五者、究竟不淨。

[0198c24]  云何名生處不  淨？

[0198c25]  頭、足、腹、脊、脇、肋諸不淨物和合，名為女  身。內有生藏、熟藏、屎尿不淨，外有煩惱業  因緣風，吹識種令入二藏中間。若八月、若
九月，如在屎尿坑中。如說：

「是身為臭穢，　　不從花間生，  
亦不從瞻蔔，　　又不出寶山。」

[0199a02]  是名生處不淨。

[0199a02]  種子不淨者，父母以妄想邪  憶念風吹婬欲火故，血髓膏流，熱變為精。  宿業行因緣，識種子在赤白精中住，是名  身種子。如說：

「是身種不淨，　　非餘妙寶物，  
不由淨白生，　　但從尿道出！」

[0199a08]  是名種子不淨。

[0199a08]  自性不淨者，從足至頂，四  邊薄皮，其中所有不淨充滿；飾以衣服，澡浴  花香，食以上饌，眾味餚膳，經宿之間，皆為不
淨。假令衣以天衣，食以天食，以身性故亦  為不淨，何況人衣食？如說：

「地水火風質，　　能變除不淨，  
傾海洗此身，　　不能令香潔！」

[0199a15]  是名自性不淨。

[0199a15]  自相不淨者，是身九孔常  流不淨，眼流眵、淚，耳出結聹，鼻中涕流，口  出涎吐，廁道、水道常出屎、尿，及諸毛孔汗流  不淨。如說：

「種種不淨物，　　充滿於身內；  
常流出不止，　　如漏囊盛物。」

[0199a21]  是名自相不淨。

[0199a21]  究竟不淨者，是身若投火則  為灰，若虫食則為屎，在地則腐壞為土，在  水則膖脹爛壞，或為水虫所食。一切死屍
中，人身最不淨。不淨法，九相中當廣說。如  說：

「審諦觀此身，　　終必歸死處。  
難御無反復，　　背恩如小人。」

[0199a28]  是名究竟不淨。

[0199a28]  復次，是身生時、死時，所近  身物、所安身處，皆為不淨。如香美淨水，隨百  川流，既入大海，變成醎苦；身所食噉種種
美味，好色、好香、細滑上饌，入腹海中，變成  不淨。是身如是從生至終，常有不淨，甚可  患厭！

[0199b04]  行者思惟：是身雖復不淨，若少有常  者猶差，而復無常。

[0199b05]  雖復不淨、無常，有少樂  者猶差，而復大苦。是身是眾苦生處。如水從  地生，風從空出，火因木有；是身如是，內外
諸苦皆從身出——內苦名老、病、死等，外苦名  刀杖、寒熱、飢渴等——有此身故有是苦。

[0199b09]  問曰：

[0199b10]  身非但是苦性，亦從身有樂；若令無身，隨  意五欲，誰當受者？

[0199b11]  答曰：

[0199b11]  四聖諦苦，聖人知  實是苦，愚夫謂之為樂；聖實可依，愚惑宜  棄。是身實苦，以止大苦故，以小苦為樂。
譬如應死之人，得刑罰代命，甚大歡喜；罰  實為苦，以代死故，謂之為樂。

[0199b15]  復次，新苦為  樂，故苦為苦。如初坐時樂，久則生苦；初行、  立、臥亦樂，久亦為苦。屈申、俯仰，視眴、喘息，
苦常隨身；從初受胎，出生至死，無有樂時。

[0199b19]  若汝以受婬欲為樂，婬病重故，求外女色，  得之愈多，患至愈重；如患疥病，向火揩  炙，當時小樂，大痛轉深。如是小樂，亦是病因
緣故有，非是實樂，無病觀之，為生慈愍；離  欲之人觀婬欲者，亦復如是，愍此狂惑為  欲火所燒，多受多苦。如是等種種因緣，知
身苦相、苦因。行者知身但是不淨、無常、苦物，  不得已而養育之；譬如父母生子，子復弊  暴，以從己生故，要當養育成就。

[0199b27]  身實無  我。何以故？不自在故。譬如病風之人，不  能俯仰行來；病咽塞者，不能語言。以是故，  知身不自在。如人有物，隨意取用；身不得
爾，不自在故，審知無我。

[0199c02]  行者思惟是身，如  是不淨、無常、苦、空、無我，有如是等無量過  惡。如是等種種觀身，是名身念處。

[0199c04]  得是身  念處觀已，復思惟眾生以何因緣故貪著  此身？樂受故。所以者何？從內六情、外六塵  和合故，生六種識。六種識中生三種受：苦
受、樂受、不苦不樂受。是樂受，一切眾生所欲；  苦受，一切眾生所不欲；不苦不樂受，不取、不  棄。如說：

「若作惡人及出家，　　諸天世人及蠕動，  
一切十方五道中，　　無不好樂而惡苦。  
狂惑顛倒無智故，　　不知涅槃常樂處！」

[0199c14]  行者觀是樂受，以實知之，無有樂也，但有  眾苦。何以故？樂名實樂，無有顛倒。一切世  間樂受，皆從顛倒生，無有實者。

[0199c16]  復次，是樂  受雖欲求樂，能得大苦。

[0199c17]  如說：

「若人入海遭惡風，　　海浪崛起如黑山；  
若入大陣鬪戰中，　　經大險道惡山間。  
豪貴長者降屈身，　　親近小人為色欲。  
如是種種大苦事，　　皆為著樂貪心故！」

[0199c22]  以是故，知樂受能生種種苦。

[0199c22]  復次，雖佛說  三種受，有樂受，樂少故名為苦；如一斗蜜，  投之大河，則失氣味。

[0199c24]  問曰：

[0199c24]  若世間樂，顛倒  因緣故苦，諸聖人禪定生無漏樂，應是實  樂。何以故？此樂不從愚癡顛倒有故，此云  何是苦？

[0199c27]  答曰：

[0199c27]  非是苦也！雖佛說無常即是  苦，為有漏法故說苦。何以故？凡夫人於有  漏法中心著，以有漏法無常失壞故生苦。
無漏法心不著故，雖無常，不能生憂悲苦  惱等故，不名為苦，亦諸使不使故。

[0200a02]  復次，若  無漏樂是苦者，佛不別說道諦，苦諦攝故。

[0200a04]  問曰：

[0200a04]  有二種樂：有漏樂，無漏樂。有漏樂下賤  弊惡，無漏樂上妙。何以故於下賤樂中生  著，上妙樂中而不生著？上妙樂中生著應
多，如金銀寶物，貪著應重，豈同草木？

[0200a07]  答  曰：

[0200a08]  無漏樂上妙而智慧多，智慧多故能離此  著。有漏樂中愛等結使多，愛為著本；實智慧  能離，以是故不著。

[0200a10]  復次，無漏智慧常觀一  切無常；觀無常故，不生愛等諸結使。譬如  羊近於虎，雖得好草美水而不能肥；如
是諸聖人雖受無漏樂，無常、空觀故，不生  染著脂。

[0200a14]  復次，無漏樂不離三三昧、十六聖行，  常無眾生相；若有眾生相，則生著心。以是  故，無漏樂雖復上妙而不生著。

[0200a16]  如是種種  因緣，觀世間樂受是苦，觀苦受如箭，不苦  不樂受觀無常壞敗相；如是則樂受中不  生欲著，苦受中不生恚，不苦不樂受中不
生愚癡。是名受念處。

[0200a20]  行者思惟：以樂故貪  身，誰受是樂？思惟已，知從心受，眾生心狂  顛倒故而受此樂。

[0200a22]  當觀是心無常生滅相，  一念不住，無可受樂；人以顛倒故，謂得  受樂。何以故？初欲受樂時心生異，樂生
時心異，各各不相及，云何言心受樂？過去  心已滅故不受樂，未來心不生故不受樂，  現在心一念住，疾故不覺受樂。

[0200a27]  問曰：

[0200a27]  過去、未  來不應受樂，現在心一念住時應受樂，云  何言「不受」？

[0200a29]  答曰：

[0200a29]  我已說：去疾故，不覺受  樂。

[0200b01]  復次，諸法無常相故無住時，若心一念住，  第二念時亦應住，是為常住，無有滅相。如  佛說：「一切有為法三相。」住中亦有滅相，若無
滅者，不應是有為相。

[0200b04]  復次，若法後有滅，當  知初已有滅。譬如人著新衣，初著日若不  故，第二日亦不應故，如是乃至十歲應常
新，不應故而實已故。當知與新俱有，微故  不覺；故事已成，方乃覺知。以是故知諸法無  有住時，云何心住時得受樂？若無住而受  樂，是事不然！

[0200b10]  以是故，知無有實受樂者；  但世俗法以諸心相續故，謂為一相受樂。

[0200b12]  問曰：

[0200b12]  云何當知一切有為法無常？

[0200b12]  答曰：

[0200b12]  我  先已說，今當更答。是有為法一切屬因緣故  無常，先無今有故、今有後無故無常。

[0200b14]  復次，無  常相常隨逐有為法故，有為法無有增  損故，一切有為法相侵剋故無常。

[0200b16]  復次，有為  法有二種老常隨逐故：一者將老，二者壞老。  有二種死常隨逐故：一者自死，二者他殺。  以是故，知一切有為法皆無常。

[0200b19]  於有為法中，  心無常最易得。如佛說：「凡夫人或時知身  無常，而不能知心無常。若凡夫言身有常
猶差，以心為常是大惑！何以故？身住或十歲、  二十歲；是心日月時頃，須臾過去，生、滅各異，  念念不停，欲生異生，欲滅異滅。」如幻事，實相  不可得。

[0200b25]  如是無量因緣故，知心無常，是名  心念處。

[0200b26]  行者思惟：「是心屬誰？誰使是心？」觀  已，不見有主；一切法因緣和合故不自在，  不自在故無自性，無自性故無我。若無
我，誰當使是心？

[0200b29]  問曰：

[0200b29]  應有我。何以故？心  能使身，亦應有我能使心。譬如國主使將，  將使兵；如是應有我使心，有心使身，為  受五欲樂故。

[0200c03]  復次，各各有我心故，知實有  我。若但有身，心顛倒故計我者，何以故不  他身中起我？以是相故，知各各有我。

[0200c05]  答  曰：

[0200c06]  若心使身，有我使心，應更有使我者！若  更有使我者，是則無窮；又更有使我者，則  有兩神。若更無我，但我能使心，亦應但  心能使身。

[0200c09]  若汝以心屬神，除心則神無所  知。若無所知，云何能使心？若神有知相，復  何用心為？

[0200c11]  以是故知但心是識相故，自能使  身，不待神也；如火性能燒物，不假於人。

[0200c13]  問曰：

[0200c13]  火雖有燒力，非人不用；心雖有識  相，非神不使。

[0200c14]  答曰：

[0200c14]  諸法有相故有，是神無  相故無。汝雖欲以氣息出入、苦樂等為神  相，是事不然！何以故？出入息等是身相，受
苦樂等是心相，云何以身、心為神相？

[0200c17]  復次，  或時火自能燒，不待於人。但以名故，名為  人燒。汝論墮負處。何以故？神則是人，不應  以人喻人。

[0200c20]  又復汝言：「各各有我心故，知實  有我，若但有身，心顛倒故計我者，何以不  他身中起我？」

[0200c22]  汝於有我、無我未了，而問何  以不他身中起我？自身、他身皆從我有，我  亦不可得。若色相、若無色相，若常、無常，有邊、
無邊，有去者、不去者，有知者、不知者，有  作者、無作者，有自在者、不自在者，如是等我  相，皆不可得，如上〈我聞品〉中說。

[0200c27]  如是等種  種因緣，觀諸法和合因緣生，無有實法有  我，是名法念處。

[0200c29]  是四念處有三種：性念處、  共念處、緣念處。

[0201a01]  云何為性念處？觀身智慧，是  身念處；觀諸受智慧，是名受念處；觀諸心  智慧，是名心念處；觀諸法智慧，是名法念  處。是為性念處。

[0201a04]  云何名共念處？觀身為首  因緣生道，若有漏，若無漏，是身念處；觀受、觀  心、觀法為首因緣生道，若有漏，若無漏，是
名受、心、法念處。是為共念處。

[0201a07]  云何為緣念  處？一切色法，所謂十入及法入少分，是名身  念處；六種受：眼觸生受，耳、鼻、舌、身、意觸生
受，是名受念處；六種識：眼識，耳、鼻、舌、身、意  識，是名心念處；想眾、行眾及三無為，是名  法念處。是名緣念處。

[0201a12]  是性念處，智慧性故無  色；不可見；無對。或有漏，或無漏；有漏有報，無  漏無報。皆有為，因緣生。三世攝。名攝；外入攝。
以慧知。有漏是斷知，無漏非斷知。有漏是  可斷，無漏非可斷。是修法；是無垢；是果亦有  果；一切非受法；非四大造；有上法。有漏念
處是有，無漏念處是非有。皆是相應因。

[0201a18]  四  念處攝六種善中一種行眾善分，行眾善分  攝四念處；不善、無記、漏中不相攝。

[0201a20]  或有四  念處非有漏，或有漏非四念處；或有四念  處亦有漏，或非四念處亦非有漏。有四念  處非有漏者，是無漏性四念處。有漏非四
念處者，除有漏性四念處，餘殘有漏分。四  念處亦有漏法者，有漏性四念處。非四念處  非有漏法者，除無漏性四念處，餘殘無漏  法。

[0201a27]  無漏四句，亦如是。

[0201a27]  共念處，是共念處中身  業、口業是為色，餘殘非色。一切不可見；皆無  對。或有漏，或無漏。皆有為。有漏念處有報，無
漏念處無報。因緣生。三世攝。身、口業，色攝；餘  殘，名攝。心意識，內入攝；餘殘，外入攝。以慧  知。有漏是斷知，無漏非斷知；有漏可斷，無
漏非可斷。皆修法；皆無垢。是果亦有果。一切  非受法。身、口業是四大造，餘殘非四大造。  皆有上法。有漏念處是有，無漏念處是非有。
身、口業及心不相應諸行是非相應因，餘殘  是相應因。

[0201b08]  五善分攝四念處，四念處亦攝五  善分，餘殘不相攝；不善、無記、漏法不攝。

[0201b09]  或  有四念處非有漏，或有漏非四念處；或有  四念處亦有漏，或非四念處亦非有漏。有  四念處非有漏者，無漏四念處。有漏非四
念處者，除有漏四念處，餘殘有漏法。有四  念處亦有漏者，有漏四念處。非四念處非  有漏者，虛空、數緣盡、非數緣盡。

[0201b15]  或有四念  處非無漏，或有無漏非四念處；或有四念  處亦無漏，或非四念處非無漏。有四念  處非無漏者，有漏四念處。有無漏非四念
處者，三無為法。有四念處亦無漏者，無漏  四念處。非四念處非無漏者，除有漏四念  處，餘殘有漏法。

[0201b21]  是緣念處，緣念處中，一念處  是色，三念處非色。三不可見，一當分別——身  念處：有可見、有不可見；可見者，一入；不可
見者，九入及一入少分。三無對，一當分別——身  念處：有對，十入；無對，一入少分。

[0201b25]  身念處：有漏，  十入及一入少分；無漏，一入少分。

[0201b26]  受念處：有  漏意相應，是有漏：無漏意相應，是無漏。

[0201b27]  心念  處亦如是。

[0201b28]  法念處：有漏想眾、行眾，是有漏；無  漏想眾、行眾及無為法，是無漏。

[0201b29]  三是有為，一  當分別——法念處：想眾、行眾，是有為；三無為法  是無為。

[0201c02]  不善身念處及善有漏身念處，是有  報；無記身念處及無漏，是無報。受念處、心念  處、法念處亦如是。

[0201c04]  三從因緣生，一當分別——  法念處：有為，從因緣生；無為不從因緣生。

[0201c06]  三三世攝，一當分別——法念處：有為，是三世攝；  無為非三世攝。

[0201c07]  一念處攝色，三攝名。

[0201c07]  一念  處，內入攝；受念處、法念處，外入攝；一當分  別——身念處：或內入攝，或外入攝；五內入是內  入攝，五外入及一入少分是外入攝。

[0201c10]  以慧知。  有漏者是斷見，無漏者非斷見。有漏者可  斷，無漏者非可斷。

[0201c12]  修當分別——身念處：善，應  修；不善及無記，不應修。受、心念處亦如  是。法念處：有為善法，應修；不善及無記及數  緣盡，不應修。

[0201c15]  垢當分別——身念處：隱沒，是垢；  不隱沒，非垢。受、心、法念處亦如是。

[0201c16]  三念處是  果亦有果，一當分別——法念處：或果非有果，  或果亦有果，或非果非有果。數緣盡，是
果非有果；有為法念處，是果亦有果；虛空、  非數緣盡，是非果非有果。

[0201c20]  三不受，一當分  別——身念處：墮身數是受，不墮身數非受。

[0201c21]  三  非四大造，一當分別——身念處：九入及二入少  分，四大造；一入少分，非四大造。

[0201c23]  三念處有上，  一當分別——法念處：有為及虛空、非數緣盡，是  有上，涅槃是無上。

[0201c25]  四念處若有漏是有，若無  漏是非有。

[0201c26]  二念處相應因，一念處不相應因，  一當分別。受念處、心念處，相應因；身念處，不  相應因；法念處：想眾及相應行眾是相應因，
餘殘是不相應因。

[0201c29]  四念處分攝六善法，六善  法亦攝四念處分。不善分、無記分，亦如是隨  種相攝。

[0202a02]  三漏攝一念處分，一念處分亦攝三  漏。有漏攝四念處分，四念處分亦攝有漏。  無漏攝四念處分，四念處分亦攝無漏。

[0202a04]  如  是等義，〈千難〉中廣說。

[0202a05]  問曰：

[0202a05]  何等為內身？何  等為外身？如內身、外身皆已攝盡，何以復  說內外身觀？

[0202a07]  答曰：

[0202a07]  內名自身，外名他身。

[0202a07]  自  身有二種：一者、身內不淨，二者、身外皮、毛、爪、  髮等。

[0202a09]  復次，行者觀死屍膖、脹、爛、壞，取是相，  自觀身亦如是相，如是事，我未離此法。死  屍是外身，行者身是內身。如行者或時見端
政女人心著，即時觀其身不淨，是為外；自  知我身亦爾，是為內。

[0202a13]  復次，眼等五情為內  身，色等五塵為外身；四大為內身，四大造  色為外身；覺苦樂處為內身，不覺苦樂
處為外身；自身及眼等諸根，是為內身；妻  子、財寶、田宅、所用之物，是為外身。所以者何？  一切色法，盡是身念處故。

[0202a18]  行者求是內身，有  淨、常、樂、我？審悉求之，都不可得，如先說觀  法。內觀不得，外或當有耶？何以故？外物是
一切眾生著處。外身觀時，亦不可得。

[0202a21]  復作是  念：「我內觀不得，外或有耶？」外觀亦復不得！自  念：「我或誤錯，今當總觀內外。」觀內、觀外，是
為別相；一時俱觀，是為總相。

[0202a24]  總觀、別觀，了不  可得，所觀已竟。

[0202a25]  問曰：

[0202a25]  身念處可得內外，諸  受是外入攝，云何分別有內受、外受？

[0202a26]  答曰：

[0202a27]  佛說有二種受：身受、心受。身受是外，心受是  內。復有五識相應受是外，意識相應受是內。  十二入因緣故諸受生。內六入分生受是
為內，外六入分生受是為外。麁受是為  外，細受是為內。

[0202b02]  二種苦：內苦、外苦。內苦有  二種：身苦、心苦。身苦者，身痛、頭痛等四百四  種病，是為身苦。心苦者，憂、愁、瞋、怖、嫉妬、疑，如
是等是為心苦。二苦和合，是為內苦。外苦  有二種：一者、王者、勝己，惡賊、師子、虎狼、蚖  蛇等逼害；二者、風雨、寒熱、雷電、礔礰等。是二
種苦，名為外受。樂受、不苦不樂受，亦如是。

[0202b09]  復次，緣內法，是為內受；緣外法，是為外受。

[0202b10]  復次，一百八受，是為內受；餘殘是外受。

[0202b10]  問曰：

[0202b11]  心是內入攝，云何言觀外心？

[0202b11]  答曰：

[0202b11]  心雖內入  攝，緣外法故名為外心，緣內法故是為  內心。意識是內心，五識是外心。攝心入禪  是內心，散亂心是外心。內五蓋、內七覺相應
心，是為內心；外五蓋、外七覺相應心，是為  外心。如是等種種分別內、外，是為內、外心。

[0202b17]  問曰：

[0202b17]  法念處是外入攝，云何言觀內法？

[0202b17]  答  曰：

[0202b18]  除受，餘心數法能緣內法心數法是內  法；緣外法心數法及無為、心不相應行，是為  外法。

[0202b20]  復次，意識所緣法，是名為法，如佛所  說：「依緣生意識。」是中除受，餘心數法是為  內法；餘心不相應行及無為法，是為外法。

[0202b22]  四  正懃有二種：一者、性正懃，二者、共正懃。

[0202b23]  性正  懃者，為道故四種精進，遮二種不善法，集  二種善法。

[0202b25]  四念處觀時，若有懈怠心、五蓋  等諸煩惱覆心，離五種信等善根時，不善  法若已生為斷故、未生不令生故懃精進。
信等善根未生為生故、已生為增長故懃  精進。精進法於四念處多故，得名正懃。

[0202b29]  問  曰：

[0202c01]  何以故於七種法中，此四名「正懃」，後八  名「正道」，餘者不名「正」？

[0202c02]  答曰：

[0202c02]  四種精進，心勇  發動，畏錯誤故言「正懃」；行道趣法故，畏  墮邪法故言「正道」。

[0202c04]  性者，四種精進性。共者，  四種精進性為首因緣生道。

[0202c05]  若有漏、若無  漏，若有色、若無色，如上說。

[0202c06]  行四正懃時心  小散故，以定攝心，故名如意足。譬如美食，  少鹽則無味，得鹽則味足如意。又如人有
二足，復得好馬好車，如意所至。行者如是  得四念處實智慧、四正懃中正精進，精進故  智慧增多，定力小弱，得四種定攝心故，智、
定力等，所願皆得故，名如意足。

[0202c12]  問曰：

[0202c12]  四念處、  四正懃中已有定，何以故不名如意足？

[0202c13]  答  曰：

[0202c14]  彼雖有定，智慧、精進力多，定力弱故，行  者不得如意願。

[0202c15]  四種定者，欲為主得定、精  進為主得定，定因緣生道，若有漏、若無漏。  心為主得定、思惟為主得定，定因緣生道，  若有漏、若無漏。

[0202c18]  共善五眾，名為共如意。欲  主等四種定，名為性如意。

[0202c19]  四正懃、四如意  足，如性念處、共念處中，廣分別說。

[0202c20]  五根者，信  道及助道善法，是名信根；行者行是道、助  道法時，懃求不息，是名精進根；念道及助
道法，更無他念，是名念根；一心念不散，是  名定根；為道及助道法，觀無常等十六行，  是名慧根。

[0202c25]  是五根增長，不為煩惱所壞，是  名為力，如五根中說。

[0202c26]  是五根、五力，行眾中  攝；常共相應，隨心行，心數法，共心生，共心  住，共心滅。若有是法，心墮正定；若無是  法，心墮邪定。

[0202c29]  七覺，如先說義。

[0202c29]  問曰：

[0202c29]  先雖說  義，非以阿毘曇法說。

[0203a01]  答曰：

[0203a01]  今當更說，如  四念處義。是七覺分，無色，不可見，無對，無漏，  有為，因緣生，三世攝，名攝，外入攝。慧知，非
斷見，不可斷，修法，無垢法，是果亦有果，非  受法，非四大造，有上法，非有，相應因。二善分  攝七覺分，七覺分攝二善分；不善、無記、漏、有
漏法不相攝。無漏二分攝七覺分，七覺分  攝無漏二分。如是等種種，如〈千難〉中廣說。

[0203a09]  八聖道分，如先說。

[0203a09]  正見是智慧，如四念處、  慧根、慧力、擇法覺中說。

[0203a10]  正思惟，觀四諦時無  漏心相應，思惟動發，覺知籌量。

[0203a11]  正方便，如四  正懃、精進根、精進力、精進覺中說。

[0203a12]  正念，如念  根、念力、念覺中說。

[0203a13]  正定，如如意足、定根、定力、  定覺中說。

[0203a14]  正語、正業、正命，今當說：

[0203a14]  除四種  邪命攝口業，以無漏智慧除、捨、離餘口邪  業，是名正語。

[0203a16]  正業亦如是。

[0203a16]  五種邪命，以無  漏智慧除、捨、離，是為正命。

[0203a17]  問曰：

[0203a17]  何等是五  種邪命？

[0203a18]  答曰：

[0203a18]  一者、若行者為利養故，詐現  異相奇特；二者、為利養故，自說功德；三者、  為利養故，占相吉凶為人說；四者、為利養
故，高聲現威令人畏敬；五者、為利養故，稱  說所得供養以動人心。

[0203a22]  邪因緣活命故，是  為邪命。

[0203a23]  是八正道有三分：三種為戒分，三  種為定分，二種為慧分。

[0203a24]  慧分、定分分別，如  先說。戒分，今當說：戒分是色性，不可見，無對，  無漏，有為，無報，因緣生，三世攝，色攝非名攝，
外入攝。慧知，非斷見，不可斷，修法，無垢法，  是果亦有果，非受法，四大造，有上法，非有法，  相應因。一善分攝三正，三正攝一善分；不
善、無記、漏、有漏不相攝。無漏一法攝三正，  三正亦攝無漏一法。如是等種種分別，如  《阿毘曇》廣說。

[0203b03]  是三十七品，初禪地具有。未到  地中三十六，除喜覺。第二禪中亦三十六，除  正行。禪中間、第三、第四禪三十五，除喜覺，
除正行。三無色定中三十二，除喜覺、正行、正  語、正業、正命；有頂中二十二，除七覺分、八聖  道分。欲界中二十二，亦如是。

[0203b08]  是為聲聞法中  分別義。

[0203b09]  問曰：

[0203b09]  摩訶衍所說三十七品義云何？

[0203b10]  答曰：

[0203b10]  菩薩摩訶薩行四念處，觀是內身無  常、苦、如病、如癰，焰聚敗壞。不淨充滿，九孔  流出，是為行廁。如是觀身惡露，無一淨處。
骨幹肉塗，筋纏皮裹。先世受有漏業因緣，  今世沐浴、華香、衣服、飲食、臥具、醫藥等所成。  如車有兩輪，牛力牽故，能有所至；二世因
緣以成身車，識牛所牽，周旋往反。是身四  大和合造，如水沫聚，虛無堅固。是身無常，久  必破壞。是身相，身中不可得，亦不在外，亦不
在中間。身不自覺，無知無作，如牆壁瓦石。  是身中無定身相，無有作是身者，亦無使  作者。是身先際、後際、中際皆不可得。八萬戶
虫、無量諸病及諸飢渴、寒熱、刑殘等，常惱  此身。

[0203b23]  菩薩摩訶薩觀身如是，知非我身，亦  非他有；不得自在有作及所不作。是身，  身相空，從虛妄因緣生；是身假有，屬本業因
緣。菩薩自念：我不應惜身命。何以故？是身  相不合不散，不來不去，不生不滅，不依猗。循  身觀是身無我、無我所故空，空故無男女
等諸相，無相故不作願。如是觀者，得入無  作智門。知身無作、無作者，但從諸法因緣  和合生。是諸因緣作是身者，亦從虛妄顛
倒故有，是因緣中亦無因緣相，是因緣生亦  無生相。如是思惟，知是身從本以來無有  生相，知是身無相無可取。無生故無相，無
相故無生，但誑凡夫故名為身。菩薩如是  觀身實相時，離諸染欲著，心常繫念在身。  循身觀如是，名為菩薩身念處。

[0203c08]  觀外身、觀  內外身亦如是。

[0203c09]  菩薩云何觀諸受？

[0203c09]  觀內受，  是受有三種：若苦、若樂、若不苦不樂。是諸受  無所從來，滅無所至，但從虛誑顛倒妄想
生，是報果，屬先世業因緣。是菩薩如是求  諸受，不在過去，不在未來，不在現在；知  是諸受空、無我、無我所、無常、破壞法。觀是
三世諸受空、無相、無作，入解脫門。亦觀諸受  生滅，亦知諸受不合不散、不生不滅，如是  入不生門。知諸受不生故無相，無相故
不生。如是知已，繫心緣中。若有苦、樂、不苦  不樂來，心不受不著，不作依止。如是等因  緣觀諸受，是名受念處。

[0203c20]  觀外受、觀內外受  亦如是。

[0203c21]  菩薩云何觀心念處？

[0203c21]  菩薩觀內心，  是內心有三相：生、住、滅；作是念：是心無所  從來，滅亦無所至，但從內外因緣和合生。
是心無有定實相，亦無實生、住、滅，亦不在  過去、未來、現在世中。是心不在內、不在外、  不在中間。是心亦無性無相；亦無生者，無
使生者。外有種種雜六塵因緣，內有顛倒  心相生滅相續故，強名為心。如是心中實  心相不可得。是心性不生不滅，常是淨相，客
煩惱相著故，名為不淨心。心不自知，何以  故？是心，心相空故。是心本末無有實法，是心  與諸法無合無散，亦無前際、後際、中際，無
色、無形、無對，但顛倒虛誑生。是心空，無我、無  我所，無常無實。是名隨順心觀。知心相無  生，入無生法中。何以故？是心無生，無性無相，
智者能知。智者雖觀是心生滅相，亦不得  實生滅法，不分別垢淨而得心清淨。以是  心清淨故，不為客煩惱所染。如是等觀  內心。觀外心、觀內外心亦如是。

[0204a10]  菩薩云何  觀法念處？

[0204a11]  觀一切法，不在內、不在外、不  在中間，不過去、未來、現在世中，但從因緣  和合妄見生，無有實定，無有是法、是誰法。
諸法中法相不可得，亦無法若合若散。一切  法無所有如虛空，一切法虛誑如幻。諸法  性淨，不相污染。諸法無所受，諸受無所有
故；諸法無所知，心心數法虛誑故。如是觀  時，不見有法若一相、若異相，觀一切法空  無我。

[0204a19]  是時作是念：一切諸法因緣生故，無有  自性，是為實空，實空故無有相，無有相故  無作。無作故不見法若生若滅，住是智慧中，
入無生法忍門。爾時雖觀諸法生滅，亦入  無相門。何以故？一切法離諸相，智者之所解。  如是觀時，繫心緣中，隨順諸法相，不念身、
受、心、法，知是四法無處所。是為內法念處。

[0204a26]  外法念處、內外法念處亦如是。

[0204a26]  四正懃，四如  意足，亦如是應分別，觀空無處所。

[0204a27]  云何為  菩薩所行五根？

[0204a28]  菩薩摩訶薩觀五根、修五  根。

[0204a29]  信根者，信一切法從因緣生，顛倒妄見  心生，如旋火輪，如夢、如幻。信諸法不淨，無  常、苦、無我，如病、如癰、如刺，災變敗壞。信諸
法無所有，如空拳誑小兒。信諸法不在  過去，不在未來，不在現在，無所從來，滅  無所至。信諸法空、無相、無作，不生不滅，無
信相；無相而信持戒、禪定、智慧、解脫、解脫知  見。得是信根故，不復退轉。以信根為首，  善住持戒；住持戒已，信心不動不轉。一心
信依業果報，離諸邪見，更不信餘語，但  受佛法，信眾僧。住實道中，直心柔軟能忍，  通達無礙，不動不壞，得力自在，是名信根。

[0204b11]  精  進根者，晝夜常行精進，除却五蓋，攝護五  根。諸深經法，欲得、欲知、欲行、欲誦、欲讀，乃
至欲聞。若諸不善惡法起令疾滅，未生者令  不生；未生諸善法令生，已生令增廣。亦不  惡不善法，亦不愛善法，得等精進，直進不轉。
得正精進定心故，名為精進根。

[0204b17]  念根者，菩  薩常一心念，欲具足布施、持戒、禪定、智慧、解  脫；欲淨身口意業，諸法生滅住異智中，常
一心念。一心念苦、集、盡、道；一心念分別根、力、  覺、道、禪定、解脫，生滅入出；一心念諸法不生  不滅，無作無說，為得無生智慧、具足諸佛
法故；一心念不令聲聞、辟支佛心得入。常  念不忘如是諸法甚深清淨，觀行得故，得  如是自在念，是名念根。

[0204b25]  定根者，菩薩善取  定相，能生種種禪定。了了知定門，善知入  定，善知住定，善知出定。於定不著不味，不
作依止。善知所緣，善知壞緣，自在遊戲諸  禪定，亦知無緣定。不隨他語，不專隨禪  定行，自在出入無礙，是名為定根。

[0204c01]  慧根者，  菩薩為盡苦，聖智慧成就。是智慧為離諸  法，為涅槃。以智慧觀一切三界無常，為  三衰、三毒火所燒。觀已，於三界中，智慧亦不
著一切三界，轉為空、無相、無作解脫門。一  心為求佛法，如救頭然。是菩薩智慧無  能壞者，於三界無所依，於隨意五欲中心
常離之。慧根力故，積聚無量功德，於諸  法實相利入無疑無難。於世間無憂，於涅  槃無喜，得自在智慧故，名為慧根。

[0204c10]  菩薩得  是五根，善知眾生諸根相：知染欲眾生根，  知離欲眾生根；知瞋恚眾生根，亦知離瞋  恚眾生根；知愚癡眾生根，亦知離愚癡眾
生根；知欲墮惡道眾生根，知欲生人中  眾生根，知欲生天上眾生根；知鈍眾生根，  知利眾生根；知上、中、下眾生根；知罪眾生
根，知無罪眾生根；知逆、順眾生根；知常生  欲界、色界、無色界眾生根；知厚善根、薄善根  眾生根；知正定、邪定、不定眾生根；知輕躁眾
生根，知持重眾生根；知慳貪眾生根，知能  捨眾生根；知恭敬眾生根，知不恭敬眾生  根；知淨戒、不淨戒眾生根；知瞋恚、忍辱眾生
根；知精進、懈怠眾生根；知亂心、攝心，愚癡、智  慧眾生根；知無畏、有畏眾生根；知增上慢、不  增上慢眾生根；知正道、邪道眾生根；知守
根、不守根眾生根；知求聲聞眾生根，知  求辟支佛眾生根，知求佛道眾生根。於  知眾生根中得自在方便力故，名為知  根。

[0204c29]  菩薩行是五根增長，能破煩惱，度眾生，  得無生法忍，是名五力。

[0205a01]  復次，天魔、外道不  能沮壞，是名為力。

[0205a02]  七覺分者，菩薩於一切  法，不憶不念，是名念覺分。一切法中，求索  善法、不善法、無記法不可得，是名擇法覺分。
不入三界，破壞諸界相，是名精進覺分。於  一切作法不生著樂，憂喜相壞故，是名喜  覺分。於一切法中除心，緣不可得故，是名
除覺分。知一切法常定相，不亂不定，是名  定覺分。於一切法不著不依止，亦不見是  捨心，是名捨覺分。菩薩觀七覺分空如是。

[0205a11]  問曰：

[0205a11]  此七覺分何以略說？

[0205a11]  答曰：

[0205a11]  七覺分中念、  慧、精進、定，上已廣說。三覺今當說。菩薩行  喜覺分，觀是喜非實。何以故？是喜從因緣
生，作法、有法、無常法，可著法。若生著，是無  常相，變壞則生憂，凡夫人以顛倒故心著。  若知諸法實空，是時心悔，我則受虛誑。如
人闇中飢渴所逼，食不淨物，晝日觀知，乃覺  其非。若如是觀，於實智慧中生喜，是為真  喜。

[0205a19]  得是真喜，先除身麁，次除心麁，然後除  一切法相，得快樂遍身心中，是為除覺分。

[0205a21]  既得喜、除，捨諸觀行，所謂無常觀、苦觀、空無  我觀、生滅觀、不生不滅觀，有觀無觀，非有非無
觀；如是等戲論盡捨。何以故？無相、無緣、無作，  無戲論；常寂滅是實法相。若不行捨，便有  諸諍。若以「有」為實，則以「無」為虛；若以「無」為
實，則以「有」為虛；若以「非有非無」為實，則  以「有無」為虛。於實愛著，於虛恚憎，生憂喜  處，云何不捨？得如是喜、除、捨，七覺分則具  足滿。

[0205a29]  八聖道分者，正見、正方便、正念、正定，上  已說；正思惟今當說。

[0205b01]  菩薩於諸法空無所  得，住如是正見中，觀正思惟相。知一切思  惟，皆是邪思惟，乃至思惟涅槃、思惟佛皆
亦如是。何以故？斷一切思惟分別，是名正思  惟。諸思惟分別皆從不實虛誑顛倒故有，  分別思惟相皆無。菩薩住如是正思惟中，
不見是正是邪，過諸思惟分別，是為正思  惟。一切思惟分別皆悉平等，悉平等故心不  著。如是等名為菩薩正思惟相。

[0205b09]  正語者，菩  薩知一切語皆從虛妄不實顛倒取相分別  生，是時菩薩作是念：語中無語相，一切口  業滅，知諸語實相，是為正語。是諸語皆無
所從來，滅亦無所去。是菩薩行正語法。  諸有所語，皆住實相中說；以是故諸經說：  「菩薩住正語中，能作清淨口業。」知一切語  言真相，雖有所說，不墮邪語。

[0205b16]  正業者，菩  薩知一切業邪相，虛妄無實，皆無作相。何以  故？無有一業可得定相。

[0205b18]  問曰：

[0205b18]  若一切業皆  空，云何佛說「布施等是善業，殺害等是不善  業，餘事動作是無記業」？

[0205b21]  答曰：

[0205b21]  諸業中尚無有一，何況有三！何以故？  如行時已過則無去業，未至亦無去業，現  在去時亦無去業；以是故無去業。

[0205b23]  問曰：

[0205b23]  已  過處則應無，未至處亦應無，今去處應是  有去！

[0205b25]  答曰：

[0205b25]  今去處亦無去。何以故？除去業，  今去處不可得；若除去業，今去處可得者，是  中應有去，而不然。除今去處則無去業，除
去業則無今去處；是相與共緣故，不得但  言今去處有去。

[0205b29]  復次，若今去處有去業，離  去業應當有今去處，離今去處應當有去  業。

[0205c02]  問曰：

[0205c02]  若爾者，有何咎？

[0205c02]  答曰：

[0205c02]  一時有二去  業故。若有二去業，則有二去者。何以故？除  去者則無去。若除去者，今去處不可得；無  今去處故，亦無去者。

[0205c05]  復次，不去者亦不去，  故無去業。若除去者、不去者，更無第三  去者。

[0205c07]  問曰：

[0205c07]  不去者不去應爾，去者何以故  言不去？

[0205c08]  答曰：

[0205c08]  除去業，去者不可得；除去者，  去業不可得。

[0205c09]  如是等一切業空，是名正業。諸  菩薩入一切諸業平等，不以邪業為惡，不  以正業為善；無所作，不作正業，不作邪
業，是名實智慧，即是正業。

[0205c12]  復次，諸法等中無  正無邪，如實知諸業；如實知已，不造不  休。如是智人常有正業，無邪業，是名為菩  薩正業。

[0205c15]  正命者，一切資生活命之具，悉正不  邪。住不戲論智中，不取正命，不捨邪命，  亦不住正法中，亦不住邪法中。常住清淨
智中，入平等正命，不見命，不見非命。行  如是實智慧，以是故名正命。

[0205c19]  若菩薩摩訶  薩能觀是三十七品，得過聲聞、辟支佛地，  入菩薩位中，漸漸得成一切種智。

大智度論卷第十九

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
