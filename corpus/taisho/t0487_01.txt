離垢慧菩薩所問禮佛法經序

終南山釋氏道宣撰

[0698b25] 惟夫慢幢難偃，三界由此輪迴；愛水未清，四惑因茲流湎。自非獨拔開士、出有至人，何能裂愛網而闢重關，質深疑而啟昏趣？有離垢慧菩薩者，道高初住，德跨八恒，假時俗之津途，發深識之嘉問。如來以無緣之勝辯，赴有待之幽情，斷五趣之蓋纏，籍五輪之禮念。所以五通、五眼，自此增修，五位、五生，承斯圓滿。蘊結中夏，千六百年，頹運有蹤，載聞東壤。洎龍朔三年，有天竺三藏，厥號那提，統括六異之宗，窮微四圍之典；九部八藏，詞無昧於自他；十諦一乘，義有歸於空色。並詳略名理，妙達宏致，來儀帝里，頻謁天庭，降厚禮於慈恩，將歸飛於海表。以此經群聖之發軫，凡眾之初心，乃出流布，傳於道俗，遂依繕寫，所在通之。恐未悉其來由，故因敘其緣致。云爾。

離垢慧菩薩所問禮佛法經

大唐三藏那提譯

[0698c17] 如是我聞：

[0698c17] 一時，佛在室羅栰悉帝城勝德林中給孤獨園，與大比丘眾五百人俱，菩薩無央數。又與無量婆羅門、毘舍、首陀，并諸長者，各各皆是大眾之首，與其同類，來至佛所。又有天、龍、夜叉、乾闥婆、阿修羅、迦樓羅、緊那羅、摩睺羅伽，在大法會，前後圍遶。

[0698c23] 爾時，眾中有菩薩摩訶薩，名離垢慧，即從座起，偏袒右肩，右膝著地，恭敬合掌，前白佛言：「世尊！欲有少問，願見聽許。」

[0698c25] 佛言：「恣汝所問，當隨意答。」

[0698c26] 離垢慧菩薩既聞佛許，踊躍無量，而白佛言：「若有善男子、善女人等，於如來所，云何恭敬、禮拜、供養？」

[0698c28] 佛言：「離垢慧！善哉，善哉！汝多悲愍、饒益、安樂一切人天。當善諦聽，為汝解說。

[0699a01] 「若善男子及善女人，欲於佛所，起禮敬者，先應發願，作如是言：『我今至心頂禮十方諸佛，普入一切諸勝法中。我今五輪於佛作禮，為斷五道，離於五蓋，願諸眾生，常得安住，無壞五通，具足五眼。願我右膝著地之時，令諸眾生，得正覺道。願我左膝著地之時，令諸眾生，於外道法不起邪見，悉得安立正覺道中。願我右手著地之時，猶如世尊，坐金剛座，右手指地，震動現瑞，證大菩提，今我亦爾，共諸眾生，同證覺道。願我左手著地之時，令諸外道難調伏者，以四攝法而攝取之，令入正法。願我首頂著地之時，令諸眾生，離憍慢心，悉得成就無見頂相。』離垢慧！是為五輪作禮之相。

[0699a14] 「次禮十方現在諸佛，應作是言：

[0699a15] 「『南無東方阿閦如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699a18] 「『南無南方寶相如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699a21] 「『南無西方無量壽如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699a24] 「『南無北方妙鼓聲如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699a27] 「『南無東南方因陀羅雞都幢王如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699b01] 「『南無西南方寶遊步如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699b04] 「『南無西北方娑羅因陀羅王如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699b07] 「『南無東北方無量幢王如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699b10] 「『南無上方智光如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699b13] 「『南無下方毘盧遮那如來。廣及彼方無量世界一切如來，諸大法藏，并諸菩薩、聲聞、緣覺一切賢聖。

[0699b16] 「『次又歸命娑婆世界本師釋迦牟尼如來。廣及十方無量世界一切如來，諸大法藏，及入地菩薩摩訶薩、聲聞、緣覺一切賢聖。』

[0699b19] 「又作是言：『我今一心頂禮如上一切佛、法、諸賢聖眾，當願證知我。從今日乃至菩提，常行歸依佛世尊者、大慈悲者、一切智者、一切知見者、諸畏已離者、人中大師子、大龍王、人中大仙士、大丈夫、一切遍知，不思議身、無上身、無等身、不與二乘共身、清淨法身，一切眾中最尊上者，我今至誠，一心歸命。』如是歸命百遍、千遍、百千萬遍，乃至無量無數遍，盡未來際，徹骨徹髓，歸依如上諸佛世尊。

[0699b28] 「又作是言：『我今以身、口、意三業善根，共諸眾生，歸依於佛，常不離佛。如是歸依坐道場者、常住常恒不遷變者、不老不死不滅壞者、無住無緣性寂靜者、住於法舍作大護念為洲渚者、為歸為依證涅槃者、於諸法中住最上者，我今至誠，慇懃鄭重，歸命如是諸佛正法。』重又如上，至誠歸命住種性中諸菩薩等，從歡喜地乃至法雲，住於十地諸菩薩僧。

[0699c07] 「次應懺悔，當作是言：『唯願十方諸佛世尊，證知、憶念、哀受我懺。身業三種，行殺、盜、婬；口業有四，妄言、惡口、兩舌、綺語；意三業行，謂貪、瞋、癡；自作、教他、見作隨喜，如是十惡，今悉懺悔。』又重思惟：『無始已來，輪轉六道，於諸眾生，種種欺負：大斗重秤取物自資，輕秤小斗便與他物，假飾衣金潛行毒藥，皆為損害，今悉懺悔。或謗三乘，妄說法律，輕慢三寶，欺誷二親，於諸尊長、和上、闍梨、耆老之前，不生祇敬。如是等過去諸罪，今悉懺悔；現在惡業，誠心發露；所未作者，更不敢作。今於諸佛，諸菩薩等最大眾首、無比無上無等等前，發露懺悔，不敢覆藏，一懺已後，更不重造。』如是懺悔，第二、第三，亦如上說。

[0699c21] 「次應勸請，當作是言：『十方諸佛，若未轉法輪，若欲入涅槃者，我皆勸請，唯願久住，於無量劫，愍諸眾生，雨大法雨，轉正法輪，不般涅槃。』

[0699c24] 「次應隨喜，當作是言：『十方所有三乘賢聖，數如恒沙，及一切眾生，修行六度助菩提法，我皆隨喜。』

[0699c27] 「次應迴向，當作是言：『十方三世諸佛作業，及諸菩薩、聲聞、緣覺所行六度，盡已迴向無上菩提，我亦如是迴向佛道。』

[0700a01] 「次應發願：『仰惟十方三世諸佛菩薩，皆發弘願，盡虛空、遍法界所在流化為諸眾生，三界所攝無有遺餘，願令眾生利樂成熟、具善律儀、住大涅槃，今並現前。我亦如是大誓莊嚴，願我於無上道，心不散亂，常見諸佛，常聞正法，承事修行，無有空過；所作善法，及菩提心，亦不退失；所生之處，供養聖眾，教化眾生，得無上道，轉正法輪，具大神通；亦令眾生如是修學，至不退轉。

[0700a10] 「『又願一切眾生，早斷諸苦，速證涅槃，住如來智。我既出於生死，覺悟一切，亦令眾生出離生死，解脫煩惱，覺悟一切。唯願十方諸佛，證知我行菩薩道，發興願海。』」

[0700a13] 爾時，世尊重說頌曰：

「願我所生處，　　隨業而受形，
　成大丈夫身，　　有信諸根具。
　通伎術藝能，　　廣解諸教意，
　世事悉棄捨，　　諸欲皆遠離。
　正語住法念，　　莊嚴菩提心，
　敬事善知識，　　有情咸見重。
　戒儀既具足，　　淨念受樂報，
　常畏彼惡業，　　遊步於善法。
　恒依十度行，　　故得成菩提，
　乃至最後身，　　常與眾生樂。
　珠中摩尼勝，　　能成利他事，
　願我窮未來，　　利益無休息。」

[0700a27] 佛告離垢慧菩薩摩訶薩言：「若有眾生行菩薩道，如我所說，當依修學。」

[0700a28] 說是經已，離垢慧等，及諸大眾，天、龍、夜叉、乾闥婆、阿修羅、迦樓羅、緊那羅、摩睺羅伽，人、非人等，聞佛所說，歡喜奉行。

離垢慧菩薩所問禮佛法經

【經文資訊】大正藏第 14 冊 No. 0487 離垢慧菩薩所問禮佛法經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Xian 大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA