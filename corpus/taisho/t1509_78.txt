大智度論釋願樂品第六十四  (卷七十八)
聖者龍樹造

後秦龜茲國三藏鳩摩羅什譯

[0607c24]  【經】

[0607c24]  爾時，釋提桓因作是念：「菩薩摩訶薩行  般若波羅蜜、禪波羅蜜、毘梨耶波羅蜜、羼提波  羅蜜、尸羅波羅蜜、檀波羅蜜乃至十八不共
法時，出一切眾生之上，何況得阿耨多羅三  藐三菩提時！是諸眾生聞是薩婆若信者，得  人中之善利、壽命中最，何況發阿耨多羅三
藐三菩提意者！是眾生能發阿耨多羅三藐  三菩提意者，其餘眾生應當願樂。」

[0608a02]  爾時，釋提  桓因以天曼陀羅華而散佛上，發是言：「以此  福德，若有求阿耨多羅三藐三菩提者，令此
人具足佛法、具足一切種智、具足自然法；若  求聲聞者，令具足聲聞法。世尊！若有菩薩發  阿耨多羅三藐三菩提意者，我終不生一念
令其轉還，我亦不生一念令其轉還墮聲聞、  辟支佛地。世尊！我願諸菩薩倍復精進於阿  耨多羅三藐三菩提，見眾生生死中種種苦
惱，欲利益安樂一切世間天及人、阿修羅；以  是心，作是願：『我既自度，亦當度未度者；我  既自脫，當脫未脫者；我既安隱，當安未安者；
我既滅度，當使未入滅度者得滅度。』世尊！善  男子、善女人於初發意菩薩功德隨喜心，得  幾許福德？於久發意菩薩功德隨喜心，得幾
許福德？於阿鞞跋致菩薩功德隨喜心，得幾  許福德？於一生補處菩薩功德隨喜心，得幾  許福德？」

[0608a19]  佛告釋提桓因：「憍尸迦！四天下世  界可稱知斤兩，是隨喜心福德不可稱量。  復次，憍尸迦！是三千大千世界皆可稱知斤
兩，是隨喜心福德不可稱量。復次，憍尸迦！  三千大千世界滿中海水，取一髮破為百分，  以一分髮渧取海水，可知渧數，是隨喜心  福德不可數知。」

[0608a25]  釋提桓因白佛言：「世尊！若  眾生心不隨喜阿耨多羅三藐三菩提者，皆  是魔眷屬；諸心不隨喜者，從魔中來生。何
以故？世尊！是諸發心菩薩為破魔境界故  生。是故欲愛敬三尊者，應生隨喜心；隨喜  已，應迴向阿耨多羅三藐三菩提，以不一不  二相故。」

[0608b02]  佛言：「如是！如是！憍尸迦！若有人於菩  薩能如是隨喜迴向者，常值諸佛；終不見惡  色，終不聞惡聲，終不嗅惡香，終不食惡味，
終不觸惡觸，終不隨惡念；終不遠離諸佛，  從一佛界至一佛界，親近諸佛、種善根。何  以故？善男子、善女人為無量阿僧祇初發意
菩薩諸善根隨喜迴向，為無量阿僧祇第二  地、第三地乃至第十地、一生補處諸菩薩摩  訶薩善根，隨喜迴向阿耨多羅三藐三菩提。
以是善根因緣故，疾近阿耨多羅三藐三菩  提。是諸菩薩得阿耨多羅三藐三菩提已，  度無量無邊阿僧祇眾生。憍尸迦！以是因緣
故，善男子、善女人於初發意菩薩善根，應隨  喜、迴向阿耨多羅三藐三菩提，非心、非離  心；於久發意、阿鞞跋致、一生補處善根，隨喜、
迴向阿耨多羅三藐三菩提，非心、非離心。」

[0608b18]  須菩提白佛言：「世尊！是心如幻，云何能得  阿耨多羅三藐三菩提？」

[0608b19]  佛告須菩提：「於汝意  云何？汝見是心如幻不？」

[0608b20]  「不也！世尊！我不見幻，  亦不見心如幻。」

[0608b21]  「須菩提！於汝意云何？若無  幻，亦無心如幻，汝見是心不？」

[0608b22]  「不也！世尊！」

[0608b22]  「須菩  提！於汝意云何？離幻、離心如幻，汝見更有法  得阿耨多羅三藐三菩提不？」

[0608b24]  「不也！世尊！我不  見離幻、離心如幻，更有法得阿耨多羅三藐三  菩提。世尊！我不見更有法、何等法可說若有
若無！是法相畢竟離故，不墮有、不墮無。若  法畢竟離者，不能得阿耨多羅三藐三菩提；  無所有法，亦不應得阿耨多羅三藐三菩提。
何以故？世尊！一切法無所有，是中無垢者、  無淨者。世尊！以是故，般若波羅蜜畢竟離，  禪波羅蜜、毘梨耶波羅蜜、羼提波羅蜜、尸羅波
羅蜜、檀波羅蜜畢竟離，乃至阿耨多羅三藐  三菩提亦畢竟離。若法畢竟離，則不應修、不  應壞。行般若波羅蜜亦無有法可得，畢竟離
故。世尊！若般若波羅蜜畢竟離者，云何因  般若波羅蜜得阿耨多羅三藐三菩提？阿耨  多羅三藐三菩提亦畢竟離，二離中云何能  有所得？」

[0608c10]  佛告須菩提：「善哉！善哉！是般若波  羅蜜畢竟離，禪波羅蜜、毘梨耶波羅蜜、羼提  波羅蜜、尸羅波羅蜜、檀波羅蜜畢竟離，乃至
一切種智畢竟離。須菩提！若般若波羅蜜畢  竟離乃至一切種智畢竟離，以是故能得阿  耨多羅三藐三菩提。須菩提！若般若波羅蜜
非畢竟離乃至一切種智非畢竟離，是不名  般若波羅蜜，不名禪波羅蜜乃至一切種智。  須菩提！若般若波羅蜜畢竟離乃至一切種
智畢竟離，以是故，須菩提！非不因般若波羅  蜜得阿耨多羅三藐三菩提，亦不以離得離，  而得阿耨多羅三藐三菩提，非不因般若波  羅蜜。」

[0608c22]  須菩提白佛言：「世尊！菩薩摩訶薩所  行義甚深！」

[0608c23]  佛言：「如是！須菩提！菩薩摩訶薩  所行義甚深。須菩提！諸菩薩摩訶薩能為難  事，所謂行是深義，而不證聲聞、辟支佛地。」

[0608c26]  須菩提白佛言：「世尊！如我從佛聞義，菩薩  摩訶薩所行不為難。何以故？是菩薩摩訶薩  不得是義可作證，亦不得般若波羅蜜作證，
亦無作證者。世尊！若一切法不可得，何等  是義可作證？何等是般若波羅蜜作證？何等  是作證者？作證已得阿耨多羅三藐三菩提？
世尊！是名菩薩摩訶薩無所得行。菩薩行  是，於一切法皆得明了。

[0609a04]  「世尊！若菩薩摩訶薩  聞是深法，心不驚、不沒、不怖、不畏，是名為  行般若波羅蜜。是菩薩摩訶薩行般若波羅
蜜時，不見我行般若波羅蜜，亦不見是般若  波羅蜜，亦不見我當得阿耨多羅三藐三菩  提。何以故？菩薩摩訶薩行般若波羅蜜時，
不作是念：『聲聞、辟支佛地去我遠，薩婆若去  我近。』

[0609a11]  「世尊！譬如虛空不作是念：『有法去我  遠、去我近。』何以故？世尊！虛空無分別故。世  尊！行般若波羅蜜菩薩亦不作是念：『聲聞、辟
支佛地去我遠，薩婆若去我近。』何以故？般  若波羅蜜中無分別故。世尊！譬如幻人不作  是念：『幻師去我近，觀人去我遠。』何以故？幻
人無分別故。行般若波羅蜜菩薩亦不作是  念：『聲聞、辟支佛地去我遠，薩婆若去我近。』  世尊！譬如鏡中像不作是念：『所因者去我近，
餘者去我遠。』何以故？像無分別故。行般若  波羅蜜菩薩亦不作是念：『聲聞、辟支佛地去  我遠，薩婆若去我近。』何以故？般若波羅蜜
中無分別故。世尊！行般若波羅蜜菩薩無愛  無憎。何以故？般若波羅蜜自性不可得故。  世尊！譬如佛無愛無憎；行般若波羅蜜菩薩
無愛無憎亦如是。何以故？般若波羅蜜中  無憎無愛故。世尊！譬如佛一切分別想斷；  行般若波羅蜜菩薩亦如是，一切分別想斷，  畢竟空故。

[0609a29]  「世尊！譬如佛所化人不作是念：『聲  聞、辟支佛去我遠，阿耨多羅三藐三菩提去  我近。』何以故？佛所化人無分別故。行般若波
羅蜜菩薩亦如是，不作是念：『聲聞、辟支佛去  我遠，阿耨多羅三藐三菩提去我近。』世尊！  譬如有所為故作化，化所作事無分別。世尊！
般若波羅蜜亦如是，有所為事而修是事成  就，而般若波羅蜜亦無分別。世尊！譬如工  匠、若工匠弟子有所為故作木人，若男、若
女、象、馬、牛、羊，是所作亦能有所作，是亦無  分別。世尊！般若波羅蜜亦如是，有所為故  說是事成就，而般若波羅蜜亦無分別。」

[0609b11]  舍利  弗問須菩提：「但般若波羅蜜無分別，禪波羅  蜜乃至檀波羅蜜亦無分別？」

[0609b13]  須菩提語舍利  弗：「禪波羅蜜無分別，乃至檀波羅蜜亦無分  別。」

[0609b15]  舍利弗問須菩提：「色無分別乃至識亦無  分別？眼乃至意無分別？色乃至法無分別？  眼識觸乃至意識觸無分別？眼觸因緣生受
乃至意觸因緣生受，四禪、四無量心、四無色  定，四念處乃至八聖道分，空、無相、無作，佛  十力、四無所畏、四無礙智、大慈大悲、十八不
共法、阿耨多羅三藐三菩提、無為性，亦無分  別？須菩提！若色無分別乃至無為性無分  別，若一切法無分別，云何分別有六道生
死——是地獄、是餓鬼、是畜生、是天、是人、是阿修  羅？云何分別是須陀洹、斯陀含、阿那含、阿羅  漢、辟支佛、諸佛？」

[0609b26]  須菩提報舍利弗：「眾生顛倒  因緣故，造作身口意業，隨欲本業報受六道  身：地獄、餓鬼、畜生、人、天、阿修羅身。如汝言：
『云何分別有須陀洹乃至佛道？』舍利弗！須陀  洹即是無分別故有，須陀洹果亦是無分別  故有，乃至阿羅漢、阿羅漢果、辟支佛、辟支佛
道、佛、佛道，亦是無分別故有。舍利弗！過去  諸佛亦是無分別、斷分別故有。以是故，舍利  弗！當知一切法無有分別、不壞相，如法如、
法性、實際故。舍利弗！如是菩薩摩訶薩應行  無分別般若波羅蜜；行無分別般若波羅蜜  已，便得無分別阿耨多羅三藐三菩提。」

[0609c09]  【論】

[0609c09]  釋曰：

[0609c09]  是時，釋提桓因及會中人皆共歡  喜。釋提桓因作是念：「是菩薩行菩薩道時，  所有功德尚勝一切眾生，何況成阿耨多羅  三藐三菩提！」

[0609c12]  眾生有二種：一者、發心，二者、未  發心。發心菩薩勝一切未發心者。所以者何？  是人種無量無上佛法因緣，欲度一切眾
生，令離苦得樂；其餘眾生但自求樂，欲與  他苦。如是等因緣故，發心者勝。

[0609c16]  問曰：

[0609c16]  諸阿羅  漢、辟支佛及五通，是離欲人；發心者，或有未  離欲但發心，云何得勝？

[0609c18]  答曰：

[0609c18]  是事，先品中  已種種答。阿羅漢等雖漏盡，不如初發心  菩薩。譬如轉輪聖王太子，雖在胎中，已勝
餘子；又如國王太子，雖未即位，勝諸大臣  有位富貴者。

[0609c22]  發心菩薩有二種：一者、行諸  波羅蜜等菩薩道，二者、但空發心。此中說  「行菩薩道者」；是人雖事未成就，能勝一切
眾生，何況成就！如歌羅頻伽鳥在  [聲-耳+卵]  中，未  發聲已能勝諸鳥，何況成就！菩薩亦如是，  雖未成佛，行菩薩道，說諸法實相音聲，
破諸外道及魔民戲論，何況成佛！

[0609c28]  有人言：  若有能一發心言：「我當作佛，滅一切眾生  苦。」雖未斷煩惱、未行難事，以心、口業重
故，勝於一切眾生。一切眾生皆自求樂，自  為身故，愛其所親；阿羅漢、辟支佛雖不貪  世樂，自為滅苦故，求涅槃樂，不能為眾生；
菩薩心生、口言，為度一切，是故勝。

[0610a05]  譬如一  六神通阿羅漢，將一沙彌，令負衣鉢，循路  而行。沙彌思惟：「我當以何乘入涅槃？」即發
心：「佛為世尊，最上最妙，我當以佛乘入涅  槃。」師知其念，即取衣鉢自擔，推沙彌在  前行。沙彌覆復思惟：「佛道甚難，久住生死，
受無量苦，且以小乘早入涅槃。」師復以衣  鉢囊還與沙彌令擔，語在後行。如是至  三。沙彌白師：「師年老耄，狀如小兒戲！方始
令我在前，已復令我在後，何其太速？」師答：  「汝初念發心作佛，是心貴重，則住我師道中。  如是人，諸辟支佛尚應供養，何況阿羅漢！以
是故，推汝在前。汝心還悔，欲取小乘，而  未便得，汝去我懸遠，是故令汝在後。」沙彌  聞已驚悟：「我師能知我心！我一發意已勝阿
羅漢，何況成就！」即自堅固住大乘法。

[0610a20]  復次，  勝名不必一切事中皆勝，但以「一發心，欲作  佛，度眾生」，是事為勝；諸餘禪定、解脫等，猶尚
未有，何得言勝？譬如以飛言之，鳥則勝  人。未來當得功德，此事不論。

[0610a24]  小乘人言：「乃  至補處菩薩，尚不勝小沙彌得無量律儀  者。」

[0610a26]  摩訶衍論中，或有人如是言：「其有發大  乘心者，雖復在弊惡小人中，猶勝二乘得  解脫者。」

[0610a28]  是名二邊。離是二邊，名為中道。中  道義，如上說。以其有義理實故，應當取。  是故說：「初發心時，勝一切眾生，何況成佛！」

[0610b02]  聞薩婆若信者，得人中善利。

[0610b02]  有人言：「六波  羅蜜是利。」

[0610b03]  有人言：「六波羅蜜果報是利，所謂  轉輪聖王、釋梵天王、人王、法王等。」

[0610b04]  有人言：  「得阿鞞跋致，不墮惡道，常生人天富貴處。」

[0610b06]  有人言：「菩薩住於果報神通，遊至十方，供  養諸佛，種種方便教化眾生；信受因緣，教  化眾生，得如是等大利。」

[0610b08]  壽命中最者，眾生  有二種命：一者、命根，二者、智慧命。是人得  智慧命故，說「壽命中最」。何況發心！發心者
可敬可貴。所以者何？如先說因緣：「能捨自  樂、與他樂；不自憂苦，憂他人苦故。」

[0610b12]  爾時，釋  提桓因欲現歡喜相，以天文陀羅花散佛  上，如經廣說。

[0610b14]  問曰：

[0610b14]  罪福不可以與人，雖  欲與，亦不得，釋提桓因何以言「以此福德  令求佛道者具足佛法」？

[0610b16]  答曰：

[0610b16]  雖不可與  人，然自令心好。又是釋提桓因顯此不著  福，是故以隨喜心與求佛道者。與聲聞  人亦爾。

[0610b19]  釋提桓因白佛：「我雖得聲聞道，  亦不生一念令菩薩轉還向二乘心。所以  者何？諸菩薩見眾生在生死中有種種苦，
欲利益一切世間故，作是願：『未度者我當  等度。』」

[0610b23]  爾時，會中眾生有作是念：「若如上說  隨喜有功德，初發心人隨喜，於久發心人隨  喜，有何差別？」

[0610b25]  釋提桓因欲解眾人疑故，問  佛言：「世尊！於初發心菩薩功德隨喜得幾  許福德？」如經廣說。

[0610b27]  是福德無量無邊，以種  無量無邊田中；人不能數知，故說譬喻令  解，如經中廣說。隨喜之德雖無量無邊，於  近佛道者，隨喜福德轉多。

[0610c01]  是時，帝釋歡喜故  白佛言：「世尊！諸有聞是功德不隨喜者，  則是魔民，從魔天來。」所以者何？在魔境界，  積集惡心故不隨喜。

[0610c04]  此中說因緣：「隨喜心  能破魔界。是故求佛道者，欲愛敬三尊不  捨者，當以隨喜心迴向阿耨多羅三藐三  菩提。」

[0610c07]  不一不二相者，不見諸法有一定相  不屬因緣者，故言「不一」；不分別隨喜心、迴  向心，是名「不二」，畢竟空故。

[0610c09]  佛可帝釋意已，  更稱說隨喜功德：「是人常憶念十方諸佛功  德隨喜故，疾得見佛。又以深心，於一切眾
生欲令離苦得樂，是故往來生死，六情初  不受惡塵。終不離生諸佛前，以不斷種  見佛行故。」

[0610c14]  此中佛自說因緣：「是人於無央  數阿僧祇初發心菩薩乃至無量一生補處  菩薩皆隨喜故，得如上果報，疾成佛道，度  無量阿僧祇眾生。」

[0610c17]  復次，憍尸迦！是菩薩因  是福德如諸法實相迴向。於實相中心不  可得，是故說「非心，亦不離心」；如上說「不
一不二」義，以事異故更說。

[0610c20]  須菩提聞已，取  是空無有心相難佛：「是心非心，空、無所有、  如幻，云何能得阿耨多羅三藐三菩提？」

[0610c22]  佛反  問須菩提：「汝見是空心定相如幻不？」

[0610c23]  須菩提  作是念：「心若空如幻，云何可見？若可見，則  非空。」是故答言：「不。」

[0610c25]  佛言：「心若空、無所有，汝  見是中有是若有若無戲論不？」

[0610c26]  答言：「不也。」

[0610c27]  「離是空、無所有、如幻心，汝見更有法能得  無上道不？」

[0610c28]  答言：「不見。」

[0610c28]  不見、不可得故，何有  法若有、若無？一切諸法畢竟離故、畢竟空故，  不墮有、不墮無；若法不墮有無中，是則畢
竟無所有，不應得無上道。以是因緣故，般  若波羅蜜畢竟離相，見有、無二俱過故。禪波  羅蜜乃至阿耨多羅三藐三菩提，亦如是畢
竟離相。若法畢竟離，則不可得見、不可得  修、不可得斷、不可得證；行是法則更無  所得，畢竟離故。

[0611a07]  「世尊！今般若波羅蜜畢竟離，  阿耨多羅三藐三菩提畢竟離，云何以畢竟  離得畢竟離？」若一法畢竟離，尚不應有所
得，何況二離！譬如以指觸虛空，虛空無觸  故，指不能觸，何況二皆無觸！亦如虛空、涅  槃。般若波羅蜜畢竟離、阿耨多羅三藐三  菩提畢竟離，云何用離得離？

[0611a13]  佛知須菩提  隨諸法實相說故，可其言：「善哉！善哉！」即  說因緣：「須菩提！若般若波羅蜜畢竟離、阿耨
多羅三藐三菩提畢竟離，以是因緣故可  得。」

[0611a17]  何以故？若一法定有相非空者，則是常  法、不生相，從未來至現在，從現在至過  去。若無實生相則無滅相，若無生滅則無
四諦，若無四諦則無法寶，法寶無故亦無  阿耨多羅三藐三菩提——法寶即是阿耨多羅  三藐三菩提故，若無法寶則無佛寶，若無  佛法則無僧寶，若無三寶則無一切諸
法——有如是等過罪故。畢竟離相，則通達無  礙。

[0611a25]  若說畢竟離，當知亦離空；若不離空，不  名畢竟離。是故經說言：「般若波羅蜜畢竟離  故，能得阿耨多羅三藐三菩提；雖不離般
若波羅蜜得阿耨多羅三藐三菩提，亦不  以二離而得二離。」畢竟空故不應難。

[0611a29]  須菩  提知佛所說甚深相，是故白佛言：「若菩薩能  如是行，則是行甚深義。」

[0611b02]  佛可其言：「是菩薩  能為難事——能行如是甚深義，而不證二乘。」  所以者何？是菩薩一心以利智深入空而不  證涅槃，是則為難。

[0611b05]  須菩提言：「如我解佛所  說義，是不為難。何以故？是人不得是甚深  義一定相可作證，不得般若波羅蜜，不
得證者，誰當以甚深義得證？若不證是  甚深義，誰當得阿耨多羅三藐三菩提？是  名菩薩無所得行。行是道，則照明一切法。」

[0611b11]  問曰：

[0611b11]  佛說言「難」，須菩提言「不難」。師弟子義  應同，何以各相違背？

[0611b12]  答曰：

[0611b12]  佛以世諦故說，  須菩提以第一義諦故說。佛說菩薩得是甚  深義，須菩提說菩薩亦不得是甚深義。佛  以須菩提為眾生故說：「有人聞難事則發
心，故說難事；有人聞難事而廢退，故說無  難。」

[0611b17]  是名菩薩無所得行；住是行中，於一切  法通達無礙。

[0611b18]  須菩提言：「若菩薩聞如是說  畢竟離，無法可證，無取證者，亦無般若及  阿耨多羅三藐三菩提，是時不驚、不沒、通達
無礙者，是名行般若波羅蜜。」行般若波羅  蜜者，是名真行、深行。

[0611b22]  何以故？是菩薩不見  般若波羅蜜，亦不見我行般若波羅蜜，不  見阿耨多羅三藐三菩提，亦不見是法可
得阿耨多羅三藐三菩提，都無所分別。是  菩薩安住一切諸法實相中，故不作是分  別言：「二乘離我遠，佛道離我近。」

[0611b27]  此中說虛  空等譬喻，此諸譬喻，為明了畢竟空義故。  般若波羅蜜雖空，若有所修，能成其事。乃  至如木人，隨作何事，皆能成就。

[0611c01]  舍利弗問須  菩提：「但般若無分別，諸波羅蜜亦無分別？」  若但般若空無分別，餘波羅蜜應是有相，
是則菩薩道有別異、不平等。又初品中說：  「行檀波羅蜜時，無施者、受者、亦無財物。」今  云何言別？若五事皆空，則無分別，無有六  名，亦無可修行。

[0611c07]  須菩提言：「五波羅蜜亦空、  無有分別。」初發心、未得無生法忍者有分  別。譬如四河未會大海則有別名，既入大
海則無差別；菩薩亦如是，世俗諦中有差  別，第一義諦則無分別。

[0611c11]  舍利弗問：「色乃至阿  耨多羅三藐三菩提，乃至無為性，亦無分別？  若此法空無差別，云何有六道別異？云何有  分別須陀洹乃至佛道？」

[0611c14]  須菩提答舍利弗：  「諸法雖畢竟空、無分別，而是眾生狂顛倒心  而起身口意業，隨業受身業報。」貪欲是本，
但為欲所逼而生著心，諸法無有定相。業  果報者，所謂六道。以是故知：空、無所分別  是其實本；但以顛倒不實故，有六道差別。

[0611c20]  又須陀洹等賢聖，亦因畢竟空無分別法生，  所謂斷三結法，名須陀洹果。三結使即是顛  倒，覺顛倒除却名為斷，是故斷法即是空、無
有分別。世諦故，假名人，得是法故名須陀  洹果；是故當知須陀洹人及果畢竟空、無  分別。乃至佛、佛道亦如是。

[0611c25]  此中說因緣：「非  但現在無分別，過去如恒河沙諸佛一切分  別斷故，入無餘涅槃，無有少許法定相可
分別。一切法畢竟空，入是如、法性、實際門  故。」是故言「因緣法甚深」，入是三昧門故。

[0612a01]  菩薩應如是行無分別般若波羅蜜，行無  分別般若波羅蜜故得無分別法，所謂阿耨  多羅三藐三菩提。

大智度論釋稱揚品第六十五

[0612a05]  【經】

[0612a05]  舍利弗語須菩提：「菩薩摩訶薩行般若波  羅蜜，為行真實法？為行無真實法？」

[0612a06]  須菩提  報舍利弗：「菩薩摩訶薩行般若波羅蜜，為  行無真實法。何以故？是般若波羅蜜無真實，  乃至一切種智無真實故。菩薩摩訶薩行般
若波羅蜜，無真實不可得，何況真實！乃至  行一切種智，無真實法不可得，何況真實！」

[0612a12]  爾時，欲、色界諸天子作是念：「諸有善男子、善  女人發阿耨多羅三藐三菩提意，如深般若  波羅蜜所說義，行於等法，不作實際證，不墮
聲聞、辟支佛地，應當為作禮！」

[0612a15]  須菩提語諸天  子：「諸菩薩摩訶薩於等法不作證聲聞、辟支  佛地，不為難。諸菩薩摩訶薩大誓莊嚴：『我
當度無量無邊阿僧祇眾生。』知眾生畢竟不  可得而度眾生，是乃為難！諸天子！諸菩薩  摩訶薩發阿耨多羅三藐三菩提心，作是願：
『我當度一切眾生。』眾生實不可得，是人欲度  眾生，如欲度虛空。何以故？虛空離故，當知  眾生亦離；虛空空故，當知眾生亦空；虛空無
堅固，當知眾生亦無堅固；虛空虛誑，當知  眾生亦虛誑。諸天子！以是因緣故，當知菩  薩所作為難。為利益無所有眾生故而大莊
嚴，是人為眾生結誓，為欲與虛空共鬪。是菩  薩結誓已，亦不得眾生而為眾生結誓。何  以故？眾生離故，當知大誓亦離；眾生虛誑故，
當知大誓亦虛誑。若菩薩摩訶薩聞是法，心  不驚、不沒，當知是菩薩摩訶薩行般若波羅  蜜。何以故？色離，即是眾生離；受、想、行、識離，
即是眾生離。色離，即是六波羅蜜離；受、想、行、  識離，即是六波羅蜜離。乃至一切種智離，即  是六波羅蜜離。若菩薩摩訶薩聞是一切諸
法離相，心不驚、不沒、不怖、不畏，當知是菩薩  摩訶薩行般若波羅蜜。」

[0612b08]  佛告須菩提：「何因緣  故，菩薩摩訶薩於深般若波羅蜜中心不沒？」

[0612b10]  須菩提白佛言：「世尊！般若波羅蜜無所有故  不沒，般若波羅蜜離故不沒，般若波羅蜜寂  滅故不沒。世尊！以是因緣故，菩薩於深般
若波羅蜜中心不沒。何以故？是菩薩不得沒  者、不得沒事、不得沒處，是一切法皆不可得  故。世尊！若菩薩摩訶薩聞是法，心不驚、不
沒、不怖、不畏，當知是菩薩為行般若波羅蜜。  何以故？沒者、沒事、沒處，是法皆不可得故。  菩薩摩訶薩如是行般若波羅蜜，諸天及釋
提桓因天、梵天王天及世界主天皆為作  禮。」

[0612b20]  佛告須菩提：「不但釋提桓因諸天、梵王  及諸天、世界主及諸天禮是菩薩行般若波  羅蜜者，過是上，光音天、遍淨天、廣果天、淨居
天皆為是菩薩摩訶薩作禮。須菩提！今現  在十方無量諸佛，亦念是行般若波羅蜜菩  薩摩訶薩。當知是菩薩為如佛。須菩提！若  恒河沙等世界中眾生悉使為魔，是一一
魔復化作魔，如恒河沙等魔，是一切魔不  能留難菩薩行般若波羅蜜。」

[0612b29]  【論】

[0612b29]  釋曰：

[0612b29]  爾時，舍利弗聞上無分別相法，心  大歡喜，問須菩提：「若菩薩行般若波羅蜜，  為行真實法？為行無真實法？」真實法者，
審定、不變異，即是可取、可著；若不真實，即  是虛誑妄語。

[0612c04]  須菩提常樂行深空，心無障  礙，故答：「行般若者，即是行無真實。何以故？  般若波羅蜜空、無定相、無分別故。乃至一  切種智亦如是。」

[0612c07]  菩薩行如是般若波羅蜜  時，先來生死中，所習、所著虛誑有為法尚不  可得，何況後來觀虛誑因緣生般若波羅
蜜非所著法而可得！是故菩薩觀一切世間  不真實，亦不著是般若波羅蜜。世諦故說  真實；第一義中真實不可得，何況不真實！

[0612c13]  爾時，欲、色界諸天子歡喜言：「其有發菩薩  心者，皆應禮敬！能為難事，能行第一深  義而不作證故。」第一義即是平等法，但以  異名說。

[0612c16]  須菩提語諸天子：「菩薩於平等法  不作證，不為難；菩薩欲度無量眾生，眾生  畢竟不可得，是則為難！何以故？欲度眾生
者，為欲度虛空。虛空離故，眾生亦離；虛空  虛誑不實故，眾生亦虛誑不實。」

[0612c20]  問曰：

[0612c20]  於平  等法而不證，眾生畢竟空而度眾生，此二  俱畢竟空，云何言一難、一不難？

[0612c22]  答曰：

[0612c22]  眾生，虛  誑假名故，是所著處；平等法，無為故，非所著  處。眾生從有為法假名而生，無為法是第一
義。於顛倒著處而能不著為難；於無著處  不著，是不為難。

[0612c26]  以是故如是說：「眾生空故，  大莊嚴亦空；若大莊嚴空而能發心為難。」

[0612c28]  菩薩若聞是第一平等義，度眾生、大莊嚴皆  畢竟空，而心不驚、不沒。譬如調馬，自見影  不驚。何以故？自知影從身出故。菩薩亦如
是，知畢竟空，因有為和合虛妄法生故。菩  薩聞是事，不驚、不沒，是為行般若波羅蜜。

[0613a04]  色等法離故，眾生亦離。離名為空。若眾生  空，法不空，應有怖畏；若法亦空，無生怖畏  處。若菩薩聞是一切法離相，心不畏，是亦
名菩薩行般若波羅蜜。

[0613a07]  上聞眾生空故不  畏，今聞法空故不畏。若聞是二空不畏，  是為真行般若。

[0613a09]  「佛問須菩提，何以故菩薩  心不沒」者。

[0613a10]  問曰：

[0613a10]  佛是一切智人，何以問弟  子心不驚、不沒？

[0613a11]  答曰：

[0613a11]  以眾會有疑，敬難故  不敢問，是以佛問。

[0613a12]  復次，是第一平等義甚深  難得，深處應當沒而不沒，故試問須菩  提。

[0613a14]  復次，佛以須菩提為說法主，聽者法應  問難。

[0613a15]  問曰：

[0613a15]  佛為一切智，何以不自為說  主，而令須菩提說？

[0613a16]  答曰：

[0613a16]  眾中有人以佛智  慧無量無邊，我等智力有量，若心有所疑，  不敢發問。為是人故，命須菩提說。

[0613a18]  問曰：

[0613a19]  若爾者，何以不令大菩薩說？

[0613a19]  答曰：

[0613a19]  大菩薩智  慧亦大，不可思議，威德重故，亦不敢問難。

[0613a21]  復次，有人言：阿羅漢、辟支佛、佛，三界繫無明  永盡無餘故，能如實說法；諸菩薩雖廣集  福德，漏未盡故，或不可信，是故不命。

[0613a23]  問  曰：

[0613a24]  若爾者，舍利弗智慧第一，及餘大弟子，何  以不命？

[0613a25]  答曰：

[0613a25]  是事先已答，所謂須菩提樂  於空行，偏善說空；般若波羅蜜多說空故，  令須菩提說。

[0613a27]  須菩提白佛：「一切法畢竟空、無  所有，無所有故自相離，離相故常寂滅，常  寂滅故無憶想分別，是故菩薩不應驚、不
應沒——沒者、沒處、沒法，皆不可得。若菩薩聞  是事不驚、不沒，是為行般若波羅蜜。」

[0613b02]  須菩  提答已，白佛言：「能如是行，亦名為行般若  波羅蜜。」

[0613b04]  世尊！菩薩能如是行，一切諸天、帝  釋及世界主禮菩薩者，地神、虛空中神、四  天王、忉利天，帝釋為主，皆共禮是菩薩。梵
天王，初禪中梵世界眾生主；世界主者，欲界  餘天主。眾生多信有此天，故須菩提說言  作禮。何以故？是菩薩捨自樂，欲利益眾生；  是三種天，但自求樂故。

[0613b10]  佛語須菩提：「非但  是三種天作禮，光音天等清淨一心諸天皆  亦作禮。」

[0613b12]  欲界諸天，著婬欲心多故，禮不足  為貴；初禪天有覺觀散亂，亦不足為妙；  上諸天心清淨，以菩薩有大功德故作禮，  爾乃為難。

[0613b15]  「須菩提！菩薩若能如是行般若，  為十方無量諸佛所念。」佛念因緣，如先說。

[0613b17]  今佛說，是菩薩諸佛念果報，所謂當知是菩  薩為如佛，以其必至佛道不退故。所以者  何？如恒河沙等魔，不能壞是菩薩，如經廣  說。

◎

大智度論卷第七十八

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
