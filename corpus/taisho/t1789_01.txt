欽錄

[0343a05] 洪武十一年七月初十日天界善世禪寺住持(宗泐)演福教寺住持(如玘)持奉新註楞伽經。同考功監令李永等官於

[0343a08] 西華樓進呈

[0343a09] 御覽當日欽奉

[0343a10] 聖旨這經好生註得停當。可即刊板印行。教天下眾僧每講習。欽此。

[0343a12] 進新註楞伽經序

[0343a13] (臣)聞法運之興。雖曰在人。亦必有其時焉。有其人而無其時。有其時而無其人。雖欲興之其可得哉。是故必有

[0343a16] 聰明聖智之君。當天下又安之時以興之也。至若楞伽一經。我

[0343a18] 大覺世尊說之於二千年之前。而

[0343a19] 今上皇帝行之於二千年之後。豈非有其人而有其時乎。不然。何此經東流中國千有餘載。前代帝王未曾有如我

[0343a22] 聖天子之留神注意究其旨趣。

[0343a23] 勅僧徒咸隷習之有如此之盛也。然吾。

[0343a24] 佛之所以說此經者。蓋欲除眾生之妄心。俾歸於真正之道。而

[0343a26] 皇上之心。欲天下後世之人。皆捨妄歸真。去惡從善。以躋乎仁壽之域。其有契於

[0343a28] 佛之心乎。且此經之要。不出五法三自性八識二無我。而該乎真妄修性聖凡因果。皆不外乎一心。能究此心者。則畏惡而遷善。捨妄而歸真。得至自覺正智之地。不能究此心者。則縱情肆欲。流而忘返。至于失其忠孝。敗俗亂常。甘蹈刑辟。如履水火。此吾

[0343b05] 佛所以興大悲心而拔濟之。亦猶

[0343b06] 帝王之仁育黎庶若保赤子者也。(臣)僧(宗泐如玘)昨於

[0343b08] 內廷欽承

[0343b09] 聖諭。以為心經金剛楞伽三經。實治心法門。遣情離著。具在是矣。爾輩可不勉乎。(臣)等受命以來。夙夜兢惕。懼無以上副

[0343b12] 宸衷。於是竭誠殫慮。註釋心經金剛二典。已於洪武十一年正月二十八日

[0343b14] 奏準行世。而楞伽以今七月初十日始克註成。謹熏沐繕寫拜手稽首詣

[0343b16] 闕進呈。重念(臣)等才識庸陋學術空疎。固不敢叨於註釋之列。然承

[0343b18] 雨露之餘澤。依

[0343b19] 日月之清光。庶幾少裨流通之萬一云爾。

[0343b20] 洪武十一年七月　日序

楞伽阿跋多羅寶經註解卷第一(上)
宋求那跋多羅奉　詔譯

大明天界善世禪寺住持  (臣)  僧  (宗泐)  演福講寺住持  (臣)  僧  (如  玘  )  奉　詔同註

[0343b29]  此經凡四譯。今存者三。其一則鎦宋求那跋  多羅譯成四卷。曰楞伽阿跋多羅寶經。其二  則元魏菩提流支譯成十卷。曰入楞伽經。其
三則唐實又難陀與復禮等譯成七卷。曰大  乘入楞伽經。若論所譯文之難易。則唐之七  卷文易義顯始末具備。今釋從宋譯四卷者。
以此本首行於世習誦者眾。況達磨大師授  二祖心法時。指楞伽四卷可以印心。而張方  平嘗書此本。蘇子瞻為序其事。是知歷代多
從此本也。然文辭簡古。至於句讀有不可讀。  乃取七卷中文義顯者釋之。仍採古註善者  併註之。此經以法喻為名。第一義心為體。了
妄顯性為宗。斥小辯邪為用。方等大乘為教  相。法喻為名者。楞伽是城名。華言不可往。其  城在南海摩羅山頂。無神通者不可往。佛於
此處說法即佛境界。以處表法也。阿跋多羅  者。華言無上。亦云入。寶者至貴之物以喻此  經尊貴。故云法喻為名也。經者貫也。謂貫通
諸義也。第一義心為體者。即如來藏自性清  淨第一義心也。了妄顯性為宗者。謂達妄顯  真離性執也。斥小辯邪為用者謂破小乘之
偏執摧外道之邪見也。方等大乘為教相者。  謂經通三乘義從圓頓也。此之五章皆經中  所詮之旨。今預取而釋首題者。欲令學者知  一經之大意也。

一切佛語心品

[0343c25]  佛語心者。即諸佛所說心  法也。然經中所說法門大約有四。謂五法三  自性八識二無我。而獨言心者。蓋此四種法
門。是一經之綱目。究心之精要。如入楞伽  云。五法自性等眾妙法門。是一切諸佛菩薩。  入自心境離所行相稱真實義。諸佛教心也。

[0344a02]  如是我聞。一時佛住南海濱楞伽山頂。種種  寶華以為莊嚴。與大比丘僧及大菩薩眾俱。  從彼種種異佛剎來。是諸菩薩摩訶薩。無量
三昧自在之力神通遊戲。大慧菩薩摩訶薩  而為上首。一切諸佛手灌其頂。自心現境界  善解其義。種種眾生種種心色無量度門隨
類普現。於五法自性識二種無我究竟通達  此通序分也。如是者指所聞之法。亦信順之  辭。我聞者阿難從佛聞持是法也。一時者教
主徒眾嘉會之時也。佛者覺也。謂覺道既成  乘機說法導利群生也。住南海濱楞伽山頂  者。說法之處也。寶華莊嚴者是其處勝也。大
比丘菩薩眾者。列同聞之眾也。從彼異佛剎  來者。舉遠知近以顯眾多也。無量三昧等者。  讚菩薩之德也。自大慧下別讚大慧之德。諸
佛手灌其頂者。明其位居等覺。當授佛位故  為灌頂。自心現境界者。一切善惡境界。皆由  自心發現。大慧善解其智超勝也。種種眾生
心色者。謂一切有情五蘊種種不同。大慧以  無量度門而普應之。則法門深廣也。五法者。  曰名曰相曰妄想曰正智曰如如也。三自性
者曰妄想曰緣起曰成也。識即八識也。二無  我者即人無我法無我也。已上諸法大慧皆  能究竟通達。為眾作發起之人。此佛所以深  讚之也。

[0344a27]  爾時大慧菩薩與摩帝菩薩。俱遊一切諸佛  剎土。承佛神力從座而起偏袒右肩。右膝著  地合掌恭敬以偈讚佛　此下別序分也。摩
帝華言慧也。自偏袒至恭敬。天竺之敬儀  也。

世間離生滅　　猶如虛空華  
智不得有無　　而興大悲心  
一切法如幻　　遠離於心識  
智不得有無　　而興大悲心  
遠離於斷常　　世間恒如夢  
智不得有無　　而興大悲心

[0344b09]  一切世間眾生背覺合塵流轉生死。而起妄  想心識。復計斷常二見無由出離。如來以妙  智。觀察了達生滅等一切諸法。如空華如幻
如夢不有不無故。興大悲心而度脫之。使  其皆得遠離也。

知人法無我　　煩惱及爾焰  
常清淨無相　　而興大悲心

[0344b16]  此離惑智二障煩惱惑障也。爾焰乃梵語智  障也。智本破惑惑即人法二執。無我者無此  二執也。若於智生著智亦成障。如來了知人
法惑智本空。故云常清淨無相。眾生在迷受  苦。故起悲心而拔濟之。

一切無涅槃　　無有涅槃佛  
無有佛涅槃　　遠離覺所覺  
若有若無有　　是二悉俱離

[0344b24]  一切者一切眾生也。涅槃者不生不滅之理  也。佛與眾生同具此理。尚無生死可斷。焉有  涅槃可證。故云一切無涅槃。然非證而證證
此涅槃。是則佛為能證之人。涅槃是所證之  法。離法無人。故云無有涅槃佛。離人無法故  云無有佛涅槃。入楞伽云。佛不住涅槃涅槃
不住佛。辭異而義同也。覺即佛所覺。即涅槃  人法俱泯。故云遠離覺所覺。然人法俱泯。  是亡有而未亡無故云若有若無有是二悉俱  離也。

牟尼寂靜觀　　是則遠離生  
是名為不取　　今世後世淨

[0344c07]  牟尼是梵語。華言寂默。佛之名也。此言人  能如是觀佛寂靜之體。從遠離而生。是則於  佛不生取著。故今世後世皆得清淨。入楞
伽云。若見於牟尼寂靜遠離生。是人今後世  離著無所取。辭義尤顯。已上諸偈讚佛。皆言  離著者。蓋讚佛生善。若不離著生善不深故  也。

[0344c14]  爾時大慧菩薩。偈讚佛已。自說姓名。

我名為大慧　　通達於大乘  
今以百八義　　仰諮尊中上

[0344c17]  此下正宗分也。大慧自言是大乘機為眾  發起。

世間解之士　　聞彼所說偈  
觀察一切眾　　告諸佛子言  
汝等諸佛子　　今皆恣所問  
我當為汝說　　自覺之境界

[0344c23]  世間解者如來十號之一也。大慧所問百  八義。皆如來親證之法。故云自覺之境界。

[0344c25]  爾時大慧菩薩摩訶薩承佛所聽頂禮佛足。  合掌恭敬以偈問曰　寶臣註入楞伽云。此  後諸偈問百八句義。或一句為一問。或二句
為一問。或三句為一問。乃至十句為一問。或  一句為兩問。然此百八句。正問五法三自性  八識二無我。度眾生對治法門。是故大慧舉
上與摩帝遊諸佛剎所見之事。故下問山海  日月等。即五法中名相妄想。下問諸禪解脫  等。即五法中正智如如也。

[0345a05]  云何淨其念　問淨其妄念。而生正念。

[0345a06]  云何念增長　問增淨念。

[0345a07]  云何見癡惑　問起見惑。

[0345a08]  云何惑增長　問增長見惑。

[0345a09]  何故剎土化相及諸外道　問如來於剎土  中。示現身相化眾生及諸外道。

[0345a11]  云何無受次　入楞伽云。及無影次第謂問  無相法中因何有次第。

[0345a13]  何故名無受　承上問。若有次第。何名無相  法。無受即無相義。

[0345a15]  何故名佛子　問菩薩何名佛子。

[0345a16]  解脫至何所　問行人既得解脫復能往至  何所。

[0345a18]  誰縛誰解脫　問迷時誰縛悟時誰解。

[0345a19]  何等禪境界　問諸禪定以何為境界。

[0345a20]  云何有三乘。惟願為解說　問何故有聲聞緣  覺菩薩三乘。

[0345a22]  緣起何所生。云何作所作　問善惡緣起及所  作業果。

[0345a24]  云何俱異說　問外道邪見何有俱異之說。

[0345a25]  云何為增長　入楞伽云。云何諸有起謂起  三有也。

[0345a27]  云何無色定　問無色界四空定。

[0345a28]  及與滅正受　問滅盡定之正受。

[0345a29]  云何為想滅何因從定覺　問受想心滅為定  何得從定起覺。

[0345b02]  云何所作生進去及持身　問從定起用。凡  所作為是身去住得大自在。

[0345b04]  云何現分別　問現身說法分別諸法種相差  別。

[0345b06]  云何生諸地　問得悟入諸地位。入楞伽云。  云何入諸地。

[0345b08]  破三有者誰何處身云何　問能破諸有出三  界。是何佛子。入楞伽云。云何有佛子而能  破三有。

[0345b11]  往生何所至　問既破三有往生何處。

[0345b12]  云何最勝子　問弟子之中誰為第一。

[0345b13]  何因得神通及自在三昧　問神通三昧修何  行而得。

[0345b15]  云何三昧心最勝為我說　問三昧之心何者  為勝。

[0345b17]  云何名為藏　問第八藏識。

[0345b18]  云何意及識　問意根及諸識。

[0345b19]  云何生與滅云何見已還　問意識起見生滅  已還亦滅也入楞伽云。云何起諸見云何  退諸見。

[0345b22]  云何為種性非種及心量　問三乘差別種性  外道非種及不定種心量。

[0345b24]  云何建立相及與非我義　問有相及無我相。

[0345b25]  云何無眾生云何世俗說　問真無俗有。

[0345b26]  云何為斷見及常見不生　問斷常二見。

[0345b27]  云何佛外道其相不相違　問邪正無背。

[0345b28]  云何當來世種種諸異部　問佛滅後弟子所  宗經部各異。

[0345c01]  云何空何因云何剎那壞　問諸法性空剎那  念滅剎那極微細念也。

[0345c03]  云何胎藏生　問托胎受生。

[0345c04]  云何世不動　問世相遷流性何不動。

[0345c05]  何因如幻夢及揵闥婆城世間熱時焰及與水  月光　問此五喻。喻世間生滅相皆無實義。  揵闥婆梵語也。此云尋香城。

[0345c08]  何因說覺支及與菩提分　問七覺支及八正  道。

[0345c10]  云何國土亂　問所依國土何因亂壞。

[0345c11]  云何作有見　問諸法無體何作有見。有即  三有。入楞伽云。何故見諸有。

[0345c13]  云何不生滅世如虛空華　問世相如空華。  何故言不生不滅。入楞伽云。云何如空華  不生亦不滅。

[0345c16]  云何覺世間云何說離字　問眾生云何覺知  世法。云何離文字相。

[0345c18]  離妄想者誰云何虛空譬　問誰知諸法如虛  空離妄想分別。入楞伽云。云何如虛空云  何離分別。

[0345c21]  如實有幾種　問真如有幾。

[0345c22]  幾波羅蜜心　諸度心有幾。

[0345c23]  何因度諸地誰至無所受　問誰能超越十地  至於佛地。無所受即佛境界。

[0345c25]  何等二無我　問誰能空人法二執惑障。

[0345c26]  云何爾焰淨　問誰能淨智障。

[0345c27]  諸智有幾種　問諸正智。

[0345c28]  幾戒眾生性　問眾生性殊禁戒有幾。

[0345c29]  誰生諸寶性摩尼真珠等　問諸寶物何從而  生。

[0346a02]  誰生諸語言眾生種種性　問眾生語言差別  種性不同何因而起。

[0346a04]  明處及伎術誰之所顯示　問五明法及伎  術。五明者。一曰內論。謂一切佛法。二曰外  論有四種。曰因曰聲曰醫方。曰工巧。此五各
能生智故云明處。

[0346a08]  伽陀有幾種長頌及短句　伽陀梵語也。此  云孤起。亦曰諷誦。與重頌不同。問孤起頌及  長行重頌。

[0346a11]  成為有幾種　問經中理趣。入楞伽云。道  理幾不同。

[0346a13]  云何名為論　問釋經之論。入楞伽云。解  釋幾差別。

[0346a15]  云何生飲食及生諸愛欲　問飲食誰作愛欲  何起。

[0346a17]  云何名為王轉輪及小王云何守護國　問大  小諸王及守國土之法。

[0346a19]  諸天有幾種。云何名為地星宿及日月　問  欲界名相。

[0346a21]  解脫修行者是各有幾種　問學無學人解脫  是無學修行是學。

[0346a23]  弟子有幾種。云何阿闍黎　問師弟子阿闍  黎此云教師。

[0346a25]  佛復有幾種。復有幾種生　問佛三身及本  生事。本生謂宿世所行事。入楞伽云如來  有幾種。本生事亦然。

[0346a28]  魔及諸異學彼各有幾種　問眾魔及諸外  道。魔梵語魔羅此云能害。謂能害善法。

[0346b01]  自性及與心彼復各幾種　問性與心幾種差  別。

[0346b03]  云何施設量惟願最勝說　問心量妄想施設  最勝者稱佛也。

[0346b05]  云何空風雲　問欲界無情名相。

[0346b06]  云何念聰明　問欲界有情心念云何能生智  慧。

[0346b08]  云何為林樹。云何為蔓草。云何象馬鹿。云  何而捕取　問草木之生誰使之然。象鹿  誰使之生。又復誰能捕取。

[0346b11]  何因而卑陋　問卑陋賤人何業所致。

[0346b12]  云何六節攝　問一年云何分六節。西域以  兩月為一節。一年分為六節。

[0346b14]  云何一闡提　一闡提是梵語此云極惡。又  云信不具。

[0346b16]  男女及不男斯皆云何生　問世間若男若女  及五種不男之人。何因而生。

[0346b18]  云何修行退云何修行生　問修行之人因何  退墮。因何精進而生。

[0346b20]  禪師以何法建立何等人　問修禪定者。用  何法示人入道。

[0346b22]  眾生生諸趣何相何像類　問六道生趣形像。

[0346b23]  云何為財富何因致財富　問世間財富何因  而致。

[0346b25]  云何為釋種何因有釋種。云何甘蔗種無上  尊願說　問釋迦種族及甘蔗種。本行經云。  大茅草王得成王仙。被獵師所射。滴血於地
生二甘蔗。日炙而開出一男一女。男名善生  即甘蔗王。釋種乃其裔也。

[0346c01]  云何長苦仙彼云何教授　問苦行仙人意求  長生受教於誰。

[0346c03]  如來云何於一切時剎。現種種名色類最勝  子圍繞　問佛現身塵剎隨類不同眾所圍  繞。何因如是耶。

[0346c06]  云何不食肉。云何制斷肉。食肉諸種類。何因  故食肉　問食肉及斷食肉因緣。

[0346c08]  云何日月形須彌及蓮華師子勝相剎側住覆  世界如因陀羅網　此問世界形相。須彌者  妙高山也。統一四天下一日月所繞。蓮華者
華藏世界也。師子世界於諸剎土最勝。世界  如器有側有覆有仰有橫。因陀羅網即帝網。  網有千珠珠光交映。喻世界重重無盡。

[0346c14]  或悉諸珍寶箜篌細腰鼓狀種種諸華。或離  日月光如是等無量　此亦問世界形相不  同。或諸寶所成或狀如箜篌如鼓如華。或無
日月所照何因而致。

[0346c18]  云何為化佛。云何報生佛。云何如如佛。云何  智慧佛　問佛身名不同者何。化佛應身也。  謂千百億化身。報生佛他報身也。謂他機所
見。如如佛法身也。謂體性如如不異。智慧佛  自報身也。謂自己修因感果。以始覺之智。  合於本覺故曰智慧。

[0346c24]  云何於欲界不成等正覺。何故色究竟離欲  得菩提　問盧舍那報身佛。不於欲界得道。  而於色究竟處得道者何耶。

[0346c27]  善逝般涅槃誰當持正法　問佛滅後傳持正  法者誰。

[0346c29]  天師住久如正法幾時住　問佛住世及滅後  正法所住時分長短。天師即天人師也。

[0347a02]  悉檀及與見各復有幾種　問所化機緣及與  見解。悉檀者遍施也。有四種。一世界悉檀。世  界者次第也。謂聞說法次第得歡喜益。二對
治悉檀。謂聞法修行對破宿障得滅惡益。三  為人悉檀。謂因聞法故得生善益。四第一義  悉檀。謂因聞法故得悟理益。

[0347a08]  毘尼比丘分云何何因緣　毘尼者律也。問  因事制律及持律之僧。入楞伽云。何故立  毘尼及以諸比丘。

[0347a11]  彼諸最勝子緣覺及聲聞何因百變易。云何  百無受　問二乘生處。變易者。謂變易生死  居方便土因移果易也。無受者。謂入無餘涅
槃不受後有也。

[0347a15]  云何世俗通。云何出世間。云何為七地。惟願  為演說。

[0347a16]  問世間五通得出世六通及住第七  地中。第七名已辦也。

[0347a18]  僧伽有幾種云何為壞僧　問三乘僧及破戒  僧。梵語僧伽此云眾亦名和合。

[0347a20]  云何醫方論是復何因緣　問世間及出世間  醫方諸論為誰而說。入楞伽云。云何為眾  生廣說醫方論。

[0347a23]  何故大牟尼唱說如是言。迦葉拘留孫拘那  含是我　問何故如來說過去佛即是我耶義  見第三卷經文四等中釋出。

[0347a26]  何故說斷常及與我無我。何不一切時演說  真實義。而復為眾生分別說心量　問如來  何不但說大乘而廣說諸法耶。

[0347a29]  何因男女林訶梨阿摩勒　問世間果木男女  林木也訶梨阿摩勒二果名皆西域所有。

[0347b02]  雞羅及鐵圍金剛等諸山無量寶莊嚴仙闥婆  充滿　問此諸山及眾寶莊嚴仙人樂神充滿  者何。乾闥婆天帝之樂神也。此下是世尊領
大慧所問亦釋也。

[0347b06]  無上世間解。聞彼所說偈大乘諸度門諸佛  心第一。善哉善哉問。大慧。善諦聽我今當次  第如汝所問說。

[0347b08]  入楞伽云。爾時世尊聞  其所謂大乘微妙諸佛之心最上法門。即告  之曰善哉大慧諦聽諦聽。如汝所問當次第  說。即說頌曰。

[0347b12]  生及與不生涅槃空剎那趣至無自性　此釋  大慧所問。有為生法無為不生法。涅槃虛空  剎那流轉等法。皆妄想所現初無自性。

[0347b15]  佛諸波羅蜜佛子與聲聞緣覺諸外道。及與  無色行如是種種事　領上所問人及所行  法。無色行外道所行法也。

[0347b18]  須彌巨海山洲渚剎土地　領上國土中無情  名相。

[0347b20]  星宿及日月外道天修羅。解脫自在通力禪  三摩提。滅及如意足覺支及道品　領上所  問諸法名相也。三摩提即三昧。滅即無受如
意足即欲念進慧四如意足也覺支即念擇進  喜輕安定捨七覺支也。道品總言即三十七  道品也。

[0347b26]  諸禪定無量諸陰身往來。正受滅盡定三昧  起心說。心意及與識無我法有五。自性想所  想及與現二見　諸禪定世出世間大小禪定
也。諸陰身六道生死身也。正受即三昧。滅盡  定者。受想心滅身證此定。三昧起心說者從  定而起運心說法也。自心意及二見者。總領  五法三自性八識二無我也。

[0347c04]  乘及諸種性金銀摩尼等。一闡提大種荒亂  及一佛智爾焰得向眾生有無有　乘即三乘。  一闡提見前註。大種即四大種。荒亂即國土
亂。一佛即前迦葉。等是我。得向猶魔得便義。  有無有即空有。

[0347c09]  象馬諸禽獸云何而捕取。譬因成悉檀及與  作所作。

[0347c10]  譬即譬喻。因成即相應。悉檀即四  悉檀如上註。作所作即能作所作之業也。

[0347c12]  叢林迷惑通心量不現有。諸地不相至百變  百無受。醫方工巧論伎術諸明處　名相並  如前註。此上皆領大慧所問。

[0347c15]  諸山須彌地巨海日月量。下中上眾生身各  幾微塵　自此至毛孔眉毛幾。皆佛反詰大  慧所問。不周量者度數也。上中下眾生總十
界而言也。身幾塵。謂身量長短輕重也。

[0347c19]  一一剎幾塵弓弓數有幾。肘步拘樓舍半由  延由延　剎即剎土。謂大千世界為一剎土。  二尺為一肘。四肘為一弓。五百弓為一拘樓
舍。十拘樓舍為一由延。由延即由旬也。

[0347c23]  兔毫窓塵蟣羊毛  �  麥塵　古註云。七微塵  成一窓塵。七窓塵成一兔毛頭塵。七兔毛頭  塵。成一羊毛頭塵。七羊毛頭塵。成一牛毛頭
塵。七牛毛頭塵成一蟣。七蟣成一虱七虱成  一芥。七芥成一大麥。  �  即大麥也。

[0347c28]  鉢他幾  �  麥　鉢他是半斗。

[0347c29]  阿羅  �  麥幾　阿羅是一斗。

[0348a01]  獨籠那佉梨　獨籠是一斛。那佉梨是十斛。

[0348a02]  勒叉及舉利　十萬為勒叉。一億為舉利。

[0348a03]  乃至頻婆羅是各有幾數　頻婆羅一兆也。

[0348a04]  為有幾阿  㝹  塵也。

[0348a05]  名舍梨沙婆　芥子也。

[0348a06]  幾舍梨沙婆名為一賴提　草子也。

[0348a07]  幾賴提摩沙　豆也。

[0348a08]  幾摩沙陀那　銖也。

[0348a09]  復幾陀那羅為迦梨沙那　兩也。

[0348a10]  幾迦梨沙那為成一波羅　斤也。

[0348a11]  此等積聚相幾波羅彌樓　彌樓須彌山也。  謂幾斤之塵能成彌樓之山。入楞伽云。幾斤  成須彌者是矣。

[0348a14]  是等所應請何須問餘事聲聞辟支佛佛及最  勝子。身各有幾數何故不問此　謂何不問  佛及三乘身各幾塵。

[0348a17]  火焰幾阿  㝹  風阿  㝹  復幾　言火風二大各幾  塵數。

[0348a19]  根根幾阿  㝹  毛孔眉毛幾　根根言六根。此  下復領大慧所問。

[0348a21]  護財自在王　領何名為王。

[0348a22]  轉輪聖帝王云何王守護　領云何護國。

[0348a23]  云何為解脫　領解脫修行者此復有幾種。

[0348a24]  廣說及句說如汝之所問　領伽陀有幾稱長  頌及短句。入楞伽云。云何長行句。

[0348a26]  眾生種種欲　五欲也。

[0348a27]  種種諸飲食　領食肉不食肉。

[0348a28]  云何男女林金剛堅固山。云何如幻夢野鹿  渴愛譬。云何山天仙揵闥婆莊嚴　領無量  寶莊嚴仙闥婆充滿。

[0348b02]  解脫至何所。誰縛誰解脫　此二句領問語  同。

[0348b04]  云何禪境界　領何等禪境界。

[0348b05]  變化及外道　領剎土化相及諸外道。

[0348b06]  云何無因作。云何有因作。有因無因作及非  有無因　此四句領云何俱異說。

[0348b08]  云何現已滅　領見已還。

[0348b09]  云何淨諸覺云何諸覺轉及轉諸所作　領云  何淨其念。云何念增長。

[0348b11]  云何斷諸想。云何三昧起。破三有者誰何處  為何身　領破三有及何處身。

[0348b13]  云何無眾生而說有吾我。云何世俗說。惟願  廣分別　此領無眾生及世俗說。

[0348b15]  所問相云何及所問非我　領建立相及非我  義。

[0348b17]  云何為胎藏及種種異身　領胎藏生及名色類。

[0348b18]  云何斷常見　領何故說斷常。

[0348b19]  云何心得定　領云何三昧。

[0348b20]  言說及諸智　領諸語言及諸智。

[0348b21]  戒種性佛子　領幾戒眾生性。

[0348b22]  云何成及論　領成為幾種何名為論。

[0348b23]  云何師弟子　領弟子幾種及阿闍梨。

[0348b24]  種種諸眾生斯等復云何　領男女及不男。

[0348b25]  云何為飲食聰明魔施設　領念聰明魔及幾  種施設量。

[0348b27]  云何樹葛藤　領林樹蔓草。

[0348b28]  最勝子所問云何種種剎　領云何日月形乃  至如是等無量。

[0348c01]  仙人長苦行云何為族姓　領釋種乃至甘蔗  種。

[0348c03]  從何師受學　領建立何等人。

[0348c04]  云何為醜陋　領云何卑陋。

[0348c05]  云何人修行　領修行進退。

[0348c06]  欲界何不覺阿迦膩吒成　領欲界不成正覺  及色究竟天離欲得菩提。阿迦膩吒即色究  竟也。

[0348c09]  云何俗神通　領世俗通。

[0348c10]  云何為比丘　領毘尼比丘分。

[0348c11]  云何為化佛。云何為報佛。云何如如佛平等  智慧佛　領問佛身。

[0348c13]  云何為眾僧佛子如是問　領三乘僧。

[0348c14]  箜篌腰鼓華剎土離光明　領問剎土形相。

[0348c15]  心地者有七　領云何為七地。七地乃已辦  地。謂思惑已盡慧心顯著故曰心地。

[0348c17]  所問皆如實　總結指大慧所問皆如實義。

[0348c18]  此及餘眾多佛子所應問　總結指大慧所失  問。

[0348c20]  一一相相應遠離諸見過。悉檀離言說我今  當顯示次第建立句　總結前生後。即總上  問領皆契理離過。以四悉檀當作百八句顯  示建立。

[0348c24]  佛子善諦聽　戒令聽受。

[0348c25]  此上百八句如諸佛所說　此百八句法。該  五法三自性八識二無我。諸佛所說之法無  出于此。自此以下結指諸句。一一令人破情
遣著故皆言非句。入楞伽云。爾時大慧菩薩  摩訶薩白佛言。世尊。何者是一百八句。佛言。  大慧。所謂生句非生句云云。

[0349a02]  不生句生句常句無常句　合云生句非生  句。此言不生句生句語倒也。言眾生於真如  無生境上。妄起生法之見。本自非生故云非
生句。若計生法此則有常。以無有生故曰非  常。

[0349a07]  相句無相句住異句非住異句　計常則有  相。非常則無相因生有住因住有異。住謂住  於世間。異謂從少至老其相變異。住異二句
前無問辭。蓋問雖略答必詳悉也。

[0349a11]  剎那句非剎那句。自性句離自性句　離即  非也。

[0349a13]  空句不空句斷句不斷句。邊句非邊句中句  非中句　此二句無問。

[0349a15]  常句非常句　前云常句。言凡夫於住計常。  此言常句言外道計四大性常。

[0349a17]  緣句非緣句因句非因句。煩惱句非煩惱句  愛句非愛句。方便句非方便句　此句無問。

[0349a19]  巧句非巧句。淨句非淨句。成句非成句。譬句  非譬句。弟子句非弟子句。師句非師句。種  性句非種性句。三乘句非三乘句。所有句非
所有句。願句非願句　此句無問。

[0349a23]  三輪句非三輪句　此句無問。三輪者。謂身  輪現通。口輪說法。意輪鑒機。

[0349a25]  相句非相句。有品句非有品句。俱句非俱句。  緣自聖智現法樂句。非現法樂句　入楞伽  云。自證聖智句。非自證聖智句。現法樂句非
現法樂句。

[0349a29]  剎土句非剎土句。阿  㝹  句非阿  㝹  句。水句非  水句。弓句非弓句。實句非實句。數句非數句  數微塵數也。

[0349b03]  數句非數句　數上聲。

[0349b04]  明句非明句。虛空句非虛空句。雲句非雲句。  工巧伎術明處句。非工巧伎術明處句。風句  非風句。地句非地句。心句非心句。施設句非
施設句。自性句非自性句。陰句非陰句。眾生  句非眾生句。慧句非慧句。涅槃句非涅槃句。  爾焰句非爾焰句。外道句非外道句。荒亂句
非荒亂句。幻句非幻句。夢句非夢句。焰句非  焰句。像句非像句。輪句非輪句　入楞伽  云。火輪句。

[0349b13]  揵闥婆句非揵闥婆句。天句非天句。飲食  句非飲食句。婬欲句非婬欲句。見句非見句。  波羅蜜句非波羅蜜句。戒句非戒句。日月星
宿句非日月星宿句。諦句非諦句　牒上如  實。

[0349b18]  果句非果句　此句無問。

[0349b19]  滅起句非滅起句　入楞伽云。滅句非滅句  起句非起句。

[0349b21]  治句非治句　入楞伽云。醫方句非醫方句。

[0349b22]  相句非相句　所答凡有三相前則體相次則  標相。此則法相。

[0349b24]  支句非支句　入楞伽云。支分句。謂支形分  段。

[0349b26]  巧明處句非巧明處句。禪句非禪句。迷句非  迷句。現句非現句。護句非護句。族句非族  句。仙句非仙句。王句非王句。攝受句非攝受  句
此一句無問。

[0349c01]  寶句非寶句。記句非記句　此一句無問。

[0349c02]  一闡提句非一闡提句。女男不男句非女男  不男句。味句非味句　此一句無問。

[0349c04]  事句非事句　此一句無問。

[0349c05]  身句非身句。覺句非覺句。動句非動句。根句  非根句。有為句非有為句。無為句非無為句。  因果句非因果句　此三句無問。

[0349c08]  色究竟句非色究竟句。節句非節句。叢樹葛  藤句非叢樹葛藤句。雜句非雜句　此一句  無問。

[0349c11]  說句非說句。毘尼句非毘尼句。比丘句非比  丘句。處句非處句。字句非字句。大慧是百八  句。先佛所說。汝及諸菩薩摩訶薩應當修學
按今宋本正文。止得百單四句。於中加唐  本四句方足。如有品句非有品句下。唐本作  有句非有句無句非無句。又緣自聖智現法
樂句非現法樂句。唐本開作兩句。又起滅句  非起滅句亦分作兩句。又說句非說句下。唐  本更有決定句非決定句。總加四句。此一百
八義。文有三段。始則大慧請問。中則如來領  釋。然所問所領皆無倫次。故不可以定數開  合而論之。至後乃結指顯示一百八句。句句
遣著。然而不多不少。數至此者。蓋表對百八  煩惱成百八法門也。其為法也。有事有理有  性有修有真有妄有迷有悟有教有行有因有
果有體有用有即有離有亡有照。一經大旨  舉在是矣。此下別問別答。

[0349c28]  爾時大慧菩薩摩訶薩復白佛言。世尊。諸識  有幾種生住滅。佛告大慧。諸識有二種生住  滅。非思量所知。諸識有二種生。謂流注生及
相生。有二種住。謂流注住及相住。有二種滅。  謂流注滅及相滅　從此至盡文。別問答五法  三自性八識二無我也。首問諸識者。蓋識即
是心。心為萬法之本故也。據常途所立諸識。  謂第九菴摩羅識即真常淨識屬佛。第八阿黎  耶識即含藏識屬菩薩。第七阿陀那識。即傳
送識屬二乘。第六分別事識。亦名波浪識屬  凡夫。或有譯師不立第九者。謂第九即第八  異名。今經所明諸識不同常途。據後經文。謂
如來藏名識藏。及意根意識眼等五識共為八  識。以此諸識約生滅門說。故問有幾種生住  滅。佛答有二種生住滅。非思量所知者。真如
妙性本無生滅。隨無明緣而起諸識。故有生  住異滅。生謂因緣所生。住謂住止。異謂變異。  滅謂滅盡。此不言異者文略耳。然此諸識生
滅之相。唯佛智能明。故云非思量所知。言  流注生住滅者。謂識蘊於內念念相續。如水  流注未始暫停也。言相生住滅者。謂相顯於  外。根境相對起生住滅也。

[0350a21]  大慧。諸識有三種相。謂轉相業相真相　轉  相者。無始熏變覺成不覺也。業相者。以不覺  故動。則成業也。真相者。隨緣不變體性真淨
也。依起信論云。業相轉相現相。乃從真起妄  妄動成業。因動故轉。見有境界。次第發現也。  此不言現而言真者。蓋言此識隨緣不變故  名真耳。

[0350a28]  大慧。略說。有三種識。廣說有八相。何等為  三。謂真識現識及分別事識。大慧。譬如明鏡  持諸色像。現識處現亦復如是　諸識略說
有三種者。真識即如來藏識。現識即如來藏  所轉。亦名識藏。名轉而體不轉。分別事識即  意根意識及五識身。此開藏識為二。合事識
為一也。廣說有八相者。據後經文。即合上真  識現識為一藏識。開上分別事識為七識。謂  意根意識眼識耳識鼻識舌識身識也。然此
諸識廣略開合不同者。良以如來藏是善不  善因。隨染淨緣熏變不同。眾生無始惡習所  熏。唯逐染緣故。如來藏轉名識藏。次第轉生
諸識。此全真成妄。全理成事也。若能隨於淨  緣。了達諸識皆即真智。如來藏無復轉名。則  即事而理。反妄歸真矣。鏡喻現識者。以現識
是能生諸法之本。造因招果。如鏡之照物妍  醜不差也。

[0350b16]  大慧。現識及分別事識。此二。壞不壞相展轉  因　現識含藏善惡種子。無失故名不壞。事  識以根對境。起憎愛心念念生滅故名為壞。
然此二識雖壞不壞。有異而展轉相因。非異  非不異也。

[0350b21]  大慧。不思議熏及不思議變。是現識因　熏  者。熏炙也。變者轉變也。言不思議熏者。  全真成妄也。言不思議變者。全理成事也。真
妄不一事理體一。不熏而熏不變而變。不可  心思口議。如是熏變成現識因。

[0350b26]  大慧。取種種塵及無始妄想熏。是分別事識  因　種種塵者。六塵也。取者。六根取六塵而  起愛見也。無始妄想熏者。無始以來起此愛
見妄想熏成事識。是為因也。

[0350c01]  大慧。若覆彼真識。種種不實諸虛妄滅。則一  切根識滅。是名相滅　覆者。反復也。謂若能  返照真識。則一切愛見妄想自然消滅。能熏
妄想既滅。則所熏根識亦泯。是為相滅。

[0350c05]  大慧。相續滅者。相續所因滅則相續滅。所從  滅及所緣滅則相續滅。大慧。所以者何。是其  所依故。依者。謂無始妄想。熏緣者。謂自心見
等識境妄想　相續滅者。即流注滅也。識之  相續是有因緣。因緣若滅則相續滅。因謂無  始妄想。緣謂自心所見分別境界。無始妄想  即根本無明也。

[0350c12]  大慧。譬如泥團微塵非異非不異。金莊嚴具  亦復如是。大慧。若泥團微塵異者。非彼所成  而實彼成。是故不異。若不異者。則泥團微塵
應無分別　此喻明轉識與藏識非異非不  異。正顯藏識真相不滅。以為一經之要。所謂  佛語心者其在是歟。泥團喻轉識。微塵喻藏
識。藏識是真。轉識是妄。泥團因微塵而成。其  體是一故不可言異。泥團微塵若定是一。則  無所分別故。不可言非異。乃喻從真起妄妄
滅真顯。金為莊嚴具。其喻亦然。然後合法。

[0350c22]  如是大慧。轉識藏識真相若異者。藏識非因。  若不異者。轉識滅藏識亦應滅。而自真相實  不滅　此明法非一異。謂諸轉識與藏識若
異者。彼無明風熏動之時。藏識之體應不隨  緣則墮常見。然藏識是善不善因。非不隨緣  也。若不異者。轉識滅時藏識亦應滅則墮斷
見。然藏識真相終不可滅。蓋眾生自性清淨  心。因無明風動。心與無明俱無形相不相捨  離。而心非動性。若無明滅相續則滅。而智性  不壞也。

[0351a03]  是故大慧非自真相識滅。但業相滅。若自真  相識滅者。藏識則滅。大慧。藏識滅者。若不  異外道斷見論議　此明真妄滅不滅所以
也。上言轉識滅藏識不滅。已顯其非異非不  異。猶恐大慧未達深意。故復告云。真相不滅  但業相滅。蓋真是不變之性。本離生滅。業是
無明虛妄之相。故有生滅。既反妄歸真。則妄  滅而真不滅也。真若有滅。何異外道斷見論  議。論議即戲論。謂外道不實言教也。

[0351a12]  大慧。彼諸外道作如是論。謂攝受境界滅。識  流注亦滅。若識流注滅者。無始流注應斷。大  慧。外道說流注生因非眼識色明集會而生
更有異因。大慧。彼因者說言。若勝妙若士夫。  若自在若時若微塵　外道之論不出斷常二  見。所謂攝受境界滅。則識流注亦滅者。此計
斷也。攝受境界者。謂心識所取之塵境也。內  教謂流注滅者。蓋言其相滅耳。而性未嘗滅  也。外道言滅是為斷滅。豈知流注識性出於
無始藏識也哉。彼又言。流注生因非眼識色  明四緣和合而生。以為別有異因。異因者。若  勝妙即勝性。是生梵天之天主也。若士夫亦
名丈夫。即十六知見之一。神我之別名也。自  在謂大自在天也。及計時節微塵等。為能生  者。外道所計生因皆此類也。

[0351a27]  復次大慧。有七種性自性。所謂集性。自性性。  自性相性。自性大種性。自性因性。自性緣性。  自性成性自性　此七種自性名義。或約妄
釋是凡非聖。恐非經意。如下文云。此是三世  如來性自性第一義心。又曰。凡夫無性自性。  豈非性義是聖非凡耶。故當約聖釋。於七中
前六不出因果。謂集性自性即萬善聚集因  也。由集因故有性有相。性內而相外也。大種  自性者。謂四大種果也。大種本通凡聖。今約
聖報。所謂色常等。常謂真常。即法性五陰果。  故有因有緣因親而緣疎也。因果所成者。成  成自性也。即後文第一義心也。

[0351b10]  復次大慧。有七種第一義。所謂心境界。慧境  界。智境界。見境界。超二見境界。超子地境  界。如來自到境界　言境界者入楞伽云。所
行即所行境界。而有通別之異。前六種通於  菩薩及佛。自到境界。第七種唯屬於佛。心境  界者。即心所造詣第一義處也。心能發慧。慧
力既勝則成智用。智用既成則正見現前。正  見現前則超斷常二見。乃至超越菩薩境界。  至如來自到境界也。

[0351b19]  大慧。此是過去未來現在。諸如來應供等正  覺。性自性第一義心　此總結自性第一義。  心是佛所證。

[0351b22]  以性自性第一義心。成就如來世間出世間  出世間上上法　自此以下明如來依自性第  一義成就自行化他德用也。成就世間者。示
同人法而化他也。出世間者通三乘也。出世  間上上法者。惟佛與佛能究竟也。

[0351b27]  聖慧眼入自共相建立。如所建立不與外道  論惡見共　聖慧眼者佛知佛見也。自相者  自證之法也。共相者化他之法也。由自悟入
佛之知見建立種種法門。令諸眾生依法修  行。亦皆悟入佛之知見。然所建立法門皆是  全體起用。故不同外道戲論邪見也。

[0351c04]  大慧。云何外道論惡見共。所謂自境界妄想  見。不覺識自心所現。分齊不通　外道修行  亦發邪慧。所見境界不知惟心發現。妄自分
別有無故。言妄想見也。言分齊不通者。謂所  現境界之相。不能通達也。

[0351c09]  大慧。愚癡凡夫性。無性自性第一義。作二見  論　凡夫無性自性第一義者。迷而不知非  實無也。以其迷故。於此性義非有非無中。起
有無二見戲論也。

[0351c13]  復次大慧。妄想三有苦滅。無知愛業緣滅。自  心所現幻境隨見今當說　三有者。欲界色  界無色界。言有者。生死不亡也。苦即生死苦
也。無知是無明。愛是思惑。業緣是善惡業緣。  此生死煩惱業緣。即苦惑業三道。皆是自心  所現虛幻之境。若能了達如幻。則諸境自滅。
如入楞伽云。若了境如幻自心所現。則滅妄  相三有苦及無知愛業緣。

[0351c21]  大慧。若有沙門婆羅門。欲令無種有種因果  現。及事時住。緣陰界入生住。或言生已滅  沙門此云勤息。謂勤修眾善止息諸惡。婆羅
門此云淨行。此段言二眾起有無見過同外  道。無種者計自然性也。有種者計此身從微  塵生從世性生也。以此為因欲令成果。故云
因果現也。及計依事物時節而住。或緣五陰  十八界十二入等所生而住。此常見也。或言  生已即滅。此斷見也。

[0352a01]  大慧。彼若相續若事若生若有若涅槃若道  若業若果若諦破壞斷滅論。所以者何。以此  現前不可得及見始非分故　若相續謂因果
相續。若事謂事物。若生謂陰界入等生。若有  謂如上諸法實。是有者。則顯涅槃等四諦之  法皆無也。乃成其破壞斷滅之論。且涅槃與
道。是出世間之法。若業緣若苦果。是世間之  法。此云四諦。是佛所說真俗法門。彼以為無。  成斷滅論故。復徵釋其義云以此現前四諦
之法。彼皆以為實無。於我見最初起處。計有  計無皆是邪見。非解脫正因之分故也。

[0352a12]  大慧。譬如破瓶不作瓶事。亦如焦種不作牙  事　設此二喻以明外道斷見。初喻無果。無  果則無因也。次喻無因。無因則無果也。

[0352a15]  如是大慧。若陰界入性。已滅今滅當滅。自心  妄想見無因故。彼無次第生　若謂五陰十  八界十二入已滅。則是無因。今滅則是無果。
當滅則復無因。以是推之皆是自心妄想所  見。彼因既無則無次第相續生矣。

[0352a20]  大慧。若復說無種有種識三緣合生者。龜應  生毛沙應出油。汝宗則壞違決定義。有種無  種說有如是過。所作事業悉空無義　此重
複破外道轉計也。上惟計有計無。為生法之  因既被斥矣。若復計有無與識三緣和合而  生者。亦無是理。故說喻以曉之。龜既不能生
毛。沙既不能出油。則所計義墮。故云汝宗則  壞。以其違背大乘決定之義故也。外計以有  無二見為本。故總斥云有如是過。既無其本  則所作事業因果。皆無實義也。

[0352b01]  大慧。彼諸外道說有三緣合生者。所作方便  因果自相。過去未來現在。有種無種相從本  已來成事。相承覺想地轉。自見過習氣。作如  是說
上止言彼說三緣為能生之因。未言  其所作之事。所作者何。若方便若因果若自  相通乎三世。方便者。外道教法也。因果者。依
彼教所修因果也。自相者。自心所現之相也。  此三世之事。自其近者言之。若探其本而有  無二種之相。相承覺想地轉。所謂八萬劫前。
冥初生覺覺生性性生地。次第轉生二十五  諦。皆由自己邪見過患熏習餘氣。作如是說  也。

[0352b13]  如是大慧。愚癡凡夫惡見所害。邪曲迷醉無  智。妄稱一切智說　愚癡凡夫亦是外道。由  著惡見邪見迷無所知。自以為智立教誨人。
故妄稱一切智說也。

[0352b17]  大慧。若復諸餘沙門婆羅門。見離自性浮雲  火輪揵闥婆城無生幻焰水月及夢。內外心  現妄想。無始虛偽不離自心。妄想因緣滅盡。
離妄想說所說觀所觀受用建立身之藏識。  於識境界攝受及攝受者不相應。無所有境  界離生住滅。自心起隨入分別　此明佛法正
說即廣前說所現幻境也。見離自性者。謂見  一切法悉離自生性執亦離他生共生無因生  性執。今總略云自性。以離性執故無生也。譬
之如空中雲。如旋火輪。如尋香城。如幻如焰  如水中月如夢所見。與幻境一也。若達此幻  境本無內外。見有內外然從無始妄想虛偽
所成。是不離自心。自心性離則妄想因緣滅  盡。此即妄想三有苦果滅也。以及能說所說  能觀所觀。至於受用建立身之藏識。一切皆
離言於識境界攝受者。境界即六塵。攝受即  六根。言及攝受者。即六識也。言不相應者。由  了識境空寂則無待對。豈復有生住滅。然後
藏識自心得起。隨入一切境界。以正智分別  無不可也。

[0352c08]  大慧彼菩薩不久當得生死涅槃平等大悲巧  方便無開發方便。大慧。彼於一切眾生界。皆  悉如幻。不勤因緣。遠離內外境界。心外無所
見。次第隨入無相處。次第隨入從地至地三  昧境界　法界平等本無生滅。迷之為生死。  悟之為涅槃。迷悟雖殊理常平等。菩薩修行
自淺至深。故云不久當得生死涅槃平等。此  自證也。自證既理起用化他運大悲心。施設  善巧方便誘接群生。使其修無作行開發本
性。言無開發方便者。即無功用行也。理雖人  人本具。非此無功用行。則自行化他皆不成  就。彼菩薩既詣此理。則了一切眾生皆如幻
化。不勞作意。任運遠離內外境界諸相。唯一  真心更無所見。是為入無相處。無相處即初  住破無明顯法性處。次第入行向地。從地至  地者。從一地至十地也。

[0352c24]  解三界如幻。分別觀察當得如幻三昧度自  心現無所有得住般若波羅蜜。捨離彼生所  作方便。金剛喻三摩提。隨入如來身。隨入如
如化。神通自在慈悲方便具足莊嚴。等入一  切佛剎外道入處。離心意意識。是菩薩漸次  轉身得如來身　上了眾生界如幻。則知心
外無法。至此又了三界如幻。得如幻三昧。度  越自心所現境界。不復有種種相。乃得安住  智慧彼岸。言捨離彼生所作方便者。離於有
生所作乃得無生無作之方便也。金剛喻者。  言等覺菩薩用佛智斷最後微細無明能斷難  斷故。以金剛至堅至利之物喻之。三摩提者。
此云等持。即金剛後心所得之定。從此定轉  入佛地。如如者。本覺之理也。恒住此理起諸  變化故。能神通自在慈悲方便以為莊嚴。言
入一切佛剎者。是入佛界也。言外道入處者。  是入魔界也。由能究竟離心意識得無分別  智普現色身三昧故也。言轉身得如來者。此  總結菩薩所證之果也。

[0353a14]  大慧。是故欲得如來隨入身者。當遠離陰界  入心因緣所作方便生住滅妄想虛偽。唯心  直進觀察。無始虛偽過。妄想習氣因三有。思
惟無所有。佛地無生。到自覺聖趣。自心自在  到無開發行。如隨眾色摩尼。隨入眾生微細  之心。而以化身隨心量度。諸地漸次相續建
立。是故大慧。自悉檀善應當修學　言欲得  如來身者。必依己證之果而修因行。應遠離  五陰十八界十二入種種妄心及因緣和合所
作生住滅法虛妄分別。言唯心直進觀察者。  謂觀諸法唯心不涉餘途。直觀一念三道本  無所有。言虛偽過者。煩惱道也。言習氣因者。
業道也。言三有者。苦道也。於此思惟了無一  法。則契佛地無生。到自覺聖趣境界。既得自  心無入而不自在。故曰到無開發行。即無功
用行也。菩薩至此位中隨機應現。如摩尼珠  隨色而轉。以微細智。入眾生微細之心。隨  彼心量說無量度門。令彼所度眾生亦由諸
地。漸次相續建立法門。菩薩度生莫善於四  種悉檀。故總結勸云。應當修學悉檀之義已  見前註。

[0353b06]  爾時大慧菩薩復白佛言。世尊。所說心意意  識五法自性相。一切諸佛菩薩所行自心見  等所緣境界不和合。顯示一切說成真實相。
一切佛語心。為楞伽國摩羅耶山海中住處  諸大菩薩。說如來所歎海浪藏識境界法身  自所說心意識。至一切佛語心。是大慧述
所聞之法。乃佛菩薩之所行者。然不離眾生  自心境界。言不和合者。不與根塵和合也。蓋  五法三自性諸法。迷悟共由真妄同出。而有
和合不和合之異。和合者妄識也。不和合者  真智也。既不和合則顯一切所說皆真實相。  即諸佛教心之大要也。既述已聞復起後請
惟願為諸菩薩。演說如來前所稱歎之法。言  海浪藏識者即第八識。此識含藏善惡諸法  隨染淨緣。如海起浪。如來究竟真理法身境  界也。

[0353b22]  爾時世尊告大慧菩薩言。四因緣故眼識轉。  何等為四。謂自心現攝受。不覺無始虛偽過  色習氣。計著識性自性。欲見種種色相。大慧。
是名四種因緣。水流處藏識轉識浪生　此  答上問。首言眼等四緣。明轉識依藏識生。所  謂四緣者。根緣色緣識緣欲見緣也。根緣者
根即眼根。眼所對境自心發現。由不覺故妄  生執取。色緣者。色塵本空。無始時來執著  為色。妄想熏習使之然也。識緣者。識以分別
為性。根塵相對而起計著。欲見緣者。雖三緣  和合。若不起心欲見。則諸色相猶不見也。由  是四緣眼識轉生。若推其本起於藏識故。曰
水流處。由藏識而生轉識。如水起浪也。

[0353c06]  大慧。如眼識一切諸根微塵毛孔俱生。隨次  境界生亦復如是。譬如明鏡現眾色像。猶如  猛風吹大海水　心體如海。八識如水流注。
七識如暴流。六識如波浪。今依八識流動。得  有眼等轉識浪生。如眼識餘五根。至於一微  塵一毛孔。皆與識俱生無不覺知。隨次境界
生亦如是者。言外塵境界亦與識漸次而生。  萬法唯識見於是矣。然識之所生有頓有漸。  如明鏡現眾色像者。喻頓生也。如猛風吹大
海水者。喻漸生也。鏡之現像無有前後。風吹  海水則前波起而後波隨也。

[0353c17]  外境界風飄蕩心海識浪不斷。因所作相異  不異。合業生相深入計著。不能了知色等自  性故。五識身轉。大慧。即彼五識身俱。因差
別分段相知。當知是意識因　心為外塵所  動如風吹海。諸識浪生相續不斷。藏識為因  轉生諸識。作諸業相有同不同合所作業及
所生因。所以深入妄計執著。不知色等自性  體空。故眼等五識次第轉生。言身者聚集為  義。謂聚諸見塵。為一眼識等既生五識。則有
意識與之俱緣。故曰即彼五識身俱。然彼五  識因五塵差別分段之相。而生知覺。意識因  者。言五識是六識之因也。

[0353c29]  彼身轉彼不作是念。我展轉相因。自心現妄  想計著轉。而彼各各壞相俱轉。分別境界分  段差別。謂彼轉　彼身轉者。謂彼五識轉生
六識。而識亦不自謂展轉相因而生。皆由自  心所現妄計前境。境有生滅轉亦隨之。或以  彼境有變壞之相。識亦俱轉。又以彼識分別  諸境而識轉。故曰謂彼轉也。

[0354a07]  如修行者入禪三昧。微細習氣轉。而不覺知  而作是念。識滅然後入禪正受。實不識滅而  入正受。以習氣種子不滅故不滅。以境界轉
攝受不具故滅　此既二乘入滅盡定。以例  微細藏識不滅之義。蓋二乘之人。入此定不  能知是識轉。自謂我因滅諸識而入正受。而
實未嘗滅也。不滅者。以識之習氣種子依藏  識故也。彼滅盡定。但伏六識不取塵境以為  滅耳。攝受不具者。即不取塵境也。

[0354a16]  大慧。如是微細藏識究竟邊際。除諸如來及  住地菩薩。諸聲聞緣覺外道。修行所得三昧  智慧之力。一切不能測量決了　此言藏識
微細行相唯有諸佛及登地菩薩能知究竟  邊際。一切二乘外道所得三昧之力。皆不能  知。

[0354a22]  餘地相。智慧巧便分別決斷句義。最勝無邊  善根成熟。離自心現妄想虛偽宴坐山林。下  中上修。能見自心妄想流注。無量剎土諸佛
灌頂。得自在力神通三昧諸善知識。佛子眷  屬彼心意意識自心所現自性境界。虛妄之想  生死有海業愛無知。如是等因悉已超度。是
故大慧。諸修行者。應當親近最勝知識　餘  地相者。蓋言修習如實行者。以智慧力善巧  方便分別諸地相也。決斷句義者。即善達諸
句義也。善根成熟者。謂於無邊佛所。廣集善  根而最勝也。離自心現妄想虛偽者。謂不妄  分別。自心所現能知之耳。山林乃修行之處。
下中上修根器不等。悉皆能見自心妄想流  注。所以無量剎土諸佛為之灌頂。乃得自在  神通三昧。眾所知識。是諸菩薩眷屬。心意意
識所行境界無不知之。則能超越業愛無明  生死大海故誡修者。應當親近如實修學。此  段經文詞義隱晦。舊註多有不同。今依唐譯  顯白處。釋之。

[0354b12]  爾時世尊欲重宣此義。而說偈言。

譬如巨海浪　　斯由猛風起  
洪波鼓冥壑　　無有斷絕時  
藏識海常住　　境界風所動  
種種諸識浪　　騰躍而轉生  
青赤種種色　　珂乳及石蜜  
淡味生華果

[0354b19]  初八句頌上猶如猛風吹大海水也。青赤  色等。此該六塵追頌上外境界風飄蕩心海  也。青赤是色能起眼識。珂珮是聲能起耳
識。檀乳是香能起鼻識。木羅石蜜是觸能起  身識。甘淡是味能起舌識。現在之華未來之  果。種種法塵能起意識。是為境界風起心海  識浪也。

日月與光明　　非異非不異  
海水起海浪　　七識亦如是  
心俱和合生

[0354b29]  此二喻。政謂八識心與六識和合俱生非  異非不異。而云七識者。以意根意識兼五識  身而言。非謂第七識。日月海水喻本。光明波  浪喻末也。

譬如海水變　　種種波浪轉  
七識亦如是　　心俱和合生  
謂彼藏識處　　種種諸識轉  
謂以彼意識　　思惟諸相義  
不壞相有八　　無相亦無相  
譬如海波浪　　是則無差別  
諸識心如是　　異亦不可得

[0354c11]  此依上海浪之喻復開為二義。初喻言異  據入楞伽。多此七識亦如是心俱和合生  二句。蓋此本喻八識轉生諸識如海水變起
諸波浪。言以彼意識思惟諸相者。以意識  思惟六塵等相故曰異也。次喻言不異。偈云  不壞相有八者。謂八識無壞相也。無相亦
無相者。謂八識本無相可見。諸識同依藏  識。亦無相可見。如海浪雖異同一濕性則  無差別。諸識唯心亦不可得故曰異亦等  也。

心名採集業　　意名廣採集  
諸識識所識　　現等境說五

[0354c23]  釋論云。心意識三一法異名。對數名心能  生為意分別為識。又云。前起為心次起為  意後了別為識。言心名採集業者。根塵相
對一念心起。而生取著成善惡業。意名廣  採集者由前心轉入意根。起貪瞋癡廣造  諸業。諸識識所識者。謂第六識分別前之  五識所受五塵。故云。現等境說五。五即五
識也。

[0355a02]  爾時大慧菩薩以偈問曰。

青赤諸色像　　眾生發諸識  
如浪種種法　　云何惟願說

[0355a05]  上云青赤等塵。發生五識如海波浪皆非  一異。又云。心能積集業等。故致斯問。

[0355a07]  爾時世尊以偈答曰。

青赤諸雜色　　波浪悉無有  
採集業說心　　開悟諸凡夫

[0355a10]  上二句頌法喻皆空。下頌心意採集成業。  要令凡夫知造業之由而悟本性也。

彼業悉無有　　自心所攝離  
所攝無所攝　　與彼波浪同

[0355a14]  此頌明所造之業及能造之心悉皆空寂亦  同波浪。攝即取也。

受用建立身　　是眾生現識  
於彼現諸業　　譬如水波浪

[0355a18]  此頌明眾生依正二報及所作業。皆自心  妄現如水起波。然達妄即真如波即是水。同  一濕性焉有差別之相。

[0355a21]  爾時大慧菩薩復說偈言。

大海波浪性　　鼓躍可分別  
藏與業如是　　何故不覺知

[0355a24]  此問言法喻是同。何故眾生有知不知。

[0355a25]  爾時世尊以偈答曰。

凡夫無智慧　　藏識知巨海  
業相猶波浪　　位彼譬類通

[0355a28]  凡夫無智不能覺知。藏識如海而常住。業  相似浪而轉生。舉喻引類令彼通解。

[0355b01]  爾時大慧菩薩復說偈言。

日出光等照　　下中上眾生  
如來照世間　　為愚說真實  
已分部諸法　　何故不說實

[0355b05]  此之問意。正由請說法身境界。當為說實。  而如來但說藏識如海等諸部法相。是故設  喻以問。既分諸部。何不說實也。

[0355b08]  爾時世尊以偈答曰。

若說真實者　　彼心無真實  
譬如海波浪　　鏡中像及夢  
一切俱時現　　心境界亦然

[0355b12]  如來之意正欲說實。而未說者機未熟耳。  故云彼心無真實。由無真實故。如來說藏識  轉生諸識。如海起浪及鏡中之像夢中之事。
雖一時俱現皆非真實故。曰心境界亦然也。

境界不具故　　次第業轉生  
識者識所識　　意者意謂然  
五則以顯現　　無有定次第

[0355b19]  此明外塵境界非心本具但隨業轉生。六  識分別五識所取外塵故。云識所識也。意根  對法塵。而起意識亦復然矣。五識隨五塵而
顯現。豈定有次第而生耶。

譬如工畫師　　及與畫弟子  
布彩圖眾形　　我說亦如是  
彩色本無文　　非筆亦非素  
為悅眾生故　　綺錯繪眾像

[0355b27]  此喻正顯言說文字無實之義。如來隨機  說法。如畫師之隨形圖像。然圖像雖由彩色  筆素而成。其實則非彩色筆素。但為取悅眾
情假之以繪諸像也。

言說別施行　　真實離名字  
分別應初業　　修行示真實  
真實自悟處　　覺想所覺離  
此為佛子說

[0355c06]  言說別施行等者。謂對機施設言教。非實  在於言教。以其真實本離名字。所以分別者  為應初業。初業謂初發心人也。若有真實心
者。則示真實之法。令其修行及其悟真實之  處。則能覺所覺俱遣況言說乎。

愚者廣分別　　種種皆如幻  
雖現無真實　　如是種種說  
隨事別施設　　所說非所應  
於彼為非說

[0355c15]  此再釋應初業句。雖為愚者廣以言教種  種分別。其實非真亦猶幻師現出諸相皆非  真實。故種種言說隨機方便施設耳。言所說
非所應者。謂小乘之人。為說真實之法則非  所宜。彼翻以為非說。所謂說法不投機。翻成  大妄語是也。

彼彼諸病人　　良醫隨處方  
如來為眾生　　隨心應量說  
妄想非境界　　聲聞亦非分  
哀憫者所說　　自覺之境界

[0355c25]  良醫隨病授藥不同。以況如來應量說法  有異。然如來所說自覺真實境界。非外道小  乘境界也。妄想即外道。入楞伽云。外道非
境界。聲聞亦復然。

◎

楞伽阿跋多羅寶經註解卷第一  (上)

楞伽阿跋多羅寶經註解卷第一  (下)

宋求那跋多羅奉　詔譯

大明天界善世禪寺住持  (臣)  僧  (宗泐)  演福講寺住持  (臣)  僧  (如  玘  )  奉　詔同註

[0356a09]  ◎復次大慧。若菩薩摩訶薩。欲知自心現量  攝受及攝受者妄想境界。當離群聚習俗睡  眠。初中後夜常自覺悟修行方便。當離惡見
經論言說及諸聲聞緣覺乘相。當通達自心  現妄想之相前　明真實固非外道小乘境界。  然而心之本具法門。若能修習何憂不就。故
茲結勸。現量塵境無不出於自心。迷而不覺  妄想取著。言攝受者能取也。及攝受者所取  也。欲了虛妄而顯真實。當獨處遠俗離諸昏
散於初中後夜覺悟。所謂修行方便法門。然  惡見經論是外道之本。小乘空相是聲聞緣  覺之病。若解遠離則能通達自心所現妄想  之相。而造夫真實之境矣。

[0356a22]  復次大慧。菩薩摩訶薩。建立智慧相住已。於  上聖智三相。當勤修學。何等為聖智三相當  勤修學。所謂無所有相。一切諸佛自願處相
自覺聖智究竟之相。修行得此已。能捨跛驢  心智慧相。得最勝子第八之地。則於彼上三  相修生。大慧。無所有相者。謂聲聞緣覺及外
道相。彼修習生。大慧。自願處相者。謂諸先  佛自願處修生。大慧。自覺聖智究竟相者。一  切法相無所計著。得如幻三昧身。諸佛地處
進趣行生。大慧。是名聖智三相。若成就此聖  智三相者。能到自覺聖智究竟境界。是故大  慧聖智三相。當勤修學　上言法身境界是
如來究竟之地。修行之人欲到此地非智莫  進。是故建立智慧之相。為修學者之所依  住。若不進功何由成就。故誡勸云。於上聖
智三相當勤修學。又恐大慧未達三相。復徵  而釋之。然此三相二乘所不能行。故喻如跛  驢。最勝子者。即第八地菩薩。不共二乘故云
能捨。良以此經雖是大乘。亦兼通教也。言修  生者。謂修行而生聖智也。無所有相者。無二  乘外道之相也。自願處相者。諸佛從本立願
修行也。聖智究竟相者。自證中道智相也。中  道離空有二邊之相。故云無所計著也。三昧  身即報身也。諸地處等者。謂化身遍諸佛
剎。示進修趣果故云行生。結勸同行者可  知。

[0356b19]  爾時大慧菩薩摩訶薩。知大菩薩眾心之所  念名聖智事分別自性經。承一切佛威神之  力。而白佛言。世尊。惟願為說聖智事分別自
性經百八句分別所依　五法三自性八識二  無我。皆是此經所說聖智之事。諸菩薩已聞  說八識竟。念欲聞三自性法。是故大慧為再
請。但言自性經者。舉總而攝別。言百八句  分別所依者。謂百八句以分別自性。為所依  也。

[0356b28]  如來應供等正覺。依此分別說菩薩摩訶薩  入自相共相妄想自性。以分別說妄想自性  故。則能善知。周遍觀察人法無我。淨除妄想
照明諸地。超越一切聲聞緣覺及諸外道諸  禪定樂。觀察如來不可思議所行境界。畢定  捨離五法自性諸佛如來法身智慧善自莊
嚴。起幻境界。昇一切佛剎兜率天宮乃至色  究竟天宮。逮得如來常住法身　如來閔諸  菩薩於生法自共相執。為說妄計自性差別
義門。知是義已周遍觀察。則離人法二我之  執。執既離已乃入諸地。所以度越凡小禪定。  優入如來不思議境。其五法三自性之妄執。
不離而離也。法身智慧莊嚴者。自行之果圓  也。起幻境界者。現土化他也。至於一切佛剎  天宮。凡有眾生可受化者。無不於中示現受
生成等正覺。兜率陀者此云知足。謂於五欲  知止足也。

[0356c16]  佛告大慧。有一種外道。作無所有妄想計著。  覺知因盡兔無角想。如兔無角一切法亦復  如是。大慧。復有餘外道。見種求那極微陀羅
驃形處橫法各各差別。見已計著無兔角橫  法。作牛有角想　外道之見無出二種。一者  計無。見一切法隨因而盡更無有因如兔無
角。諸法亦爾。此斷見也。二者計有。見大種依  微塵而生。大種者四大種也。求那翻依。陀羅  驃翻塵。於塵等諸物形量處。橫計差別作牛  有角想。此常見也。

[0356c26]  大慧。彼墮二見不解心量。自心境界妄想增  長。身受用見立妄想根量。大慧。一切法性亦  復如是。離有無不應作想。大慧。若復離有
無。而作兔無角想。是名邪想。彼應待觀故  兔無角。不應作想。乃至微塵分別自性。悉不  可得。大慧。聖境界離。不應作牛有角想　彼
外道之起有無二見。因不了諸法唯心。但於  自心境界增長妄想分別。至於世間資身之  具。無非妄想心量。根猶心也。若能達此心量
所現境界皆是虛妄。其有無二見則可泯矣。  復告大慧。非但心法本空。一切諸法之性。亦  本離有無之相。不應妄計。又復若謂有無俱
離。作兔無角想。亦是邪計。言待觀者。待謂待  對。謂牛角之有觀兔角之無。亦非真空。故云  不應作想。至於微塵自性求其體相皆不可
得。良以聖智境界。本離彼見。是故於此不應  分別也。

[0357a14]  爾時大慧菩薩摩訶薩白佛言。世尊。得無妄  想者。見不生相已。隨彼思量觀察不生妄想  言無耶　既斥外道有無皆非正因故。又問
云。今正教得無妄想者。唯見不生相而已。與  彼外道觀察不生妄想言無者何異耶。

[0357a19]  佛告大慧。非觀察不生妄想言無。所以者何。  妄想者。因彼生故。依彼角生妄想。以依角生  妄想。是故言依因故。離異不異故。非觀察
不生妄想言無角　答先正揀非。言非觀察  等者。蓋了妄想無自性為無。不同彼分別對  有言無。蓋彼以分別妄想為生法之因。如因
角有無而起分別故。云以依角生妄想。言離  異不異者。異謂依角而起有無分別。不異謂  角無分別。離此見故。故云非觀察不生妄想  言無角也。

[0357a29]  大慧。若復妄想異角者。則不應角生。若不異  者。則因彼故。乃至微塵分析推求悉不可得。  不異角故彼亦非性。二俱無性者。何法何故
而言無耶。大慧。若無故無角。觀有故言兔無  角者。不應作想。大慧。不正因故。而說有無。  二俱不成　此復妄想異角等者。再釋上義。
若謂分別與角異者。則角非所依之因。若  不異者。因彼而起分別。若分析至於微塵。  悉不可得者。則有角無角二見俱泯故。曰
不異角故。彼亦非性。非性者非實性也。若  有無二法俱無性者。指何法而言無耶。言無  故無角者。謂異於有角。而言無角者。決無是
理。故云不應作想。言不正因者。謂不得正因  論有無者。皆無實義故云二俱不成也。

[0357b14]  大慧。復有餘外道見。計著色空事形處橫法。  不能善知虛空分齊。言色離虛空。起分齊見  妄想　重舉外計色空之義。以辯其非因。如
入楞伽云。復有外道見色形狀虛空分齊而  生執著。言色異虛空。起於分別。

[0357b19]  大慧。虛空是色隨入色種。大慧。色是虛空持  所持處所建立。性色空事分別當知。大慧。四  大種生時自相各別。亦不住虛空。非彼無虛  空
上言不善分別色空。此言空即是色色  即是空。持所持處者。謂色為虛空所持。於所  持處建立諸色則空外無色互為能所。云何
而言離虛空起分齊見也。言性色空事者。謂  性色性空之事。當如是分別也。入楞伽云。  色空分齊應如是知。四大種者。地水火風也。
此四大生時。堅濕煖動自相各別。雖不住於  虛空。未嘗離於虛空。故云非彼無虛空也。

[0357c01]  如是大慧。觀牛有角故。兔無角。大慧。又牛  角者。析為微塵。又分別微塵剎那不住。彼何  所觀故而言無耶。若言觀餘物者。彼法亦然
觀牛有角等者。是對牛角之有。言兔角之  無也。此牛角析為微塵。又分分析之至於隣  虛。如是則覺無覺相。求剎那住相亦不可得。
剎那者微細念也。彼外道計無者。對牛角之  有而言。牛角求之既無微塵可得。不知對何  物而言無耶。入楞伽云。若待餘物彼亦如是  待即對也。

[0357c11]  爾時世尊告大慧菩薩摩訶薩言。當離兔角  牛角虛空形色異見妄想。汝等諸菩薩摩訶  薩當思惟自心現妄想隨入為一切剎土最勝
子以自心現方便而教授之　此結勸離二種  見。又曰。當思惟自心現妄想。欲知妄想有  無之實。但當返觀自心是果有耶果無耶。亦
有亦無非有非無思之自得。亦當以此教導  於他。故曰隨入一切剎土。最勝子猶佛子  也。

[0357c20]  爾時世尊欲重宣此義而說偈言。

色等及心無　　色等長養心  
身受用安立　　識藏現眾生  
心意及與識　　自性法有五  
無我二種淨　　廣說者所說  
長短有無等　　展轉互相生  
以無故成有　　以有故成無  
微塵分別事　　不起色妄想  
心量安立處　　惡見所不樂  
覺想非境界　　聲聞亦復然  
救世之所說　　自覺之境界

[0358a02]  色等及心無者。頌上妄想自性不出色等外  塵及內識。心以理言之本無所有。此一無字  斷妄利刀莫過乎此。承當得去何想不除。但
凡夫不了而起妄想。反取以長養自心。故身  受用等物由之建立。自本而言藏識所現。故  心意識次第而生。自性法有五者。約三自性。
立名相等五法及二無我也。廣說等者。頌上  有無妄想及觀待等皆非正因也。微塵分別  事不起色等。頌上析角無角邪計妄想也。心
量安立處者。頌上思惟自心離有無計。即第  一義安立之處。非外道小乘惡見覺想所樂  境界。乃佛所說自覺境界也。

[0358a14]  爾時大慧菩薩為淨除自心現流故。復請如  來白佛言。世尊。云何淨除一切眾生自心現  流。為頓為漸耶　自心現流者。謂八識自心
現行流注煩惱。亦謂之自心現過患習氣。大  慧。為此請淨除之法。為頓耶為漸耶。

[0358a19]  佛告大慧。漸淨非頓。如庵羅果漸熟非頓。  如來淨除一切眾生自心現流。亦復如是。  漸淨非頓。譬如陶家造作諸器漸成非頓。如
來淨除一切眾生自心現流。亦復如是。漸  淨非頓。譬如大地漸生萬物非頓生也。如  來淨除一切眾生自心現流。亦復如是。漸  淨非頓。譬如人學音樂書畫種種伎術漸成
非頓。如來淨除一切眾生自心現流。亦復  如是。漸成非頓。譬如明鏡頓現一切無相  色像。如來淨除一切眾生自心現流。亦復  如是。頓現無相無有所有清淨境界。如日
月輪頓照顯示一切色像。如來為離自心現  習氣過患。眾生亦復如是。頓為顯示不思議  智最勝境界。譬如藏識頓分別知自心現及
身安立受用境界。彼諸依佛亦復如是。頓熟  眾生所處境界。以修行者安處於彼色究竟  天。譬如法佛所作依佛光明照耀。自覺聖趣
亦復如是。彼於法相。有性無性惡見妄想照  令除滅　此段示漸頓淨相。佛告大慧下示  漸淨相。文凡四喻。有法有喻有合文皆可
見。譬如明鏡下示頓淨相。亦有四喻。初無相  色像者。為即明之像。像體本空。以喻法中無  相境界本無所有。故云無有所有藏識喻云。
頓分別知者。非藏識分別。乃分別藏識所現  境界。如鏡現像。此喻依佛頓熟大根眾生所  居之境。言依佛者報身佛也。以報身依法身
故。言譬如法佛所作依佛者。入楞伽云。譬  如法佛頓現報佛及以化佛是也。自覺聖趣  者。即自證聖境。彼外道有無性執惡見。照了  令滅也。

[0358b20]  大慧。法依佛說一切法入自相共相自心現  習氣因相續妄想自性計著因種種不實如  幻。種種計著不可得　法依佛者。法即法身
體也。依佛即報佛用也。謂全體起用說一切  法。法即大乘法也。入自相共相等者。言眾生  迷於本性入於自相共相之執。是自心所現
煩惱。名習氣因。由煩惱相續妄計造諸結業。  名計著因。由煩惱結業。受諸虛妄生死。故云  不實如幻。此之三道該乎九界。故云種種計
著。然此三道本是三德。眾生迷之流轉三道。  佛說此法令其了達自性本空。即妄成真真  妄俱泯。故曰不可得也。

[0358c03]  復次大慧。計著緣起自性。生妄想自性相。大  慧。如工幻師依草木瓦石作種種幻起一切  眾生若干形色起種種妄想。彼諸妄想亦無  真實
此言自共相等諸法不出二種自性。  由緣起自性。而生妄想自性之相。故復以喻  顯之。依草木等作種種幻。此喻緣起自性  也。若于形色等者。謂妄想自性也。彼諸妄
想如幻師作諸幻相。故云亦無真實也。

[0358c11]  如是大慧。依緣起自性。起妄想自性。種種妄  想心種種相。行事妄想相。計著習氣妄想。是  為妄想自性相生。大慧。是名依佛說法　上
以幻法喻諸妄想。此合前喻。言種種妄想心  等者。因有心則有想。有想則有行。有行則有  事無非妄想。即前三道之相。但開合異耳。
入楞伽云。由取著境界習氣力故。於緣起  性中。有妄計性種種相現。是名妄計性生。文  顯故引註于此。是名依佛說法結也。

[0358c20]  大慧。法佛者。離心自性相。自覺聖所緣境界  建立施作　法佛修德法身也。言離心自性  相者。離妄念也。且法身究竟何所不離。而特
言心者。以心為萬法之本。心若不亡則一切  法生。今言離相則諸法寂滅。寂滅相者。法身  之謂也。既言離相則法身名相何自而立故
曰。自覺聖所緣境界建立施作。所謂強指法  性為法身。斯乃無名之名。非相之相也。

[0358c28]  大慧。化佛者。說施界忍精進禪定及心智。  慧離陰界入解脫識相分別。觀察建立超外道  見無色見　化佛者即應身佛也。說三乘法
度諸眾生所說六度者。菩薩法也。離五陰十  八界十二入。及解脫識相分別者。二乘法也。  觀察建立。即後文二種覺義乃菩薩自行化
他法也。超外道見者。離斷常二見也。無色見  者。計無色定為涅槃定。即受想心滅也。

[0359a07]  大慧。又法佛者離攀緣。攀緣離一切所作根  量相滅。非諸凡夫聲聞緣覺外道計著我相  所著境界。自覺聖究竟差別相建立。是故大
慧。自覺聖究竟差別相。當勤修學。自心現見  應當除滅　又法佛者重示所離。前言離心  自體離也。今復示離所離之境離也。離攀緣
則異於凡夫。離攀緣離則異於二乘。蓋二乘  雖離前塵。又著於空。佛則不然也。一切所作  根量相滅者。異於外道也。故曰非諸凡夫乃
至所著境界。所離既極則惟自覺聖境界而  已。而言究竟差別相者。究竟乃極於果位。差  別乃以無為法而有差別。無差之差也。結勸
有二。勸修學結當文。次除滅結上自心現  流也。

[0359a21]  復次大慧。有二種聲聞乘通分別相。謂得自  覺聖差別相。及性妄想自性計著相。云何得  自覺聖差別相聲聞。謂無常苦空無我境界。
真諦離欲寂滅。息陰界入自共相。外不壞相  如實知。心得寂止。心寂止已禪定解脫三昧  道果正受解脫。不離習氣不思議變易死。得
自覺聖樂住聲聞。是名得自覺聖差別相聲  聞　上勉菩薩修自覺聖。智既有大小不同  故。出聲聞所證之相。有二種異。自覺聖差別
相者。所證之理也。性妄想自性計著相者。執  教起見也。雖同是聲聞。得失永異。無常苦空  無我者。聲聞所修析空之觀也。境界者。所空
之境也。真諦者真理也。離欲寂滅者。離三界  愛欲入無餘涅槃也。息滅五陰十八界十二  入自相共相自共相。即總別相也。外不壞相
如實知者。謂聲聞不能如實了知生死相即  涅槃相。故以為外也。以必得寂滅而後心止。  心既止寂故。得禪定乃至正受解脫。不離習
氣等者。所破煩惱有正有習。但能斷正離分  段生死。未能斷習。猶有變易生死。分段者。三  界內支形分段生死也。變易者。方便土因移
果易生死也。言不思議者。此變易生死非凡  夫所能思議也。樂住者。謂聲聞樂住於真空  涅槃也。

[0359b16]  大慧。得自覺聖差別樂住。菩薩摩訶薩。非滅  門樂正受樂。顧憫眾生及本願不作證。大慧。  是名聲聞得自覺聖差別相樂。菩薩摩訶薩。
於彼得自覺聖差別相樂。不應修學　此言  菩薩亦證真諦而不住著。言非滅門者。不同  小乘住寂滅門趣正受樂。言顧憫眾生等者。
謂菩薩以悲願度生。不取著涅槃也。此重結  指是聲聞所得三昧之樂。然菩薩於此三昧  不應修學。

[0359b25]  大慧。云何心妄想自性計著相聲聞。所謂大  種青黃赤白堅濕煖動。非作生自相共相。先  勝善說見已。於彼起自性妄想。菩薩摩訶薩。
於彼應知應捨。隨入法無我相。滅人無我相  見。漸次諸地相續建立。是名諸聲聞性妄想  自性計著相　此段徵釋著相聲。聞初釋性。
妄想謂四大種色。各有自然之性。如地以堅  為性。水以濕為性。火以煖為性。風以動為性。  言非作生者。非造作而生也。仍於陰界入自
共相而生執著。先勝是佛。謂佛善巧宣說。言  執教聲聞不能了達自性本空見彼境界諸相  起自性妄想。為菩薩者。當知是過而捨離之。
隨入法無我相等。入楞伽云。離人無我見。  入法無我相。漸入諸地。是名下結。

[0359c10]  爾時大慧菩薩摩訶薩白佛言。世尊。世尊所  說常不思議。自覺聖趣境界。及第一義境界。  世尊非諸外道所說常不思議因緣耶　如來
所談常不思議。與外道所說名同。恐學者濫  真墮妄故舉以為問。名同義異具見下文。所  言常與不思議。無出二種境界。常即自覺聖
趣。不思議即第一義。自覺常智也。聖趣常境  也。由常智而契常境故。名為常第一義體絕  言思故。云不思議也。豈外道邪見所可同  也。

[0359c20]  佛告大慧。非諸外道因緣得常不思議。所以  者何。諸外道常不思議。不因自相成。若常不  思議。不因自相成者。何因顯現常不思議。復
次大慧。不思議若因自相成者。彼則應常。由  作者因相故。常不思議不成　答言非諸外道  因緣等者。蓋外道修證非正因緣。因非正因
果非正果。故徵釋而斥之。不因自相成者。謂  非自覺相所成。則常不思議境界之果亦不  成也。彼因若從自覺相成。則因常而果亦常
也。言由作因相等者。由所作之因是邪計故。  所以常不思議不成果也。

[0360a02]  大慧。我第一義常不思議。第一義因相成。離  性非性得自覺相故有相。第一義智因故有  因。離性非性故。譬如無作虛空涅槃滅盡故
常。如是大慧。不同外道常不思議論。如是大  慧。此常不思議。諸如來自覺聖智所得如是  故。常不思議自覺聖智所得。應當修學　此
對外道之非。而顯正教之是。言第一義因相  成等者。此第一義。即是中道實相。以是為因  即是常因。以是為相即是常相。遠離有無之
過。言離性則非有。離非性則非無。非有非無  正顯中道。中道絕待故常。常故妙。妙故不可  思議。此所以為如是究竟常不思議異彼外
道無自相因。故復言有因有相。言譬如無作  虛空等者。虛空以無為故常。涅槃以滅盡故  常。此常不思議。則與外道諍論自不侔矣。言
諸如來等者。佛言。非但我法如是。諸佛所證  常不思議。無不然也。故誡菩薩應當修學。

[0360a19]  復次大慧。外道常不思議無常性。異相因故。  非自作因相力故常。復次大慧。諸外道常不  思議。於所作性非性無常。見已思量計常
此斥外道無常性所以。難其無果。以其因非  正因故。復對因反復斥之。言異相因者。非我  自因之相也。彼言常者。非自作正因實相之
力所成之常。乃非常計常之常。豈顯常性之  果哉。又復外道所計常不思議。乃言。世間所  作之法有已還無。悉是無常性非性即有無
也。作是見已妄計神我。以為常不思議。故云  思量計常。

[0360b01]  大慧。我亦以如是因緣所作者性非性無常  見已。自覺聖境界說彼常無因。大慧。若復諸  外道因相。成常不思議。因自相性非性。同於
兔角。此常不思議。但言說妄想。諸外道輩有  如是過。所以者何。謂但言說妄想同於兔兔角。  自因相非分　又曰我亦如是因緣者。謂如來
亦見彼性無常。而修於常顯自覺聖境界。而  後乃知彼無常性故。說彼常無因。又若以外  道邪因邪相。成常不思議者。然彼因自相性。
但有言說而無實義。故云同於兔角。諸外道  輩下結過。其略有四。言說妄想一也。自因相  非分二也。非自覺得相三也。思量計常四也。  故云有如是過也。

[0360b14]  大慧。我常不思議因。自覺得相故。離所作性  非性故常。非外性非性無常思量計常。大慧。  若復外性非性無常思量計常不思議常。而
彼不知常不思議自因之相。去得自覺聖智  境界相遠。彼不應說　我常不思議等者。佛  謂我之所得不思議。以自證為因相。不同外
道有已還無為無常以神我思量計常。若復  外性等者。復斥外計亦有四義。初斥思量計  常。二名不知常不思議自因之相。三斥去
佛所得相遠。四彼不應說者。斥其但有言說  也。

[0360b25]  復次大慧。諸聲聞畏生死妄想苦。而求涅槃。  不知生死涅槃差別一切性妄想非性。未來  諸根境界休息作涅槃想。非自覺聖智趣藏
識轉。是故凡愚說有三乘。說心量趣無所有。  是故大慧。彼不知過去未來現在諸如來自  心現境界。計著外心現境界。生死輪常轉
小乘畏懼生死忻求涅槃。不知生死涅槃差  別之相皆是妄想無有實性。此小乘智眼。見  未來根塵息滅。認為涅槃。豈真所謂自覺聖
智所趣之境。亦非藏識所轉之涅槃也。言凡  愚說有三乘者。謂生死即涅槃。大乘之法非  彼所知。為說小乘真空涅槃。心量無所有即
真空也。而又不知三世諸佛涅槃妙心自心  發現非別有也。妄計心外有法。起惑造業輪  轉生死也。

[0360c11]  復次大慧。一切法不生。是過去未來現在諸  如來所說。所以者何。謂自心現性非性。離有  非有生故。大慧。一切性不生。一切法如兔馬
等角。是愚癡凡夫不覺妄想。自性妄想故。大  慧。一切法不生。自覺聖智趣境界者。一切性  自性相不生。非彼愚夫妄想二境界。自性身
財建立趣自性相。大慧藏識攝所攝相轉。愚  夫墮生住滅二見希望一切性生。有非有妄  想生。非聖賢也。大慧。於彼應當修學　諸佛
分上覓無生尚叵得。況一切法乎。良由眾生  無始著於諸法。是故諸佛破其昔計故言不  生。以一切法唯自心現性無實性。豈但離乎
有生。亦離無生。涅槃經。所謂不生不生是也。  一切性不生等者。復約迷悟以示得失。謂不  能了生即無生。但言一切性不生。計著一切
法如兔馬之無角。此愚夫不覺妄想。是自性  之妄想故也。非今所謂不生。若言一切法不  生。是佛自覺聖智趣境界者。則一切法性相
俱不生此真無生。非彼愚夫妄想分別有無  二境也。言自性身財等者。如入楞伽云。身  及資生器世間等。一切皆是藏識影像。所取
能取二種相現。愚夫不了墮生住滅有無二  見。取著一切性生。不出有無妄想。實非聖賢  所得無生。言於彼者。於諸佛所說無生。應當  修學也。

[0361a07]  復次大慧。有五無間種性。云何為五。謂聲聞  乘無間種性。緣覺乘無間種性。如來乘無間  種性。不定種性各別種性　論其種性本無
差別。無始熏習或內或外或大或小或定或  不定。此經所以明。夫種性有五言無間者。謂  其種性純一無間雜也。

[0361a13]  云何知聲聞乘無間種性。若聞說得陰界入  自共相斷知時。舉身毛孔熙怡欣悅。及樂修  相智。不修緣起發悟之相。是名聲聞乘無間
種性。聲聞無間見第八地。起煩惱斷習煩惱  不斷。不度不思議變易死。度分段死正師子  吼。我生已盡梵行已立不受後有。如實知修  習人無我。乃至得般涅槃覺
聲聞厭苦心  切急於取證。故聞說四諦知苦斷集慕滅修  道之時。則身心悅豫。陰界入自共相。雖開合  不同。即是苦諦。相智者。四諦之總相智也。聲
聞根鈍樂修此智。不修緣起發悟之相者。緣  即十二因緣。乃緣覺所修而發悟者。而聲聞  不樂修也。聲聞以無間三昧。見第八辟支佛
地。斷現行見思煩惱。未斷無明別惑。言習煩  惱者。即無明也。以故未能超越變易生死。但  能超越分段生死苦海耳。師子吼即無畏說
也。謂至八地說言。我生已盡斷苦集也。梵行  已立不受後有。修道證滅也。皆實不虛故。云  如實知也。修習人無我乃至得涅槃覺。謂空  人執而得涅槃證真空也。

[0361b04]  大慧。各別無間者。我人眾生壽命長養士夫。  彼諸眾生作如是覺求般涅槃。復由異外道  說。悉由作者見一切性已。言此是般涅槃。作
如是覺。法無我見非分。彼無解脫。大慧。此諸  聲聞乘無間外道種性。不出出覺。為轉彼惡  見故。應當修學　各別無間者。此言著相聲
聞不異外道而言無間。於我人知見等各各  差別之法。計為涅槃。而不知此是生死根本。  反以為覺而取證也。復有一種計一切法悉
由造作而有。非因計因。見一切性是為涅槃。  如聲聞之樂滅修道。然於法無我解脫。實非  其分。名為佛子。實是外道。故云無間外道。雖
欲出離三界。而不能出故。云不出出覺。亦勸  令學者當轉彼惡見。而趣如來種性也。

[0361b18]  大慧。緣覺乘無間種性者。若聞說各別緣無  間。舉身毛竪悲泣流淚。不相近緣所有不著。  種種自身種種神通。若離若合種種變化。聞
說是時其心隨入。若知彼緣覺乘無間種性  已。隨順為說緣覺之乘。是名緣覺乘無間種  性相　緣覺者從佛稟教。觀十二因緣。覺真諦
理名為緣覺。亦名獨覺者。出無佛世覩緣自  悟也。各別緣無間者。聞說十二因緣因果循  環。而悟無生適其所願。悲感交集至於流淚。
言不相近等者。謂樂獨善寂修遠離行。凡所  有相皆不能著。或時為說身通變化。或離一  身為多。或合多身為一。聞如是說心有所入。
菩薩知彼緣覺種性。當為說此緣覺乘法也。

[0361c02]  大慧。彼如來乘無間種性有四種。謂自性法  無間種性。離自性法無間種性。得自覺聖無  間種性。外剎殊勝無間種性。大慧。若聞此四
事一一說時。及說自心現身財建立不思議  境界時。心不驚怖者。是名如來乘無間種性  相　如來種性無間者。謂其性圓融無礙也。
言四種者。一自性法即如來藏。自性清淨心  也。二離自性法。謂此性離性執也。三得自覺  聖。即如來究竟覺智也。四外剎殊勝。謂如來
悲願嚴土攝生。種種殊勝也。入楞伽云。所  證法有三種者。合自性法離自性法為一。此  三種即法報應三身也。及說自心現身財等
者。入楞伽云。聞自心所現身財建立阿賴耶  識不思議境。不驚不怖不畏。當知此是如來  乘性。

[0361c17]  大慧。不定種性者。謂說彼三種時。隨說而入  隨彼而成。大慧。此是初治地者。謂種性建立。  為超入無所有地故。作是建立。彼自覺藏者。
自煩惱習淨見法無我。得三昧樂住聲聞。當  得如來最勝之身　不定種性者。聞說聲聞  緣覺如來三種法時。隨生信解而順修學從
小入大。其性可移故言不定。初治地者即乾  慧地人。為其說不定種生。令彼超入無所有  地。此地即第七已辦地。作是建立者。作是說
也。彼自覺藏等者。入楞伽云。彼住三昧樂  聲聞。若能證知自所依識。見法無我淨煩惱  習。畢竟當得如來之身。自所依識即自覺藏  第八識也。煩惱習即無明也。

[0362a01]  爾時世尊欲重宣此義而說偈言。

須陀槃那果　　往來及不還  
逮得阿羅漢　　是等心惑亂

[0362a04]  須陀槃那者。即須陀洹。此云預流。能斷三  界見惑。預入聖人之流。此初果也。往來者。  梵語斯陀含。能斷欲界前六品思惑。後三品
未斷。於人天中更一往來。此二果也。不還者。  梵語阿那含。斷欲界思盡。更不來欲界受  生。此三果也。阿羅漢四果也。是四果人雖
斷見思取證小果。而未能斷塵沙無明二惑。  是為惑亂也。

三乘與一乘　　非乘我所說  
愚夫少智慧　　諸聖遠離寂

[0362a14]  三乘者。聲聞緣覺不定三種性也。一乘如  來種性也。非乘各別種性也。如來之意但說  一乘。為機器不齊故。說三乘非乘引權歸實。
諸聖遠離寂。即樂入寂滅。四果聖人也。

第一義法門　　遠離於二教  
住於無所有　　何建立三乘

[0362a20]  第一義門是為寂理。豈有權實之殊。如來  住此寂理一法不立。況三乘乎。

諸禪無量等　　無色三摩提  
受想悉寂滅　　亦無有心量

[0362a24]  諸禪者。四禪也。無量者。四無量心也。無色  者。四無色定也。三摩提者。謂等持即三昧  也。受想寂滅者。小乘滅盡定也。此等諸法
心量都盡也。

[0362a28]  大慧。彼一闡提非一闡提。世間解脫誰轉。大  慧。一闡提有二種。一者捨一切善根。及於無  始眾生發願。云何捨一切善根。謂謗菩薩藏
及作惡言。此非隨順修多羅毘尼解脫之說。  捨一切善根故不般涅槃　一闡提是梵語此  翻信不具。亦云極惡。非一闡提者。非定是極
惡若定是極惡。則永無轉惡為善得解脫時  也。然闡提現行雖惡性不斷善。若能照性亦  得成佛。故又告云。闡提有二種。捨一切善根
者。此真極惡人也。及於無始眾生發願者。此  菩薩闡提也。云何捨一切等者。徵釋極惡之  義也。謗菩薩藏及作惡言。此乃人法俱謗。安
肯隨順經律解脫之法而入涅槃。所謂闡提  斷修善盡者是也。

[0362b13]  二者菩薩本自願方便故。非不般涅槃。一切  眾生而般涅槃。大慧。彼般涅槃。是名不般涅  槃法相。此亦到一闡提趣　此言大乘菩薩
以本願方便欲令一切眾生悉入涅槃而後涅  槃。言不般涅槃法相者。菩薩了生死即是涅  槃。涅槃本具非別有涅槃可入。所謂清淨行
者不入涅槃者是也。言亦到一闡提趣者。蓋  菩薩了惡即善。無善可修。趣同闡提捨一切  善及不入涅槃故也。

[0362b22]  大慧白佛言。世尊。此中云何畢竟不般涅槃。  佛告大慧。菩薩一闡提者。知一切善法本來  般涅槃已。畢竟不般涅槃。而非捨一切善根
一闡提也。大慧。捨一切善根一闡提者。復以  如來神力故。或時善根生。所以者何。謂如來  不捨一切眾生故。以是故。菩薩一闡提不般  涅槃
此徵釋菩薩闡提不般涅槃之所以。  言本來般涅槃等者。經云。一切眾生即涅槃  相。不可復滅。然菩薩非終不般涅槃。蓋了  修即性離涅槃相也。或時善根生等文顯可
見。

[0362c04]  復次大慧。菩薩摩訶薩當善三自性。云何三  自性。謂妄想自性。緣起自性。成自性　分別  自性乃此經之要領。前已略明。今復詳說。

[0362c07]  大慧。妄想自性從相生。大慧白佛言。世尊。云  何妄想自性從相生。佛告大慧。緣起自性事  相相行。顯現事相相。計著有二種妄想自性。
如來應供等正覺之所建立。謂名相計著相。  及事相計著相。名相計著相者。謂內外法計  著。事相計著相者。謂即彼如是。內外自共相
計著。是名二種妄想自性相。若依若緣生。是  名緣起　言妄想自性從相生者。正從緣起  相生也。緣起者。謂從因緣起乎事相事相顯
現而生二種計著。言相相者。事相非一也。如  來建立者。即如來為眾生。演說妄想自性。以  令了妄無妄也。名相計著相者。謂於根塵內
外法中。計著名相。事相計著相者。謂即於彼  根塵法上。不了性空計著自相。共相。若依若  緣生。正明緣起自性。依即因也。謂諸法從因
緣而生。因緣有根塵因緣。有業惑因緣。而業  惑又從根塵而起。凡世出世間一切諸法。無  有不從因緣而生。龍樹所謂因緣所生法是  也。

[0362c26]  云何成自性。謂離名相事相妄想。聖智所得  及自覺聖智趣所行境界。是名成自性如來  藏心　成即成就。言離名相事相妄想者。謂
諸佛聖人。觀因緣所生之法即空即假即中。  離諸妄想。成就正智如如也。聖智所得即正  智也。自覺聖智即如如也。合此二法成一自  性。是為如來藏心。

[0363a04]  爾時世尊欲重宣此義而說偈言。

名相覺想　　自性二相　　正智如如  
是則成相

[0363a07]  名相即緣起自性。覺想即妄想自性。正智  如如即成自性。此攝五法為三自性。故知五  法三自性。特開合異耳。

[0363a10]  大慧。是名觀察五法自性相經。自覺聖智趣  所行境界。汝等諸菩薩摩訶薩。應當修學  一經所說雖通五法三自性。勸修從要。乃為
自覺聖智故。茲結勸也。

[0363a14]  復次大慧。菩薩摩訶薩善觀二種無我相。云  何二種無我相。謂人無我及法無我。云何人  無我。謂離我我所。陰界入聚無知業愛生。眼
色等攝受計著生識。一切諸根自心現。器身  藏自妄想相施設顯示　言善觀人法無我相  者。謂用二空妙觀。破生法二執也。在他經則
曰生法二空。此云人無我法無我。無即空也。  人乃眾生假名。法乃五陰實法。凡夫於此假  實我見偏重。故以無我破之。若達無我則一
切離著。顯出本性妙人妙法矣。人無我中。言  離我我所者。我即假名。我所即實法也。蓋假  不自假。依實法而有假名。若推假必兼其
實。故曰陰界入聚。無知即煩惱。謂實法從  煩惱業愛所生。眼色等者。謂眼等諸識。取  於色等諸塵。器身藏者。器即依報。謂世間如
器。身即正報藏即藏識。入楞伽云。又自心  所見身器世間。皆是藏心之所顯現。此等諸  法求其妄執皆不可得。是為人無我也。

[0363b03]  如河流如種子如燈如風如雲。剎那展轉壞  躁動如猿猴。樂不淨處如飛蠅。無厭足如風  火。無始虛偽習氣因。如汲水輪生死趣有輪。
種種身色如幻術神呪機發像起。善彼相知。  是名人無我智　河流等五喻剎那壞相。躁  動等三乃虛妄識相。故以猿蠅風火喻之。然
皆無始虛妄習因。墮於生死三有輪轉。故以  汲井輪喻之種種身色等者。此喻幻身。如幻  術。能使機發神呪能使像起。入楞伽云。譬
如死屍呪力故行。亦如木人因機運動。善彼  相知。即善知如上喻相。是觀人無我妙智也。

[0363b14]  云何法無我智。謂覺陰界入妄想相自性。如  陰界入離我我所。陰界入積聚。因業愛繩縛  展轉相緣生無動搖。諸法亦爾離自共相。不
實妄想相妄想力。是凡夫生非聖賢也。心意  識五法自性離故　法無我智從實法直示。  謂覺知陰界入相是妄計性。如陰界入等者。
例前人無我觀離我我所。但由陰等積聚業  愛纏縛。互為緣起推其自性了不可得。故曰  無動搖。動搖即造作也。入楞伽云。無能作
者。既無能作安有所作諸法。故云離自共相。  然此虛妄之相。是凡夫妄想分別。非諸聖賢。  既了法法本空。尚何妄想之有哉。故曰自性
離也。離非遠離即達其性亡耳。

[0363b27]  大慧。菩薩摩訶薩當善分別一切法無我善  法無我。菩薩摩訶薩不久當得初地。菩薩無  所有觀地相。觀察開覺歡喜。次第漸進超九
地相得法雲地。於彼建立無量寶莊嚴大寶  蓮華王像大寶宮殿。幻自性境界修習生。於  彼而坐。同一像類諸最勝子眷屬圍繞。從一
切佛剎來。佛手灌頂如轉輪聖王太子灌頂。  超佛子地。到自覺聖智法趣。當得如來自在  法身。見法無我故。是名法無我相。汝等諸菩  薩摩訶薩。應當修學
此結勸利益文中。言  當得初地者。歡喜地也。無所有等者。謂菩薩  用中道妙觀。了諸地相無有障礙。如是觀察  故。開覺而生歡喜。或超或漸至法雲地。住此
地已有無量寶莊嚴境界而現其前。幻自性  者。由修習幻性法門。感如是報。同一像類等  者。謂法身菩薩之類皆來圍繞。諸佛亦來手  摩其頂灌頂。以下如文可見。

[0363c15]  爾時大慧菩薩摩訶薩復白佛言。世尊。建立  誹謗相。惟願說之。令我及諸菩薩摩訶薩離  建立誹謗二邊惡見。疾得阿耨多羅三藐三
菩提覺。已離常建立。斷誹謗見不謗正法  真如界中尚不當無安得言有。非有說有名  建立常見也。非無說無名誹謗斷見也。大慧。
設此以問。云何離此二見。當得菩提不謗正  法耶。

[0363c23]  爾時世尊受大慧菩薩請已而說偈言。

建立及誹謗　　無有彼心量  
身受用建立　　及心不能知  
愚癡無智慧　　建立及誹謗

[0363c27]  言此建謗皆由心量。然心量之實求不可  得。如來如此直示。令彼凡迷了本無有離諸  邪見。言身受用建立者。身即色身正報也。受
用即資財依報也。由愚癡無智。不知是自心  妄現。墮於二見。

[0364a03]  爾時世尊於此偈義。復重顯示告大慧言。有  四種非有有建立。云何為四。謂非有相建立。  非有見建立。非有因建立。非有性建立。是名
四種建立。又誹謗者。謂於彼所立無所得。觀  察非分而起誹謗。是名建立誹謗相　上言  建立誹謗是斷常邪見。而未詳說名義故列
其名而後釋義。名相固多其略有四。曰相曰  見曰因曰性。皆言非有建立者。謂其本無強  作有見。誹謗相不從他起。至於建立法中。求
不可得以作空想。故云於彼所立無所得言  觀察非分者。入楞伽云。不善觀察蓋不能了  真空不空。而起誹謗之見也。

[0364a15]  復次大慧。云何非有相建立相。謂陰界入非  有自共相。而起計著。此如是此不異。是名非  有相建立相。此非有相建立。妄想無始虛偽
過。種種習氣計著生　此釋建立初相中。言  非有相建立者。謂於陰界入。自相共相本無  所有而生計著。云此如是此不異。如是者自
相也。不異者共相也。然此非有相建立相非  始今世。故云無始虛偽習氣計著生也。

[0364a23]  大慧。非有見建立相者。若彼如是陰界入我  人眾生壽命長養士夫見建立。是名非有見  建立相　非有見等者。此見亦從我所上起。
謂於陰界入中。妄起我人眾生等見故。云非  有見建立也。

[0364a28]  大慧。非有因建立相者。謂初識無因生。後不  實如幻。本不生。眼色明界念前生。生已實已  還壞。是名非有因建立相　此因建立言初
識無因生者。謂最初識念無因而生。生後不  實如幻。既然如幻豈有生乎。眼色明界等者。  言初識本無。後因眼等四緣一念前生。生已
實有實已還壞。是為生滅故皆非也。

[0364b06]  大慧非有性建立相者。謂虛空滅般涅槃非  作。計著性建立。此離性非性。一切法如兔馬  等角。如垂髮現。離有非有。是名非有性建立  相
性建立中。言虛空滅般涅槃者。即三無  為也。虛空謂虛空。無為滅謂非擇滅。無為般  涅槃謂擇滅無為。此三無為皆無作性。但邪
計執著建立為有言離性非性者。謂一切諸  法本來非有非無。如兔馬等角。是喻非有。如  垂髮由翳目而生。是喻非無。

[0364b15]  建立及誹謗愚夫妄想。不善觀察自心現量。  非聖賢也。是故離建立誹謗惡見。應當修學  此總結斥。由愚夫不善觀自心現量非有
非無。而妄計有無。實非聖賢。故勸菩薩離  此二見當修學也。

[0364b20]  復次大慧。菩薩摩訶薩善知心意意識五法  自性二無我相趣究竟。為安眾生故。作種種  類像。如妄想自性處依於緣起。譬如眾色如
意寶珠。普現一切諸佛剎土一切如來大眾  集會。悉於其中聽受佛法。所謂一切法。如幻  如夢光影水月。於一切法離生滅斷常。及離  聲聞緣覺之法
此言菩薩善知心意意識五  法二性二無我相。可趣究竟之地。自行既  成。當化眾生隨類現形。故云作種種類像。言  如妄想等者。況菩薩隨機設化。亦猶凡夫妄
想從緣而起。又曰譬如眾色等者。喻菩薩以  一身一切身普現一切諸佛剎土與諸大眾聽  受如來說法。其所說者如幻如夢如鏡中像
如水中月。遠離生滅及以斷常。不住二乘之  地也。

[0364c06]  得百千三昧乃至百千億那由他三昧。得三  昧已。遊諸佛剎供養諸佛。生諸天宮宣揚三  寶示現佛身。聲聞菩薩大眾圍繞。以自心現
量度脫眾生。分別演說外性無性。悉令遠離  有無等見　既離二乘之地。即得諸佛無量  三昧。乃至示現佛身。言自心現等。入楞伽
云。為諸大眾說外境界皆唯是心。悉令遠離  有無等執。

[0364c14]  爾時世尊欲重宣此義而說偈言。

心量世間　　佛子觀察　　種類之身  
離所作行　　得力神通　　自在成就

[0364c17]  言心量世間者。謂菩薩以自心現量。觀諸  世間隨機普應然皆出於無緣慈力故離所作  行亦由得如幻三昧力等。而成就也。

[0364c20]  爾時大慧菩薩摩訶薩復請佛言。惟願世尊。  為我等說一切法空無生無二離自性相。我等  及餘諸菩薩眾。覺悟是空無生無二離自性
相已。離有無妄想。疾得阿耨多羅三藐三菩  提。爾時世尊。告大慧菩薩摩訶薩言。諦聽諦  聽。善思念之。今當為汝廣分別說。大慧白佛  言。善哉世尊。唯然受教
大慧聞上諸法遠  離斷常二見。則已了達真空諸法無生無異  離性離相。而到於聖趣。為未了者。復有此請。  故如來條列而答之。

[0365a01]  佛告大慧。空空者。即是妄想自性處。大慧。妄  想自性計著者。說空無生無二離自性相。大  慧。彼略說七種空。謂相空。性自性空。行空。
無行空。一切法離言說空。第一義聖智大空。  彼彼空　空空者。空之又空之謂也。空之又  空能空之觀也。妄想自性處所空之境也。由
凡夫於此執著妄想自性故。如來說空無生  無二離性離相之法也。空有廣略故。諸經教  所說空義非一。此經但說七種乃赴一時之  機。如應病與藥也。具見下文。

[0365a11]  云何相空。謂一切性自共相空。觀展轉積聚  故。分別無性自共相不生。自他俱性無性故  相不住。是故說一切性相空。是名相空　此徵
釋相空。而言一切性自共相空者。蓋一切法  本無自他共離四性。眾生妄執從四性生。四  性即四句。四句求其生相。了不可得故云相
空。展轉積聚者。即陰界入互相待對也。分別  無性者。即分析推求皆無自性。無性亦無故  云相不生也。自他俱性無性者。此覆疎上
義。自謂自生。他謂他生。俱謂共生。無謂無因  生。無因生即離生也。相不住即不住於相也。

[0365a22]  云何性自性空。謂自己性自性不生。是名一  切法性自性空。是故說性自性空　自性空  者。謂於當念觀一切所生之法。無自生性名
自性空。前已空性。此復言性空者。前乃推檢  入空。故性相俱相。約修說也。此則本自二空。  故性相俱性。約性說也。

[0365a28]  云何行空。謂陰離我我所。因所成所作業方  便生。是名行空　行空言陰離我我所者。陰  是我所性本離執。從陰成我從我起行。因所
者因我所也。謂因我所起業。方便和合而生  妄執。順性推求皆不可得。名行空也。

[0365b04]  大慧。即此如是行空展轉緣起自性無性。是  名無行空　無行空者。不離前所作行。乃了  達諸陰展轉緣起無有自性。乃行無行矣。是
為無行空。

[0365b08]  云何一切法離言說空。謂妄想自性無言說。  故一切法離言說。是名一切法離言說空  一切法離言說空者。謂一切法妄計自性。自
性叵得。豈容言說。是為離言說空也。

[0365b12]  云何一切法第一義聖智大空。謂得自覺聖  智。一切見過習氣空。是名一切法第一義聖  智大空　自覺聖智本不當空。而能空彼見
過習氣。所既空已能空亦空。即畢竟空也。

[0365b16]  云何彼彼空。謂於彼無彼空。是名彼彼空。大  慧。譬如鹿子母舍無象馬牛羊等。非無比丘  眾而說彼空。非舍舍性空。亦非比丘比丘性
空。非餘處無象馬。是名一切法自相。彼於彼  無彼。是名彼彼空。是名七種空。彼彼空者。是  空最麆汝當遠離　彼彼空者。正謂外道所
計之空。對此言之但空於彼而不空此。故云  於彼無彼空。譬如鹿子等者。鹿子人名也。其  母毘舍佉優婆夷。深重三寶造立精舍安止
比丘。於中不畜象馬等。言彼舍空者。但無象  馬為空。非謂比丘眾亦空。非舍以下。總斥外  道邪計之空。謂其縱能空舍比丘。而不能空
其二者之性。縱以是處無象馬為空而餘處  非無。是則能所彼此宛然何空之有。是名一  切法下。結斥之詞。初彼字指外道。但於彼無
彼。而不能無此。又言七種空內而彼彼空最  麆者。是外道之邪計。故誡學者深當遠離  也。

[0365c05]  大慧。不自生非不生。除住三昧是名無生  此詶無生之問。不自生者。具言當如大論偈  云。諸法不自生。亦不從他生。不共不無因。是
故說無生。非不生者。謂非一向不生。以理言  之。無生無所不生。永嘉亦云。若實無生無不  生。除住三昧者。除登初地初住破無明顯法  性。是真無生也。

[0365c12]  離自性即是無生。離自性剎那相續流注。及  異性現一切性離自性。是故一切性離自性  此詶離自性相之問。還約無生言之。故曰
離自性。即是無生言剎那相續流注者。心也。  及異性現等者。法也。謂心若變動。則有異性  所現一切諸法。若了心空則諸法自泯。故云  離自性也。

[0365c19]  云何無二。謂一切法如陰熱如長短如黑白。  大慧。一切法無二非於涅槃。彼生死非於生  死。彼涅槃異相因有性故。是名無二。如涅槃
生死一切法亦如是。是故空無生無二離自  性相。應當修學　此詶無二之問。先約事示  其二相。陰熱長短黑白之相待對宛然不得
不二。又曰一切法無二者。約理言也。以其理  一融彼事異。則一切法無二也。言非於涅槃  等者。生死涅槃本來平等。非涅槃外別有生
死。非生死外別有涅槃。彼即外也。然此二者。  不二而二。二而不二。若不了此而謂有異相  因。則各有自性故。說無二以一之。既了此二
無二則一切法無不然也。是故下總結勸。

[0366a03]  爾時世尊欲重此義而說偈言。

我常說空法　　遠離於斷常  
生死如幻夢　　而彼業不壞  
虛空及涅槃　　滅二亦如是  
愚夫作妄想　　諸聖離有無

[0366a08]  佛謂我說中道妙空。則有無俱遣。故云遠  離於斷常。此總明也。生死如幻夢下。次明生  死涅槃各離斷常。則了生死如幻夢故不常。
彼業不壞故不斷。虛空及涅槃。即三無為法。  總是涅槃。此涅槃亦如幻故不常。非同小乘  滅無故不斷滅二無二也。謂生死涅槃無二。
離乎斷常亦如是也。愚夫妄想故墮斷常。聖  人已離有無。則無二法之異耳。

[0366a16]  爾時世尊復告大慧菩薩摩訶薩言。大慧。空  無生無二離自性相。普入諸佛一切修多羅。  凡所有經悉說此義。諸修多羅悉隨眾生希
望心。故為分別說顯示其義。而非真實在於  言說。如鹿渴想狂惑群鹿。鹿於彼相計著水  性而彼無水。如是一切修多羅所說諸法。為
令愚夫發歡喜。故非實聖智在於言說。是故  當依於義莫著言說　此總結空無生等諸  法。非但此經所說。乃一切大教所詮之旨。聖
智境界本無言說。然如來善巧分別者。為令  眾生離著顯性。苟或執之則失於理。故誡云  莫著言說。妙在得意忘言。如月指之喻斯得  之矣。

楞伽阿跋多羅寶經註解卷第一  (下)

* * *

【經文資訊】大正藏第 39 冊 No. 1789 楞伽阿跋多羅寶經註解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
