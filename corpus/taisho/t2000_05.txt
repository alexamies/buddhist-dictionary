虛堂和尚語錄卷之五
頌古

侍者　無隱　編

[1019b06]  世尊忉利天為母說法。優填王思佛。

紫金光聚照山河。天上人間意氣多。曾勅文  殊領徒眾。  
毘耶城裏問維摩。

[1019b09]  世尊因。乾闥婆王奏樂。其時山河大地。盡  作琴聲。迦葉起舞。王問迦葉。豈不是阿羅  漢。諸滿已盡。何更有餘習。世尊云。實無餘
習。莫謗法也。

有三尺劍。可以謁趙國。無千里眼。難以見懸  絲。  
巍巍堂堂。三界大師。

[1019b15]  世尊因。外道問。不問有言。不問無言。佛良  久。

有力量人終是別。等閑垂手便相應。何如夜  半榑桑日。  
推上須彌最上層。

[1019b19]  罽賓國王。仗劍問師子尊者。

夜闌天際墮金盆。膝上焦桐調轉新。易水悲  風輕按指。  
鸞膠難續斷膓人。

[1019b22]  婆子燒庵。

鐵壁迸開雲片片。黑山輥出月團團。就中明  暗相凌處。  
天外出頭誰解看。

[1019b25]  善財童子參五十三知識。末後到彌勒樓  閣。

大人境界終難到。到後如何說向人。不是當  人知見力。  
莫將知見別疎親。

[1019b29]  達磨見梁武帝。

玉簫吹徹鳳凰臺。古殿深沈曉未開。滿地落  花春已過。  
綠陰空鎖舊莓苔。

[1019c03]  楞嚴經云。吾不見時。何不見吾不見之處。

石潤非玉。水麗非金。大禹決而西  溯  。卞和泣  而陸沈。  
美兮渺兮。錯古礱今。

[1019c06]  昔有老宿。一夏不為師僧說話。

冷冷寒溜泣秋  壑  。纔會滄溟便泛舟。見說許  由曾洗耳。  
可憐巢父更鞭牛。

[1019c09]  維摩經云。其施汝者不名福田。

青山白雲。碧溪蘿月。畫虎成狸。只得一橛。

[1019c11]  智者大師在南嶽。悟法華三昧。

好將真法供如來。花在幽巖險處開。一夜狂  風吹欲盡。  
落英無數點蒼苔。

[1019c14]  老子曰。視之不見。名曰夷。聽之不聞。名曰  希。摶之不得。名曰微。此三者不可致詰。

青牛仙。去不虛傳。常用虛中落斷邊。自是  一生多蹇薄。  
夜深猶立古皇前。

[1019c18]  南嶽思大禪師。因誌公令人傳語。

一口吞盡三世佛。牙如劍樹眼如鈴。斷絃不  必鸞膠續。  
只要知音側耳聽。

[1019c21]  夫子曰。朝聞道夕死可矣。

籩  豆  纔陳見聖人。莫將生死較疎親。清臺曆  日煩君看。  
一歲終須有一春。

[1019c24]  倩女離魂。

行弔先桃茢。喪車後紙錢。老胡門下客。寧可  入黃泉。

[1019c27]  調達謗佛。

萬仞崖頭  [拚-ㄙ+ㄊ]  得去。不知何處覓全屍。業風吹  起再甦醒。  
却問如今是甚時。

[1020a01]  女子出定。

野水浮輕楫。暖煙生紫蒪。晚來湖上望。多是  罟魚人。

[1020a04]  王常侍訪臨際。問。者一堂僧。還看經否。

事到無心不苟欺。烏玄鵠白尚懷疑。自非親  見黃頭老。  
爭敢逢人泄漏伊。

[1020a07]  楊大年。參廣慧璉和尚。發明有頌。八角磨  盤空裏走。金毛獅子變作狗。擬欲將身北  斗藏。直須合掌南辰後。

白石鑿鑿。韞爾美璞。君子道晦。君子斯樂。

[1020a11]  陳操尚書。一日與眾官登樓。望見數僧。有  一官人云。來者總是行脚僧。尚書云。不是。  官人云。焉知不是。尚書云。待近與諸公勘
過。須臾僧至。尚書召云。上座。僧舉首。尚  書云。不信道。

李咸曾相壺丘子。隨變難分丞自逃。輸與高  樓凝望者。  
炯然明可察秋毫。

[1020a18]  龐居士臨示寂。以首藉于頔相公膝。囑云。  但願空諸所有。慎勿實諸所無。

欲識窮原處。何人為指迷。夕陽鷄犬外。桃李  自成蹊。

[1020a22]  裴相國問僧。看甚麼經。僧云。無言童子經。  裴云。有幾卷。僧云。兩卷。裴云。既是無言。  為甚却有兩卷。僧無語。

曾落石霜機外笏。又扶麁行到唐天。只將四  海垂綸手。  
鰕蟹魚龍一串穿。

[1020a27]  黃檗在南泉。作首座。甘贄請施財。

拋來撒去互施呈。地獄門前鬼眼睛。覷破髑  髏肝膽外。  
摩醯頂上復重明。

[1020b01]  陸亘大夫問南泉。肇法師也奇怪。

裁書擬欲扣天閽。往往無人可共論。因得老  生輕指撥。  
臨風不覺暗消魂。

[1020b04]  錢唐鎮使。在界上。凡見僧便問。若相契即  留止宿。有二僧。從馬大師處來。便問。大師  有何方便。僧云。即心是佛。便被揖出。又有
二僧。到亦如前問。僧云。非心非佛。亦被揖  出。

碧油幢下立功勳。韜略雙全獨見君。一自赤  心來報國。  
邊頭刁斗不曾聞。

[1020b11]  寒山拾得。預知溈山來國清受戒。

靈山一別無碑記。三度親曾作國王。主丈再  探知遠近。  
眇然天地略玄黃。

[1020b14]  六祖謂門人云。吾欲歸新州。

興在天南天盡頭。未行先已到新州。來時無  口去無伴。  
那更蕭蕭黃葉秋。

[1020b17]  讓和尚云。道一江西說法。不見寄箇消息  來。

老婆心切日忡忡。恐墮他家韲甕中。消息得  來胡亂後。  
江西宗派好流通。

[1020b21]  忠國師問紫璘供奉。甚處來。奉云。城南來。  師云。城南草作何色。奉云。作黃色。師乃  問童子。城南草作何色。童子云。作黃色。師
云。只者童子亦可簾前賜紫對御談玄。

欲把枯膓盡底傾。出門不覺又叮嚀。勸君及  早回頭去。  
莫待春風柳眼青。

[1020b27]  馬祖因。百丈再參。

啐喙之機類不同。飛星撒火髑髏空。偷心死  盡難為活。  
忽見金烏出海東。

[1020c01]  百丈野狐。

不落因果。突出野狐。人心似鐵。官法如爐。不  昧因果。  
得脫野狐。頂上無骨。頷下有鬚。

[1020c04]  黃檗因。臨際自大愚歸。

拔樹鳴條浩浩風。雨雲翻覆在其中。千波萬  浪驚天地。  
到海方知信不通。

[1020c07]  禾山四打鼓。

草履為冠松作釵。一般瀟灑眼頭乖。語音只  在風簷下。  
終日無人不下堦。

[1020c10]  夾山云。路逢死蛇莫打殺。無底藍子盛將  歸。

擔板漢。沒拘束。餓死首陽山。誓不食周粟。

[1020c13]  來山云。我二十年住此山。未曾舉著宗門  中事。有僧問。承和尚有言。二十年住此山。  未曾舉著宗門中事。是否。山云。是。僧便掀
倒禪床。山休去。至明日普請掘一坑。令侍  者請昨日問話僧來。山云。老僧二十年。只  說無義語。今請上座。打殺老僧。埋向坑中。
若不打殺老僧。上座自著打殺。埋此坑中。  其僧束裝潛去。

海運鵬摶日月忙。夜光潛透斗牛傍。非惟按  劍屢生子。  
瞎眼波斯滿大唐。

[1020c23]  麻谷一日紙帳內坐。以手巾蓋頭。披雲入  見便作哭聲。良久出去法堂。繞禪床一匝  再來。谷去却手巾而坐。雲云。死中得活。萬
中無一。谷下床。作抽坐具勢。雲近前把。  住云。前死後活。爾還甘否。谷云。甘即甘。  阿師堪作甚麼。雲推開云。知道。爾前言不  副後語。

五十笑他先百步。何如騎馬勝騎牛。不須重  較多和少。  
歸到家山即便休。

[1021a03]  風穴因。僧問。語默涉離微。

以玉抵鵲。以鼠為璞。眇然視之。太虛寥廓。

[1021a05]  首山示眾。諸上座不得盲喝亂喝。尋常向  爾道。賓則始終賓。主則始終主。賓無二賓。  主無二主。若有二賓二主。兩箇即成瞎漢。所
以我若立爾須坐。我若坐爾須立。坐則共  爾坐。立則共爾立。雖然如是。急著眼始得。

賓主有無俱遣外。行藏須要出常情。無棲泊  處開門戶。  
月到中宵不敢明。

[1021a12]  南院因。僧問。赤肉團上。壁立萬仞。豈不  是和尚語。院云。是。僧便掀倒禪床。院云。  爾看。者瞎漢亂做。僧擬議。院便打。趁出。

日月無光殺氣浮。揭天鼉鼓戰豼貅。捷呼獲  下真番將。  
那箇兒郎不舉頭。

[1021a17]  鄧隱峯辭馬祖。祖云。甚處去。峯云。石頭去。  祖云。石頭路滑。峯云。千木隨身。逢場作  戲。便去。到石頭。繞禪床一匝。振錫一下。
問云。是何宗旨。頭云。蒼天蒼天。峯無語。  回舉似馬祖。祖云。汝更去。待他道蒼天蒼  天。汝便噓兩聲。峯又去。依前問。頭乃噓兩
聲。峯又無語。回舉似馬祖。祖云。向汝道。  石頭路滑。

石頭路嶮人難到。到者方知滑似苔。兩度三  回雖躂倒。  
滿身泥水又歸來。

[1021a27]  南泉住庵。時一僧到。泉云。我上山作務。齋  時做飯喫了。送一分來。其僧飯了。將家事  一時打碎。就床上臥。泉伺久不來。遂歸見
僧臥。泉亦就臥。僧便起去。

短袴長衫白苧巾。吚吚月下急推輪。洛陽路  上相逢著。  
盡是經商買賣人。

[1021b04]  南泉云。心不是佛。智不是道。

昨日因過竹院西。隣家稚子隔溪啼。山寒水  肅半黃落。  
無數歸鴉卜樹棲。

[1021b07]  乾峯示眾。法身有三種病二種光。

貝葉持來曉者疎。自稱靈驗世無如。依然還  我唐人譯。  
始有人知是梵書。

[1021b10]  琅瑘因。僧問。清淨本然。

不設陷穽。不揮雪刃。一箭穿楊。神目不瞬。翻  思昔日李將軍。  
射虎之機猶是鈍。

[1021b13]  大慈示眾。山僧不解答話。只是識病。時有  僧出。慈便歸方丈。

輕如毫末重如山。地角天涯去復還。黃葉殞  時風骨露。  
水邊依舊石斕斑。

[1021b17]  德山托鉢。

德山疑處問巖頭。惹得渾家一地愁。父又呪  兒兒呪父。  
冤冤相報幾時休。

[1021b20]  雪峯問僧。甚處來。僧云。浙中。峯云。船來  陸來。僧云。二途俱不涉。峯云。爭得到者  裏。僧云。有甚隔礙。峯打趁出。僧過十年後
再來。峯又問。甚處來。僧云。湖南。峯云。湖  南與者裏。相去多少。僧云。不隔。峯竪拂子  云。還隔者箇麼。僧云。若隔則不到也。峯又
打趁出。僧住後。凡見人便罵雪峯。有同行  聞得去問。兄到雪峯。有何言句。便如此罵。  僧舉前話。被同行詬叱。與之說破。當時悲  泣。常向中夜焚香。遙禮雪峯。

見說閩山多蠱毒。千方百計避無由。殤中既  有催魂鬼。  
一命還他方始休。

[1021c03]  雪峯住庵。有僧敲門。峯放身出云。是甚麼。  僧亦云。是甚麼。峯低頭歸庵。僧舉似巖  頭。頭云。我當時若向伊道末後句。天下不
柰雪老何。

扶過斷橋水。伴歸明月村。只知途路遠。不覺  又黃昏。

[1021c09]  雪峯因。三聖問。透網金鱗。以何為食。

新羅主丈遂寧鉢。衲子家風那箇無。一等看  來如墨黑。  
誰能重與較錙銖。

[1021c12]  雪峯自著塔銘。

風冷蒹葭雨作秋。倚門無意謁諸侯。明年再  決龍蛇陣。  
塞北安南一道收。

[1021c15]  雪峯云。三世諸佛。向火焰裏。轉大法輪。雲  門云。火焰為三世諸佛說法。三世諸佛立  地聽。

烈焰瀾翻為說時。百千諸佛盡攢眉。梵音深  遠難明辨。  
只許韶陽雪老知。

[1021c20]  舡子囑夾山。汝向後直須藏身處沒蹤跡。

藥貼明明說得親。不知裏面偽和真。諄諄教  誡癡兒女。  
莫把方書誤後人。

[1021c23]  夾山初住京口寺。因僧問。如何是法身。山  云。法身無相。又問。如何是法眼。山云。法  眼無瑕。時道吾在座下失笑。山請益。後散
眾。參舡子省發。後歸聚徒道。吾令僧往  問。如何是法身。山云。法身無相。又問。如  何是法眼。山云。法眼無瑕。僧回舉似道吾。  吾云。者漢此回方徹。

始見春花歸閬苑。又逢秋葉墮宮牆。思量世  事如翻掌。  
誰得長生不死方。

[1022a03]  趙州因。僧辭。乃囑云。有佛處不得住。

有佛無佛不得住。三千里外無憑據。趙州贏  得口皮光。  
却是者僧知落處。

[1022a06]  趙州訪茱萸。

世路風波只自知。見人多是不揚眉。呼燈隔  夜書名紙。  
未審朱門復見誰。

[1022a09]  趙州庭前柏樹子。

有問自知無答處。却將柏樹當門庭。搖風擺  雨經年久。  
不似松根有茯苓。

[1022a12]  劉鐵磨訪溈山。

春暖山桃次第紅。翩翩蝴蝶鬪芳叢。驀然一  陣狂風至。  
輥入花枝不見蹤。

[1022a15]  南泉．歸宗．麻谷．同去。禮拜忠國師。

各將財本去經營。上國如天好趁晴。未出門  時先算帳。  
如何得到鳳凰城。

[1022a18]  丹霞訪忠國師。值師睡次。見侍者耽源。

蹤跡由來久避秦。洞門深鎖古臺春。落花只  為隨流去。  
便有尋芳拾翠人。

[1022a21]  玄沙問鏡清。不見一法。是大過患。

雪老門高兒女盛。又能情重貴天倫。把家幹  蠱雖相似。  
也有貪盃落草人。

[1022a24]  玄沙訪太原孚上座。適值在水樓上打水。  沙云。相看。孚云。已相見了。沙云。甚麼劫  中曾相見。孚云。莫瞌睡。沙白雪峯云。已勘
破了。峯云。作麼生勘破。沙舉前話。峯云。  汝著賊了也。

象王象子儘相隨。岸上人看蹄蹈蹄。香草細  飡知飽足。  
歸來不待日頭低。

[1022b02]  巖。頭示眾。大凡唱教。須從無欲中。流出三  句。只是理論。咬去咬住。欲去不去。欲住不  住。或時一向不去。或時一向不住。

三文買箇撈波子。摝蜆撈鰕得幾年。逆順短  長休要說。  
誰家屋裏竈無煙。

[1022b07]  巖。頭因沙汰。在甘贄家過夏。補衣次。贄行  過。頭以針作劄勢。贄遂整衣欲謝。妻問云。  作甚麼。贄云。說不得。妻云。也要大家知。
贄舉前話。妻云。此去三十年後。須知一回  飲水一回噎。女子聞云。誰知盡大地人性  命。被奯上座針鋒上劄將去也。

夜半三更來討火。我罵爾兮爾罵我。相喚相  呼歸未歸。  
也有無衣草裏坐。

[1022b15]  石頭因。藥山問。三乘十二分教。某甲粗  知。

一重山了一重雲。行盡天涯轉苦辛。驀劄歸  來屋裏坐。  
落花啼鳥一般春。

[1022b19]  溈山云。老僧百年後。山前檀家。作一頭水  牯牛。

百年猶恐沒人知。名字仍將左脇題。入水入  泥難放牧。  
仰山只得半邊騎。

[1022b23]  溈山問仰山。甚處來。仰云。田中來。

一日須來三五度。有時歡喜有時嗔。改頭換  面休疑著。  
元是尖簷帽下人。

[1022b26]  鼓山晏國師示眾。鼓山門下。不得咳嗽。

遼空一箭九重城。雪老門風儘有聲。見說禁  班宣號令。  
耶邊渾不許人行。

[1022b29]  法華舉和尚訪琅瑘。

青郊鳴錦雉。綠水漾金鱗。安得郢中客。共歌  臺上春。

[1022c03]  興化因。僧問。四方八面來時如何。化云。打  中間底。

塞北煙塵終載靜。江南花木四時榮。不須特  地分彊界。  
萬里山河似掌平。

[1022c07]  洞山。聰和尚。甞自負柴上山。路逢一僧。問。  山上有柴。何故將去。山放柴於地云。會麼。  僧云。不會。山云。我要燒。

此行莫擬幾時回。此去應須到五臺。若過曼  殊放光處。  
殷勤為我記歸來。

[1022c12]  雲門示眾。析半裂三。針箇鼻孔在甚麼處。  為我一一拈出來看。自代云。上中下。

昔年曾扣睦州關。負義忘恩當等閑。見說吳  音俱變盡。  
語言渾似廣南蠻。

[1022c16]  雲門云。平地上死人無數。

聲如鳴玉靜邊聞。誰信幽人不見君。花到海  棠將寂寞。  
繡衣猶把麝香熏。

[1022c19]  洞山冬夜喫菓子。

拄天拄地黑如漆。不分晝夜是何物。拈來拋  向屎坑中。  
火裏紅蓮香拂拂。

[1022c22]  保福展和尚因。僧問。雪峯平生有何言句。  得似羚羊挂角時。云。我不可作雪峯弟子  不得。

生平未審何言句。得似羚羊挂角時。拊擊自  然皆率舞。  
不須羌管隔雲吹。

[1022c27]  大隋真和尚因。僧辭。隋問。甚處去。僧云。  峨眉禮普賢去。隋竪起拂子云。文殊普賢  總在者裏。僧畫一圓相。拋向背後。隋云。侍
者將一貼茶。與者僧去。

瀰漫萬樹梨花雨。凍玉隄邊水欲流。頃刻陽  烏昇太白。  
那時渾不見蹤由。

[1023a04]  法雲杲和尚示眾。老僧熈寧三年文帳。在  鳳翔府供申。是年華山崩陷了八十里人  家。汝輩後生茄子瓠子。那裏知得。

隔水何人歌竹枝。動人情思極幽微。夜深轉  入單于調。  
月朗風高聽者稀。

[1023a09]  龍濟示眾。具足凡夫法。凡夫不知。具足聖  人法。聖人不會。

融峯強萬丈。未話足先酸。若不緣雲去。那知  星斗寒。

[1023a13]  芭蕉示眾。爾有主丈子。我與爾主丈子。

爾有更須當面與。渠無背手奪將來。驀然夜  半化龍去。  
黑雨鳥風裂地雷。

[1023a16]  廣德周和尚因。僧問。承教有言。阿逸多不  斷煩惱。不修禪定。佛記此人成佛無疑。此  理如何。德云。鹽又盡。炭又無。僧云。鹽盡
炭無時如何。德云。愁人莫向愁人說。說向  愁人愁殺人。

收放隨時雖有準。出門入戶恐難論。長安路  子君須到。  
莫向深村草裏蹲。

[1023a23]  資福示眾。隔江見資福剎竿便回。

望見剎竿回首去。脚跟三十謾輕酬。人言閬  苑花千樹。  
不直僊家十二樓。

[1023a26]  魯祖凡見僧來參。便面壁而坐。

泉石膏肓不可醫。曉鐘吟到夕陽時。天然句  子終難得。  
幾向風前暗皺眉。

[1023a29]  修山主悟空法眼。行脚到地藏院。避雨向  火道話。地藏入來附火。乃問。山河大地。與  上座自己。是同是別。修云。不別。藏竪起兩
指而去。

火爐頭話幾多般。自己同時作麼觀。直下起  來呈兩指。  
山河大地黑漫漫。

[1023b06]  翠巖。夏末示眾。一夏與兄弟。東說西話。

發言先要心無媿。遣事應須理處長。莫學里  閈無信者。  
從朝至暮錯商量。

[1023b09]  雪竇住翠峯。時有數僧到。竇云。新到那。僧  云。是。竇云。參堂去。僧纔行。竇復喚云。來  來。僧回首。竇云。洞庭難得師僧到。與爾一
椀茶喫。

入門句子已先酬。喚去呼來第二頭。到此不  知茶味者。  
紛紛空買洞庭舟。

[1023b15]  汾陽示眾。識得主丈子。行脚事畢。

評漫學屠龍。人言枉費工。自非親到者。難  與論窮通。

[1023b18]  慈明因。泉大道來參。明云。片雲橫谷口。

一文一武偶相逢。說盡英雄各不同。俱往長  安朝聖主。  
姓名終是達天聰。

[1023b21]  黃龍室中云。鐘樓上念讚。

樓上讚聲資菜色。驀然突出老菸菟。迢迢古  路無遮障。  
雙眼如鈴誰敢逾。

[1023b24]  楊岐為慈明忌日設齋。

一棚傀儡木雕成。半是神形半鬼形。歌鼓歇  時天未曉。  
尚餘寒月挂疎櫺。

[1023b27]  白雲端和尚云。此事如萬仞崖頭相似。總  知道。放著手便撲到底。只是捨命不得。法  華今日。不動一毫頭。教諸人到底去也。擲  下主丈。

擬從險處放身時。那箇商量不皺眉。不動毫  芒親到底。  
眼睛皮綻蓋須彌。

[1023c04]  保寧勇和尚示眾。釋迦老子。四十九年說  法。不曾道著一字。優波毱多。丈室盈籌。不  曾度得一人。達磨不居少室。六祖不住曹
溪。誰是後昆。誰為先覺。

煙暖土膏民氣動。一犁新雨破春耕。郊原眇  眇青無際。  
野草閑花次第生。

[1023c10]  五祖演和尚因。僧問。如何臨際下事。祖云。  五逆人聞雷。

五逆聞雷慊慊然。尋常爭敢與人宣。自從六  十輕酬後。  
濟北驢名不浪傳。

[1023c14]  五祖因。僧問。如何是佛。祖云。口是禍門。

坑坑坎坎。嶮嶮巇巇。一言易出。駟馬難追。

[1023c16]  佛眼示眾。千說萬說。不若親面一見。縱不  說亦自分明。王子寶刀喻。眾盲摸象喻。禪  學中隔江招手事。望州亭相見事。深山。巖
崖處事。此皆親面而見之。不在說也。

寧辨人間是與非。生來淈  [泳-永+盾]  眼如眉。不因說  著當年事。  
萬古千秋那得知。

[1023c22]  虎丘隆禪師。參死心。心問爾是甚麼僧。丘  云。行脚僧。心云。爾是何處村僧。行甚驢脚  馬脚。丘云。廣南蠻道甚麼。何不高聲道。心
云。却有些衲僧氣息。遂留過夏。

客裏謾牢落。天涯多故人。好懷無處寫。舊話  得重論。  
殘雪未消石。梅英先破春。徘徊殊有  約。  
來此續芳塵。

[1023c29]  大慧室中云。喚作竹篦則觸。

野犴鳴。獅子吼。喪盡生涯。不容開口。

[1024a02]  應庵云。道不得底句。不在天台。定在南  嶽。

耆婆去後無消息。病者憧憧日扣門。百草自  知無識者。  
叢叢垂泣在籬根。

[1024a06]  密庵破沙盆。

直甚破沙盆。掀翻海嶽昏。頂門真箇瞎。千古  累兒孫。

[1024a09]  松源師祖。臨示寂垂語。大力量人。因甚擡  脚不起。

力難擡處為君言。神駿何勞更著鞭。一躍洞  天三十六。  
到時凡骨也成僊。

[1024a13]  開口不在舌頭上。

含糊一世無分曉。開口何甞在舌頭。萬古業  風吹不盡。  
又隨月色過羅浮。

[1024a16]  明眼衲僧。因甚脚跟下。紅絲線不斷。

脚跟不斷紅絲線。掉臂乾坤自在行。塞  壑  填  溝無處著。  
歸來依舊兩眉橫。

[1024a19]  楊雄著大玄。乃云。世不我知。當有子雲復  生。此亦無媿之詞也。蒙釋氏之子。大聖之  所覆。每慨念其慧命幾若懸絲。食息茫負。
遂愨志力究。久而乃得。逮巡禮諸祖遍歷  湖湘。對境思人。輒取其機緣精奧者。間為  頌之。自秀溪復鄮嶺。僅四十餘則。辛丑夏。
謝事芝峯。分簷霞谷。谷深緣絕。復取佛祖  已下。皆唐公卿宿衲機契者。萃成一百則。  初不以儒釋道優劣之。求其正而已。其間
或凝或流。或隆或殺。不可以事拘。不可以  理遣。儻其中之人。一見而皦如也。豈敢竊  其賞識。相與擊節。直欲報佛祖萬分之  一。是吾願也。淳祐二  禩
壬。寅月。正初吉。智  愚謹書。

虛堂和尚語錄卷第五

* * *

【經文資訊】大正藏第 47 冊 No. 2000 虛堂和尚語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
