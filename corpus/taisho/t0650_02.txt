諸法無行經卷下


姚秦龜茲三藏鳩摩羅什譯

[0756b18]  爾時文殊師利法王子白佛言：「世尊！我亦樂  說不動相。」

[0756b19]  佛言：「汝樂說者便可說之。」

[0756b19]  文殊  師利言：「世尊！一切眾生皆得菩提，是名不  動相。」

[0756b21]  「文殊師利！云何是事名不動相？」

[0756b21]  「世尊！  一切法無向無得，一切眾生皆入菩提性中，  是故說一切眾生皆得菩提。又是菩提非是  得相。何以故？眾生性即是菩提故，是故一
切眾生皆得菩提名不動相。世尊！一切眾生  皆成就一切智慧，名不動相。」

[0756b26]  「文殊師利！云  何是事名不動相？」

[0756b27]  「世尊！一切眾生無性，無  性故入如來平等中，從本已來是一切智慧  性性同故，名不動相。世尊！一切眾生皆是  道場，是不動相。」

[0756c01]  「文殊師利！云何是事名不  動相？」

[0756c02]  「世尊！道場者有何義？」

[0756c02]  「文殊師利！一切  法寂滅相，無生相、無所有相、不可取相，是名  道場義。」

[0756c04]  「世尊！一切眾生不入此道場耶？」

[0756c04]  佛  言：「如是，如是！」

[0756c05]  「是故世尊！一切眾生皆是道  場，名不動相。世尊！一切眾生皆得無生法忍，  名不動相。」

[0756c08]  「文殊師利！云何是事名不動相？」

[0756c08]  「世尊！一切  眾生，無盡無生無滅、性離無性，入平等忍故，  是故一切眾生皆得無生法忍，名不動相。世
尊！一切眾生皆得無礙辯才，名為不動相。」

[0756c12]  「云何是事名不動相？」

[0756c12]  「世尊！一切眾生諸所  有樂說，於十方界索不可得。所以者何？皆  入無礙辯才平等法中故。世尊！諸所樂說，自
性皆離，無決定故、無所有故，是故一切眾  生皆得無礙辯才，名不動相。世尊！一切眾生  皆得陀羅尼，名不動相。」

[0756c17]  「文殊師利！云何是  事名不動相？」

[0756c18]  「世尊！一切眾生以眾生相能  持色聲香味觸法，以虛誑不實憶想分別取  相故，是故一切眾生皆得陀羅尼，名不動相。
世尊！一切眾生皆得慈心，名不動相。」

[0756c21]  「文殊  師利！云何是事名不動相？」

[0756c22]  「世尊！一切眾生  無眾生性，從本已來無瞋無慈，得瞋慈平等  無分別故，是故一切眾生皆得慈心，名不動
相。世尊！一切眾生皆成就大悲，名不動相。」

[0756c26]  「文殊師利！云何是事名不動相。」

[0756c26]  「世尊！一切  眾生無起無作相，皆入如來平等法中，不出  大悲之性，以惱悲無分別故，是故一切眾生  皆成就大悲，名不動相。
世尊！一切眾生皆得三昧，名不動相。」

[0757a01]  「文殊  師利！云何是事名不動相？」

[0757a02]  「世尊！一切眾生  性常定，離諸緣故。若眾生從緣生知，於緣中  生知，不名為知。所以者何？諸知念念無常
畢竟空故，是故一切眾生皆成就三昧，名不  動相。世尊！一切諸佛皆成就貪欲，名不  動相。」

[0757a07]  「文殊師利！云何是事名不動相。」

[0757a07]  「世尊！  一切諸佛皆入貪欲平等法中故，遠離諍訟  通達貪欲性故。世尊！貪欲即是菩提。何以  故？知貪欲實性說名菩提，是故一切諸佛皆
成就貪欲，名不動相。世尊！一切諸佛皆成就  瞋恚，名不動相。」

[0757a12]  「文殊師利！云何是事名不  動相？」

[0757a13]  「世尊！一切諸佛皆說有為法過罪者，  安住瞋恚平等性中，通達瞋恚性故，是名  一切諸佛皆成就瞋恚，名不動相。世尊！一切
諸佛皆成就愚癡，名不動相。」

[0757a16]  「文殊師利！云  何是事名不動相？」

[0757a17]  「世尊！一切諸佛能度一切  貪著名字眾生，安住愚癡平等性中，通達愚  癡性故，是名一切諸佛成就愚癡，名不動相。
世尊！一切諸佛皆成就身見，名不動相。」

[0757a20]  「文  殊師利！云何是事名不動相？」

[0757a21]  「世尊！一切諸  佛安住身見性中，於一切法中不退不畏不  動畢竟安住，以不住法故，通達知身見無生
無起無性故，是故一切諸佛皆成就身見，名  不動相。世尊！一切諸佛皆是邪見，名不動  相。」

[0757a26]  「文殊師利！云何是事名不動相？」

[0757a26]  「世尊！一  切諸佛、一切有為法，是邪虛誑不實者，通  達邪見性平等故，是故一切諸佛皆是邪見，
名不動相。世尊！一切諸佛住四顛倒、五蓋、五  欲、三毒，得阿耨多羅三藐三菩提，名不動  相。」

[0757b02]  「文殊師利！云何是事名不動相？」

[0757b02]  「世尊！住處  性即是非住處。」

[0757b03]  「文殊師利！非住處有何義？」

[0757b03]  「世  尊！非住處者，退動還相，即是一切凡夫人；  一切諸佛，安住是貪欲、瞋恚、愚癡、四顛倒、五蓋、
五欲平等中。是諸佛安住貪欲性故，得阿耨  多羅三藐三菩提，安住瞋恚愚癡四顛倒五  蓋五欲性故，得阿耨多羅三藐三菩提，是故
一切諸佛住四顛倒五蓋五欲三毒中，得阿  耨多羅三藐三菩提，名不動相。」

[0757b11]  爾時佛告文殊師利法王子：「若有人問汝：『斷  一切不善法、成就一切善法，名為如來。』汝  云何答？」

[0757b13]  文殊師利言：「世尊！若有人問我，斷  一切不善法、成就一切善法名為如來者，我  當如是答：『善男子！汝先當親近善知識修
集善道，於法無所合無所散，勿取勿捨，莫  緣莫求，勿舉勿下，莫求莫覓勿願，勿分  別諸法是上是中是下，然後當知，不可思議
行處、無行處、斷行處、佛所行處。』」

[0757b20]  佛告文殊師利：「汝如是答者，為答何義？」

[0757b20]  文殊  師利言：「世尊！我如是答者名為無所答。世  尊！如佛坐於道場，頗見法有所生滅不？」

[0757b22]  佛  言：「不也。」

[0757b23]  「世尊！若法無生無滅，是法可得說  斷一切不善法、成就一切善法不？」

[0757b24]  佛言：「不也。」

[0757b25]  「世尊！若法不生不滅，不斷一切不善法、不  成一切善法，是何所見、何所斷、何所證、何  所修、何所得？」

[0757b27]  說是語時，虛空中萬天子，以天  青黃赤白蓮華散佛及文殊師利上，皆下禮  佛及文殊師利足，而作是言：「世尊！文殊師
利名為無礙尸利，文殊師利名為不二尸利、  名為無餘尸利、名為無所有尸利、名為如尸  利、法性尸利、實際尸利、第一尸利、上尸利、無  上尸利。」

[0757c04]  文殊師利語諸天子言：「止止。諸天子！  汝等勿取相分別，我不見諸法是上是中是  下，不如汝說。」

[0757c06]  文殊師利言：「我者我是貪  欲尸利、瞋恚尸利、愚癡尸利，是故我名文殊  師利。諸天子！我不出貪欲瞋恚愚癡，凡夫
人分別諸法求過出至到，諸菩薩於法無過  無出無至無到。」

[0757c10]  諸天子言：「菩薩不到十地，不  至佛法耶？」

[0757c11]  文殊師利言：「於諸天子意云何？  幻人能到十地、至佛法不？」

[0757c12]  諸天子言：「幻化  人尚無住處，何況從此住地至於餘地。」

[0757c13]  文殊  師利言：「諸天子！一切法如幻，無去無來無過  無出無至無到。」

[0757c15]  諸天子言：「汝不當得阿耨  多羅三藐三菩提耶？」

[0757c16]  文殊師利言：「諸天子！  於意云何？凡夫貪欲覆心，能坐道場得一切  智不？」

[0757c18]  諸天子言：「不也。」諸天子言：「文殊師利！  汝今貪欲覆心是凡夫耶？」

[0757c19]  文殊師利言：「如是  如是！我是凡夫，從貪欲起、從瞋恚起、從愚  癡起，我是外道、是邪行人。」

[0757c21]  諸天子言：「以何  故自言：『我是凡夫，從貪欲起、瞋恚起、愚癡起？』」  文殊師利言：「是貪欲瞋恚愚癡性，十方求之
不可得，我以不住法住是性中故，說我是  凡夫三毒所覆。」

[0757c25]  「文殊師利！汝云何名外道？」

[0757c26]  文殊師利言：「我終不到外道，諸道性不可得  故，我於一切道為外。」

[0757c27]  諸天子言：「汝云何是  邪行人？」

[0757c28]  文殊師利言：「我已知一切法皆是邪  虛妄不實，是故我是邪行人。」

[0757c29]  說是法時萬天  子得聞是語，皆得無生法忍，各作是言：「是諸  眾生皆得大利，得聞真正金剛語句，何況聞
已信解、受持讀誦、為人解說、如說修行，當得  無礙辯才，一切法中得真慧照明，巧說諸法  一相一門，能示眾生一切諸法皆是佛法。」

[0758a06]  爾時華戲慧菩薩白佛言：「世尊！願說入音聲  慧法門，令當來菩薩聞如是法不驚不怖，亦  知一切音聲究竟之性不疑不悔，於諸音聲
無所障礙。」

[0758a09]  佛言：「止止。用問是事為？是入音  聲慧法門，不應於新發意菩薩前說。所以者  何？新發意者不能解、不能知、不能思。若菩薩
摩訶薩入是音聲慧法門者，假使有人於恒  河沙劫惡口罵詈誹謗毀呰，是人不生恚恨。  若人於恒河沙劫以一切樂具供養，不生愛
心。譬如漏盡阿羅漢，一切愛處不生愛心，一  切瞋處不生瞋心。善男子！是音聲慧法門菩  薩，於利衰毀譽稱譏苦樂等八法已過，心不  傾動，譬如須彌山王。」

[0758a19]  爾時華戲慧菩薩復白佛言：「願必為說入音  聲慧法門，當來菩薩得聞是法門，當自知過  咎亦教餘人。」

[0758a21]  爾時佛告華戲慧菩薩：「善男子！  汝今諦聽，善思念之，當為汝說。」

[0758a22]  「唯然。世尊！」

[0758a23]  佛告華戲慧菩薩：「若菩薩聞貪欲音聲生過  罪想，聞離貪欲音聲生利益想，即是不學佛  法。若聞瞋恚音聲生過罪想，聞離瞋恚音聲
生利益想；若聞愚癡音聲生過罪想，於  離愚癡音聲生利益想，則是不學佛法。若  於少欲音聲生喜想，於多欲音聲生礙想，即
是不行音聲法門。於知足音聲生喜想，於不  知足音聲生礙想，則是不行音聲法門。若  於細行音聲生喜想，於麁行音聲生礙想，則
是不行音聲法門。若於樂靜音聲則喜，於憒  閙音聲則礙，則是不學佛法。若於忍辱音  聲生利想，於瞋恚音聲生礙想，則是不學
佛法。若於精進音聲生利想，於懈怠音聲生  礙想，則是不學佛法。於禪定音聲生利想，  於散亂音聲生礙想，則是不學佛法。於智
慧音聲生利想，於愚癡音聲生礙想，則是  不學佛法。若於近道音聲則喜，於遠道音  聲則礙，則是不學音聲法門。於生死見  過咎，於涅槃見利益，則是不入音聲法門。
於彼岸則喜，於此岸則礙，則是不學音聲  法門。於聚落音聲生礙想，於空閑音聲生喜  想，則是不學音聲法門。若於獨行音聲生
喜想，於眾行音聲生礙想，則是不學音聲  法門。於比丘所行音聲生喜想，於白衣所行  音聲生礙想，則是不學音聲法門。於有威
儀則喜，於無威儀則礙，則是不學佛法。  於清淨行則喜，於不清淨行則礙，則是不  學佛法。於一行則喜，於雜行則礙，則是
不學佛法。於離欲行則喜，於婬慾行則礙，  則是不學佛法。於離瞋想則喜，於瞋想  則礙，則是不學佛法。於離癡想則喜，於  癡想則礙，則是不學佛法。於空則喜，於
有則礙，則是不學佛法。於無相則喜，於  有相則礙，則是不學佛法。於無作則喜，於  有作則礙，則是不學佛法。於菩薩行則喜，
於聲聞辟支佛行則礙，則是不學佛法。若  說菩薩過咎，則遠阿耨多羅三藐三菩提，亦  受業障罪。若說菩薩威儀過罪，則遠阿耨多
羅三藐三菩提，若菩薩於他菩薩生下想，  於己生勝想則為自傷，亦受業障罪。若菩薩  欲教餘菩薩，當生佛想然後教之。菩薩若欲
不捨阿耨多羅三藐三菩提，不應生心輕恚  餘菩薩。善男子！無有滅失功德，如輕恚餘  菩薩者，是故菩薩多欲守護功德善根，亦
於一切法中得無障礙慧，當晝夜各三時禮  一切求佛道菩薩。」

[0758c11]  爾時文殊師利法王子白佛言：「世尊！如我知  佛所說義，貪欲音聲佛音聲等無有異，瞋恚  音聲佛音聲等、愚癡音聲佛音聲等、外道音
聲佛音聲等、少欲音聲多欲音聲等、知足音  聲不知足音聲等、細音聲麁音聲等、樂獨音  聲樂眾音聲等、此岸音聲彼岸音聲等、遠音
聲近音聲等、生死音聲涅槃音聲等、聚落音  聲空閑音聲等、布施音聲慳音聲等、持戒  音聲毀戒音聲等、忍辱音聲瞋恚音聲等、精
進音聲懈怠音聲等、禪定音聲亂意音聲  等、智慧音聲愚癡音聲等。」

[0758c22]  爾時華戲慧菩薩問文殊師利法王子：「以何  因緣故皆等？」

[0758c23]  文殊師利言：「天子！於意云何？  貪欲音聲何者為是？」

[0758c24]  天子言：「貪欲聲空如  響。」

[0758c25]  文殊師利言：「汝知佛音聲亦復云何？」

[0758c25]  天  子言：「不出於空，亦如響法。」

[0758c26]  文殊師利言：「以  是因緣故，我說二聲皆是平等。」

[0758c28]  爾時佛告文殊師利：「汝先世住初發意地，未  入如是諸法相時，為起何障礙罪？汝今說之。  當來世假名菩薩聞汝所說障礙之罪，當自
守護。」

[0759a02]  文殊師利白佛言：「唯然世尊！我當自說  障礙之罪，惟聞之者當有憂怖，然其能滅  業障之罪，亦於一切法中得無礙慧。世尊！過
去無量無邊不可思議阿僧祇劫，爾時有佛  號師子吼鼓音王如來、應供、正遍知、明行足、善  逝、世間解、無上士、調御丈夫、天人師、佛、世尊！
其佛壽命十萬億那由他歲，以三乘法而度  眾生。國名千光明，其國樹木皆七寶成，其樹  皆出如是法音，所謂空音、無相音、無作音、無
生音、無所有音、無取相音，以是諸法之音令  眾生得道。其師子吼鼓音王佛初會說法，九  十九億聲聞弟子皆得阿羅漢，諸漏已盡捨
諸重擔，逮得己利盡諸有結，以正智得解脫。  菩薩眾亦九十九億，皆得無生法忍，能善入  種種法門，親近供養若干百千萬億諸佛，亦
為若干百千萬億諸佛之所稱歎，能度若干  百千萬億無量眾生，能生無量陀羅尼門，能  起無量百千萬億三昧門；及餘新發菩薩意
者不可稱數。其佛國土無量莊嚴，說不可盡。  彼佛住世教化已訖，入無餘涅槃。滅度之後  法住六萬歲，諸樹法音皆不復出。

[0759a23]  「爾時有菩薩比丘名曰喜根，時為法師，質直  端正，不壞威儀不捨世法。爾時眾生普皆利  根樂聞深論。其喜根法師於眾人前，不稱讚
少欲知足細行獨處，但教眾人諸法實相，所  謂一切法性即貪欲之性，貪欲性即是諸法  性，瞋恚性即是諸法性，愚癡性即是諸法性。
其喜根法師以是方便教化眾生，眾生所行  皆是一相各不相是非，所行之道心無瞋  癡，以無瞋礙因緣故疾得法忍，於佛法中決  定不壞。

[0759b03]  「世尊！  爾時復有比丘法師行菩薩道，名曰勝意。其  勝意比丘護持禁戒，得四禪、四無色定，行十
二頭陀。世尊！是勝意比丘有諸弟子，其心  輕動樂見他過。世尊！後於一時，勝意菩薩入  聚落乞食，誤到喜根弟子家，見舍主居士
子，即到其所敷座而坐，為居士子稱讚少欲  知足細行，說無利語過，讚歎遠眾樂獨行者，  又於居士子前說喜根法師過失：『是比丘不
實，以邪見道教化眾生，是雜行者，說婬欲無  障礙、瞋恚無障礙、愚癡無障礙，一切諸法皆  無障礙。』是居士子利根得無生法忍，即語勝
意比丘大德：『汝知貪欲為是何法？』勝意言：  『居士！我知貪欲是煩惱。』居士子言：『大德！是  煩惱為在內、在外耶？』勝意言：『不在內不在
外。』『大德！若貪欲不在內不在外，不在東西  南北四維上下十方者，即是無生；若無生者，  云何言若垢若淨？』

[0759b21]  「爾時勝意比丘瞋恚不喜，從座起去作如是  言：『是喜根比丘以妄語法多惑眾人。』是人  以不學入音聲法門故，聞佛音聲則喜，聞外
道音聲則瞋；於梵行音聲則喜，於非梵行音  聲則瞋。以不學入音聲法門故，於淨音聲則  喜，於垢音聲則瞋。以不學入音聲法門故，於
聖道音聲則喜，於凡夫音聲則礙。以不學入  音聲法門故，於樂音聲則喜，於苦音聲則礙。  以不學入音聲法門故，於出家音聲則喜，於
在家音聲則礙。以不學入音聲法門故，於出  世間音聲則喜，於世間音聲則礙。以不學入  音聲法門故，於布施則生利想，於慳則生礙
想。以不學佛法故。於持戒則生利想，於毀  戒則生礙想。以不學佛法故。是時勝意比  丘，出其舍已還到所止，眾僧中見喜根菩
薩，語眾人言：『是比丘多以虛妄邪見教化眾  生，所謂婬欲非障礙、瞋恚非障礙、愚癡非障  礙，一切法非障礙。』

[0759c09]  「爾時喜根菩薩作是念：『是  比丘今者必當起於障礙罪業，我今當為說  如是深法，乃至令作修助菩提道法因緣。』爾
時喜根菩薩於眾僧前，說是諸偈：

「『貪欲是涅槃，　　恚癡亦如是，  
如此三事中，　　有無量佛道。  
若有人分別，　　貪欲瞋恚癡，  
是人去佛遠，　　譬如天與地。  
菩提與貪欲，　　是一而非二，  
皆入一法門，　　平等無有異。  
凡夫聞怖畏，　　去佛道甚遠，  
貪欲不生滅，　　不能令心惱。  
若人有我心，　　及有得見者，  
是人為貪欲，　　將入於地獄。  
貪欲之實性，　　即是佛法性，  
佛法之實性，　　亦是貪欲性，  
是二法一相，　　所謂是無相，  
若能如是知，　　則為世間導。  
若有人分別，　　是持戒毀戒，  
以持戒狂故，　　輕蔑於他人，  
是人無菩提，　　亦無有佛法，  
但自安住立，　　有所得見中。  
若住空閑處，　　自貴而賤人，  
尚不得生天，　　何況於菩提？  
皆由著空閑，　　住於邪見故，  
邪見與菩提，　　皆等無有異。  
但以名字數，　　語言故別異，  
若人通達此，　　則為近菩提。  
分別煩惱垢，　　即是著淨見，  
無菩提佛法，　　住有得見中。  
若貪著佛法，　　是則遠佛法，  
貪無礙法故，　　則還受苦惱。  
若人無分別，　　貪欲瞋恚癡，  
入三毒性故，　　則為見菩提，  
是人近佛道，　　疾得無生忍。  
若見有為法，　　與無為法異，  
是人終不得，　　脫於有為法，  
若知二性同，　　必為人中尊。  
佛不見菩提，　　亦不見佛法，  
不著諸法故，　　降魔成佛道。  
若欲度眾生，　　勿分別其性，  
一切諸眾生，　　皆同於涅槃，  
若能如是見，　　是則得成佛。  
其心不閑寂，　　而現閑靜相，  
是於天人中，　　則為是大賊，  
是人無菩提，　　亦無有佛法。  
若作如是願，　　我當得作佛，  
如是之凡夫，　　無明力所牽。  
佛法湛清淨，　　其喻如虛空，  
此中無可取，　　亦無有可捨。  
佛不得佛道，　　亦不度眾生，  
凡夫強分別，　　作佛度眾生，  
是人於佛法，　　則為甚大遠。  
若見眾生苦，　　則是受苦者，  
眾生無眾生，　　而說有眾生，  
住眾生相中，　　則無有菩提。  
若人見眾生，　　是畢竟解脫，  
無有婬恚癡，　　知是為世將。  
若人見眾生，　　不見非眾生，  
不得佛法實，　　佛同眾生性，  
若能如是知，　　則為世間將。  
若人欲成佛，　　莫壞貪欲性，  
貪欲性即是，　　諸佛之功德。  
若人欲發心，　　隨順菩提道，  
莫自有分別，　　心異於菩提，  
發心即菩提，　　知是為世將。  
若說外道惡，　　稱佛世中尊，  
是二說非異，　　知是為世將。  
若人求菩提，　　是人無菩提，  
若見菩提相，　　是則遠菩提。  
菩提非菩提，　　佛以及非佛，  
若知是一相，　　是為世間導。  
若人作是念，　　我當度眾生，  
即著眾生相，　　是人無菩提，  
亦無有佛法，　　住於有見中。  
貪欲無內外，　　亦不在諸方，  
分別是空法，　　凡夫為所燒，  
如幻如焰響，　　如夢石女兒，  
諸煩惱如是，　　決定不可得。  
不知是空故，　　凡夫為狂惑，  
若求煩惱性，　　煩惱即是道。  
若有人分別，　　是道是非道，  
是人終不得，　　無分別菩提。  
凡夫畏佛法，　　去佛法甚遠，  
若不疑空法，　　是人得菩提。  
一切有為法，　　即是無為法，  
是數不可得，　　無數故無為。  
若以菩提心，　　自高無所畏，  
自念當作佛，　　是人無菩提，  
亦無有佛法，　　離菩提寶印。  
若有但誦經，　　憶想作分別，  
不深思義趣，　　但為貪名利，  
自念當作佛，　　必成無有疑，  
唯貪於名利，　　讀經住閑靜，  
分別少欲行，　　還為貪心牽。  
若欲捨遠貪，　　不得遠於貪，  
若達貪實法，　　是人能離貪。  
不得法實際，　　雖長夜持戒，  
得諸無礙禪，　　不入佛法味。  
知法無有性，　　不壞一切法，  
不言戒非戒，　　得脫有見中。  
以無持戒性，　　知於持戒法，  
如是知戒相，　　終不毀於戒。  
諸佛之法王，　　法藏叵思議，  
無量方便力，　　引導諸眾生，  
以一相法門，　　令入寂滅道。  
凡夫聞佛說，　　無我無有法，  
一相自性空，　　不信墮深坑。  
雖白衣受欲，　　聞是法不畏，  
勝於頭陀者，　　住在有見中。  
現在十方佛，　　利益諸世間，  
知法如虛空，　　皆以得菩提。  
若有無智者，　　樂於分別法，  
聞是實法者，　　則生疑怖畏，  
是人無量劫，　　備受諸苦分。』

[0761a08]  「說是諸偈法時，三萬諸天子得無生法忍，萬  八千人漏盡解脫。即時地裂，勝意比丘墮大  地獄。以是業障罪因緣故，百千億那由他
劫，於大地獄受諸苦毒；從地獄出，七十四  萬世常被誹謗，若干百千劫乃至不聞佛之  名字；自是已後還得值佛，出家學道而無志
樂，於六十三萬世常反道入俗；亦以業障  餘罪故，於若干百千世諸根闇鈍。世尊！爾時  喜根法師，於今東方過十萬億佛土，有國名
寶莊嚴，於中得阿耨多羅三藐三菩提，號勝  曰光明威德王如來、應供、正遍知，於今現  在。其勝意比丘，今我身是。世尊！我未入如
是法相門時，受如是苦分別苦顛倒苦，是故  若發菩提心者、若發小乘心者，不欲起如  是業障罪、不欲受如是苦惱者，不應拒逆  佛法，無有處所可生瞋礙。」

[0761a23]  佛告文殊師利：「汝  聞是諸偈得何等利？」

[0761a24]  「世尊！我畢是業障罪已，  聞是偈因緣故，在所生處利根智慧，得深法  忍、得決定忍，巧說深法。」

[0761a26]  「文殊師利！為誰力故  能憶如是無量阿僧祇劫罪業因緣？」

[0761a27]  「世尊！諸  菩薩有所念、有所說、有所思惟，皆是佛之神  力。所以者何？一切諸法皆從佛出。」

[0761b01]  佛告文殊師利：「若得佛十力，若有聞是經者，  等無有異；若得無生法忍，聞是經者亦等無  異。」

[0761b03]  文殊師利言：「如我知佛所說義，聞此經  者得無量不可思議功德之利。」

[0761b04]  「文殊師利！如  是如是！聞是經得無量不可思議功德之利，  但佛不廣說。何以故？不修道不精進者，如  是惡人聞說是利則不能信受。」

[0761b07]  爾時文殊師  利法王子及彌勒菩薩白佛言：「世尊！護念  是經於未來世後五百歲，當令此經普宣流  布皆得受持，魔若魔天不得其便。」

[0761b10]  爾時佛  欲護念是法故左右顧視，即時十方恒河  沙無量國土六種震動，如是則為護念是經，  及十方恒河沙諸佛亦護念是經。說是經時
十方國土中恒河沙等無量眾生得無生法  忍，何況得聲聞無學者，何況住學地者。

[0761b15]  爾時  阿難即從坐起，偏袒右肩白佛言：「世尊！當以  何名此經，云何奉持？」

[0761b17]  佛告阿難：「是經名為  『諸法無行』。」

[0761b18]  說是經已，文殊師利法王子、彌勒  菩薩摩訶薩、師子遊步菩薩摩訶薩、華戲慧  天子等一切菩薩眾，及阿難、天、人、阿修羅等，
聞佛所說，皆大歡喜。

諸法無行經卷下

* * *

【經文資訊】大正藏第 15 冊 No. 0650 諸法無行經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，曾國豐大德輸入／Gamblers 大德校對，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
