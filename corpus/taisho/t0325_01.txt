佛說決定毗尼經

群錄皆云燉煌三藏譯

[0037b06] 如是我聞：

[0037b06] 一時，佛在舍衛國祇陀林中給孤獨精舍，與大比丘眾千二百五十，菩薩萬人。

[0037b08] 爾時，世尊如龍王視觀察大眾，觀大眾已，告諸菩薩：「仁者！誰能於後惡世，堪忍護持正法，以諸方便成就眾生？」

[0037b10] 爾時，彌勒菩薩即從坐起，偏袒右肩右膝著地，白佛言：「世尊！我能堪忍於後世時，受持如來百千萬億那由他阿僧祇劫所集阿耨多羅三藐三菩提，多所利益無量眾生。」

[0037b14] 師子菩薩白佛言：「世尊！我能堪忍成就眾生。」

[0037b15] 金剛菩薩白佛言：「世尊！我能堪忍憐愍守護諸惡眾生。」

[0037b16] 文殊師利法王子白佛言：「世尊！我能堪忍充足眾生諸所悕望。」

[0037b18] 智勝菩薩白佛言：「世尊！我能堪忍令諸眾生除去無明。」

[0037b19] 法勝菩薩白佛言：「世尊！我能堪忍令諸眾生離諸非法。」

[0037b20] 月勝菩薩白佛言：「世尊！我能堪忍令諸眾生常得遠離非功德法。」

[0037b22] 日勝菩薩白佛言：「世尊！我能堪忍以安樂乘，令諸眾生皆得度脫。」

[0037b23] 無畏菩薩白佛言：「世尊！我能堪忍成就饒益無邊眾生。」

[0037b25] 颰陀婆羅菩薩白佛言：「世尊！我能堪忍說無癡法，令諸眾生皆得聞知成就智慧。」

[0037b27] 無盡意菩薩白佛言：「世尊！我能堪忍興發大願，令無盡眾生皆得成就。」

[0037b28] 月光菩薩言：「我能堪忍令諸眾生常行給事。」

[0037b29] 妙目菩薩言：「我能堪忍與諸眾生安樂根本。」

[0037c01] 觀世音菩薩言：「我能堪忍剛強惡趣諸眾生等為作歸依。」

[0037c03] 得大勢菩薩言：「我能堪忍不度惡趣眾生皆令得度。」

[0037c04] 善數菩薩言：「我能堪忍令諸眾生不調伏者令得調伏。」

[0037c05] 妙意(丹云妙音)菩薩言：「我能堪忍喜樂小法諸眾生等令得度脫。」

[0037c06] 喜樂菩薩言：「我能堪忍卑下弊惡雜穢眾生皆令成就。」

[0037c08] 光積菩薩言：「我能堪忍成就解脫畜生眾生。」

[0037c09] 入無諍菩薩言：「我能堪忍示現正道成就眾生。」

[0037c10] 愛見菩薩言：「我能堪忍安樂利益給施眾生求實智慧。」

[0037c11] 不思議菩薩言：「我能堪忍愍念成就餓鬼眾生。」

[0037c12] 日光菩薩言：「我能堪忍未淳熟眾生能令成熟。」

[0037c13] 毘摩羅鞊菩薩言：「我能堪忍充滿眾生一切所願。」

[0037c14] 大氣力菩薩言：「我能堪忍為諸眾生閉惡道門。」

[0037c16] 斷疑菩薩言：「我能堪忍樂小法眾生令得度脫。」

[0037c17] 住無畏菩薩言：「我能堪忍常以讚歎饒益眾生。」

[0037c18] 吉勝智菩薩言：「我能堪忍隨諸眾生種種所樂而度脫之。」

[0037c19] 住無量菩薩言：「我能堪忍為諸眾生說無為道。」

[0037c20] 住一切法無畏菩薩言：「我能堪忍樂種種乘諸眾生等，隨其所樂而能示現。」

[0037c22] 妙意菩薩言：「我能堪忍常示眾生所喜樂事而成就之。」

[0037c23] 無垢炎菩薩言：「我能堪忍愛念眾生而為守護令得成就。」

[0037c24] 摩尼光菩薩言：「我能堪忍令諸眾生自識宿命。」

[0037c25] 光德菩薩言：「我能堪忍而以正勤拔濟眾生。」

[0037c26] 賢德菩薩言：「我能堪忍究竟斷除眾生苦惱。」

[0037c27] 寶手菩薩言：「我能堪忍以諸珍寶給施眾生令得安樂。」

[0037c29] 最勝意菩薩言：「我能堪忍貧窮眾生令離貧苦。」

[0038a01] 斷諸纏菩薩言：「我能堪忍令諸眾生常得遠離煩惱怖畏。」

[0038a02] 金剛光菩薩言：「我能堪忍為諸眾生示現正道。」

[0038a03] 現德色像菩薩言：「我能堪忍多求眾生隨其所求皆能給足。」

[0038a05] 法出曜菩薩言：「我能堪忍常說清淨諸法之行。」

[0038a06] 金剛體菩薩言：「我能堪忍除諸眾生一切障礙。」

[0038a07] 法益菩薩言：「我能堪忍常以正法度脫眾生。」

[0038a08] 無少有(丹云少為)菩薩言：「我能堪忍為諸眾生滅除諸毒。」

[0038a09] 月上菩薩言：「我能堪忍為諸眾生示現說法。」

[0038a10] 師子意菩薩言：「我能堪忍常以法施饒益眾生。」

[0038a11] 童(丹作童)子光菩薩言：「我能堪忍度卑下處諸眾生等。」

[0038a12] 佛功德菩薩言：「我能堪忍示現正道斷諸惡趣。」

[0038a13] 金剛光菩薩言：「我能堪忍現身色像度脫眾生。」

[0038a14] 德吉勝菩薩言：「我能堪忍令損減眾生為作增益。」

[0038a16] 持勢菩薩言：「我能堪忍閉地獄門。」

[0038a16] 持甘露菩薩言：「我能堪忍令諸眾生得度生死。」

[0038a17] 網明菩薩言：「我能堪忍為諸眾生常現光明滅一切結。」

[0038a20] 爾時，舍利弗聞諸菩薩作如是等成就眾生以自莊嚴，得未曾有，前白佛言：「未曾有也。世尊！是諸菩薩不可思議有大悲心，種種方便堅固精進而自莊嚴，乃至一切眾生不能沮壞、不能籌量、不能及逮、不能摧伏，所有光明不可障蔽。世尊！我常稱讚是諸菩薩未曾有事，所謂有人，故從求索頭、目、耳、鼻、身體手足一切諸物，求索之時無所悋惜，不生悔心。世尊！我常思惟每作是念，或有逼迫是諸菩薩，從其求索若內、若外所有諸物，當知皆是住不思議解脫菩薩。」

[0038b01] 佛告舍利弗：「如是！如是！如汝所言。此諸菩薩所有禪定方便智慧境界之事，非諸凡夫一切聲聞及辟支佛所能思量。

[0038b04] 「又，舍利弗！是諸菩薩雖見諸佛神通變化，而於諸法心不動轉，常滿眾生諸所欲願。

[0038b06] 「又，舍利弗！若有眾生樂居士法，現居士形為成就故。若有眾生樂大威勢，現作諸王有大威力而調伏之。若有眾生志求涅槃，以聲聞乘而度脫之。求辟支佛者現辟支佛形，為度脫故。求大乘道者現作佛身，為建諸佛法故。

[0038b11] 「如是，舍利弗！是諸菩薩種種方便成就眾生，皆悉令得住於佛法。所以者何？舍利弗！若除如來智慧，更無餘乘而得度脫到於涅槃，以是義故名為如來。所以者何？如如來說如如之法，即如覺知此法，名為如來；知諸眾生種種欲樂而悉示現，名為如來；成就一切諸善根本，斷於一切不善根本，名為如來；能示眾生解脫之道，名為如來；能令眾生遠離邪道示現聖道，名為如來；說諸空法顯現空義，名為如來；一切眾生有種種識種種欲樂，隨其所樂示解脫道，名為如來。諸凡夫等妄想疑惑，能使覺知非真實法，諸菩薩等於諸法界不生動轉，如幻眾生皆令解脫，次第當到趣於道場。

[0038b25] 「又，舍利弗！在家菩薩應修二施。云何為二？一者、財施；二者、法施。

[0038b26] 「又，舍利弗！出家菩薩柔和無瞋，應修四施。何等為四？一者、紙；二者、墨；三者、筆；四者、法。如是四施，出家之人所應修行。得無生忍諸菩薩等，當應修習三種布施。何等為三？王位布施、妻子布施、頭目布施，如是三種名為大施名極妙施，得無生忍諸菩薩等，應修如是三種布施。」

[0038c04] 舍利弗白佛言：「世尊！菩薩不應畏欲恚癡？」

[0038c05] 佛告舍利弗：「菩薩有二大犯。何等為二？因於瞋恚愚癡犯戒名為大犯，因欲犯者名為小犯，難得除却。因瞋犯者名為大犯，易可除却；因癡犯者亦名大犯，亦難除却。以何等故，愛為小犯難得除却？愛能增長生死枝條亦為種子，以是義故小而難却。因瞋犯者墮於地獄、畜生、惡道，速疾能為心作障礙，易得除却；因癡犯者墮八大地獄諸大苦處，難可解脫。

[0038c13] 「又，舍利弗！若有菩薩犯於初戒，於十眾前以正直心殷重懺悔，故犯戒者於五眾前，以正直心殷重懺悔；手捉女人眼見惡心，或一人或二人前，以正直心殷重懺悔。

[0038c17] 「若有菩薩成就五無間罪，犯於女人、或犯男子，或故犯、犯塔、犯僧，如是等餘犯，菩薩應當三十五佛邊，所犯重罪晝夜獨處至心懺悔。懺悔法者：歸依佛、歸依法、歸依僧。

[0038c21] 「南無釋迦牟尼佛、南無金剛不壞佛、南無寶光佛、南無龍尊王佛、南無精進軍佛、南無精進喜佛、南無寶火佛、南無寶月光佛、南無現無愚佛、南無寶月佛、南無無垢佛、南無離垢佛、南無勇施佛、南無清淨佛、南無清淨施佛、南無婆留那佛、南無水天佛、南無堅德佛、南無栴檀功德佛、南無無量掬光佛、南無光德佛、南無無憂德佛、南無那羅延佛、南無功德華佛、南無蓮華光遊戲神通佛、南無財功德佛、南無德念佛、南無善名稱功德如來、南無紅炎幢王如來、南無善遊步功德如來、南無鬪戰勝如來、南無善遊步如來、南無周匝莊嚴功德如來、南無寶華遊步如來、南無寶蓮華善住娑羅樹王如來。

[0039a07] 「如是等一切世界，諸佛世尊常住在世，願諸世尊慈哀念我，若我此生、若我前生，從無始生死已來，所作眾罪，若自作、若教他作、見作隨喜。若塔、若僧、若四方僧物，若自取、若教他取、見取隨喜。五無間罪，若自作、若教他作、見作隨喜。十不善道，若自作、若教他作、見作隨喜。所作罪障，或有覆藏、或不覆藏，應墮地獄、餓鬼、畜生諸餘惡道，邊地下賤及彌戾車，如是等處所作罪障、今皆懺悔。諸佛世尊當證知我，當憶念我。

[0039a17] 「復於諸世尊前作如是言：『若我此生、若於餘生，曾行布施或守淨戒，乃至施與畜生一揣之食，或修淨行所有善根，成就眾生所有善根，修行菩提所有善根，及無上智所有善根，一切合集挍計籌量，皆悉迴向阿耨多羅三藐三菩提，如過去、未來、現在諸佛所作迴向，我亦如是迴向。』

「眾罪皆懺悔，　　諸福盡隨喜，
　及請佛功德，　　願成無上智。
　去來現在佛，　　於眾生最勝，
　無量功德海，　　歸依合掌禮。

[0039a28] 「如是，舍利弗！菩薩如是觀此三十五佛如在目前，思惟如來所有功德，應作如是清淨懺悔。菩薩若能淨此罪已，爾時諸佛為其現身，為度眾生亦說種種諸行，成就愚惑諸眾生故。菩薩於諸法界心不動搖，而諸眾生等有種種欲樂，隨其所樂皆能度脫滿其所願。菩薩若入大悲三昧，能示現入地獄、畜生諸餘惡道；菩薩若入大莊嚴三昧，現居士身成就眾生；菩薩若入妙勝三昧，能現轉輪王身成就眾生；菩薩若入晃曜三昧，能現釋梵上妙色身成就眾生；菩薩若入一心三昧，現聲聞形成就眾生；菩薩若入清淨不二三昧，現辟支佛形成就眾生；菩薩若入寂靜三昧，能示佛身成就眾生；菩薩若入諸法自在三昧，隨諸眾生種種欲樂，現種種形而成就之。

[0039b14] 「又彼菩薩或現釋身，或現梵身，或時示現轉輪王身，皆為成就諸眾生故，然此菩薩於諸法界而不動轉。所以者何？雖隨眾生種種欲樂現種種形，而此菩薩不得己身及與眾生，而隨眾生現種種身。

[0039b19] 「又，舍利弗！師子獸王大吼之時，其餘小虫能堪忍不？」

[0039b20] 「不也。世尊！」

[0039b20] 「又如香象其所負重，諸驢騾等能堪忍不？」

[0039b21] 「不也。世尊！」

[0039b21] 「又如釋梵所有威德光明色像，貧窮之人能堪忍不？」

[0039b22] 「不也。世尊！」

[0039b23] 「又，舍利弗！於意云何？如金翅鳥王所有勢力，鷲鴿等鳥能堪忍不？」

[0039b24] 「不也。世尊！」

[0039b24] 「如是，舍利弗！菩薩所有其心勇健善根勢力，所有之罪依出離智，得見諸佛及得三昧，非一切眾生、聲聞、緣覺所有犯罪憂悔之事而能得除。菩薩若能稱彼諸佛所有名號，常於晝夜行三事者，得離犯罪及諸憂悔并得三昧。」

[0039c02] 爾時，優波離從禪定起，詣世尊所。到已，頭面禮足，却坐一面，白佛言：「世尊！向於靜處獨坐思惟，生如是念：『如來說此波羅提木叉清淨之戒，應當善學，為聲聞緣覺菩薩乘故說如是言，寧捨身命不捨於戒。』世尊！若佛在世及涅槃後，云何名為聲聞乘人波羅提木叉？云何名為菩薩乘人波羅提木叉？世尊說我於持律中最為第一，我當云何為他廣說？今從世尊面聞受持逮無所畏，然後能為他人廣說。我於靜處獨坐思惟生如是念：『我今應當詣世尊所，問比尼中決定之義。』今此大眾諸菩薩等，及比丘僧悉皆集會。善哉！世尊！唯願說之。」

[0039c15] 爾時，世尊告優波離：「汝今當知，聲聞乘人有異方便、有異深心持清淨戒；菩薩乘人有異方便、有異深心持清淨戒。所以者何？聲聞乘人有異方便、有異深心；菩薩乘人有異方便、有異深心。優波離！聲聞乘人雖淨持戒，於菩薩乘不名淨戒；菩薩乘人雖淨持戒，於聲聞乘不名淨戒。優波離！云何名為聲聞乘人雖淨持戒，於菩薩乘不名淨戒？優波離！聲聞乘人不應乃至起於一念欲更受身，是則名為聲聞乘人清淨持戒，於菩薩乘最大破戒名不清淨。云何名為菩薩乘人雖淨持戒，於聲聞乘不名淨戒？優波離！菩薩乘人於無量劫，堪忍受身不生厭患，是則名為菩薩乘人清淨持戒，於聲聞乘人最大破戒不名清淨。

[0039c29] 「又，優波離！菩薩乘人持不盡護戒，聲聞乘人持盡護戒；菩薩乘人持開通戒，聲聞乘人持不開通戒；菩薩乘人持深入戒，聲聞乘人持次第戒。優波離！云何名為菩薩乘人持不盡護戒，聲聞乘人持盡護戒？菩薩乘人持戒之時，於諸眾生及與他人應當隨順；聲聞乘人不應隨順。優波離！以是義故，菩薩乘人持不盡護戒，聲聞乘人持盡護戒。

[0040a08] 「優波離！云何名為菩薩乘人持開通戒，聲聞乘人持不開通戒？優波離！菩薩乘人，以日初分有所犯戒，於日中分思惟當得一切種智，菩薩爾時不破戒身；以日中分有所犯戒，於日後分思惟當得一切種智，菩薩爾時不破戒身。以日後分有所犯戒，於夜初分思惟當得一切種智，菩薩爾時不破戒身。以夜初分有所犯戒，於夜中分思惟當得一切種智，菩薩爾時不破戒身。以夜中分有所犯戒，於夜後分思惟當得一切種智，菩薩爾時不破戒身。以夜後分有所犯戒，於日初分思惟當得一切種智，菩薩爾時不破戒身。以是義故，菩薩乘人持開通戒，聲聞乘人持不開通戒，菩薩不應生大慚愧，亦復不應生於悔纏。優波離！聲聞乘人數數犯罪，即時破失聲聞戒身。所以者何？聲聞乘人應當持戒斷一切結如救頭燃，所有深心為涅槃故。優波離！以是義故，聲聞乘人名持不開通戒。

[0040a26] 「優波離！云何菩薩乘人持深入戒，聲聞乘人持次第戒？菩薩乘人於恒河沙劫，受五欲樂遊戲自在，受諸樂已，未曾捐捨發菩提心，菩薩爾時不名失戒。所以者何？菩薩乘人有於後時，善能護持菩提之心，乃至夢中一切結使不為其患。菩薩乘人不應一時於一身中盡一切結，應當漸漸盡一切結，善根成就非不成熟；聲聞乘人如救頭然，乃至一念受身不應生喜。以是義故，大乘之人持深入戒，聲聞乘人持次第戒。菩薩乘人持開通戒、持不盡護戒，聲聞乘人持不開通戒、持盡護戒。所以者何？阿耨多羅三藐三菩提甚為難得，具大莊嚴乃可得成。大乘之人於無量劫往來生死，不應生於厭離之心。

[0040b11] 「優波離！如來觀察籌量，為大乘人不應一向說厭離法，不應一向說離欲法，不應一向說速疾法。常當為說發歡喜心相應諸法，常應為說甚深無難無悔纏法，常應為說無聚無礙空無之法。聞此法已，常樂生死不生憂悔，亦能滿足菩提之行。」

[0040b17] 優波離白佛言：「世尊！或有欲相應心而犯於戒，或有瞋相應心而犯於戒，或有癡相應心而犯於戒。世尊！菩薩犯戒，於欲相應心、瞋相應心、癡相應心，何者為重？」

[0040b20] 爾時，世尊告優波離：「若有菩薩如恒河沙欲相應心而犯於戒，或有菩薩因一瞋心而犯於戒，等住菩薩大乘之道，因瞋犯者當知最重。所以者何？因瞋恚故能捨眾生，因貪欲故於諸眾生而生親愛。優波離！所有諸結能生親愛，菩薩於此不應生畏，所有諸結能捨眾生，菩薩於此應生大畏。

[0040b28] 「優波離！如來先說欲難捨離為小犯，瞋易得離名為大犯。優波離！所有諸結犯小難離，大乘之人應當忍受，所有諸結犯大易離，大乘之人乃至夢中不應忍受。以是義故，大乘之人因欲犯者，我說是人不名為犯，因瞋犯者我說是人名為大犯，名大過患、名大墮落，於佛法中是大留難。優波離！若有菩薩無有方便，欲相應心而犯於戒生於怖畏，於瞋犯戒不生怖畏。若有菩薩而有方便，恚相應心而犯於戒生於怖畏，欲相應心而犯於戒不生怖畏。」

[0040c11] 爾時，文殊師利在大眾中，前白佛言：「世尊！一切諸法究竟比尼，誰受比尼？」

[0040c12] 佛告文殊：「若諸凡夫悉能了知，一切諸法究竟比尼，如來終不演說比尼。以不知故，如來爾時為令覺知一切諸法究竟比尼，漸次為說諸比尼法。」

[0040c17] 爾時，優波離白佛言：「世尊！此文殊師利於此解說比尼決定之義而無所說。」

[0040c18] 爾時，世尊告文殊師利：「汝今應當解說究竟比尼之法，此優波離欲得聞於比尼之義。」

[0040c20] 爾時，文殊師利語優波離言：「一切諸法究竟無垢，能自調心乃能得見究竟比尼。一切諸法無有諸纏淨其本性，乃能得見究竟比尼。一切諸法無有染污我不可得，乃能得見無悔比尼。如如真實億萬法門欣樂修學，乃能得見清淨學戒。一切諸法無有分別，無縛無解不作思惟，乃能得見無有縛著。一切諸法無住無染不作留住，乃能得見諸法清淨。一切諸法住虛空際離諸處所，乃能得見所作清淨。一切諸法逮無鬪諍，前際後際不可得故，乃能得見三世平等。一切諸法離諸施設心無所行，乃能得見斷於疑結。優波離！是則名為究竟比尼法界，諸佛世尊從此得道。若能籌量觀察此法，是名善學逮最勝戒；若不觀此法，是則不名深入如來所學之戒。」

[0041a08] 爾時，優波離白佛言：「世尊！此文殊師利所說之法，皆是不可思議。」

[0041a09] 爾時，世尊告優波離：「文殊師利所說之法依於解脫，所依解脫心無去來。是故文殊師利說一切法心無去來，於心解脫生增上慢者，為除彼人增上慢故。」

[0041a13] 爾時，優波離白佛言：「世尊！比丘行何法故名增上慢？」

[0041a14] 佛告優波離：「若有比丘作是思惟欲斷貪欲名增上慢，作是思惟欲斷瞋恚名增上慢，作是思惟欲斷愚癡名增上慢。貪欲法異、諸佛法異，作是思惟名增上慢。瞋恚法異、諸佛法異，作是思惟名增上慢。愚癡法異、諸佛法異，作是思惟名增上慢。作是思惟見有所得名增上慢，作是思惟見有所證名增上慢，作是思惟見有解脫名增上慢，作是思惟見諸法空名增上慢，作是思惟見於無相名增上慢，作是思惟見於無作是名增上慢，作是思惟見有諸行名增上慢，作是思惟見有諸法名增上慢。一切諸法不可思議，作是思惟不應思議名增上慢。諸法空無何用精進，作是思惟名增上慢。是名聲聞住增上慢。

[0041a28] 「云何名為菩薩增上慢？佛乘最勝作是思惟，我當於中發菩提心名增上慢。行六波羅蜜當得作佛，作是思惟名增上慢。般若波羅蜜能得出離，更無餘法而得出離，作是思惟名增上慢。於甚深法應作方便不因世法，作是思惟名增上慢。此法甚深、此非甚深，作是思惟名增上慢。此法是淨、此法非淨，作是思惟名增上慢。此是佛法、此是辟支佛法、此是聲聞法，作是思惟名增上慢。此法應作、此法不應作，作是思惟名增上慢。此是近法、此非近法，作是思惟名增上慢。此是正道、此是邪道，作是思惟名增上慢。疾當得阿耨多羅三藐三菩提，不疾當得阿耨多羅三藐三菩提，作是思惟名增上慢。一切佛法不可思議，未曾有人能覺之者，作是思惟名增上慢。阿耨多羅三藐三菩提不可思議，彼不應思議，此非是見然是過患，是名菩薩住增上慢。」

[0041b17] 爾時，優波離白佛言：「世尊！云何比丘離增上慢？」

[0041b18] 佛告優波離：「若有比丘思惟諸心，思惟心時不著思惟，是名最勝離增上慢。」

[0041b19] 爾時，世尊欲廣分別思惟法故，而說偈言：

「不應分別法非法，　　戲論諸心不應住，
　不思議法而能知，　　名一切時受樂人。
　若有欲知無有法，　　作是思惟非真實，
　隨逐邪心凡夫人，　　受諸有苦百千億。
　若有比丘常念佛，　　此則非真非正念，
　當知佛從分別起，　　實不可取亦不生。
　若有思惟諸空法，　　則住邪道凡夫人，
　雖因名字說空法，　　而實無有名字說。
　閑居寂靜思惟法，　　世所稱歎寂靜人，
　心住覺觀是戲論，　　是故無思能解法。
　心心諸法名為思，　　若有所思必有著，
　若能遠離是著法，　　於諸所思無復思。
　法同草木無所知，　　而因諸緣得生起，
　無有眾生而可得，　　能起空無諸緣法。
　因日光明眼得見，　　夜則不見離眾緣，
　若眼自能見色者，　　何故無緣而不見？
　眼常因於諸光明，　　得見種種可意色，
　當知見性眾緣生，　　是故知眼不能見。
　若有所聞諸好聲，　　生已即滅無有聞，
　推其去處不可得，　　因分別故起聲想。
　一切諸法同音聲，　　施設說有諸數相，
　未曾能生法非法，　　為凡夫故而示現。
　我為世間歎布施，　　而實慳法不可得，
　佛所說法難思議，　　雖不可得而演說。
　我常歎說持淨戒，　　破戒之相如執空，
　諸破戒相如虛空，　　清淨持戒亦如是。
　我說忍辱為妙勝，　　瞋恚之性實不生，
　於諸法中無觸惱，　　而佛開示忍辱者。
　常說晝夜無疲倦，　　覺悟精進為最上，
　雖復勤行於百劫，　　然其所作無增減。
　禪定解脫為最勝，　　如來開示說諸門，
　而實諸法無散亂，　　世尊現說諸禪定。
　智慧之性能覺了，　　能知諸法為慧人，
　然其自性不有生，　　佛能示現為解說。
　我常歎說清苦法，　　歡喜樂行頭陀者，
　推求貪法不可得，　　名為最上不貪者。
　常為眾生百千眾，　　現說地獄怖畏事，
　未曾有去墮惡道，　　死入無間地獄者。
　無有能作地獄者，　　亦無能作鉾矟等，
　因分別故而見有，　　刀劍之害傷己身。
　雜色莊嚴花果樹，　　金色宮殿而晃曜，
　彼亦未曾有作者，　　皆從妄想分別起。
　虛偽之法誑世間，　　著想迴旋凡夫人，
　於取不取無自性，　　猶如分別幻化炎。
　說於諸行最勝者，　　能為眾生發道心，
　菩提之道不可得，　　當知求者亦非實。
　其心本性常清淨，　　無有染著諸苦惱，
　凡夫分別諸惡心，　　自生貪愛諸染著。
　諸法妙勝常寂靜，　　而實無有愛恚癡，
　法性解脫離染愛，　　逮到安隱無處所。
　我知諸法如虛空，　　遊諸世間不生畏，
　其意未曾有染著，　　是故不住於邪道。
　我於多劫修諸行，　　度脫無邊諸眾生，
　而諸眾生生不盡，　　亦未曾有增減時。
　譬如世有大幻師，　　能化無邊百千眾，
　即時皆害諸化人，　　而於幻者無增損。
　一切眾生如幻相，　　其邊未曾而可得，
　若有能觀不思議，　　當知彼人不厭生。
　觀世寂靜名勇猛，　　知法實相亦復然，
　受五欲利當修行，　　不生染著度眾生。
　無有眾生及壽命，　　世尊憐愍興慈悲，
　勤修精進大苦行，　　雖無眾生作利益。
　如以空捲誘小兒，　　誑惑其心令染著，
　然後開手示空捲，　　小兒即時大啼哭。
　如是難思佛世尊，　　於諸法相淨覺意，
　已解遠離空無法，　　而能示現於世間。
　於我法中甚可樂，　　捨離俗服能出家，
　其後當得最勝果，　　大慈悲人之所說。
　已能出家捨俗務，　　復聞當得逮諸果，
　觀察諸法真實相，　　無有諸果而可得。
　已於諸法無得果，　　轉復生於未曾有，
　快哉大悲人師子，　　善入相應諸法相。
　一切諸法如虛空，　　能立名字百千萬，
　此名為根禪解脫，　　亦名為力七覺支。
　諸根無有生滅相，　　覺力等法亦復然，
　非是色性不可取，　　以智力現示世間。
　我說眾生有所得，　　皆是遠離諸性相，
　若有計我有所得，　　不名為得沙門果。
　若法無生亦無滅，　　誰有於中而得者？
　說眾生得即無得，　　能覺此法名為得。
　眾生得果名最勝，　　我說眾生非眾生，
　未曾有得眾生者，　　是故不應有得果。
　譬如良田無種子，　　彼中不應而生牙，
　如是眾生不可得，　　云何當有逮寂靜？
　一切眾生性寂靜，　　未曾有得其根本，
　若有能觀此法者，　　我說永寂無有餘。
　過去諸佛百千萬，　　度諸眾生無有盡，
　而此眾生無真實，　　究竟寂靜更不生。
　一切諸法皆滅相，　　未曾能有得生者，
　若有能觀如是法，　　彼人不著於三界。
　我說諸道無障礙，　　能離諸著甚可樂，
　於百千劫甚難得，　　乃從往昔然燈佛，
　能起最勝無生忍，　　永斷障礙無有餘，
　得清淨念以為命，　　永離一切諸非見。
　彼無惡趣常安樂，　　勇猛能知無礙法，
　不著諸行得解脫，　　於百千劫不生畏，
　能得諸辯亦不難，　　無邊百千陀羅尼，
　解陀羅尼諸義趣，　　速能覺知無礙法。」

[0042c03] 說是偈已，二百比丘增上慢者，不受諸法心得解脫；六十(丹云六千)菩薩得無生忍。

[0042c05] 爾時，優波離白佛言：「世尊！當何名斯經，云何奉持？」

[0042c06] 佛告優波離：「此經名為『決定比尼』，亦名『壞一切心識』，當奉持之。」

[0042c07] 爾時，優波離、文殊師利，一切大會，諸天、世人、阿修羅等，聞佛所說，皆大歡喜，為佛作禮。

佛說決定毗尼經

【經文資訊】大正藏第 12 冊 No. 0325 佛說決定毗尼經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA