華嚴一乘成佛妙義一卷
青丘沙門見登之集

歸命十身遮那佛　　盡窮法界諸如來  
三種成佛圓滿輪　　普賢文殊海會等  
我在生死具縛位　　悕心往生淨佛國  
唯願加哀增智念　　開此深理益自他  
令法久住報佛恩

[0775c11]  夫以法性茫茫無岸。佛海眇眇無盡。斯則闡  提成佛極說。非情皆成盛談。極位大聖難窮。  通慧賢者叵度。何況末代凡愚豈稱大師妙
意。故今私識探處處文開成佛旨。略作五門。  一者出成佛種。二者辨定得人。三者顯教差  別。四者疾得成佛種類門。五者問答分別門。

[0775c17]  第一門中。成佛有三。位行理佛。故疏三云。義  准上下一部經意有三成佛。一者約位。二者  約行。三者約理。初約位者。寄終教三乘十住
等五位明此成佛。故本疏云。以六相方便即  十信終心勝進分後入十解初位即成佛。以  此是三乘終教不退之位故。以一乘六相融
攝即具諸位至佛果也。意初發心住即是總  相。第二住等是別相也。第二住等同帶發心  義。故名為同相。第二住等然各互無即名異
相。依第二住等成總發心故名成相。第二住  等各住自法常不作故即名壞相。故別第二  住等攝總發心位即成佛也。故地論二云。以
信地菩薩乃至與不思議佛法為一緣起。以  六相總別等義而用括之。章云。明知因果俱  時相容即各攝一切互為主伴。深須思之。此
事不疑言信地者即信行地。是地前三賢位  (疏第九卷有二釋中一釋耳也)  。問。何不言依信位成。答。疏第四  云。若約終教此信但是十住位之方便自無
別位。故本業經云。未上位前有此十心。又仁  王但言三賢十聖不言四也。又此經中後四  位中皆有入定出已列十名辨十義等。唯信
中無此。故得知也。問。初發心位成佛者。若五  位相攝成。若六位相攝成。答。開六位相攝成。  十信攝初住。五位相攝成。開六位相攝成者。
五教下卷云。一約寄位顯。謂始從十信乃至  佛果六位不同。隨得一位得一切位。何以故。  由以六位相取故。主伴故。相入故。相即故。圓
融故。意初發心位為主時餘前後位為伴。乃  至佛果為主時餘前前位為伴。相入約用。相  即約體。圓融者體用無礙。說此諸位相攝。疏
第五卷在三故也。一由陀羅尼門緣起相攝  故。二由普賢菩提心遍該六位故。三由法性  無始終故。此三故是總。下卷五故是別。總
別合八故。陀羅尼者是總持。位位互相攝故  名為總持。普賢六十行是即六位行。如前記  之。故云該六位。意雖一乘普賢行一行即一
切行等。寄終教位地見之一位即一切位等。  即此行寄信滿行成名行成佛。寄住等位成  名位成佛。是要節耳。問。今初發心位名佛者。
所依理平等故言初發心即佛。答。疏五云。即  是佛者有人釋。或云因中說果。或云解同佛  境。或云約理平等。若約三乘教亦得如上說。
今尋上下文約一乘圓教。始終相攝圓融無  礙。得始即是終。窮終方原始  (乃說上三故)  。故知理  智行位等總圓融無礙。問。今初發心該攝前
後位。成佛者隨所攝名佛。若能攝即名佛。答。  如要記也。問。立此位成佛。若有所依文。答。  證文非一。五教在七文。初三文及第五文即
是通證。餘三文別證。初發心位成佛言七文  者。在於一地等。二知一即多多即一。三經三  十一卷云。不可言說不可說充滿一切說。不
可言說諸劫中說不可說不可說不可盡  (新四十五  同)  。四經第十云  (新十七)  。一切眾生心悉可分別知  (眾生心行可數知)
。一切剎微塵尚可算其數  (國土微塵亦復然)  。五十  地論云。以信地菩薩乃至與不思議佛法為  一緣起。以六相總別等義而用括之。此得意
文指其正文。有云。第三卷行交量文。故彼  文云。經曰信者信諸佛如來本所行入乃至  不思議佛法。無中無邊如來境界起無量行
門。諸如來境界入指事。破云。是甚謬失。所  以者何。彼行交量中不說六相故。又彼但說  信行不說信地故。又引此證為證初發心位
到佛果位義。非初地位證得佛果義。是故甚  非也。有云。第一卷說十入文是章所引故。彼  文云。一切菩薩不思議佛法乃至廣說。即案
云。地前信地菩薩乃佛果不思議佛法為一  緣起。以六相方便圓融相即故一一位中各  攝六位。一一位滿皆到佛果。六初發心菩薩  即是佛故等。七經第九卷云
(新十七)  。如是觀者以  小方便疾得一切諸佛功德。常樂觀察無二  法相斯有是處  (若諸菩薩能為如是觀行相應於諸法中不生二解。一切佛法疾得現前)  。
初發心時便成正覺  (即得阿耨菩提)  。知一切法真實之  性  (即心自性)  。具足慧身  (成就慧身)  。不由他悟。問。如是觀者
何等觀。答。次上文云。具足長養大慈悲心悉  分別眾生。而不捨眾生亦不捨寂滅。行無上  業不求果報。觀一切法如幻如夢如電如響
如化。疏五云。正問有三。初問修梵行。二成  位。三得果。即經云。云何方何修習梵行。具  足菩薩十住道地速成無上平等菩提。第三
內二初法後喻乃至答。第三問中二初牒前  二起後。起後中兩重。顯少因得大果。於中  各二。先標後釋。初標中以少方便是因疾得
等。是果釋中何以小因而疾得大果。釋以常  樂觀悲智空有等無二法故。是故疾得云斯  有是處也。餘如廣記引。

[0776c15]  第二行成佛　疏第三云。約行總不依位。自  分勝進究竟即至佛果  (云云)  。章下卷云。由信成  故是行佛非位佛  (云云)
。問。若不依位何諸文言  寄十信滿攝後後位即成佛耶。答。凡行成佛  可有二義。一約一乘當體德。二約寄門。故疏  四云。若約圓教有二義。若依普賢自法一切
皆無位。若約寄法則同終教。然信滿入位之  際通攝一切諸位。皆在此中無不具足。此則  約行攝位故也。疏第三文約初義說。餘文約
後義。就初義普賢當體德者。疏四云。以信滿  成此賢首位。故同普賢等廣大三業該因及  果。遍一切處盡一切時。常作無邊法界大用。
此為恒成。當相而論不依諸位。今約信門之  中顯現則屬信收。又上文云。或唯約普賢當  體德辨如普賢行品說。案普賢品有六十行。
此即一行即一切行。一切行即一行。重重無  盡故不依彼位地漸次。故疏十六云。第二辨  普賢行中。先明所治廣大有百千障能治廣
大有六十行。又以所障法界如帝網重重。令  能障同所亦皆無盡。言自分勝進分者。疏第  二卷云。然此分通說有七重。一約一行生熟
分。二約二行。如施行已成後修戒等。三約二  利以分。四就行位以得位為勝進。五約比證  以分。六約二位。謂前位已成為自分趣向後
位為勝進。七就因果。因成自分八果勝進。  今此第七當普賢圓因成趣性起妙果故。故  疏文言該因及果。問。就後義今信滿者要所
也。通十信名。若第十信名為信滿。答。通十信  名。何者未入位。前次第修習十信心。亦更一  二三劫增修十心入初住位名為滿心。故疏
四云。若約終教此信但是十住位之方便自  無別位。故本業經云。未上住前有此十心名  字。謂一信心。二念心。三精進心。四慧心。五
定心。六不退。七迴向心。八護心。九戒心。十  願心。增修是心一劫二劫三劫乃得入初住  中。心有十增。成名百法明門。名入習種性中。
故知無位但是方便行也。問。其一二三劫者  萬劫內劫若外劫耶。答。萬劫內劫。故起信論  疏云。如本業經云。是信相菩薩於十千劫行
十戒法。當入十信心入初住位。釋云。此中言  入初住位者。謂十住初發心住位也。以至此  位方得不退信心。是故亦名入十信心。非謂
十解以前之十信也。意既言十千劫入初住  位不言十千餘。故知內劫。問。十信滿心初發  心住有何差別。答。此無差別。故起信論疏云。  非謂十解以前十信
(云云)  。又疏第四云。此約信  終彼就住初。故無二也。問。若爾十信終心成  佛即位成佛。何名行成佛。答。此義望異彼體
不異。意不退階位即名為位。信心行義名為  行也。問。終教三乘十信滿心現八相成佛。與  此一乘信滿成佛有何差別。答。彼於此位示
成佛時。於後諸位皆不自在。以未得故。但是  當位暫起化故。此則不爾。於初位中起此用  時於後諸位並同時起。皆已得故。是實行故。
該六位故。問。一乘三乘義如是。別何同信滿  勝進分上起此用耶。答。為欲方便顯此一乘  信滿成佛令易信受。故於彼教先作是說。問。
就一乘門既一位中有一切位。及信滿心即  得佛者何須更說後位諸耶。答。後說諸位。  即是初中之一切也。如初後亦爾。問。若即具
後得初。即得後者亦可後亦具初即不得後。  應亦不得初耶。答。實爾。但以得初時無不得  後故。是故以得後位必得初位。問。何得初位
後皆得耶。答。一乘當德修一行中該法界行。  修一切行亦該一行。此一即多等行。寄終教  位相見之隨得一位彼一切位一時皆得自在
無礙。問。何一乘行被一行中修一切行一切  行中亦修一行。答。觀一切法如幻如夢如電  如響如化等故。一行即一切行等。故梵行品
云。觀一切法如幻乃至如化。如是觀者以小  方便疾得一切諸佛功德。乃至初發心時便  成正覺等。意且約初二喻。幻師述力幻一巾
而作大山及大小畜等種種形類。此一大山  全一巾成。大小畜亦然。體既無二。彼相何異。  故舉一小畜大山舉。體皆悉所取如此。無明
幻師述力幻一法界作諸依他種種形類。一  塵全是一法界成大山等。然故觀一塵為如  幻。大山等諸法皆悉所攝。故隨舉一法法界
諸法皆悉所舉。故一行必一切行。一切行即  是一行。故十忍品云  (三十)  此菩薩深入諸法皆悉  如幻觀緣起法。於一法中解眾多法。眾多法  中解了一法
(云云)  。又經云。或現須臾作百年。幻  力自在悅世間。如夢喻者如人夢中見少年  至老者住。然覺是剎那如夢。諸法亦復如是。
故經云。處夢謂經年。覺乃須臾□。故時雖  無量攝在一剎那。故知一念行即無量劫行。  約時已然。餘處等亦然。一乘妙義唯此留意。
故得初位時同時皆得。問。若得初位得一切  位。何諸經論說諸位階降次第。答。以此經中  安立諸位有二善巧。一約相就門。分位前後
寄同三乘。引彼便故是同教也。二約體就法。  前後相入圓融自在異彼三乘。是別教也。但  以不移門而恒相即。不壞相即而恒前後。是
故二義融通不相違也。問。若此信等初門即  一切者。何不信位初心即得而說滿心等耶。  答。若自別教則不依位成。今寄三乘終教位
說。以彼教中信滿不退方得入位。今即寄彼  得入位處一時得此一切前後諸位行相。是故  不於信初心說。以未得不退不成位相。但是
行故。問。信滿不退方入位故說滿心者應住  位成佛。何名信滿。答。由信成故是行佛。非位  佛也  (上下卷文)  。問。依何等文立此成佛。答。初發心
菩薩彼一念功德等  (云云)  。依此文立故。賢首品  疏云。此是起信論三種發心中當最初信成  就發心。故云初也。同下文初發心住及發心
功德品。此約信終彼就住初。故無二也。又疏  十八云。若以行攝位。即十信滿心成佛如賢  首品說。此之一轍非此圓教。餘處總無。正是
一乘宗之□例。起信論疏云。信成就發心者  信在十住兼取十信。十信位中修習信心成  就。發決定心即入十住初心名發心住。即十
信行滿名信成就。進入十住之初故云發心。  問。何此品發心約信終說。答。賢首品說十信  行。故約信滿說。問。何此信滿菩薩行德深廣
無邊。答。疏云。有四種難。故雖是初心今此  功德廣大無邊。一處難謂。於生死苦惱之處  而能發心此生德廣也。二時難謂。久已發心
一向不動未足為難。今則反此故生德多也。  三境難謂。能求此無限菩提以心從境故廣  大也。四心難謂。若發心進退不定生德不廣。
今則久此廣大也。香象問答云。問。抄文云。  約菩提心法門中得信法門至十千劫成佛  者行佛非位佛等者。此約一乘行佛成時道
逕十千耶。為三乘行佛成時道耶。答。諸三  乘教中十千劫中十信行滿更示現一乘行佛  滿之處耳。非三乘滿佛。亦非一乘行佛滿。但
十千劫不動。此十千劫不可說不可說劫方  行佛滿成。如是八萬劫等。乃至一劫二劫到  等之義例可知思也。

[0778a27]  第三理成佛　疏第三卷云。三約理則一切  眾生並已成竟更不新成。以餘相皆盡故。意  云。一切眾生皆真為體。隨其體性論差別相。
其相皆盡一味平等。故先總佛。問。佛者是覺  者。眾生迷位何以一味。真為體故皆總是佛。  答。以一真理為體眾生彼上相亦都無差別。
是故一切眾生覺者佛身所現。彼所現眾生  同能現佛身故。故眾生無不成佛。問。此一乘  成佛唯約理說。若通事說。答。通理事說。意佛
所依理名為理也。能依智等諸功德皆名事。  此理事合名為佛身。此佛身所現故能同所  而具足理事。問。若爾一切眾生發心修行成。
答。發心修行成且約釋迦佛。釋迦初發心攝  一切眾生。皆發心竟亦攝彼無數大劫難行  苦行修行門。皆修行竟攝菩提樹下成佛門。
皆成佛竟乃至涅槃亦復如是。如一佛爾攝  十方三世諸佛門亦然。故先先成竟後後新  新亦成。此如能現佛所現眾生無闕一義。故
諸位亦具足也。問。何知攝佛門見一切眾生  發心修行等皆竟。亦後後發心修行乃至成  佛。答。經三十七云。佛子如來身中悉見一切
眾生發菩提心修菩薩行成等正覺。乃至見  一切眾生寂滅涅槃亦復如是。又三十二卷  云。一切諸佛調伏教化一切眾生。故於念念
中成等正覺。非不先覺諸佛正法。亦不住學  地而成正覺。疏第十六解初文云。下明現因  果門  (此標文也)  。以菩提身等眾生故是悉於中現。以
彼所現同能現故。是故眾生無不成佛。若圓  教即一切眾生並悉舊來發心亦竟修行亦竟  成佛亦竟更無新成具足理事言乃至涅槃
者。於八相中舉初乃至末故。問釋此初文有  幾因耶。答。經以十因釋。故經文云。皆悉一性  以無性故。無相無盡無生無滅故。我非我性
故。眾生非眾生性故。覺無所覺故。法界無自  性故。虛空界無自性故。疏云。何以眾生同菩  提性。略以十因釋成此義。一以眾生依於菩
提無自性故。是故同於菩提成正覺等。二無  自染相故。三無所盡故。四本來不生故。五  亦無新滅故。上四同為一句。六我性自空故。
七眾緣之生非是生故。八設起覺智無所覺  故。九所依法界亦無性故。十本性空界無體  性故。問。何如是等覺一切無性。答。次經結
云。如是等覺一切無性。無盡智自然智一切  如來無極大悲度脫眾生。疏云。下總結中無  盡智者照用無限故。自然智者不待功用故。
無極大悲者同體攝化故。同體攝化者起信  論云。眾生外緣有二種。一差別緣。二平等。  平等者一切諸佛菩薩皆願度脫一切眾生。
自然熏習恒常不捨。以同體智力故隨應見  聞而現作業。所謂眾生依於三昧乃得平等。  見諸佛故。疏云。於中願度生者平等心也。自
然等者常用應機。以同體智力者釋成常用  也。隨應等者顯其用相。二明對機顯平等義。  謂十住已去諸菩薩等依三昧力悉見諸佛。
身量平等無有彼此分齊之相。故云平等見  也。問。一切眾生皆成佛者。何現有眾生不即  佛耶。答。此權所見不同。於圓教機舊來成佛。
問。何機所見不同。答。若於人天位者具足人  法二我實物。若小乘教中看此眾生。唯是一  聚五蘊。實法本來無人。若大乘初教唯識所
現。如幻似有當相即空無人無法。若約終教  並是如來藏緣起。舉體即如具恒沙德。乃是  眾生故不增不減。經云。眾生即法身。法身即
眾生。眾生法身義一名異。解云。此宗約理眾  生即是佛。若約頓教眾生相本來盡理性本來  顯。廷然自露更無所待。故不可說即佛不即  等也。如淨名杜默之意等
(疏文)  。故所見異。汝今  就初人天位中觀彼眾生當相即空猶亦不  得。況復得見圓教中事。是故汝見現有眾生。  我不約彼說此成佛。但令情見若破。法界圓
現一切眾生成佛者。名究竟教化。不同餘宗。  故下結中名如來無極大悲度脫眾生。問。准  釋結文似約理說。何故標中有發心等五位
因成佛等八相果。答。此是以法性融通門釋。  謂事隨理以融通。故得相即相入故也。又餘  教中觀無生唯照理性。此圓教中具足一切
佛菩薩法。依宗思之。疏第十五解後經云。七  正覺自在中有二釋。一隨文釋。謂一切各為  調化。自所化故各各示成正覺。故云念念。非
是一佛。既各示成非先不覺。今乃始覺故云  非不先覺等。此是現化身用。二就義釋。一  佛即遍一切眾生。周十方微塵盡三世。念念
同時前後俱成正覺。此則實成非化。但以不  成則已成則舊來成。故云非不先覺等。以攝  三世盡故。無過不成故云不住學地等。此准
宗思之。問。此三種成佛若互通耶。若各別。  答。理成佛可通上二。上二不通。問。何理成佛  通上二成佛。答。信滿攝諸位亦約理事融通
說。住等攝諸位亦然。故章文云。然此無盡皆  悉在初門中也。故此經初發心菩薩一念功  德海等。乃至又云。至初發心時便成正覺。
問。上言一念即作佛者三乘中已有此義。與  此何別。答。三乘望理為一念即作佛。今此一  乘即得具足一切教義理事因果等。如上一
切法門。及與一切眾生皆悉同時同時作佛。  後能新新斷惑亦不住學地而成正覺。具足  十佛以顯無盡逆順德。故及因陀羅微網九
世十世等遍通諸位。謂十信終心已去十解  十行十迴向十地及佛地等同時遍成無有前  後具足一切耳。然此一念與百千劫無有異
也。問。若爾可立二成佛。何立三成佛。答。初  二狹後一寬。故別立也。何者理成佛亦通信  滿以前一切凡位。初二限信滿及住等故有  此寬狹耳。

第二辨定得人門

[0779b16]  於中有二。一明三種成佛能得人別。二出疾  成佛人類不同。初中三成佛。能得之人或同  或異何者。且一人行寄信門故是行成佛。寄
住等故即位成佛。此即理事即入佛故名理  成佛。是故同也。故疏四云。問。未知此舍那佛  是何位中佛。答。若說信法即信中佛。餘位亦
爾。准此知也。然理成佛通餘一切凡夫及非  情等故是異也。後明疾成佛類。總有四人。一  依世界性等十世界身。輪王子現身成佛。如
普莊嚴童子等。二者依天子身勝。從三惡道  出兜率天現身成佛。三者依閻浮提勝功德  身。如善財等現身究竟普賢之行後生即見
佛。四者依法華經。龍女之身南方成佛義。當  留惑之身疾得成佛  (孔目第四文也)  。青丘記云  (十)  現身  成佛等者問。普莊嚴童子逕二佛世界塵數
劫修成佛。何故一生成佛。答。此人分段身。即  成佛故一生成佛。問。以何文為證。答。藏師  云。一約位十信終心勝進分後入十解即成
佛果等。解云。十信終心即成佛等。故知一生  成佛。兜率天子□身成佛者。此人過去由聞  經故隨三惡道。而以彼善根身承小相光明
從地獄出生兜率天。此天身是解行身。此身  即成佛故一生成佛。又善財童子一生逕知  識遇即成佛也。龍女之身南方成佛者。此人
亦依華嚴教則留惑得龍女身。即是身成佛  故云一生成佛。今案此記意普莊嚴童子現  身成佛。是分段一生者恣不順文。何者案經
文一期現身解一乘故。此則解行生中行相  故。五教下卷云。又彼能於一念中化不可說  不可說眾生。一時皆至離垢三昧前。餘念念
中皆亦如是。乃至是此前三生中解行位內  之行相也。分段生是通見聞等。故非此生也。  問。且何此童子名普莊嚴。答。德周法界曰普。
普德交飾為嚴。普之嚴普即嚴普嚴之童子。  普嚴即童子。新本名大威光太子。今此本中  太子名功德勝。今此童子第三王子二疏無
釋。可勘餘文。父王及太子福分。此童子慧分  故為道器。問。何此王子名世界性輪王之子。  答。疏第三云。此中世界性者謂積世界成性。
積性成海等如上所引智論說。又此下文於  世界海中有世界性。世界性中有一世界等。  故知積成也。何故名性者有二義。一望前諸
界攝諸流類結成性。如久習成性等。二望後  海等有為因義。故亦得名性。問。積界成性界  亦因義。何不名性。答。無融結故闕初義也。問。
十世界中海望於後亦積成餘界。何不名性。  答。初積結攝已得性名。後開異義轉立別號。  故不名性也。上引智論云。若依終教如智論
中。以三千大千世界為一數。數至恒沙為一  世界性。數此性復至恒沙為一世界海。數此  復至恒沙為一世界種。數此復至無量恒沙
為一佛世界所化分齊。又云。三千界外別有  十世界性海輪圓分旋轉蓮須相。此等當萬  子已去輪王境界。問。何如此普莊嚴童子當
萬子已去輪王之子。答。已經文言二萬五千  子。故知萬子已去輪王子。刊定記三有二釋。  一云。言王子五百人別本云二萬五千人者。
案瓔珞經金輪王千輻子乃至第十地菩薩皆  二萬子。釋曰。第十地菩薩亦現為王。當無二  萬五千。案喜見統領及未見波羅蜜善眼佛。
前猶未至第二地。恐二萬五千誤也。二云。約  教說異。理亦無失。今云。後順本疏會。初釋違  文。云經彼約三乘故疏云。問涅槃中一切輪
王皆定千子不增不減。何故中乃不同耶。  答。彼是王四天下之輪王約三乘說。此是王  世界性之輪王。故寬細於彼。如白淨梵網
等。以恒沙金輪王福所感此約一乘說不同  也。今私案經本疏所說太有道理。何者夫人  數新古本共言三萬七千。亦同言人壽二小
劫。言小劫者基法華疏二云。即以日月年等  為劫。故名為小。元曉和尚劫義云。大論云。時  節歲無量名為小劫。既多時中在三萬餘夫
人。何可無二萬餘子。故知與三乘人壽八萬  歲時輪王出世全別。或問第二兜天子何位  成佛答。

[0780b04]  第二兜率天子　問。此天子墮地獄及出生  天何。答。經云但以顛倒愚癡纏故得地獄身。  又云。以不放逸故於諸佛所種善根故。遇善
知識故。舍那成力故生此天上。問。此天子  有何得益。答。大有二益。一地獄益。二天上  益。初中有二。一除苦益。二得十種六根淨益。
天上益中亦有二種。一聞教獲益。二傳通之  益。然生天益攝地獄益。何者地獄身。被光得  益故。故疏文云。照獄生天一益。問。若爾此生
天益為收除苦。為收根淨。答。通二收。何以  故。依除苦淨根方生天故。問。何此益。疏云。  越於餘益。疏云。照獄生天一益故越餘也。意
除苦生天等為一益故名越餘也。第二天上  益中聞教益者於中有四。一餘兜率天益。二  欲天益。三天女益。四當機天子益。初益者。
經云。說是法時百千萬億那由他佛剎微塵  數諸世界中兜率天子皆得無生法忍。第二  益者。無量無邊阿僧祇欲界諸天子皆發菩
提心。第三益者。六欲天中一切天女捨女為  界得不退轉菩提之心。第四益者。於中四  益。一攝位益。謂聞普賢迴向善根悉得十地
諸力莊嚴具足三昧。迴向善根者案離世間  品五十五。云菩薩有十善根迴向。一以我善  根同善智識。願如是成就莫別成就。二同心。
三同行。四同善根。五同平等。六同念。七同清  淨。八同所住。九同成滿。十同不壞  (一一上下文具如初文)  。  疏云。以已善根順同善友故云也。初二同心
(略疏  初二同願心)  。次一同行。次二同修  (同修事理也)  。次同治。謂  正念能治現前。清淨所治已離  (正念能治故清淨所治故)  。次一
同位。後二同證  (後二同得究竟)  。諸力莊嚴者無明釋文。  然疏十六云。得無盡陀羅尼力名成就諸力。  若約一乘十信已去菩薩是也。若三乘八地
已上能受此法。准此明知。十地諸力者是約  寄門說。二行成益。謂皆悉成就眾生界等善  身口意業。即上法界三業懺悔文是也。三滅
障益。即滅一切障皆得清淨。即下文中聞供  養香。八萬四千煩惱等滅是謂之也。四見佛  益。見百千萬億那由他佛剎微塵數七寶蓮
華。一一華上皆見菩薩結跏趺坐放大光明。  彼光明中見眾生界等諸佛結跏趺坐隨所應  度而為說法。然總結文云。猶末能見離三昧
之少分也。刊定記中開三昧益為五益也。問。  此等四類皆地獄得益人。答。不然。第四類是  地獄得益人也。問。約地獄得益人有二益。即
幢王光所益。千界塵剎地獄眾生清淨光所  益。六十億那由他佛剎塵數界地獄眾生之  中何類。答通二類。問。此二類天子名當機人
非初三類。答。此二類人昔見聞普法殖金剛  種。故今值舍那光速解窮因位。餘人不然。故  此二類為一乘機。問。若爾初三類得何地益。
答。疏云。此二地前益。第二傳通益更有三種。  一華益。廣見諸佛故。二香益。廣滅惑障故。三  蓋益。廣成大行故。意正機兜率天子一一毛
孔化作眾生界等妙華香蓋雲供養舍那佛。  即此天子散香花已一一花中見諸如來。時  彼香雲普熏無量佛剎塵數世界眾生。其蒙  香者八萬四千煩惱業障皆悉除滅。具足自
在光明善根。若見蓋者種一恒河沙轉輪聖  王所殖善根。廣如經說。問。何此益名傳通成  無盡行。答。見初天子所供花香蓋後後得益
無盡。意天子自所供一一華中見諸如來。塵  數眾生蒙天子所供香得滅障益。有諸眾生  見此天子所供蓋雲種一恒沙輪王善根。此
輪王放曼陀羅自在光。有諸眾生遇此光明  皆得菩薩十地。此輪王亦放周羅摩尼光。見  者皆得菩薩十地。悉得無量智光。得十六根
成就淨力三昧。此即一隨相一光明力傳通  成如是無量行。餘相光亦然。故疏云。以此却  推總是如來一小相中一光明力。一光既爾。
餘光亦然。一小相既爾。餘小相亦然。小相既  爾。其餘大相海等則不可說不可說也。文意  如此。思之。言世等眾生悉先修善者。明宿有
見聞一乘。修普賢善根故。問。其一恒沙輪王  位者是何位。答。十地位。故疏云。此天子毛孔  所出香華蓋等復益眾生。令得輪王亦是十
地。問。何不言二等恒沙輪王言一恒沙。答。疏  云。初明見此法界法門之蓋。故得一恒沙輪  王善根。皆如白淨寶網等。此是世界性中萬
子已去輪王。如愛見善慧王等。非是金輪千  子王四洲等。謂一恒沙箇白淨寶網輪王。善  根暫見此蓋頓得成就。

[0781a27]  第三善財童子　言善財者。由此福報財寶  相起立善財名。即善為因財為果。又得此順  道之財故曰善財。又生時寶現為財。後歎其
行德為善。如善現空生等。又智論釋常啼名  等。准此可知。二歎其德行中十句為五對。  初曾供佛種善。明此善財已曾宿種解脫分
善根也。二樂淨近友三三業修。四求修果法。  五心淨具行。以心無異念故淨如空。又無現  煩惱等故  (疏十八文也)  。問。此童子為王子為長者子。
答。經文但言有五百童子。謂善財等不明其  父母。然准其宅內有七大寶藏是可長者子。  不言宮內故非王子也。雖非王子既感得七
寶。故孔目等說閻浮提勝身。問。何此童子求  善知識。餘人不求。答。此人過去善根故。今亦  求善友故。經云。此童子者已曾供養過去諸
佛深種善根。常樂清淨近善知識。身口意淨  修菩薩道求一切智。問。文殊教之令求善友。  若有所表。答。疏說七故。一為軌範故。謂求法
說法軌範。二行緣勝故。謂成行之要莫不以  良友為先。三破見增故。令善財等新學菩薩  破自憍慢及報見故。四寄成行故。即求善友
行及求法行。五寄顯位故。廣寄善友顯信等  五位。六顯深廣故。表佛法深廣故。雖位極稱  我唯知此一法門。善財設位至登位云。我未
知云何菩薩行等。七顯緣起故。善財與善友  同成一緣起。以能入所入無二相故。是故無  善友之外善財。故彰一即一切。明善財歷諸
位也。無善財之外善友。故顯一切即一明多  位成在於善財也。問。善友義云何。答。此有三  類。一人。二法。三合辨。初中有六。一有人雖
能濟苦不勸修善。非真善友。二雖勸修世善  免於惡道不勸向出世。亦非真友。三雖修二  行非勸菩薩道。四雖修菩薩道猶存相善。五
要勸眾生修無相行為真善友。六要勸令具  普賢行法方究竟真善知識。二法善知識亦  有六重。一人天法。二二乘法。三初教法。四
終教法。五頓教法。六圓教法。依此等法成正  行。故名為善友。三合辨中亦有六重。於上六  位法各說一門。以授機緣則人法雙辨也。二
別辨下文。諸善知識皆具前三。此三位中各  具三義。如疏十八。然諸知識數有異說。如疏  十八本及綱目說。問。約此童子分三生何。答。
依圓教宗有其三位。一見聞位。即是善財次  前生身。見聞如此普賢法故。成彼解脫分善  根故。故歎德文云。此童子者已曾供養過去  諸佛深種善根。又性起品云
(三十七文)  云何菩薩知  見如來所見聞敬供所種善根。此菩薩是善  根皆悉不虛。功德無盡。離一切愛究竟解脫。  果報不虛。滿足諸願於一切有為法中不可
窮盡。而能隨順無為智慧起諸佛智究竟未  來際。其諸佛地具如廣記。二解行生。謂頓修  如此五位行法如善財。此生所成至普賢位  者是  (疏文)
又兜率天子等從惡道出已一生。即  至離垢三昧前得十眼十耳等境界。廣如小  相品說  (五教文)  三證果海生。即因位窮終僣同  果海。善財來生是也
(疏文)  謂經文如彌勒告善  財。言我當來世成覺時汝當見我。如是等當  知此約因果前後。分二位故。是故前位但是  因。圓果在後位。故說當見我  (五教文)
案正經文第  六十云。我於彼中壽終下生成正覺時汝及  文殊俱得見我。釋有三義。一云。我當來成佛  時亦說此華嚴。彼時亦有文殊善財所說之
法。故云也。二云。我成佛時汝與文殊俱來助  我宣揚法化。三為表法。謂善財何故上於佛  會俱求諸善知識而不佛者。以善財此生是
修因之身未成果故不至佛所。非謂不求。但  成果隔因故說當見佛。此三人是就文相分  三生。若依法生三人皆同。故香象問答下云。
又孔目云。華嚴經中成佛有五中。普莊嚴童  子等二人現身成佛等云何知其相。答。普莊  嚴童子即現身中值佛聞法得信解。自分勝
進位法三昧門等。即知成信滿佛等。又兜率  天子等既現身中得離垢三昧少分。還諸功  德等。故知現身成佛。善財童子既現身至普
賢菩薩知識。而彌勒知識言。當來我成佛時  汝見我。故知後生中成佛。此等只約文相據  見聞等三位為三生。故作如是說耳。約實共
皆同。但以一身中成佛言一身者。法性身無  別分段等身。若隨緣現成佛即同三乘教也。  約一乘教實法念念每成佛等。加前說  (疏二十文)  問。
普莊嚴童子兜率天子前後生名果海生。答。  如要記說。問。上三人具定何位菩薩。答。疏  (十八)  此善財是何位菩薩。答。經無正斷位相難
明。或有判為地上菩薩。設後發心即是四種  發心中後二位也。又是論中三發心內證發  心也。或有說是實報凡夫但有信心能求善
友。今更准釋應善趣信中行人。兜率天子普  莊嚴童子十住菩薩故。孔目第二同說現身  成佛。普嚴亦言善趣者。未入初發心以前十
信位故。下卷云。三賢之前但名善趣不名種  姓。問。未至十信滿心。初發心位何得五位。  答。趣信位已解一乘。故因位究竟耳。如疏三
說。問。善財是信位何。疏下文云。若爾善財  定是何位。謂是何位。以在信是信位在住是  住位一身曆五位。故隨得說彼位。理實如上  疏文。是信位菩薩。

[0782b07]  第四龍女　慈恩法華疏云。華嚴經說十信  菩薩八相成道。今或說此勸示眾人。伽耶山  頂經淨光天子問有幾發心。文殊答有四。一
證發心謂入初地。二行發心次六地。三不退  發心八九地。四一生補處發心心謂第十地。  今此龍女或即第四發心化為龍女。小而能
學法華速得菩提。勸獎眾人非為實爾。然今  意十住菩薩。何以故。現身成佛故。此女亦前  前生見聞位次。前生彼解行生。證果生此
生。即此即經文龍宮被文殊教解一乘。智積  問文殊云。頗有眾生勤加精進修行此經速  得佛不。文殊答云。有娑竭羅龍女。乃至於剎
那頃發菩提心得不退轉。乃至往南方世界  成等正覺者證果海生。問。何知此人生得佛  果。答。十玄章今言作佛者。但初從見聞已去
乃至第二生即成解行。解行終心因位窮滿  者。於第三生即得彼究竟自在圓融果矣。由  此因體依果成故。但因位滿者勝進即役於
果海中也。為是證境界故不可說耳。此如龍  女及普莊嚴童子善財童子兜率天子等。於  三生中即剋彼果義。問何此女名留惑身。答。
為為利生故留煩惱成龍女。問。何知地前菩  薩故留煩惱。答。五教下卷云。然彼地前三賢  位中初既即不墮二乘地故。於煩惱障自在  能斷留故。不斷為除智障等故。

第三顯教差別門

[0782c04]  依孔目第三顯六教差別。

[0782c05]  第一人天乘教。此有三成佛。一佛為救三惡  道現身異彼三惡道外即成佛身。如佛現黑  象脚等。新羅記云。佛現黑象脚身見地獄邊
無礙行。故欣之植善根。約此義故云。一佛為  救三惡道乃至即成佛身等也。二為引人趣  現在佛身。如佛為提謂長者現樹神身。等記
云。佛初成道其合河邊樹下示十六尺身及  現相好具足身。諸商人等見此佛身為神之  奉時善根人為引是人現成佛身也。三引人  天為現其聖身等。如佛是聖而興供養成世
間福者。是記云。佛在樹下時梵天知供養佛。  而佛默然七日。更梵天請說法。故佛第二七  日說法時多人種善根。故云為引人天乃至  如人等知佛是聖等也。

[0782c19]  第二二乘中有其七義。一約地。謂三界九地  十地十一地等。外即成其佛。言九地者。四禪  四無色及欲界地。十地者。是初未至中間禪
四禪四無色。十一地者。上十加欲界。故智論  二十云。三解脫門在九地中。四禪未到地禪  中間三無色無漏性故。或有說者。三脫唯無
漏。三三昧通二。以是故三昧解脫有二名。如  是說者在十一地。六地  (四根本初未至中間禪也)  三無色欲界  及有頂地。若有漏者繫在十一地。無漏者不
繫。二十三云。是無常者亦有漏亦無漏在九  地。若有漏在十一地。二約位。見修學已外即  學成其佛。記云。佛在樹下六行等智通。而
悲想地以還下三空煩惱俱伏。起見道無漏  時前所伏修惑俱斷也。斷悲想地九品修惑  之九無間九解脫斷見所斷煩惱證四諦理。  為第十六心見道也。悲想地第八解脫以還
俱為修道也。唯第九解脫為無學道也。三者  約行。離學已外無學身中即現成佛。四者約  菩薩行。三十三心外即成其佛。記云。問。三十
三心八忍八智九無間八解脫。前約位釋時  竟。何故更釋耶。答。前約通一切人義明成佛  也。此唯明釋迦菩薩成佛軌則。故更別釋也
(雖位心同明時義位心既已開合不同。明此差別故別釋也)  。問。若爾何故如是。答。  菩薩唯是修三十三心。無修餘成佛義。故此
不共於餘也。聲聞不定。謂次第人百七十八  念中有成佛之人。而唯無出見修無學。故約  見修通一切人也  (今此孔目所說見修約菩薩說也)  。菩薩不爾。唯
三十三心故。唯不共於餘中也。問。次第人何  故修百七十八念成佛。答。九地中一一地有  九品煩惱具無間解脫。故得百六十二念。此
中加八忍八智故有百七十八念。如是念攝  於見修云何。答。見道攝八忍八智故有百七  十八念。如是念攝於見修云何。答見道攝八
忍八智．也。九九八十一品煩惱中斷第八十  一品煩惱之解脫為無學道也。餘皆攝於修  道。故見修已外即成佛者並通一切中也。五
者約時。小乘六十劫成三僧祇外即成。孔目  四云。小乘以六十劫為大劫阿僧祇。小乘經  此三僧祇得作佛。其佛記云。小乘中阿僧祇
有六十劫中約第五十二劫。故唯是一劫為  阿僧祇也。此於八十小劫中除空劫二十云  六十劫也。此六十劫中第五十三小劫為阿
僧祇也。六十四劫中一劫者是半劫。故總八  十小劫為一劫也。總六十四劫為一劫者。是  大劫更可學。五教下卷云。上根者謂佛定滿
三僧祇劫。此中劫數取水火等一劫為一數。  十个一為第二數。如是展轉至第六十為一  阿僧祇。依此以數三僧祇也。曉劫義云。第八
明聲聞藏中二十風劫中隨一一劫為第一  數。從此一數至十為第二數。即以第二為數  至十為第三數。即當百劫即以三數為一。從
此一數至十為第四數。即當千劫即以第四  從一為數至十為第五數。即當萬劫即以第  五數為一數。從此一數至十為第六數。即當
億劫。以第六數為一數從一數至十為第六  數。即當十億劫。以第六數為一數。從一數至  十為第七數。即當十億劫。以第七數為一數。
從一數至十為第八數。即當此間百億。梵名  為俱胝。如此轉數至第六十大數。去一大僧  祇劫。以此三段數故云大僧祇劫。故俱舍云。
八十中大劫大劫三無數。問第八云。三大僧  祇何故云無數乎。答。若以在數法算不可知  其數。故云無數等。准此後二師說孔目六十
劫成等者。六十劫成一僧祇。後二亦然。上記  文未見所以。可勘婆娑俱舍等論。問。凡成佛  修行有幾何時。答。下卷云。又依婆娑等菩薩
成佛有二身。一法身。二生身。法身者謂戒等  五分。修此法身具有四時。一三僧祇劫修有  漏四波羅蜜時。二於百劫修相好業時。三出
家苦行修禪定時。四菩提樹下成正覺時。生  身者但百劫修相好業。於最後身伽耶城淨  飯王家受生報身。於摩伽陀國而登覺道。記
云。問。三僧祇劫中修有漏四波羅蜜時。在何  身修耶。答。未發見道無漏以前。皆有凡夫身  具事也。過去時三僧祇劫中。修有漏四波羅
蜜。次百劫中修別報相好業。次生兜率天中。  千劫學佛威儀。然後生王宮中。摩耶夫人為  母。次成太子以我藍伽藍外道。為師習正定。
次座於樹下。寅時以六行等智道。而三界中  無所有處以還修惑俱伏。起見道無流時前  所伏煩惱俱斷。不得初三果。越得第三那含
果耶同時斷悲想地九品修惑。得阿羅果寅  時即得成道。同六行等智道何故不伏見所  斷惑。答。欣上厭下。緣世俗事之道故不伏障
諦之見所斷煩惱。顯覺道方便得伏見所斷  煩惱。又欣勝厭劣。道謂生死。是劣亦道勝。  於此之有理緣此理時。伏見道障煩惱。同見
道無漏者依何位起。答。若起真見道者。小乘  大乘並依第四邊際定起也。若起相見道者地  持論云。三依五生。所言三者智諦現觀  (正諦智)  遍智諦現觀
(後得智)  究竟現觀。言依五生者四根  本禪未至定。是故相見道依五定起。小乘云。  加中間禪依六定起相見道也。總說雖然若
別說者。慧解脫人不斷定障無知。故是此人  方依根本定。起見道也。問。本業經云。百劫  修相好業。與小乘有何別。答。此經意者。為曉
小乘故。汝三僧祇中修有漏四波羅蜜故。我  云。地前為一僧祇。初地至七地為二僧祇。八  地至第十地為三僧祇。滿此三僧祇後。金剛
喻定現在前時。方得百劫千劫恒沙劫中。修  相好業也。六者約生死最後分段身上。即成  其佛。下卷云。若依小乘但有分段身。至究竟
位。佛亦同然。是實非化。七者依小乘十二住。  第十二最上阿羅漢住則是同佛。下卷云。於  諸教中皆以三義略示。一明位相。二辨不退。
三明行相。初者依小乘有四位。謂方便見修  及究竟。又說小乘十二住以為究竟。不退者。  此中修行至忍位得不退故也。其行相亦如
彼諸論說。終南問答云。若依小乘教見色身  佛三十二相等。即是實見眼根與境同時相  應。見實色相名為見佛。小乘佛有二。一生
身。二化身。佛並修生慈悲愛行成也。於一時  中。但菩薩一人慈悲愛行。依三十三心次第  作佛。餘見行者並不作佛。但得二種涅槃住
無餘也。但一人成佛。若餘人成佛前後不同。  若教化有情。後時作佛。由無十方佛故。世界  成壞大劫。滿三僧祇定得成佛。無一念成佛
者無他方佛。假使有者。即是此方佛往彼變  化。佛母摩耶此  贍  部洲是實佛母。餘世界中  即無實也。為佛是化。故佛菩薩等諸根相作。
但變化成非改性也。一人依一人依一界依一  心次第成佛。因果相稱現量可知。但斷惑因  果盡不盡別。諸菩提分總報業。從發心初始
次第修明臨欲成佛。十地終心百劫別修相  好別業。是實非化。但修菩提分業除有退者。  皆悉成佛無不成佛。以人相為佛。一切智等
即屬於法。五教下卷云。若依小乘種性有六。  謂退思護住昇進不動。不動性中有三品。上  中下如次三乘人也。雖於此中說佛一人有
種性。然非是彼大菩提性。以於佛功德不說  盡未來際起大用等故。是故當知。於此教中。  除佛一人餘一切眾生。皆不說有大菩提性。

[0784b06]  第三約初迴心教門有其八義。一約地位。謂  乾慧地等十地。第十地中即成佛。所以同十  地成佛者。為佛下同因位故作此說。記云。法
鏡論云。引小心開發大行。命怖向忘遣解  守也。解云。立乾慧等十地意。令捨小乘解守。  入大乘中故也。問。若爾何故為乾慧地等耶。
答。未成空覺解故。不令利為乾慧地。謂空理  津液如水。故覺空方得智心增長也。二性地  者。由解空故。以此解伏結。解堅不改故云性
地也。三八人地者。由解真似四諦故。四諦中  一一諦二人故名八忍為八人地。一一諦中  二忍。故欲界苦諦中苦忍。上二界苦諦中苦
類忍。餘三諦中准之也。八忍者希無間也。此  八忍所引八者是解脫也。四見地者。由此八  忍故得八地。滿第十六心故見四諦平等理。
是故云見地也。五薄地者。從見地起修道智。  斷欲界九品修惑中初六品。止後三品。故云  薄地。六離欲地者。後三品修惑皆盡故不還
欲界。是故云離欲地也。七已辦地者。三界結  竟盡故得阿羅漢果。是故云已辦地也。後三  地可知也。上來括法鏡論意也。問。乾慧等十
地三乘共行。十地何故此章中。初教迴心教  中說乾慧十地。五十要問答中。初立六道因  果。次明愚法二乘。次明小乘及迴心小乘佛。
次明一乘五位滿心佛。然立乾慧等十地。最  後立直進菩薩十七門次第。答。慧鏡德云。昇  建立三乘共行十地之本。當是法標師所述。
彼師准位以三反釋。謂一釋三乘別教十地。  二會別教十地入通教位中。三會通教十地。  入通宗位中。若依初位者。外凡終性空隣位  中說乾慧地
(此五停心觀可作)  。性地者。謂總想念處別  相念處。及與善四根合此五方便位。為性地  也。此五方便中總別。二念處中同觀性空。後
四善根中辨觀法空。故合總別二念處為一  也。八人地者。立於苦忍位也。見地者。立於須  陀洹見道位也。薄地者。立於斯陀含位也。離
欲地者。立於阿那含位也。已辦地者。立阿羅  漢位。此七地者。屬聲聞乘中。辟支佛地者。可  知也。菩薩位者。此別教中未說三十心位。唯
約十住。唯於四菩薩謂初住名為新發意住。  第二住至第六住。名為久行道地。第七住至  第九住。名為阿毘跋致地。第十住名為一生
補處位。更等覺金剛心不說。以第十住為終  也。此即是丈六色相之實佛成也。第二番者。  別教之佛即是覆跡之佛。故退在通教十信。
令入十信也。二乘五果者。安十信前。令入十  信位中也。問。若爾何故二乘五果不安十住。  雖在十信初心。仁王經云。習種初心中既出
過二乘。故知不安十住也。五方便中所說性  地乾慧地並退安於信前凡位中。會如是。別  教十地而為欲令入通教。故立三乘共行十
地。既是通教。方得知佛道長遠。更逕三賢十  地修方得成佛。是故通教十信即有五品弟  子。謂聲聞四果辟支佛果為五。問。若爾菩薩
四位云何准。答。習種為新發意菩薩。性種道  種為久行道。初地已上並阿毘跋致等覺是  一生補處。妙覺是菩薩也。問。以通教會別教。
會別教而假別教位准通教中。如是直自通  教說三乘共行十地云何。答。會二乘五果入  於通教十信位中。名為乾慧地。三賢位是性
地。八初地中近方便名為八忍地。初地名為  見地。二地是斯陀含名為薄地。三四二地名  為離欲地。五地與諦觀相應。故名為阿羅漢
已辦地。六地是因緣觀。故名為辟支佛地。至  等覺名為菩薩地。妙覺名為佛地。第三番者。  斷通教障染盡。所得佛果還退。安於通宗十
信中也。通教十地退安於通宗十住位五品  弟子。謂須陀洹有向果。故如次准於初二住  也。乃至第五品弟子名辟支佛。此亦有向果。
故准於第九第十二住中。問。若爾何故其佛  果立於通宗十信滿心中。通教十地為十住  五品弟子。答。約實五品。弟子及與佛不別相
續。唯依通教為至於其教佛果位。而退安信  滿心。故實佛退時竟而退其性。為五品弟子  立同。是故此人實退信滿之佛。轉名全修十
信行時為聲聞。又為十住菩薩。細可思也。問。  若爾何故退通教佛立信滿中。唯被通宗教  令修十住行。更不令修通宗十信。答。其乘教
不實說。通宗方得為實時有於其佛果即信  通宗。是故其乘佛果與通宗信。一如類初地  中起一乘信時即其初地成就一乘信也。問。
何故別教三乘佛更修通教信。答。彼教三十  四念有成佛。皆說此事。有實佛信故其人實  佛還令修通教信。而莫信此事故無至別教
佛果人。更令修大乘信也。問。通宗勝於彼宗  更修此行。答。十信中初五是信等五根。增此  五根義中立五心。約實其五中具足法體。通
教行者。具世間信等五根。一時具足。若未具  前五根。直進行者逕十千劫。方得修十信行  成就此信心。問。若爾別教三乘具小乘出世
五根。故被通教時即信心成就。答。小乘根及  大乘根不異。問。若爾此五弟子既修十住行  時。以何義故與聲聞名。答。此人被通宗教修
行故。聞音起行聲聞故。約此義為聲聞弟子。  若唯約解一真心道理之義者。是十信菩薩  也。既斷障染成佛。何故退安通宗十信初中。
答。汝所立佛果。此吾十信位八相成道所放  變化佛。為實佛故退還令修。問。若爾會通宗  次第中。作三乘共行形相如何。答。須陀洹人
作五方便。即為十信三位。謂大集經云。十信  為三品。謂一下品為乾慧。二中品為隨信地。  三上品為法行地。謂中上品為性地也。次二
住為薄地。謂第三第四二住也。乃至第十住  為辟支佛地。若准位者。性種為新發意。道種  為久行。初地已上為阿毘跋致也。等覺為一
生補處。妙覺為佛地。若約自通宗者。十信為  外凡。故乾慧地習種位通二。謂若從頓教而  入者。立五品弟子。隱菩薩位道理。以十住為
乾慧地。性種道種二位入初地近方便故。為  八忍地。初二三地是信忍。故名須陀洹為見  地。四五六地是順忍。故名斯陀含為薄地。七
八九地是無生忍。故名阿那含為離欲地。第  十地是寂滅忍。下品故名阿羅漢為已辦地。  等覺為辟支佛地。通名前諸位為菩薩地。名
妙覺為佛地。上來括法鏡論師意。儼和上意  彼師義有三重教。謂三乘共行十地者。弟子  無圓教。所以者何。二乘名無入一乘者故。又
小乘中唯一釋迦菩薩成佛。自餘無成佛者  故也。不立共行十地故凡立共行十地。意引  一切小乘人為入大乘故。是故問答意同不
立共行十地類。故先明小乘及一乘。通始終  頓三教之迴心義立初也。始終頓三教直進  義合來立次也。今此章意約實雖通終教。而
約初迴心發說乾慧等十地。頓教有三乘共  行十地。而不明別位次第。故不用三乘共十  地。問。若爾何故疏文頓教復作立乾慧等十
地之所以。而云此十地是一乘所用是三乘  所入耶。是即一乘亦立共行十地耶。答。同教  一乘約智故。同教一乘所用約別教直機故。
小乘人無一乘故。不立共行十地。同教一乘  所用。引下教中立共行十地之機者。皆是一  乘所令。故約此義有共行十地。可思之也。又
法標師依佛陀三藏為師。此三藏所立通宗  大乘明如來藏真心道理為極。故此中皆攝  楞伽仁王華嚴。以別教三乘六識為軌則。修
成佛迴入通教。通教以妄識為軌則。修成佛  依通宗。如來藏真心依位地。更令修覺。儼師  意者。三藏通宗大乘是三乘外華嚴一乘也。
下始教攝於通教大乘。依此通教修成行者  不信彼一乘。故名自受用身佛。為假名菩薩。  此師義中無諍論。故自受用身佛名假名菩
薩。藏師義中耳極鈍根人不過初地。故名自  受用身佛為假名菩薩。又初地之前菩薩名  假名菩薩。有此諍論。問。佛陀三藏依楞伽經
所說。說通大乘通宗大乘。故立通宗等教。何  故儼師楞伽經不攝通宗中。答。文依楞伽經  而義意趣。取華嚴為通宗。此師如是通三藏
義也。為佛下因位故者。為欲引二乘時佛在  十地。已外彼二乘不為求佛。故下因位中立  佛地也。又下卷云。又亦為說乾慧等十地。第
九名菩薩地。第十名佛地者。欲引二乘望上  不足。漸次修行至佛果故。又彼佛果不在十  地外。亦同在地中者。以引彼故方便同彼。以
二乘人於現身上得聖果。故不在後也。意十  地者乾慧等十地。

[0786a15]  二約三界九地十地十  一地等已外即成其佛。

[0786a16]  三約位見彼已外  即成佛。下卷云。但有見修等四位及九地等  名同小乘。或云五位。謂見道前七方便。內分
前三種為資糧位。以遠方便故。後四善根為  加行位。是近方便故。餘名同前。

[0786a20]  四約行學  已外無學羅漢位即成其佛。五約時依大乘  三僧祇外即成其佛。劫數如下卷。又孔目第  四云。大乘義從狗梨已去成一百句名一受。
一受已去名一阿僧祇。此是大數十數中第  一數也。三乘大乘佛唯一方佛化儀。經此三  大劫修道得成佛。六約菩薩行三十忍三心  外即成其佛。

[0786a27]  七約無分別空理一念即成其  佛。記云。迴心教中存依他法。似有相而性是  空。約此性空之假相空理不為真如理。

[0786a29]  八  約生死最後分段身上即成其佛。此約化身。  若約報身分段身後即成其佛。記云。約報身  者滅分段身後成佛也。下卷云。若始教中為
迴聲聞亦說分段至究竟。佛身亦爾。然是化  非實也。

[0786b06]  約初教已直進位有其七門。一約位。初從十  信位等乃至從歡喜地等滿足十地外即成其  佛。此由佛境分段身故。記云。此本業經意謂
百劫修相好業所感故。業所感邊名為分段。  不如因位有漏業為因。四取為緣所得分段  身也。二復約位。從歡喜地盡第九地。於第十
地即退成其佛。此亦為對聲聞下位。於下身  成佛故作此說。三約理。真如無分別空一念  即成其佛。四約十地後。一念證果即成其佛。
玄門云。若大乘明一念佛成佛義者。凡有二  種。一者會緣以入實性。無多小故明一念成  佛。如大品經一念品義是也。二者行行既滿
取最後念名為成佛。如人遠行。以後步為到。  此亦分因緣起而明三僧祇劫。修道地前是  一僧祇劫。初地至七地是二僧祇。八地至十
地是三僧祇。然亦不定為有一念成佛。故明  知不定人。終南問答云。一由覺理。位滿足時  唯一念故。二會緣從實時法性無多非長短。
一成即一切成。一切成即一成故。此逆次前  二義當孔目上義。後義當孔目此義。五約時。  大乘三僧祇後即成其佛。六約行。究竟無學
即成其佛。七約大乘十二住。於第十二最上  菩薩住後即成其佛。終南問答云。若依三乘  始教即半成佛半不成佛。若直進及迴心二
人修行滿十千劫住堪任地者並皆成佛。若未  至此位即與一闡底迦位同。如此人等並皆  不成佛。此據位語。若佛母者於一三千所有
佛等並是化佛。摩耶眷屬等亦即非實。諸三  千界處亦有別佛化義。同前淨土之中。有佛  母等諸眷屬者。亦唯是化佛。是法門非八相  化也。若百劫修相好業者是化非實
(已上唯約始教)  。若  一切眾生佛前後者。有十方佛故得同時他  處成佛。若化有情亦得能化所化同時成佛。  為進退不定故。若他方諸佛應化者。十方淨
土所有諸佛並是實報無有變化。若權起不  定始終令有情機知變化者。即屬化攝。若色  究竟處及菩提樹下二佛相對有其兩義。一以
化顯報。即樹下顯蓮華藏世界海中佛。是報  故也。二以報顯化。舉色究竟處成高大身。顯  菩提樹下是化義也。以上文是通始終教。今
此文初通二教兩義。已下以一乘報始教報  身望化說也。故疏第三云。若始教在色界頂  為引小乘。同界說。若依終教不在三界。如涅
槃云。西方去此三十二恒河沙佛土有世界。  名無勝。是釋迦佛報佛淨土。若諸根相入相  者有二義。一據本性。即大乘菩薩緣覺聲聞。
若依現覺。總名大乘菩薩人。今攝本性從大  乘簡耳。即變化改性二義皆成也。若修道成  佛不成佛者。實行修道皆悉成佛。若對異機
現不成佛。若約正理無成不成。若佛相貌者。  亦德亦人相。是佛相貌。此等文意通始終教。  若種性差別者。五教云。一約始教。即就有為
無常法立種性故。則不能遍一切有情故。五  種性中即有一分無性眾生。故顯揚論云。云  何種性差別。五種道理一切界差別可得故。
乃至云。唯現在世非般涅槃。不應理故。乃至  廣說。是故當知。由法爾故無始時來一切有  情有五種性。第五種性無有出世功德因。故
永不滅度。由是道理諸佛利樂有情功德無  有斷盡。其有種性者。如瑜伽論云。種性亦有  二種。一本性住。二習所成。廣如彼說。又云。
若三乘始教中以漸異小乘故說多人有性。  猶未全異彼。故許一分無性。是故論中判為  權施不了說也。

[0787a12]  約大乘終教有其十門。一者約位。從十信行  乃至歡喜等十地滿後即其佛。二者從歡喜  等初地至盡第九地於第十地中即成其佛。
如梵網經所說者是。此為對聲聞現凡身上  得於果證。故作此說。此當變化佛成非當實  成。記云。上卷梵經中云。第十體性入佛境
界地。依此文故知第十地中成佛也。三者是  約位。從初歡喜地至第三地是世間相同三  界。第四地已去第七地相同無流。於世間身
中得彼三乘無流德名為出世。記云。約所依  身同分段故是世間。而第四地初得出世德  故約此德為出世也。第八此至第十地名出
出世即得成佛。記云。是所依身同成變易故。  第八地成法身  (記云。約十地論起信論意釋。謂起信論云。依色自在地故成十身相作義。
十地論云。三世間自在故得十自在。約此位故此位初成佛也。如是第八地中證無生忍故成法身也。第九地中四
十九無礙辨才應機說法故成應身也。第十地中雲雨法說故成化身也)  。第九地成應身。  第十地成化身。此為於十地中別地相。故作
是說。四者一念成佛約無分別真理。故作是  說。第五約證以明一念成佛。於初地中一念證  故。六於十地後一念證果名一念成佛。上諸
一念者所謂無念也。七約時者。謂大乘三乘  三僧祇後即是佛。下卷云。二不定三僧祇此  有二義。一為通餘雜類世界故。如勝天王經
說。二據佛德無限量故。如寶雲經云。善男子  菩薩不能思議如來境界。不可思量。但為淺  近眾生說三僧祇修集所得菩提。而實發心
已來不可計數。解云。此中不可計數阿僧祇  劫非但三也。問。何故前教定三僧祇此中乃  有定不定耶。答。前教生故。此教熟故。方便漸
漸勸彼三乘。向一乘。故作是說也。八約行。金  剛心後得一切智。智即是佛。九約生死。滅七  種生死後即是其佛。記云。謂分段三有變易
四生死故云七種生死。約此義故相德云。七  種苦諦也。故梁論云。三種集諦謂皮肉心。七  種苦諦謂三界分段為三變易有四故有七種。
寶性論云。變易有四。一緣相。二因相。三生  相。四壞相。佛性論云。一方便。二因緣。三有  有。四無有無上。依經云。三界中有四難。一煩
惱難。二業難。三生報難。四過失難。無明住地  緣起因緣生死如業難。無明住地緣起有有  生死如生報難。無明住地緣起無有生死如
過失難。解云。依勝鬘經五住種子名五住地。  依五住地起於現行名五住起。依無明住他  種子緣起現行法執無明。是變易生死方便
名方便生死。故佛性論云。方便生死者是無  明住地能生新無流業。譬如無明生行。二因  緣者依無明住地緣發無流業。是變易生死
親資助因緣生死。此前二生死非正變易以  與變易為方便及因緣亦名生死。如三界中  惑業是分段方便因緣。亦名分段生死。故梁
攝論云。苦集通名生死。三有有者依無流業。  是業名為因緣生死。此前二生死非正變易  以與變易為方便及因緣亦生死。如三界中
惑業。是分段生死。故梁論云。苦集通名生死。  三有有者依無流業資有流業。所引變易生  死名有有生死。故佛性論云。有有生死者是
無明住地為方便。無流業為因。三種聖人意  所生身。譬如四取為緣有流業為因三界內  生身。四無有者是變易生死最後身。故名無
有。故佛性論云。無有生死者是三種聖人意  生身最後身為緣。是不可思惟退墮。譬如生  為緣死等為過失。問。何者是三種聖人。答。勝
鬘經云。無明為緣無流業因生阿羅漢辟支  佛大力菩薩三種意生身。在地上故。楞伽經  第五卷云。有三種意生身。一者三昧樂意生
身。謂第三第四第五地。二者如實知諸法相  意生身。謂於第八地。三者種類無作行意生  身。諸師釋不同。一師云。約三學別地。三地是
定。若約六度五地是定。故云三四五名三昧  樂受意生身。第六地般槃若現前。故六七八  地名如實覺知諸行智意生身。而言第八者
舉其終也。九地已上名種類無作行意生身。  第二師云。第一略初二地。故言三四五。第二  亦略初二。故云第八地。理實而言。第一通前
五地。第二通六七八三地。第三通九十二地。  第三師云。次第二於第八地。則知第一七地  已還而唯云三四五者。此中略先後也。以實
而言。第一通前七地。第二唯第八地。第三九  十二地。又四卷楞伽云。第一名三昧樂受樂  生身。今依佛性論。真諦師釋勝鬘經。三種意
生身者。是三乘種性聖人。入初地已上受意  生身。故名三種。非是楞伽經中三昧樂等三  種意生身也。故佛地論云。有有生死者是三
種聖人意所身。無有生死者是三種聖人意  所生最後身依生。梁論八地已上是有有生  死。金剛菩薩是無有生死。此二生死既佛性
論皆言三種聖人。故知三乘種姓至八地已  上受有有生死。從本種姓為名。名羅漢辟支  大力菩薩。故楞伽經第七卷云。大慧聲聞辟
支佛於第八地菩薩中。樂著寂滅三昧樂門  醉。故不能善知。唯息見隨自相同相熏習障  礙。故隨人無我見過。故以分別心名為涅槃。
而不能知諸法寂滅。大慧菩薩白佛言。世尊  說聲聞辟支佛。入第八地寂滅樂門。如來後  說。聲聞辟支佛不知但是自心分別。後說。
聲聞得人無我而不得法無我空。若如是說。  聲聞辟支佛尚未能證初地之法。何況八地  寂滅樂門。佛告大慧。聲聞有二。言八八地
寂滅門者。此是先修菩薩行者隨聲聞地。還  依本心修菩薩行同入八地寂滅門。非增上  慢寂滅聲聞。以彼不能入菩薩行。未曾覺知
三界唯心。未曾修行菩薩諸法。未曾修行諸  波羅蜜十地之行。是故決定寂滅聲聞不能  證彼菩薩所行寂滅樂門。問。何故得生死名。
答。通名變易生死者轉變改易。若生若死。並  是就相為名。別名方便因緣。此二約用。有有  無有對後為名。故佛性論云。有有生死如上
流般阿那含人。於第二生中般涅槃者餘有  一生故。故名有有。無有生死是變易生死最  後身。故復更無生死。故名．無有也。問。約位判
云何。答。若約頓悟八地已上受變易生。由此  已上煩惱不起無容更受分段生故。若漸悟  者七地已還亦受變易。若約四種據通而言
位位皆有。若據位別唯依梁論。二十二無明  感十一麁報中。初八無月感四麁重。是方便  生死。故知方便在前四地。次六無明感三麁
重。是因緣生死。故知因緣在五六七地。次  六無明感三麁重。是有有生死。故知有有在  八九十地。次二無明感一麁重。是無有生死。
故知無有是金剛位。若是方便及因緣并有  有生死自地起自地斷。若無有生死障佛地  金剛斷。所以爾者十地是學位故自地障自
地斷。佛地無學位故佛地障金剛斷。問。若如  前說方便因緣乃是變易方便因緣非正生  死。何故皆言所感麁重報是變易耶。答。若是
漸悟方便因緣位中即是分段名麁重報。若  望後說初之四地相同凡夫。無明增強遠與  八地已上變易生死為其方便。五六七地相  同二乘及初修菩薩。修無流道亦與八地已
上所感變易為資助因也。若後二種正變易  體。慧遠師云。說二生死各有六重。所言分  段六重者。惡道三重與善道三重也。問。惡道
三重如何。答。一凡夫所受分段惡業為因。四  住地為緣。二十信所受分段惡業為因。四住  地為緣。悲願為隨助。三種性已上乃至初地
所受分段惡業為因。悲願為正緣。四住地為  隨助。約此三重為惡道分段。問。善道三重分  段如何。答。一凡夫二乘大乘十信所受分段
善業為因。四住地為緣。二種性解行所受分  段善業為因。四住地為正緣。悲願為隨助。三  地上所受分段善業為因。悲願為正緣。四住
地為隨助。約此三重為善道分段。所言變易  生死六重者。事識三重及妄識三重。問。事識  三重變易如何。答。一阿羅漢辟支佛所受變
易事識中生空觀為因。無明住地為緣。二種  性解行所受變易事識中法空觀為正因。無  明住地為緣。三地上所受變易事識中非有
無息相之解為正因。無明住地為緣。約此三  重為事識中。三重變易生死如何。答。一地前  所受變易妄識中。一切妄想依真觀以為因。
無明住地以為緣。三八地已上所受變易妄  識中。唯真無妄息想觀以為正因。無明住地  為緣。約此三重為妄識中三重變易生死。下
卷云。若依終教地前留惑受分段身。於初地  中永斷一切煩惱使種。亦不分彼分別俱生。  於所知障中亦斷一分麁品正使。是故地上
受變易身。至金剛位。十者依大乘同性經有  三種十地。聲聞十地緣覺十地佛十地。為攝  引小乘同於大乘終教之義故作此說。其十
地名等具如疏說。又有差別。十地相廣如梁  論修時章釋。記云。彼經亦名一切佛行入智  毘盧遮那藏說經有二卷中引初卷也。修時
章者。此引彼論第十一卷修時章第五。如彼  論云。若見真如即入清淨意行地。從初地至  十地同得此名。清淨意行人自有四種。初一
從道立名。謂清淨意行後三從別立名。謂有  相行無相行無功用行。此清淨意人從第六  地以還說名有相行。乃至第七地是無相行
有功用。乃至若人入八地有無相行無功用  未成就。若八地圓滿於八地無相行無功用  已成。於九地十地無相行無功用未成滿。第
三阿僧祇劫此無相無功用乃成。譬如須陀  洹斯陀含阿那含三位製立為五人。若三位  云何製立為五人。由位差別故成五人。從初
方便至須陀洹為第一人。家家為第二人。斯  陀含為第三人。一種子為第四人。阿那含為  第五人。菩薩位爾。初地為第一位。從二地至
七地為第二位。八地至第十地為第三位。亦  得製立為五人。從方便至初地為第一人。從  二地至四地為第二人。五地至六地為第三
人。七地為第四人。八地至十地為第五人。解  云。此約聲聞乘果。釋十地者顯他人釋十地  中別。故此章引此文顯三乘十地差別不同。
問。若爾與此十地准釋意云何。答。惠鏡德  云。從方便至須陀洹為第一人。為初地人者。  是同見道類故。家家者。此從人死生於天中。
還亦至人中。如從家至家故云家家。第二地  中修惑時以無流智而修行。至四地中還得  彼無流智。故約此義准家家也。五地六地於
無相中最勝故有相行薄唯薄地人也。第七  地中離有相行。唯有功用位故唯受半生准  也。八地已上離有功用。故准已離欲人可知
也。情非情作佛者。問答云。若依三乘終教即  一切有情眾生皆悉成佛。由他聖智顯本有  佛性及行性。故除其草木等。如涅槃經說。若
成佛處者。終南問答云。若終教三乘如三千  等。同類世界現佛成者並是化佛。何以知之。  大智度論成佛世界廣引。如疏得知。並是化
佛化境多處現身故是化也。摩醯首羅天身  亦是化作。由權現閻浮菩提樹下。是故化佛  蓮華藏界所有佛者是實報也。通體相用十
方淨土所現佛者是報佛也。所有親屬是法  門也。為現引此娑婆小根畢習眾生。故如大  乘無量壽經說。若修相好業。若依終教及直
進菩薩並從發心以來一切並修十地。終教  無別。百劫修相好業。下卷云。此終教中論其  實行。從發意即福慧双修故成佛時無別修
也。若種性者。下卷云。即就真如性中立種性。  故則遍一切眾生皆悉有性。故智論云。白石  有銀性。黃石有金性。水是濕性。火是熱性。一
切眾生有涅槃性。以一切妄識無不可歸自  真性故。如經說言眾生亦爾。悉皆有心。凡  有心者定當得成阿耨菩提。以是義故我常
宣說。一切眾生悉有佛性。問。如有難云。若諸  有心悉當得菩提者佛亦有心亦應當得。若  言。佛雖有心更非當得。是則無性眾生雖是
有心亦非當得。答。經中已自為簡濫。故但云  眾生有心。不云佛也。以處處受生名眾生。故  不同佛也。廣如彼說。位地亦如下卷說。

[0789b28]  第四約頓教。朋唯有一門。所謂無相。何以故。  由成行三昧乘彼一昧真如所成故不可  說。有諸異相門成。亦此一切俱離是名佛
也。若修時者孔目云。若頓教義即不可說。若  種性者下卷云。唯一真如離言絕相名為種  性。而亦不分性習之異。以一切法無二相故。
是故諸法無行經云。云何是事名為種性。文  殊師利一切眾生皆是一相。畢竟不生離諸  名字。一異不可得故是名種性。又行位者一
切行位皆不可說。以離相故。一念不生即至  佛故。若見行位差別等相即是倒故。若寄言  顯者如楞伽云。初地即八地。乃至云。無有所
有何次等等。若所依身者一切行位既不可  說。所依身分亦准此知。

[0789c13]  第五約一乘義者。十信終心乃至十後位十  行十迴向十地皆成佛。又在第十地亦別成  佛。如法寶周羅善知識中說。何以故。一乘
之義為引三及小乘等。同於下位及下身中  得成佛。又八地已上即成佛。如於此位成無  礙佛一切身。故此據別教言。記云。經四十九
云。其宅廣大十重八門乃至云。見第九重補  處菩薩充滿其中。見第十重一切如來充滿  其中。解云。八門謂八聖道也。十重謂十地。既
第十地中一切如來充滿其中。故云又在第  十地亦別成佛也。案廣疏十九卷有三釋。初  依右師。十重中八重內開八九。餘重如次。
配初地乃至等覺妙覺。故疏云。九補處等者  明十地受職位等。亦是等覺位。十一切如來  者妙覺位。從初發心等明攝因成果。孔目依
此釋意說。疏第二釋配十行位。第三釋總不  約位說。十顯無盡其如疏也。此知識是第五  無癡亂行善知識也。法寶周羅者。疏云。此云
頂髻。即以法成人。寶為頂髻。天竺本云。有法  長者名寶周羅。顯其定用可貴尊極之相。若  據同教說即攝前四乘所明道理。一切皆是
一乘之義文雖是同而義皆別。如此等法差  別相者為護十地故隨方便門作種種說。今  諸眾生於十地中離增上慢。記云。三乘人定
逕十地方得成佛。故為增上慢。而為欲令離  此增上慢故位位即得佛成。

[0790a10]  又依六相總別義。即是一乘隨相別布義即  是三乘。此約教分說其一乘十地之法。盡其  三世已通究竟。此據證說。記云。於此十地用
六相緣起陀羅尼法者。即是無礙自在。十地  故為一乘也。若隨法空智分位用勝劣出為  十地者。即是三乘。此約教分說者用六相教。
今法緣起方得為一乘者。此約教分而釋。若  約證分者自在盡三世。通究竟處為證位也。

[0790a18]  若情非情作佛者。問答云。依一乘義一切眾  生通依及正並皆成佛。如華嚴經說。以此義  准上四句。義即是一乘共教非別教也。若成
佛前後者。於念念中成佛皆盡所化有情。在  諸位中。十住已去乃至菩提皆盡眾生界。成  位遍滿無有前後。為同一緣起大樹故。若成
佛時者。依一乘義成佛時節並皆不定。為十  方世界時節不同。因陀羅世界等並據當分  報位。說有為諸劫相作及相入等。故無定時。
仍不違時法也。下卷云。一切時分皆悉不定。  何以故。為諸劫相入故。相即故。該通一切因  陀羅等諸世界故。仍各隨處。或一念或無量
劫等不違時法也。孔目四云。若一乘義即無  盡劫。何以為依一乘。一切眾生已成佛竟復  為眾生新成佛。亦不住學地而成正覺。據此
不限時分。故無盡也。此義教與救量十地德  生其信也。又數法是通十地德。若他方佛應  化者。若依一乘但有十佛。依行分說不分修
生及本有義。若體解大道體即一切種。體相  即一切種相。用即一切種用也。諸方現佛若  名若義皆依釋迦海印現無別佛也。若佛母
者若依一乘。所有諸佛在釋迦佛海印定力。  以此義准諸眷屬等皆悉同然。體相用義及  變化改性等准此可知也。若情根相入相作
者。依一乘教變化改性並依緣起。本法顯現  亦無別性可變可改。若現若為者同前化攝  也。仍一乘之體有彼凡有身復有體德。若因
果差別者。若依一乘所有成佛因果分齊遍  量即通因陀羅祕密微細一切境分齊。盡三  世間分齊遍量。如華嚴經普賢門准也。所有
修行斷惑等因果二位皆盡不盡也。若修道  成佛者。依一乘教皆對前機。若須成佛即數  數成皆新斷結成佛。亦不住覺地成佛。若對
不成機即常不成。由如大海。於諸位中無有  溢滿。即楞伽經菩薩一闡提是。若對異病機  即無成不成。若對普賢即亦成不成。若佛相
貌者。依一乘教是德是相。是非德是。相非。  由緣起理具足逆順作不作義故。種性行位  所依身等如下卷說。

第四疾得成佛種類門

[0790b29]  孔目第四云。又依彌勒文諸佛菩薩無量劫  悟。善財一生皆得者。依華嚴經。疾得成佛  有其五種。一依勝身從見聞位。後一生至離
垢定後身即成佛。二依見聞逕生疾剋。三依  一時疾得成佛。四依一念疾得成佛。五依無  念疾得成成佛。初義有四  (如上門也)  。二依見聞逕
生疾剋者。如初地中有三時益。一聞時益。二  修行時益。三轉生時益。故地論云。是諸如來  加護於諸菩薩。此人能聞持如是微妙法。此
是聞時益。諸地淨無垢。漸次而滿足。證佛十  種力成無上菩提。此是修行時益。雖在於大  海及劫盡火中決定信無疑必得聞此經。此
展生益。意信行地菩薩聞持此金剛藏所說  勝法。即得諸佛加護離諸魔事。此為聞時益  聞既此勝法漸次修滿十地諸行。乃至成菩
提。是名修行時益。或有不定趣眾生。聞此十  地微妙法殖金剛種。雖生善道惡道難處逕  多劫數。彼難處中必得同此經。此名轉生時
益。問。若爾已逕多生。何言疾成佛。答。經多  生是三乘門意。悟入一乘時疾成佛。故玄門  云。問既言久修始得者云何言一念得耶。答
言久修善根者即在三乘教攝。從三乘入一  乘。即是一念始終具足。故經云初發心時等。  乃至下明善財從文殊發心。求善知識逕歷
百一十城已。而不如一念得見普賢菩薩。故  知得入此緣起大海。一念豈不成佛耶。三依  一時疾得成佛者。如善財童子。於知識處一
時之間獲普賢法。此約最後善知識說。如次  上所引玄門文意。至此善友也。已得普賢法  故。因果無二故。疏第二十云。第五顯因廣大
相知識以前照理無二顯甚深。方堪成佛廣  大之因故。在道場如來前者表普賢齊佛果  故。因果位同故。又云。一身充滿明普賢身下
有十三種。等於諸佛。此是因位圓滿更無所  修。是故但云與諸佛等。不辨更求知識修因。  普賢位竟。故知此約理成佛。因果無二故。一
時成佛。此善趣行人未入信滿及初住等。故  非行成佛位成佛。四依一念疾得成佛者。如  契普賢法。一念即成佛此依俗諦念也。此亦
約善財等。上約聞說法時說成佛。此取念念  念成佛義。是理成佛。故隨取自在依俗諦說  一念。五無念疾得成佛者。一切法不生。一切
法不滅。若能如是解是人見真佛。故記云。有  云。約維摩一念不生即是佛。此義不然。同是  俗諦念即是無生。故云無念成佛。一切法不
生等者。是昇夜摩天宮文可尋文處。

第五問答分別門

[0791a18]  問。宗意一切眾生皆是佛時佛與眾生有何  差別。答。同一緣起法故。佛時全佛無別眾生。  眾生時全唯眾生亦無別佛。若非全佛非全
眾生緣起不成。故無眾生亦無佛。一切法是  一如所成緣起法故。互全攝方立眾生門。故  全眾生。佛門故皆佛。故非無彼能化佛所化
眾生。問。佛全覺人眾全惑者。若佛與眾生一  者唯是惑耳。何有能化。亦眾生與佛一者但  全覺人。何有所化。答。有二義。一無能化所
化。二有能化所化。初義意全眾生故無能化。  全是佛故無所化。後義意全作二。故有能所  化。何者緣起無障無礙法。定不有一。故隨須
皆得如虛空化虛空。能化所化無障礙。然非  所執情能所及也。問。佛見迷惑眾生時。若以  惑心見。若以覺智見。若以惑心見者惑非善
見。何能見。若以覺智見者覺絕見知。何可能  見。答。有二義。一惑見覺見。二俱不得見。初  義意如鬼。鬼見人不見。惑以惑見。覺不見。如
於杌見鬼。是迷惑鬼。見鬼非惑。此義亦然。惑  見惑亦覺非惑。是故佛言。我與汝不異。汝自  為別。此意我者覺人。汝者迷執。故知惑覺不
異也。後義意惑此見義故非惑見。以惑見惑  故非覺見。問。佛既覺者何以惑見惑。答。覺惑  體無二。而覺任自惑見名為惑耳。具如香象
問答。問。一成一切成其義何。答。可有二義。  一約人。一約位。初義問答云。約緣起人說。故  一人即一切人是一人。一切人即一人是一
切人。故修言亦然。一修一切修。一切修一修。  故同得云也。問。現一人修而餘不修亦一人  非餘人。何得為爾。答。汝所見但是遍計耳。不
關緣起之法。不足言也。後義者六相義章云。  行德即一成一切成。理性即一顯一切顯。普  別具足始終皆齊。初發心時便成正覺等。疏
一亦同。問。三乘人極至何位進入一乘即成  佛。答。五教上云。至自位究竟處故。後皆進入  別教一乘。此各得出世果。處為自位究竟處
約菩薩。又三賢位是得出世益。處具如一乘  義。問。一人現在世。是人未來世可成佛。化現  在我身令修行。答。化令修行。問。現在人修行
可得彼何其佛。化現在我令修行。答。彼佛不  化者。今吾身不得作佛。故彼佛化時方吾能  修行成彼佛。意緣起道理非彼佛時即無今
吾身。非今吾身時無彼佛。故知爾也。如對今  乃至盡過去際亦然。問。未來佛是現在及過  去人相即者。彼過現人已成佛未成。答已成。
與未來佛同一緣起法故。問。若爾唯佛何為  化。答。過現人望未來佛是同一體。非他人故  未來佛化現等人。若他人者不得化。所以者
何。能化外有故非自所化。問。可化外人何言  他人者不得化。答。若能化所化差別者緣起  不成。故不得化自外他人。問。自既佛。何用為
化。答。是佛故化。若非是佛終日化不得成佛。  問。何自非佛時不得化。答。一切眾生本來成  佛。而不知自即佛。故化令知此理。名為化之。
故實化無所化。實無所成。問。若爾但乃化都  無化他之義。答。亦得化他。非化無自故。以自  他緣成無分別故。是故佛能見自全他。故他
無攝物。問。約此化非化及自他等。分別四句  何答問化自。答。不也。非他無自故。問。化他。  答。不也。化是佛故。問。自他共化。答。不也。二
執不並故共不化。答。二離執故。此遣非四  句示執顯四句。准三性門可知也。約自他亦  可有此三四句。准上可知。問。未來佛還化現
在自身者有所依文。答。有所依文。故瓔珞經  中第八地菩薩云。自身己身當果諸佛摩頂  說法。故已其說炳然可知。又既諸經經每云。
三世佛拜故諸罪業滅。未來諸佛者何為畢  也。問。他人修行已成佛窮來際。亦可成說之  言拜未來。何言拜彼自當成佛。答。拜他佛之
義非無。雖然他佛遠自佛近。何者汎諸佛為  眾生說佛德。意為欲令眾生自亦得彼果。故  令修行。是故眾生證自當來所得之果德。為
欲得彼故不借身命修行。非為得他佛果故  修行。是故正今吾令發心修行。佛祖吾當果  已成佛非他佛也。此義不疑怪也。又有他已
成佛即是自當果佛。所以者何。他成佛時即  得三世佛平等果故。又吾當果佛即是他今  成佛。所以者何。吾得當佛即得三世佛平等
法故。如是展轉更互平等。平等無差別果德  皆化今吾令修行。其義亦非無故也。互有今  吾身。全體如來藏佛等是也。今吾即緣吾性
佛即吾。而不知故悲怪。發至心修行欲返迷。  是故其觀化。吾佛即是吾體佛。非遠求他佛。  此義甚正觀行者大要也。又此吾性佛者即
於一切法界。有情無情中全全即在無非一  物吾體佛故。若能拜自體佛者無物不所作。  此亦甚大要也。常可思性之。若行如是思得
者一切時一切處中。無一處中無一處一時  起三毒煩惱之義。此即入一乘之觀方便。三  世佛無非此行修成佛者也。具如香象答也。
問。一切情非情皆有佛性成佛。答。約教不同。  小乘唯佛一人有佛種性。餘無種性。始教門  約有為無常法立種性。故不遍一切。終教為
真性立種性。故一切有性。頓教門唯真如離  言絕相名為種。不分性習。約一乘門有二說。  一攝方便故。諸教所明種性並皆具足主伴。
成宗以同教故。攝方便故。一據別教種性甚  深因果無二。通依及正盡三世間。該收一切  理事解行等。廣如下卷說。問。此諸教所說有
無種性。為理佛性。為行佛性。答。通二。何者  二佛性。一體二義故。如下卷說。問。就一乘  門有性無性有情非情皆成佛者。說五性差
別教何會。答。下卷云。論自有釋。故寶性論  云。向說闡提無涅槃性。不入涅槃者此義云  何。為欲示顯謗大乘因故。此明何義。為欲迴
轉誹謗大乘心。依無量時故作是說。以彼彼  實有清淨性故等。問。若爾唯可立不定性。何  立性。答。修六度串習行已位到堪任住成菩
薩種性。若習小行到於忍位成聲聞性。故智  論云。  暖  頂忍等名為性地。獨覺准知。若於三  行隨一修行未至本位。爾時立為不定種性。
若於三行全未修行。爾時立為無有種性。問。  約種性分別四句何。答。終南問答云。或有佛  性。闡提人有善根人無。謂約行辨性也。或有
佛性。善根人有闡提人無。謂約位辨性也。或  有佛性。二人俱有。謂約因辨性也。或有佛性。  二人俱無。謂約果辨性也。問。闡提之義斷現
善根。因何有行善性。答。此約位語。此世生善  根。可救者有現行善性。他世生善根。現不可  救者有行因種子。此義不同聲聞宗。此之四
位皆具性得及修得二佛性也。何以故。此之  二性同於信解淨心處說故。相由成故也。性  得及修得二種佛性非初非中後。前中後取
故。又驗經文如來藏為直進菩薩機說。佛性  為淳熟聲聞機說。此中所明如來藏佛性雖  約諸義差別不同。皆是同教一乘義也。何以
故。為成普法故。普法所成故。問。本性住性習  所成種性何前何後。答。隨機緣前後不定。故  香象問答云。問。本有修生等四句中有修生
本有本有修生二句。其即緣起法故非本有。  無修生非修生無本有。此二句因緣法可解。  唯本有但修生。此二句為因緣法乎。若非由
修生而有本有者。與習種以前有本有之義  有何別云。答。聖者能見機益故四句皆普  說。若有機緣眾生□以性種為前習種為後利
益。即說本有前有修生後。若有眾生以修生  為前本有為後利益。即說性種為後習種為  前。但隨機處中說耳。勿見法定有前後。以其
法無前後故即善當於先後耳。是故諸聖教  之說前後不定。然而如言取者定本有前有  法故失因緣旨違其意。故與彼人不同耳。餘
一切法門皆爾。須解教所由。又解法實性也。

華嚴一乘十玄成佛妙義一卷

[0792c18]  (寫本云)  。

[0792c19]  于時應長元年九月二十八日於東大寺戒  壇院以尊勝院之御本加反點了。但文字  散散極不審多。有後覽者可有交定候也。

[0792c22]  小比丘實圓

[0792c23]  享保三龍集戊戌仲秋初九天依淨俊成業  御許可而繕寫之。上件本者示觀國師俗  甥之神足。禪明房實圓之御本也。乍然文
字魚魯風鳳之謬尤多。後覽君子夫思之  (矣)  。

[0792c27]  賢首嗣祖勤息國賊性空  (露命二九歲夏  [卄/渴]  一九歲)

* * *

【經文資訊】大正藏第 45 冊 No. 1890 華嚴一乘成佛妙義  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
