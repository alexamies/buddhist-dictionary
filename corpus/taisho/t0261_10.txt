大乘理趣六波羅蜜多經卷第十

罽賓國三藏般若奉　詔譯

般若波羅蜜多品第十之餘

[0910c13] 佛告慈氏：「菩薩摩訶薩有七種事，能得如是不可思議無盡法門，謂因無盡、有情界無盡、大悲無盡、妙用無盡、法門無盡、壞生死魔故、智無盡故。如是般若波羅蜜多，無行無相、無生無滅，菩薩於一切法應如是知。」

[0910c17] 佛說是甚深般若波羅蜜多時，會中有一外道名微末底，即從座起而白佛言：「世尊！佛說一切諸法本來不生、自性清淨。此義不然。自在天常，而是一切萬物父母，能生諸法，能造能作安立世間。復有說云：『神我能生一切諸法，然此我者住於心中猶如拇指。』復有說云：『一切諸法從和合生。』云何今者乃說無生？」

[0910c24] 爾時薄伽梵告微末底：「汝所問者，隨汝意答。斷汝疑心，應當諦聽。如汝所說：『自在天常，能生一切。』所生萬物應同一性，悉亦是常。若謂所生前後變易非常住者，理亦不然。用不離體，應是常住；體不離用，應非常故。自在常者，生應常生，云何有時或生不生？既不常生，云何是常？以是義故，同彼所生，定是無常。所生既多，亦非是一，若是一者應無差別，萬類區分如何是一？又自在天能生一切，無有慈悲。若有慈悲，應令有情悉生人天常受快樂，云何令諸有情受於八苦，生三惡趣受種種苦？若有慈悲，云何自生自立自害？若自在天是一是常，所生一切應無變易，云何異類生滅無常，五趣之中受茲不淨？譬如見果即知其因，當知自在非常非一。若言妙好是自在作，麁鄙不善畢舍遮為。如是之言亦不應理。善由自在，惡由舍遮，善惡相違何名自在？又諸有情，作惡人多、修善者少，即畢舍遮鬼勝自在天。又諸有情，所作善事自在處分，所作諸惡鬼所教者。汝諸弟子恒作是言：『為善生天，惡墮地獄。』若生天墮獄由造善惡，云何言彼自在作耶？譬如國王使人宣令賜財授職，但言王賜，終不言是宣教命人。又如國王使人斷命，但言王殺，不言魁膾。是即造善歸自在天。若造諸惡，畢舍遮受，有情何故受苦樂耶？以是當知，大自在天決定不能造作一切。若言一者，有情何故能生無量善惡心耶？以是故知亦非是一。若言一切由自在天，即應純善，何有惡耶？如人有時於多人所，作諸惡事即是惡人。若眾生惡由自在者，世間咸謂地獄罪人自作惡業，汝獨云何推自在耶？又如有人謗他作惡得無量罪，汝謗自在獲罪亦然。

[0911a28] 「復次，微末底！自在造作過失如前，神我過失倍過於彼。若我是常、能造作者，此身去住應得自由，無人能害，云何號哭而懼死耶？若我是常，應能憶念過去造業受諸苦報，故於今生不應造惡。又我常者，即應自在捨於衰老恒受少壯，如脫故衣更著新好，云何而有老病死耶？以是當知，我非作者。

[0911b06] 「復次，微末底！我觀諸法，亦非和合因緣所生。所以者何？因無生性。因若有生，不應待緣。緣無生性亦復如是。若說因緣我能和合，此亦不然。如二盲人，各別行住不能見色，設令同住不見亦然。當知神我和合因緣亦不能生。若能生者，應是無常，有作用故，如所生果定是無常。以是當知，離所生外無別能生。或說五大極微是常，能生諸法。此亦不然，猶如水米和合成酒，飲即令醉。如是醉力不從外來，非水中出，亦非米出，水米和合轉變而生。一切諸法無有作者，亦無有我而為因緣。所以者何？大地虛空。水、火、風界當知亦爾，豈無情物生有情耶？一切諸法假有實無，非自在天亦非神我，非和合因緣五大能生。是故當知，一切諸法本性不生，從緣幻有，無來無去、非斷非常，清淨湛然，是真平等。」

[0911b21] 爾時，薄伽梵而說偈言：

「一切有為法，　　如乾闥婆城，
　眾生妄心取，　　雖現非實有。
　諸法非因生，　　亦非無因生，
　虛妄分別有，　　是故說唯心。
　無明妄想見，　　而是色相因，
　藏識為所依，　　隨緣現眾像。
　如人目有瞖，　　妄見空中花，
　習氣擾濁心，　　從是三有現。
　眼識依賴耶，　　能見種種色，
　譬如鏡中像，　　分別不在外。
　所見皆自心，　　非常亦非斷，
　賴耶識所變，　　能現於世間。
　法性皆平等，　　一切法所依，
　藏識恒不斷，　　末那計為我，
　集起說為心，　　思量性名意，
　了別義為識，　　是故說唯心。
　心外諸境界，　　妄見毛輪花，
　所執實皆無，　　咸是識心變。
　色具色功能，　　皆依賴耶識，
　凡愚妄分別，　　謂是真實有。
　睡眠與昏醉，　　行住及坐臥，
　作業及士用，　　皆依藏識起。
　有情器世間，　　非由自在作，
　亦非神我造，　　非世性微塵。
　如木中火性，　　雖有未能燒，
　因燧方火生，　　由此破諸闇。
　展轉互為因，　　賴耶為依止，
　諸識從彼生，　　能起漏無漏。
　如海遇風緣，　　起種種波浪，
　現前作用轉，　　無有間斷時。
　藏識海亦然，　　境界風所動，
　恒起諸識浪，　　無間斷亦然。
　如酪未鑽搖，　　其酥人不見，
　施功既不已，　　醍醐方可得。
　賴耶妄熏習，　　隱覆如來藏，
　修習純熟時，　　正智方明了。
　諸識隨緣轉，　　不見本覺心，
　自覺智現前，　　真性常不動。
　猶如金在礦，　　處石不堪用，
　銷練得真金，　　作眾莊嚴具。
　賴耶性清淨，　　妄識所熏習，
　圓鏡智相應，　　如日出雲翳。
　若有修空者，　　順空而取空，
　觀空與色殊，　　不名真觀者。
　觀色即是空，　　色空不可得，
　此即勝義空，　　是真解脫者。
　客塵無自性，　　無明妄分別，
　實相非有無，　　眾生虛妄見。
　猶如日月明，　　流光能普照，
　如來清淨藏，　　具足諸功德。
　真妄互相熏，　　猶如二象鬪，
　弱者去無迴，　　妄盡無來去。
　蓮花性無染，　　出水離淤泥，
　菡蓞開敷時，　　見者皆歡喜。
　如來無垢識，　　永斷諸習氣，
　清淨智圓明，　　賢聖所歸趣。
　猶如最勝寶，　　無復諸瑕翳，
　輪王為寶冠，　　常置於頂上。
　如來清淨藏，　　永離諸分別，
　體具恒沙德，　　諸佛之法身。
　住真無漏界，　　清淨解脫身，
　寂滅等虛空，　　法性無來去。
　佛現三界中，　　不生亦不滅，
　此界及他方，　　湛然常不動。
　平等真法界，　　佛與眾生如，
　非斷亦非常，　　大悲恒不盡。
　諸佛法性身，　　本覺自然智，
　是真勝義諦，　　唯佛方證知。
　自性體無生，　　牟尼本寂靜，
　流轉諸三有，　　畢竟歸依處。
　法無來去相，　　三世常寂然，
　住真三昧者，　　見彼法界身。
　清淨不思議，　　恒沙眾德備，
　此即無漏界，　　諸佛之所依。
　佛具三種身，　　體相用平等，
　甚深廣大性，　　勝義無差別。
　無漏無變易，　　遠離一切相，
　煩惱及所知，　　本性恒清淨。
　無垢無染著，　　是真調御師，
　性淨即涅槃，　　亦是法身佛。
　體備恒沙德，　　無垢不思議，
　六度常圓滿，　　此即薩婆若。
　廣大無邊際，　　永斷於思想，
　斷習成菩提，　　具恒沙功德。
　於諸法自在，　　普現諸色像，
　大悲清淨果，　　常利一切眾。
　無漏無分別，　　願力皆圓滿，
　猶如摩尼珠，　　隨色皆能現。
　譬如工畫師，　　能畫種種相，
　所現諸境界，　　皆是識心變。
　眾生諸性欲，　　如來悉能知，
　法身恒不動，　　願力隨緣現。
　示現兜率天，　　降神乘白象，
　生處於王宮，　　出家修苦行，
　即詣菩提樹，　　降伏諸魔怨，
　成佛轉法輪，　　或現涅槃相。
　示現有生滅，　　真身恒不動，
　鈍根樂小法，　　方便說涅槃。
　真如法界中，　　無有涅槃相，
　大悲樂饒益，　　引導於眾生。
　猶如大商主，　　誘進諸愚少，
　菩薩廣大心，　　咸令入涅槃。」

[0912c09] 爾時微末底聞佛說已，身心適悅歡喜無量，從座而起整理衣服，右膝著地合掌恭敬，以妙伽他而讚佛曰：

「墮在生死河，　　邪見所纏縛，
　迦毘微野娑，　　迦那仙外道。
　凡愚被昏弊，　　邪見由是生，
　十力善逝尊，　　慧日朗明照。
　或聞那羅延，　　自在天等教，
　增長於貪著，　　令心發狂亂。
　正見破諸暗，　　是真如來教，
　我當至心聽，　　歸依大聖尊。
　大梵身四臂，　　四面蓮花生，
　演說四違陀，　　增長於邪見。
　唯佛薄伽梵，　　慧日大聖尊，
　能破我等疑，　　真實歸依處。」

[0912c24] 時，微末底讚歎佛已而白佛言：「大聖世尊！我於今者得大善利，蒙佛慧日正智光明，邪見疑心一切都盡。我今歸依大聖世尊！」

[0912c26] 復白佛言：「世尊！我今所以名微末底，為求異道心轉疑惑。今於佛前獲正法眼，滅疑惑心名蘇末底。我及弟子，同於今日歸佛法僧，修行大乘願無退轉，所得善利，迴施有情皆向佛道。」爾時薄伽梵為微末底說是法時，會中無量眾生發阿耨多羅三藐三菩提心，六十二那庾多菩薩證無生法忍。

[0913a05] 「復次，慈氏！菩薩摩訶薩修行般若波羅蜜多，應修八法。云何為八？所謂蘊善巧、處善巧、界善巧、諦善巧、緣起善巧、三世善巧、一切乘善巧、一切法善巧。云何蘊善巧？謂觀色蘊猶如聚沫，愚人見之謂是白[疊*毛]，入水而取，其沫散滅不可撮摩。菩薩摩訶薩以正智慧見第一義，了色性空猶如聚沫。以是因緣，名正知見。復觀受蘊如水上泡，速起速滅、剎那不住。菩薩摩訶薩以正智慧見第一義，了受性空猶如水泡。以是因緣，名正知見。復觀想蘊猶如陽焰，如人熱渴遠見陽焰謂之為水，馳走尋覓近之則無。菩薩摩訶薩以正智慧見第一義，了相性空。以是因緣，名正知見。復觀行蘊猶如芭蕉，中無有堅，剝之不已竟無所得。菩薩摩訶薩以正智慧見第一義，知行性空。以是因緣，名正知見。復觀識蘊猶如幻化，如世幻師幻作金銀珍寶真珠瓔珞，求其實體了不可得。菩薩摩訶薩以正智慧見第一義，了識性空猶如幻化。以是因緣，名正知見。作是觀已，於諸有情起大悲心興拔濟意，如是觀察，名蘊善巧。復觀五蘊猶如幻夢，皆從妄想顛倒心生，無我、無人、無眾生、無壽命，非養育、非士夫，非補特伽羅、意生、儒童、作者、受者，以善巧方便了蘊性空，猶如夢想都不可得，是名菩薩摩訶薩蘊善巧智。復次，菩薩摩訶薩觀蘊如響，無我、無人乃至無作者、受者，如是蘊性如空谷響，屬諸因緣。如實了知，等無二相，是則名為菩薩摩訶薩蘊善巧智。復次，觀蘊如影，從業緣現，無我、無人乃至受者，如是影性了不可得，等無二相，是名菩薩摩訶薩蘊善巧智。復次，觀蘊如鏡中像，無我、無人乃至受者，如是鏡像非內非外，了不可得平等無二，是名菩薩摩訶薩蘊善巧智。復次，觀蘊從緣而有、如幻如化，無我、無人乃至受者，以善巧智如實了知，等無二相，是名菩薩摩訶薩蘊善巧智。復次，觀蘊是變壞相，無常、苦、空、無我、不淨，性本空寂、非壞非不壞，如實了知，名蘊善巧智。

[0913b13] 「復次，云何名為處善巧？謂觀眼處，耳、鼻、舌、身、意處，內法皆空。次觀色處，聲、香、味、觸、法處，外法亦空。以正智慧觀第一義，非內非外，名正知見，是則名為處善巧智。復有處善巧，所謂了眼、耳、鼻、舌、身、意處皆悉是空，亦無見、聞、覺知之相，名法處智。復有了法處智，了色、聲、香、味、觸、法處自性空寂，非眼、耳、鼻、舌、身、意處境界相，名了法處智。復有處善巧，謂眼處，耳、鼻、舌、身、意處，法性空寂、無我我所。色處，聲、香、味、觸、法處，法性皆空、無我我所，非相應非不相應，非善法非不善法，不增不減，無有二相，本來空寂，是名菩薩摩訶薩處善巧智。復有處善巧智，眼處色處本來清淨無染無著，眼處堅固寂然常住。如是耳聲、鼻香、舌味、身觸、意法，性本清淨無染無著，乃至意根堅固寂然常住不變，是名菩薩處善巧智。復次，云何名為處善巧？所謂聖人處非凡夫處，能生聖道，是名為處。凡夫邪行生於惡道，名為非處。菩薩摩訶薩住八聖道，起大悲心，令諸有情入正定聚，是則名為處善巧智。

[0913c04] 「復次，云何名為菩薩界善巧智？謂觀眼界、色界、眼識界，無我亦不屬我，亦非眼界、色界、眼識為緣而起，乃至意界、法界無我，亦不繫屬於我，乃至意識界無我，亦非意識為緣而起，如是菩薩以正智慧觀第一義，知十八界性即是空、無我、無人，法界平等清淨不動，是名菩薩摩訶薩界善巧智。復有界善巧，所謂了法界智，了知地、水、火、風界性是空，堅、濕、暖、動皆不可得，同真際，等法性，是名菩薩摩訶薩了法界智。復有了法界智，了眼界乃至意界性空，色界乃至法界性空，眼識界乃至意識界性空，亦無見聞覺知分別之相，是則名為了法界智。

[0913c17] 「復次，云何名為諦善巧？所謂四諦——苦、集、滅、道。觀此五蘊苦苦、行苦、壞苦，名苦聖諦智。了知無明增長五蘊，名集諦智。不起貪欲滅盡諸苦，名滅諦智。為此滅故修八聖道，名道諦智。是名菩薩摩訶薩諦善巧智。復有諦善巧，所謂知苦無生，名苦諦智。知集不起，名集諦智。了本不生今則無滅，名滅諦智。於不二相修中道觀，名道諦智。是則名為諦善巧智。復次，菩薩摩訶薩了知苦受空無自性，能觀正智亦復皆空，名苦中苦智。觀集緣起從緣幻有，能觀正智亦皆是空，名集中集智。知貪愛滅既本性空，正智現前清淨平等，名滅中滅智。知出苦道了不可得，正智觀察自性皆空，名道中道智。如是正智離諸分別，是名菩薩摩訶薩諦善巧智。復次，能知生苦體即無生，名苦中真智。知生集起集無和合，名集中真智。知生本無即無有滅，名滅中真智。知出苦道離有離無，是名道中真智。菩薩摩訶薩如實了知，名諦善巧。復有諦善巧，所謂三諦——世俗諦、勝義諦、實相諦。世俗諦者，謂一切世間語言文字、見聞覺知。勝義諦者，謂心行處滅無復文字，離於一切見聞覺知。實相諦者，所謂一切相即無相，如是無相即是實相。菩薩摩訶薩於俗不染，觀真不住，一相平等，是則名為菩薩摩訶薩諦善巧智。復有二諦，所謂世諦、真諦。世諦者，所謂一切世間色心等法，如實而見，稱實而知。真諦者，謂二空理，清淨湛然究竟寂滅，化之不厭，知真無取，無法可得，是名菩薩摩訶薩諦善巧智。復有一諦，謂即真如清淨法界，無生無滅、非斷非常，遠離二邊究竟安樂，於生無生心無二相，是名菩薩摩訶薩諦善巧智。

[0914a19] 「復次，云何名緣起善巧？菩薩摩訶薩觀察緣起流轉不斷，無明緣行，行緣識，識緣名色，名色緣六入，六入緣觸，觸緣受，受緣愛，愛緣取，取緣有，有緣生，生緣老死憂悲苦惱。菩薩以正智慧如實了知緣起無性，無生無滅，法性現前，無心無作、無主無攝，是名菩薩摩訶薩緣起善巧智。復次，所有善因不善因、動因不動因、生死因涅槃因，如此因等皆如實知。所有眾生利根、鈍根如是根性，如是因，如是緣，如是果報，如是本末，皆如實知。隨其因緣，生善修集而無所失，是名菩薩摩訶薩緣起善巧智。復次，妄想滅則無明滅，無明滅則行滅，行滅則識滅，識滅則名色滅，名色滅則六入滅，六入滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老死愁歎苦憂惱滅。菩薩摩訶薩以正智慧了知緣起，無生無滅、無主無攝，是名緣起善巧智。

[0914b07] 「復次，慈氏！一切因緣，皆假和合無有自性，不從我、人、眾生、壽命而得生長，為是有情說如是法，無量無邊無有窮盡，如實了知，是名緣起善巧智。復次，菩薩摩訶薩了知一切緣生之法，無生無滅、無盡之相，此無盡相即菩提相，是名菩薩摩訶薩緣起善巧智。

[0914b13] 「復次，云何三世善巧？謂念過去所有善法如實修行，不善之法常當遠離，如實知已，悉皆迴施一切有情，是名菩薩摩訶薩過去善巧智。復念未來所有善根菩提資糧，皆悉迴向一切智智，是名菩薩摩訶薩未來善巧智。復次，現在所有正念相應善法，不起邪念相應不善，是名菩薩摩訶薩現在善巧智。復次，觀於過去皆悉是空，現在、未來亦復皆空，三世平等，住第一義，是真解脫。復觀過去、現在、未來一切諸佛福德智慧，生隨喜心，是名菩薩摩訶薩三世善巧智。復觀過去已滅、未來未至、現在不住，三世善法所修勝行，悉願迴向無上菩提，現在善法剎那不住，而恒發起菩提之心，是名菩薩摩訶薩三世善巧智。復次，過去已滅，未來未至，現在不住，如是生滅念念不住，心常覺悟，是名菩薩摩訶薩三世善巧智。復次，菩薩不思議自在神通，能憶過去所種善根，現在所修諸善，未來覺心當願圓滿，願皆迴向無上菩提，是名菩薩三世善巧智。復次，為欲成就諸有情故，憶念過去所有善根，一切有情，隨彼彼根依願成就，所有供養未來諸佛，一切有情，隨彼彼根當來成就，所有現在一切有情，神通說法種種教化隨根成就。如是三世利益自他，圓滿菩提勝妙之行，是名菩薩三世善巧智。

[0914c10] 「復次，云何名三乘善巧？謂聲聞乘、獨覺乘、菩薩乘，依此三乘而求出離。云何菩薩摩訶薩於聲聞乘善巧智慧？遇佛出世，聞四諦法，因聲悟理，生正見故，是名聲聞。修淨戒故圓滿戒身，得禪定故圓滿定身，見諦理故得智慧、解脫、解脫知見身。是名菩薩摩訶薩於聲聞乘得善巧智。復有聲聞乘善巧，於三界中生疲倦想，於有為法深觀無常，見一切法悉皆無我，涅槃寂靜歡喜愛樂。復觀五蘊如怨賊，觀諸界如毒蛇，觀內六處如空聚，常願出離，樂於涅槃起依怙想，是名菩薩摩訶薩於聲聞乘而得善巧。復次，云何菩薩摩訶薩於獨覺乘善巧？謂厭諸有為，樂於出離，少欲知足，離諸戲論，樂居閑寂，於諸因緣自然覺悟諸法無常而得解脫，是名菩薩摩訶薩於獨覺乘善巧智。復次，云何菩薩摩訶薩於大乘法而得善巧？大乘功德無量無邊，悉令有情咸皆悟入彼最上乘無有障礙，無生無滅得大智慧，積集一切福德善根，一切有情所受用故；成就諸波羅蜜，令諸心行善調伏故；增長無上大菩提故；有大威力，詣菩提樹，坐於道場，觀眾生根大悲不捨，無障無礙普於一切，悉皆憐愍等如一子，能越一切惡道諸怖畏故；能令一切佛法皆現前故；摧伏外道諸魔怨故；建立菩提勝法幢故；能除斷常諸結使故；得佛如來無礙智故；豐益佛法諸珍寶故；隨根利益無錯失故；養育有情大悲成故；十力、無畏、不共佛法、相好功德瓔珞莊嚴無過失故。如是所有一切善巧，是名菩薩摩訶薩大乘善巧智。復次，一切諸佛之所乘故，具足七法佛為大乘，如轉輪王具足七寶。云何為七？所謂大觀察故、大隨順故、大智慧故、大精進故、大方便故、大證悟故、大事業故。大觀察者，菩薩摩訶薩親近善友聽聞正法，於一剎那悟一切法，實相現前。大隨順者，菩薩摩訶薩成就大智大定大悲，利益自他故。大智慧者，菩薩摩訶薩見真實相，我法皆空。大精進者，菩薩摩訶薩於無量阿僧祇劫，大悲萬行能成辦故。大方便者，菩薩摩訶薩得平等忍，不住生死、不證涅槃。大證悟者，菩薩摩訶薩證力、無畏、不共佛法無量無邊大功德故。大事業者，菩薩摩訶薩於生死中得大菩提，成就圓滿恒沙萬億佛事業故。具足如是七種勝法而為法王，是名菩薩摩訶薩大乘善巧智。

[0915a25] 「復次，云何一切法善巧？謂有為、無為。菩薩於此二法巧便最勝，於身善行、口善行、意善行清淨增長，迴向無上正等菩提，是名菩薩有為善巧智；菩薩於身、口、意具三無作，清淨平等，迴向無上正等菩提，是名菩薩無為善巧智。復有善巧，謂菩薩摩訶薩於布施、持戒乃至靜慮增長修習，迴向無上正等菩提，是名菩薩有為善巧智；復以般若波羅蜜多，離一切相修諸波羅蜜多，迴向無上正等菩提，是名菩薩摩訶薩無為善巧智。復有善巧，以方便智行四攝法攝取眾生，是名菩薩摩訶薩有為善巧智；復有善巧，住第一義，雖攝眾生而無取著，迴向菩提，是名菩薩無為善巧智。復有善巧，了知煩惱增長生死，菩提分法斷絕生死，是名菩薩有為善巧智；復次知空、無相、無願三解脫門，能於無上正等菩提，決定平等、無二無別、無有退轉，是名菩薩無為善巧智。復次有為善巧，行於三界不著三界，是名菩薩有為善巧智；了知三界性皆是空，如幻如化而不取著，是名菩薩無為善巧智。復次，如是了知法性清淨無相無名，具一切智，名為實智；為度眾生假名方便，如是分別，是名權智。菩薩摩訶薩於此八法二智自在，名為般若波羅蜜多。復次，悉能了知一切法性，名為智慧；所有觀察善不善法，名為方便；隨順解脫離諸分別，聖智現前，名為般若波羅蜜多。復能如是善巧分別諸見結使，以奢摩他、毘鉢舍那如是拔除，是名方便；而能圓滿無上大願，是名智慧。除彼熱惱使得清涼，是名方便；能解煩惱性不可得，是名智慧。除身心苦得輕安樂，是名方便；遊法園苑得念總持，理智現前，是名智慧。與諸有情作依止處，是名方便；能依所依無住無著，是名智慧。獲三十七菩提分法，是名方便；應常離念而與實相智慧相應，得大法樂，是名智慧。復能生長五波羅蜜，是名方便；隨所樂乘同歸佛慧，自性照明，是名智慧。能度一切生死瀑流，是名方便；實無眾生得滅度者，是名智慧。建立正行，是名方便；見本性空，是名智慧。除客煩惱，是名方便；善能覺悟智性無染，是名智慧。行無所行，是名方便；悟於法空，是名智慧。不著三界，是名方便；令諸菩薩了第一義，是名智慧。攝諸眾生行於萬善，是名方便；一切賢聖同一法界，是名智慧。隨其根性除妄分別，是名方便；見本清淨寂滅無生，是名智慧。能起方便斷滅癡闇，是名方便；深入禪定不住禪定，是名智慧。誘導二乘，是名方便；除斷法執入佛知見，是名智慧。隨眾生根令生勝解，是名方便；了根性空，是名智慧。超妄境界，是名方便；示勝義諦，是名智慧。權說四諦，是名方便；於諸修行了不可得，是名智慧。勤求功德悲願無盡，是名方便；了應非真不來不去，法界平等，是名智慧。隨緣普示教化一切，是名方便；了煩惱性本來解脫，是名智慧。了知結使虛妄分別，是名方便；了眾生心本來寂靜，是名智慧。勸令修斷隨眠習氣，是名方便；一切眾生心行差別，八萬四千諸塵勞門即佛慧門，是名智慧。聲聞、緣覺善巧勸修漸入佛道，是名方便；菩薩修行如是般若波羅蜜多，疾證阿耨多羅三藐三菩提，是名般若波羅蜜多。」

[0915c27] 佛說此摩訶般若波羅蜜多時，會中三十二俱胝菩薩摩訶薩得無生法忍，七十萬八千眾生發阿耨多羅三藐三菩提心。此會大眾，各以種種妙花、寶幢、幡蓋諸莊嚴具，瞻蔔花香供養般若波羅蜜多，散於如來及慈氏菩薩摩訶薩等諸菩薩上。一切諸天於虛空中作天妓樂，種種歌頌讚歎如來，於無量劫成就菩提無邊功德。

[0916a05] 爾時佛告一切大眾：「慈氏菩薩摩訶薩！汝等能問甚深般若波羅蜜多，大乘功德無盡法門不可思議。彼諸會眾聞是經者，亦當圓滿如是功德。若聞是經生信解心，受持讀誦書寫解說，如是等人利益無量不可思議，亦非譬喻算數之所能及。」

[0916a10] 爾時薄伽梵解絡掖衣，授與慈氏而作是言：「善哉，善哉！善男子！汝能問此甚深般若波羅蜜多，一切十方諸佛如來悉皆隨喜。」

[0916a13] 時慈氏菩薩受佛衣已，頂戴尊敬而作是言：「此衣即是如來真身制底，一切天，龍，人非人等皆應作禮，右遶恭敬種種供養。」

[0916a16] 爾時，大眾忽見無量雜花、寶鬘、幡蓋從十方來，住佛頂上，在虛空中，須臾之間遍覆大會慈氏菩薩大眾之上。又於幡蓋供養具中，出大音聲讚言：「善哉，善哉！慈氏菩薩摩訶薩！快問斯義。我等深心隨喜供養。」

[0916a21] 爾時，舍利弗白佛言：「世尊！此等花鬘、幡蓋從何而來，出是音聲讚歎隨喜？」

[0916a22] 爾時薄伽梵告舍利弗言：「善男子！此慈氏菩薩於過去世行菩薩行，度脫無量百千萬億諸眾生等，于今有住菩薩不退地者，或在聲聞、獨覺、人、天之中，彼諸眾生以宿因緣，於十方界各以種種寶花鬘蓋，供養般若波羅蜜多經及佛如來，讚歎慈氏如是功德，有是音聲。」

[0916a28] 說此語已，一切眾會於慈氏菩薩摩訶薩所，深生尊重，咸作是言：「我等今日得大善利，得見是人親近供養，於如來所得聞是經。世尊！此諸眾生得聞佛名及慈氏菩薩摩訶薩名，尚得無量無邊功德，何況親於佛前得聞是經信解受持。」

[0916b05] 爾時世尊告舍利弗：「若有善男子、善女人，於一劫中種種布施——金、銀、瑠璃、珊瑚、瑪瑙、真珠、摩尼、頭目髓腦無所悋惜——護持禁戒，安忍精進，修諸禪定，若聞此經一四句偈，我說此人成就大乘般若波羅蜜多，而此功德勝前功德。若離此法，諸波羅蜜悉不成就。舍利弗！以是因緣，若善男子、善女人，聞此經典信解受持思惟修習，我說是人速能成就無上菩提，當知是人則為已得諸佛如來菩提法印。舍利弗！若有菩薩說此經時，應發是願：『我今應當諷誦此經，廣為人說。』能生此念，即名圓滿檀波羅蜜。何以故？一切施中法施最勝。若持此經守護法身，即是圓滿戒波羅蜜；順無生忍，亦即名為忍波羅蜜；如理不懈，此即名為精進波羅蜜；安住寂滅，此即名為靜慮波羅蜜；得自然慧不由他悟。是即名為般若波羅蜜。舍利弗！若復有人受持此經四句偈等，速能圓滿無上菩提。若諸菩薩持此法要，讀誦書寫或持經卷，所在之處則為有佛，當知是人已得如來一切法藏。若有受持此經典者，形雖差別，而菩提心無有二相。何以故？舍利弗！此經則是不退菩提實相法印。以是當知，若諸菩薩隨順此經，當知是人得不退轉無上菩提。若諸菩薩隨順此經，當知則是隨順一切佛法。」

[0916b29] 爾時，護世四天大王及諸眷屬，悉皆合掌尊重恭敬，一心正念而白佛言：「世尊！我等四王，今為如來作護正法眾。若善男子、善女人，持此經者即是法師，我當承事供養恭敬，如佛無異。何以故？一切諸佛及大乘法，皆從此經出故。」

[0916c05] 爾時天帝釋白佛言：「世尊！我雖從佛得聞餘經，未曾得聞如是甚深最勝經典。我今堪任與諸天眾，隨此經典所在國土、城邑、聚落、山林、樹下空閑之處，有受持讀誦書寫解說，我等諸天為作聽眾。以是經故，令彼國王后妃眷屬色力增盛永無憂患，大臣卿相一切人民及說法師，我等常當共作擁護令無衰患，令諸國界陰陽順序無諸愆失，一切怨敵無能侵害，稼穡成熟人民安樂，增彼法師色力辯才自在無礙，又令法師處大眾中得大無畏，如師子王廣為他說。」

[0916c16] 爾時薄伽梵告天帝言：「善哉，善哉！憍尸迦！汝於此經及說法師，如是擁護令無衰患。汝今當知，若護法師則是護法，若護法者則護國土及一切眾生。」

[0916c19] 爾時，索訶世界主大梵天王白佛言：「世尊！我與梵眾天等捨禪定樂，隨此經典及說法師所在之處，我當往彼為現四相，令彼法師知我等來。云何為四？一者見大光明，二者聞有異香，三者令彼法師辯才無礙，四者令諸聽眾專念一心。以此四相，知我在會聽聞正法為作擁護。」

[0916c25] 爾時魔王波旬白佛言：「世尊！佛說此經，令我宮殿皆無光色、震動不安，力勢衰損。所以者何？以諸菩薩摩訶薩聽此經故，若此經典在在處處，有善男子、善女人等，受持此經乃至一偈一句，一經於耳信解受持，當知此人已受阿耨多羅三藐三菩提記，當紹佛位。」

[0917a02] 爾時魔王波旬白佛言：「世尊！彼善男子、善女人，以受持是經，令我眷屬威德勢力悉皆摧滅。若有人受持讀誦書寫解說此經典者，所在之處，我等誓願常作擁護，不起一念障礙之心。」

[0917a07] 爾時薄伽梵告舍利弗：「汝當於未來世受持讀誦流布此經，為令正法得久住故。」

[0917a08] 舍利弗言：「唯然，世尊！我當受持。」

[0917a09] 復告阿難言：「汝當受持讀誦流布此經。」

[0917a10] 阿難陀言：「唯然，世尊！我當受持。我等雖能奉行，不得如諸菩薩廣宣流布。」

[0917a12] 佛告阿難：「勿憂此經不能流布，無量菩薩摩訶薩盡在此會，悉願傳通。」

[0917a13] 會中有六十俱胝菩薩摩訶薩，為欲護持此經典故，從座而起白佛言：「大聖世尊！我等誓當於十方界流通此經。此索訶世界自有慈氏宣布是經不令斷絕，若佛滅後後五百歲，有諸眾生於此經典，暫得聽聞一經於耳，當知此人佛所記別。受持此經一偈一句，當知皆是慈氏菩薩摩訶薩威神之所建立。」

[0917a20] 爾時薄伽梵告諸菩薩言：「善哉，善哉！善男子！汝等今於我所護持此經，當於無量殑伽沙佛所亦護是經。」

[0917a22] 時，慈氏菩薩摩訶薩長跪合掌而白佛言：「大聖世尊！我問此經，觸犯如來，今於佛前至誠懺悔，唯願慈悲哀恕我過。及諸菩薩，亦當受我如是悔過。」

[0917a27] 佛告慈氏：「汝於是經，得深理趣般若波羅蜜多，於大乘法無有疑惑，於身口意無有誤失，一切諸佛共印可汝，我亦如是。汝所說法，如我無異。」

[0917b01] 爾時阿難白佛言：「世尊！當何名此經？我等云何奉持？」

[0917b02] 時薄伽梵告阿難言：「此經是過去、現在、未來菩薩摩訶薩大乘理趣，亦為一切眾生眼目，亦為諸佛本母，所以此經名『大乘菩薩理趣六波羅蜜多無量無邊無盡義經』。以是名字，汝當奉持。」

[0917b07] 佛說是經已，具壽阿難陀等諸大聲聞，慈氏菩薩摩訶薩等諸大菩薩，一切世間天、龍、藥叉、阿蘇羅、健闥婆、迦嚕羅、緊捺羅、摩怙洛迦、人非人等，及不眴世界無盡藏菩薩摩訶薩等，一切大眾聞佛所說，皆大歡喜，信受奉行。

大乘理趣六波羅蜜多經卷第十

【經文資訊】大正藏第 08 冊 No. 0261 大乘理趣六波羅蜜多經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】陳鋕雄大德提供，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA