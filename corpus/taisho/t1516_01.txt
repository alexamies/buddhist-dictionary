聖佛母般若波羅蜜多九頌精義  論卷上
勝德赤衣菩薩造

西天譯經三藏朝散大夫試  鴻臚卿傳梵大師賜紫沙門  臣法護等奉　詔譯

般若波羅蜜多智，　　體積善寶功德聚，  
所有一切波羅蜜，　　而彼本來性常住，  
離諸戲論無對礙，　　離諸分別得安隱；  
最上微妙無自性，　　離諸所有名相等，  
方便宣說三乘法，　　而彼三乘所得相，  
皆是一切智智因。　　稽首般若波羅蜜，  
所有勝慧到彼岸。　　若人樂欲正觀者，  
應當於彼九頌義，　　總略如理而思擇。

[0898a18]  其九頌曰：

從業增上生，　　所謂六處相，  
即此說復生，　　所因如影現。  
如幻所化城，　　能觀者亦化，  
如彼所見色，　　業化世亦然。  
諸有說法聲，　　即是聞境界，  
一切如對響，　　緣成能所聞。  
嗅香及了味，　　觸等境愛著，  
此一切如夢，　　雖得無所有。  
如幻輪成人，　　諸行作無實，  
此如彼行作，　　身輪亦無我。  
若種種所得，　　彼極剎那生，  
此與陽焰等，　　見即壞無相。  
所取如影像，　　無始從心生，  
而彼相及識，　　互相如影像。  
觀自淨種中，　　若智月出現，  
彼如水中月，　　現前無所有。  
若相應者智，　　彼即虛空相，  
是故智所知，　　皆如虛空相。

[0898b08]  如前頌言：

「所有勝慧到彼岸，　　若人樂欲正觀者，  
應當於彼九頌義，　　總略如理而思擇。」

[0898b11]  所言「勝慧」者，謂聞思修等相。「彼岸」者，邊際義。  「到」者往到，謂到畢竟邊際，離諸分別處所，如
是乃至此義終竟。「正觀」者，謂不顛倒相。「樂欲」  者，所謂作意希望為性。「彼義」者，謂彼九頌說  時所有之義，義即義門。「思擇」者，謂思惟決擇。
何所思邪？頌言總略。「總略」者，謂包總含略。  此中應問：何故總略說邪？答：為令鈍根之者  能解其義故。

[0898b19]  前標九頌，次第今釋。

[0898b20]  第一頌言：

「從業增上生，　　所謂六處相，  
即此說復生，　　所因如影現。」

[0898b23]  「業」謂善不善業。「增上」者，謂業增上。由彼諸業  增上力故，彼即有生。何所生邪？頌言「六處
相」。處謂識所依所生之處，故名為處。此復云  何？謂眼等內六處。頌言「相」者，標表為義。若此  六處相有所生故，即彼如是復生諸法。此如
是說，是義終竟決定成就。

[0898b29]  問：於勝義諦中云何自性？頌自釋言「所因如  影現」，由取影現而為喻故。於影現中諸有作  者、作業及所作事悉離性空。此義終竟。

[0898c03]  復次於外色等六處自性所生，今當一一次  第顯示。

[0898c05]  第二頌言：

「如幻所化城，　　能觀者亦化，  
如彼所見色，　　業化世亦然。」

[0898c08]  猶如幻法所化城邑，後能觀者亦即是化。彼  二非有。何以故？不實生性故。然能見、所見彼  二色相，外有對礙，皆是業化。世間三界所見，
此猶彼故，其義亦然。此如是化，與彼所化無  差別性，故下頌言「如聲對響」。為證成此義故，

[0898c13]  第三頌言：

「諸有說法聲，　　即是聞境界，  
一切如對響，　　緣成能所聞。」

[0898c16]  所言說法，即能說者增上所生，彼所對聲是  聞境界。若聞境界此如是故，自餘諸法皆如  是生，是故取喻如聲對響。此聲對響與餘法
同，此中如是無差別言，乃云「一切」。所言「緣成」  者，謂即聞等緣成故聞。若彼所有皆所作性，  是故能聞、所聞有所得中悉是緣成，所以有
聲皆如對響。如是所說此義畢竟，故下頌云  「一切如夢」。為證成此義故，

[0898c24]  第四頌言：

「嗅香及了味，　　觸等境愛著，  
此一切如夢，　　雖得無所有。」

[0898c27]  言「嗅香」者，謂鼻識境界，諸所作性所嗅香等。  「了味」者，謂舌識境界，了諸味等。「觸」謂身識境
界，覺諸觸等。於如是等諸境界中，所求所樂  而生愛著，於彼彼境各各繫屬，隨所繫屬香  味觸等別別所受。若於彼等境中起有所得
相即不可得，是故頌言「一切如夢」。「一切」者，此  即無差別意。

[0899a05]  然眼等內處、色等外處亦非不有。若不爾者，  云何發起作者所行？為破此疑故，

[0899a07]  第五頌言：

「如幻輪成人，　　諸行作無實，  
此如彼行作，　　身輪亦無我。」

[0899a10]  譬如幻輪法，用成人身相，彼幻所成人，種種  行作皆悉具有。亦復如人假有作者及所作  用，又復亦有所行作事去來等相。頌言「諸」者，
種種分類所作之義。何所作邪？謂幻所成  身。若如是身幻法成故，即彼幻身而實無我。  「無」者離義，「我」謂主宰。此言「無我」，謂離我故。所
以此中無其作者，於勝義諦中都無所有，是  故頌言「諸行作無實」。「無實」者，謂無力能義。今  此如是無其力能，謂此作者無主宰故。若幻
所成人無其主宰，雖所顯示而無其實。諸法  亦然畢竟無實，此中應知無差別意，故下頌  言「與陽焰等」。為證成此義故，

[0899a22]  第六頌言：

「若種種所得，　　彼極剎那生，  
此與陽焰等，　　見即壞無相。」

[0899a25]  「種種」者，謂多種類。「所得」者，謂差別遍計所取  境相。彼所取境極剎那生，剎那剎那名極剎
那。「生」者起義，謂極剎那有所生起。若極剎那  有所生故，彼彼諸法從極剎那之所生者悉  是無常，此義終竟。

聖佛母般若波羅蜜多九頌精義論卷上

* * *

【經文資訊】大正藏第 25 冊 No. 1516 聖佛母般若波羅蜜多九頌精義論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
