五分律卷第十一  (彌沙塞)
宋罽賓三藏佛陀什  共竺道生等譯

第二分初尼律波羅夷法

[0077b28]  佛在舍衛城。爾時長老優波離問佛：「世尊已  為諸比丘結戒：『若比丘，共諸比丘同學戒法，  戒羸不捨行婬法，乃至共畜生，是比丘得波
羅夷，不共住。』是戒我當云何持？為應作一部  僧持、二部僧持？」佛言：「應作二部僧持。從今是  戒應如是說：

[0077c04]  「若比丘尼，共諸比丘尼同學戒  法，戒羸不捨，隨意行婬，乃至共畜生，是比丘  尼得波羅夷，不共住。」

[0077c06]  爾時長老優波離復問  佛：「世尊已為諸比丘結戒：『若比丘，若聚落、若  空地，盜心不與取，乃至不共住。』我當云何持？」
佛言：「應作二部僧持。從今是戒應如是說：

[0077c09]  「若  比丘尼，若聚落、若空地，盜心不與取。若王、若  大臣，若捉、若縛、若殺、若擯，語言：『汝賊！汝癡！』
是比丘尼得波羅夷，不共住。」

[0077c12]  爾時優波離復  問佛：「世尊已為諸比丘結戒：『若比丘，若人、若  似人，若自殺，乃至不共住。』我當云何持？」佛言：
「應作二部僧持。從今是戒應如是說：

[0077c15]  「若比丘  尼，若人、若似人，若自殺、若與刀藥殺、若教  人殺、若教人自殺，譽死、讚死：『咄！人用惡活為？
死勝生。』作是心，隨心殺；如是種種因緣，彼  因是死，是比丘尼得波羅夷，不共住。」

[0077c19]  爾時優  波離復問佛：「世尊已為諸比丘結戒：『若比丘，  不知、不見過人法，乃至不共住。』我當云何持？」
佛言：「應作二部僧持。從今是戒應如是說：

[0077c22]  「若  比丘尼，不知、不見過人法，聖利滿足，自稱我  如是知，如是見。是比丘尼後時，若問、若不問，
為出罪，求清淨故，作是言：『我不知言知、不見  言見，虛誑妄語。』除增上慢，是比丘尼得波羅  夷，不共住。」

[0078a03]  爾時毘舍佉婿，名鹿子。鹿子敬毘  舍佉，猶如敬母，時人遂名為毘舍佉鹿子母。  其孫名尸利跋，尸利跋常繫念於偷羅難陀比
丘尼，後請比丘尼僧，偷羅難陀託病不往，共  一小沙彌尼坐守僧房。時到，比丘尼僧皆詣  其家，尸利跋手自下食，問言：「偷羅難陀何故
不來？」詣比丘尼答言：「以其病，僧差守房，是故  不來。」彼下上坐食已，便馳往問：「何所患苦？」答  言：「骨節皆痛！」彼即為按摩。比丘尼言：「聽汝
處處按摩，但不得行欲！」既按摩已，問言：「汝須  何物？」答言：「我須乾棗。」便買與之。比丘尼以  手捧棗，問言：「汝見是乾棗不？」答言：「見！」比丘
尼言：「若人繫心於不可行欲處，神明乾縮亦  如此也！」於是尸利跋與此比丘尼種種身相  觸已，便出。諸比丘尼食還，入門遙見，咸疑
已共偷羅難陀作不淨行，問言：「汝已破梵行耶？」  答言：「我不破梵行，唯與男子身相觸耳！」小沙  彌尼亦云：「如此！」諸比丘尼種種呵責言：「佛種
種毀訾與男子身相觸，種種讚歎不觸男子  身！汝今云何作此惡事？」訶已，往到佛所，以事  白佛。佛以是事集二部僧，問偷羅難陀：「汝實
爾不？」答言：「實爾。世尊！」佛如上種種訶責已，告  諸比丘：「以十利故，今為諸比丘尼結戒，從今  是戒應如是說：

[0078a26]  「若比丘尼，欲盛變心，受男子  種種摩觸：髮際已下，膝已上，肘已後。是比丘  尼得波羅夷，不共住。」

[0078a28]  比丘尼者：白四羯磨受  具足戒。

[0078a29]  釋欲盛變心已下，如比丘觸女人身  戒中說。

[0078b01]  爾時諸比丘尼，受男子捉手、捉衣、  共期、獨共行、獨共住、獨共語、獨共一座坐、身親  近男子，以此欲染心，不復樂道，或有反俗及
作外道者。

[0078b04]  時偷羅難陀比丘尼，著新染衣，摩  拭身體，畫治眉目，往多人處。有諸男子捉其  手，捉其衣言：「汝手柔軟好，汝衣細滑好！」諸長
老比丘尼見，種種呵責，以事白佛。佛以是  事集二部僧，問諸比丘尼：「汝等實作上八法  不？」答言：「實爾。世尊！」佛種種呵責已，告諸比丘：
「今為諸比丘尼結戒，從今是戒應如是說：

[0078b10]  「若  比丘尼，欲盛變心，受男子捉手、捉衣、共期、獨  共行、獨共住、獨共語、獨共一座坐、身親近男
子。八法具者，是比丘尼得波羅夷，不共住。」

[0078b14]  捉手者：從肘已前。

[0078b14]  捉衣者：身所著衣。

[0078b14]  共期  者：期至某處行婬法、或摩觸身，往到彼。

[0078b15]  獨共  行者：獨共男子一道行。

[0078b16]  獨共住者：獨共男子  一處住。

[0078b17]  獨共語者：獨共男子一處語。

[0078b17]  獨共一  座坐者：獨共男子一床上坐。

[0078b18]  身親近男子者：  共一座坐時，身轉就男子。

[0078b19]  若犯捉手，乃至身  轉就男子，一一皆偷羅遮；若犯七事，雖已隨  悔，後犯一事滿八，亦成波羅夷。

[0078b21]  式叉摩那、沙  彌尼，突吉羅。

[0078b23]  爾時闡陀比丘數數犯罪：上床、下床皆不如  法，數數食，別眾食，非時入聚落不白善比丘；  比丘僧與作不見罪羯磨。其姊比丘尼名優
蹉，來往共語，及與衣食。諸比丘尼見，語言：「姊  妹！此比丘，比丘僧已和合與作不見罪羯磨。  諸比丘已不共住、不共事、不共語。汝今云何
來往共語，與其衣食？」優蹉言：「此是我弟！我若  不視，誰當視者？」諸長老比丘尼種種呵責，以  事白佛。佛以是事集二部僧，問優蹉：「汝實爾
不？」答言：「實爾。世尊！」佛種種呵責已，告諸比丘：  「應令一比丘尼與優蹉親善者往屏處諫：『汝  莫隨順僧羯磨不見罪比丘！』若受者善；若不
受，應眾多比丘尼往諫，若受者善；若復不受，  復應比丘尼僧往諫。」諸比丘受教勅，諸比丘  尼令一比丘尼往諫，乃至比丘尼僧往諫，皆
不受。諸長老比丘尼以事白佛。佛以是事集  二部僧，種種遙呵責優蹉已，告諸比丘：「今為  諸比丘尼結戒，從今是戒應如是說：

[0078c11]  「若比丘  尼，知僧如法與比丘作不見罪羯磨，諸比丘不  共住、不共事、不共語，而隨順之。諸比丘尼語
是比丘尼：『姊妹！此比丘，比丘僧已作不見罪  羯磨，諸比丘不共住、不共事、不共語，汝莫隨  順！』如是諫，堅持不捨；應第二、第三諫。第二、第
三諫，捨是事善；不捨者，是比丘尼得波羅夷，  不共住。」

[0078c18]  餘皆如調達破僧中說。不犯亦如彼  說。

[0078c19]  爾時修休摩比丘尼、婆頗比丘尼，常共行  止，後婆頗命過，修休摩為之悲泣。諸比丘尼  語言：「汝莫如是！一切有為，悉皆磨滅；如佛所
說，恩愛別離，無長存者。若有為法不壞、不散，無  有是處！」修休摩言：「我今不復為其啼哭！何以  故？彼生時，不修梵行！」諸比丘尼問言：「汝云何
知？」答言：「彼與我共行，親見與男子行婬欲事。」  諸比丘尼訶責言：「汝云何生時覆藏其罪，死  乃發露？」諸長老比丘尼種種訶責，以事白佛。
佛以是事集二部僧，問修休摩：「汝實爾不？」答  言：「實爾。世尊！」佛種種呵責已，告諸比丘：「今為  諸比丘尼結戒，從今是戒應如是說：

[0079a01]  「若比丘  尼，見比丘尼犯波羅夷，覆藏。彼比丘尼後時，  若在、若死、若遠行、若被擯、若罷道、若形變，作
是語：『我先親見其犯波羅夷。』是比丘尼得波  羅夷，不共住。」

[0079a05]  覆藏：從晨朝至初夜初分，時時  皆突吉羅；從初夜初分至明相未出，時時皆  偷羅遮；至明相出，波羅夷。

[0079a07]  式叉摩那、沙彌尼，  突吉羅。

[0079a08]  若欲說，而無比丘尼未得說；若入大  捨定，及八難起，皆不犯。

[0079a09]  八難者：一、病；二、王；三、  賊；四、水；五、火；六、衣鉢；七、命；八、梵行  (八重法竟)  。

五分律第二分之二尼律僧殘法

[0079a12]  爾時長老優波離問佛：「世尊已為諸比丘結  戒：『若比丘行媒法，乃至一交會，僧伽婆尸沙。』
我當云何持？」佛言：「應作二部僧持。從今是戒  應如是說：

[0079a15]  「若比丘尼，行媒法，若為私通事，持  男意至女邊，持女意至男邊，乃至一交會。是  比丘尼初犯僧伽婆尸沙，可悔過。」

[0079a18]  長老優波離又問：「世尊已為諸比丘結戒：『若  比丘，自不如法，惡瞋故，以無根波羅夷謗無  波羅夷比丘，乃至僧伽婆尸沙。』我當云何持？」
佛言：「應作二部僧持。從今是戒應如是說：

[0079a21]  「若  比丘尼，自不如法，惡瞋故，以無根波羅夷謗  無波羅夷比丘尼，欲破彼梵行。是比丘尼後
時，若問、若不問，言：『我是事無根，住瞋故謗。』是  比丘尼初犯僧伽婆尸沙，可悔過。」

[0079a26]  長老優波離又問佛：「世尊已為諸比丘結戒：  『若比丘，自不如法，惡瞋故，於異分中取片、若
似片，乃至僧伽婆尸沙。』我當云何持？」佛言：「應  作二部僧持。從今是戒應如是說：

[0079a29]  「若比丘尼，  自不如法，惡瞋故，於異分中取片、若似片，作  波羅夷謗無波羅夷比丘尼，欲破彼梵行。是
比丘尼後時，若問、若不問，言：『我是事異分中  取片、若似片，住瞋故，謗是比丘尼。』初犯僧伽  婆尸沙，可悔過。」

[0079b06]  爾時諸釋共作是要：「我等不與庶姓婚姻，  若有犯者當重罪之！」時釋種黑離車女喪夫，  夫弟欲取為婦，彼女不從，如是三返，誓不
相許，便作是念：「彼女必有外通意，我當殺之！」  便託為兄作會，語言：「為汝夫作會，汝來行  香！」彼女便往到已，飲酒令醉，共行不淨，然
後以爪摑傷其肉，告官司言：「黑離車女是我  婦，今與外人私通！」官即遣收。彼女醉醒，自見  身體處處傷破，作是念：「此人必當見殺！」便叛
走向舍衛城，到比丘尼所出家學道。官收不  得，知向舍衛城，便作移書與波斯匿王言：「我  國女人犯罪應死，叛入彼國可送還我！若彼
有罪人叛來我國，亦當送之。」時波斯匿王即問  左右：「有此女人入我國不？」答言：「有！諸比丘尼  已度為道。王先有令：若我國內有犯比丘、比
丘尼者，當與重罪。今已出家，無敢毀辱者。」王  便報移書言：「實有此女來入我國，今已出家，  不可追罪。若有餘事，敬如來示！」諸釋便譏訶
言：「凡有此罪，不復得治，亂我國矣！諸比丘尼  無復可度、不可度者，何道之有？無沙門行，破  沙門法！」諸長老比丘尼聞，種種訶責，以事白
佛。佛以是事集二部僧，問諸比丘尼：「汝等實  爾不？」答言：「實爾。世尊！」佛種種訶責已，告諸比  丘，今為諸比丘尼結戒，從今是戒應如是說：

[0079c01]  「若比丘尼，知有罪女，度為比丘尼者，是比丘  尼初犯僧伽婆尸沙，可悔過。」

[0079c02]  復有諸賊女、偷  女、應死女，諸居士言：「若能出家，我當活汝！」便  求出家，即白諸比丘尼：「願見度脫！」諸比丘尼
言：「佛未聽我等度如汝輩。」以事白佛，佛以是  事集二部僧，告諸比丘：「若主聽者，聽比丘尼  度之。從今是戒應如是說：

[0079c07]  「若比丘尼，知有罪  女，主不聽，而度者，是比丘尼初犯僧伽婆尸  沙，可悔過。」

[0079c09]  復有犯罪女，不得於佛法出家，便  入外道。諸居士後見，有言：「此是我等犯罪女，  當奪其外道衣服！」或有言：「外道出家已是重
罰，自可宜去！」即便放之。此諸女等，後來投  諸比丘尼，作是言：「姊妹！我等本非不敬信佛  法，於外道出家。諸姊妹不肯見度，逼不獲已，
入外道耳！我等所畏，今已見聽出家，願見愍  度！」諸比丘尼不知云何？以是白佛。佛以是事  集二部僧，告諸比丘：「若有罪女先已出家，今
聽度之！從今是戒應如是說：

[0079c18]  「若比丘尼，知有  罪女，主不聽度為道，除先出家。是比丘尼  初犯僧伽婆尸沙，可悔過。」

[0079c20]  有罪者：若犯姦，若  偷盜，是名有罪。

[0079c21]  主者：殺活所由，是名為主。

[0079c22]  若比丘尼，發心度此女，及方便乃至集僧，三  羯磨未竟，皆突吉羅。三羯磨竟，和尚，僧伽婆  尸沙；餘尼師僧，皆偷羅遮。

[0079c25]  爾時優蹉比丘尼數數犯罪：上床、下床皆不  如法，數數食，別眾食，非時入他家，比丘尼僧  與作不見罪擯。時偷羅難陀比丘尼知優蹉
心未調伏，不敬順僧，便不隨眾，自與眷屬，於  界外為其解擯。彼比丘尼既得解擯，倍更  憍慢，不敬眾僧。諸長老比丘尼見，種種訶責，
以事白佛。佛以是事集二部僧，問偷羅難陀：  「汝實爾不？」答言：「實爾。世尊！」佛種種訶責已，告  諸比丘：「今為諸比丘尼結戒，從今是戒應如  是說：

[0080a05]  「若比丘尼，知僧如法擯比丘尼，比丘尼  心未調伏，不隨順僧，自與眷屬，於界外解其  擯者，是比丘尼初犯僧伽婆尸沙，可悔過。」

[0080a08]  欲解擯及方便，乃至三羯磨未竟，皆突吉羅。  三羯磨竟，羯磨師，僧伽婆尸沙；餘僧，皆偷羅  遮。

[0080a11]  爾時諸比丘尼獨行道路，諸白衣見，調弄作  麁惡婬欲語，或捉捫摸，或欲共為不淨行。

[0080a12]  復  有眾多比丘尼與估客伴行，偷羅難陀見一  男子心生染著，漸遲在後。諸比丘尼語言：「汝  何不速行及伴？此處可畏，勿為惡人之所剝
脫！」答言：「汝見後來人不？」諸比丘尼言：「見！」偷羅  難陀言：「我見此人，心甚樂著！」諸比丘尼呵責  言：「汝云何於行路中，染著男子？」

[0080a18]  復有眾多比  丘尼渡河取牛屎，既渡，水漲不得還，為賊抄  掠。

[0080a20]  復有諸比丘尼獨宿，失衣鉢、破梵行。諸長  老比丘尼見聞，種種呵責，具以白佛。佛以是  事集二部僧，問諸比丘尼：「汝等實爾不？」答言：
「實爾。世尊！」佛種種呵責已，告諸比丘：「今為諸  比丘尼結戒，從今是戒應如是說：

[0080a24]  「若比丘尼，  獨行，獨宿，獨渡水，於道中獨在後染著男子，  是比丘尼初犯僧伽婆尸沙，可悔過。」

[0080a26]  時有諸  比丘尼在路行，有疑恐怖，便走向聚落至親  里家。復有諸比丘尼行路疲極，又有老病，不
能相及；或有小水、或有橋船，不敢獨渡；或有  宿處，畏諸男子，不敢獨於餘處宿。諸比丘尼  不知云何？以事白佛。佛以是事集二部僧，告
諸比丘：「有因緣聽隨意獨去。從今是戒應如  是說：

[0080b04]  「若比丘尼，獨行，獨宿，獨渡水，於道中獨  在後染著男子，除因緣，是比丘尼初犯僧伽婆  尸沙，可悔過。因緣者：恐怖走時，老病疲極不
及伴時，水狹淺、有橋船處，畏男子處，是名因  緣。」

[0080b08]  若獨行無聚落處，半由旬；若有聚落處，從  一聚落至一聚落，皆僧伽婆尸沙。

[0080b09]  若在後，遙  見比丘尼，不聞聲；或聞聲，不見形，皆突吉羅。

[0080b10]  若  不見、不聞，僧伽婆尸沙。

[0080b11]  若獨渡水，水廣十肘，  深半髀，僧伽婆尸沙；若減，突吉羅。

[0080b12]  若宿時，應  使手相及；若不相及，初夜及中夜，偷羅遮；明  相出，僧伽婆尸沙。

[0080b14]  式叉摩那、沙彌尼，突吉羅。

[0080b15]  爾時有一長者以宅布施比丘僧，比丘僧與  比丘尼眾貿安陀林。末利夫人後以王園施  比丘尼僧，比丘尼僧壞前所貿處屋，於王園
更起，先處便成空地。

[0080b18]  時施宅長者子作是念：  「我父昔以施僧，僧與比丘尼貿。今諸比丘尼  不復住中，我可還取，於中耕種。」即便取之。諸
比丘尼語言：「汝莫取僧地！」答言：「我父雖以  施僧，僧不復用，應還屬我！」諸比丘尼言：「我  等不捨此地，勿使詣官言汝，更大輸物！」彼不
肯還，即詣官言之，便大輸物。諸居士見，譏訶  言：「云何此比丘尼詣官言人，使大失物？此  輩受彼供養，猶尚言之，況於餘人！無沙門行，
破沙門法！」諸長老比丘尼聞，種種訶責，以事  白佛。佛以是事集二部僧，問諸比丘尼：「汝等  實爾不？」答言：「實爾。世尊！」佛種種訶責已，告諸
比丘：「今為諸比丘尼結戒，從今是戒應如是  說：

[0080c02]  「若比丘尼，詣官言人，是比丘尼初犯僧伽  婆尸沙，可悔過。」

[0080c03]  若比丘尼，為人輕倰，應語其  父母；若無父母，應語其親族；若無親族，應語  比丘、比丘尼、優婆塞、優婆夷。若比丘、比丘尼
有勢力，不援護者，突吉羅。

[0080c06]  語時應云：「彼輕倰  我。」

[0080c07]  「為我訶諫！」不應言之。

[0080c07]  若詣官言人，一  往返，一僧伽婆尸沙。

[0080c08]  式叉摩那、沙彌尼，突吉  羅。

[0080c10]  爾時有一估客喪婦，作是念：「我今當於何處  求索好婦？」時旃茶修摩那比丘尼，有弟子名  修摩，色貌殊特，彼見生染著心，作是念：「以
食誘之，或可得果。」便語言：「汝若須酥、油、蜜、石  蜜、蒲闍尼、佉闍尼，皆從我取。」彼比丘尼即便  往取。既相狎習，便問比丘尼言：「汝知我與汝
食意不？」答言：「汝為求福故，與我食。」彼言：「不以  此事！我喪失婦，見汝清修，甚相貪樂，能降意  不？」答言：「不能！」其人復言：「與我作婦，當以奇珍
相與，衣服極麗，飲食隨時，要令無乏。」亦答  如初。餘估客見，便助迫脇言：「汝若不欲為  他作婦，何故受他飲食？若必不能，當奪汝衣
鉢！」或復有言：「速遣令去，勿使人聞！若王得知，  必重治我等！」諸居士聞，譏呵言：「云何比丘尼  受他染著男子飲食？此輩無沙門行，破沙門
法！」諸長老比丘尼聞，種種訶責，以事白佛。佛  以是事集二部僧，問修摩比丘尼：「汝實爾不？」  答言：「實爾。世尊！」佛種種訶責已，告諸比丘：「今
為諸比丘尼結戒，從今是戒應如是說：

[0080c28]  「若比  丘尼，受他染著心男子飲食，是比丘尼初犯僧  伽婆尸沙，可悔過。」

[0081a01]  有諸男子請比丘尼前食  後食，於中生染著心。諸比丘尼知不敢受，以  事白佛。佛以是事集二部僧，告諸比丘：「若比
丘尼無染著心，受他染著心男子飲食，犯僧  伽婆尸沙，無有是處。從今是戒應如是說：

[0081a05]  「若  比丘尼，有染著心，受他染著心男子飲食，是  比丘尼初犯僧伽婆尸沙，可悔過。」

[0081a07]  復有一比  丘尼有染著心，從一染著心男子受飲食，受  已生疑：「我將無犯僧伽婆尸沙！」即持歸與餘
比丘尼，餘比丘尼問：「此美飲食，汝何故不噉？」  具以事答，餘比丘尼言：「汝所畏，我亦應畏！」以  事白佛。佛以是事集二部僧，告諸比丘：「若比
丘尼有染著心，自手受染著心男子食；不食  而與他食，皆不犯。從今是戒應如是說：

[0081a14]  「若比  丘尼有染著心，自手受染著心男子食食，是  比丘尼初犯僧伽婆尸沙，可悔過。」

[0081a16]  式叉摩那、  沙彌尼，突吉羅。

[0081a18]  爾時彼估客復作是念：「我先以食誘彼比丘  尼，日月淺近是以不果？今當更以食誘引，久  意或迴！」便到其所語言：「我先虛戲，遂至不遜，
願受我悔過！從今如先從我取食。」彼比丘尼  言：「止，止！男子！汝先惱我，使佛苦責，為諸比  丘尼結戒。今日何應再見點辱？」彼比丘尼
和尚語言：「汝先能得多美飲食，今何故不復  能得？」答言：「彼人先惱觸我，佛因制戒，不敢復  取！」和尚復言：「汝但莫生染著，取食何苦？若
他生染著，何豫汝事？」彼比丘尼嫌訶和尚言：  「佛種種毀訾親近男子，讚歎遠離。云何教我  取染著心男子飲食？」諸比丘尼聞，訶責彼師
言：「云何教弟子受染著心男子食？」種種呵責  已，以事白佛。佛以是事集二部僧，問旃荼修  摩那：「汝實爾不？」答言：「實爾。世尊！」佛種種訶責
已，告諸比丘：「今為諸比丘尼結戒，從今是戒  應如是說：

[0081b05]  「若比丘尼，教他比丘尼作是語：『汝  但莫生染著，受染著男子飲食何苦？』是比丘  尼初犯僧伽婆尸沙，可悔過。」

[0081b07]  若作此教，語語  僧伽婆尸沙。

[0081b08]  式叉摩那、沙彌尼，突吉羅。

[0081b09]  優波離又問：「世尊已為諸比丘結戒：『若比丘，  為破和合僧懃方便，乃至僧伽婆尸沙。』我當
云何持？」佛言：「當作二部僧持。從今是戒應如  是說：

[0081b12]  「若比丘尼，為破和合僧懃方便，諸比丘  尼語是比丘尼：『汝莫為破和合僧懃方便，當  與僧和合，僧和合故，歡喜無諍，一心一學，如
水乳合，共弘師教，安樂行。』如是諫，堅持不捨，  應第二、第三諫。第二、第三諫，捨是事善；不捨  者，是比丘尼三諫，犯僧伽婆尸沙，可悔過。」

[0081b18]  優波離又問：「世尊已為諸比丘結戒：『若比丘，  助破和合僧，乃至僧伽婆尸沙。』我當云何持？」
佛言：「應作二部僧持。從今是戒應如是說：

[0081b20]  「若  比丘尼，助破和合僧，若一、若二、若眾多，語諸  比丘尼言：『是比丘尼所說，是知說，非不知說；
說法，不說非法；說律，不說非律，皆是我等心  所忍樂。』諸比丘尼語是比丘尼：『汝莫作是語：  「是比丘尼所說，是知說，非不知說；說法，不說
非法；說律，不說非律，皆是我等心所忍樂。」何  以故？是比丘尼非知說、非說法、非說律。汝莫  樂助破和合僧，當樂助和合僧。僧和合故，歡
喜無諍，一心一學，如水乳合，共弘師教，安樂  行。』如是諫，堅持不捨，應第二、第三諫。第二、第  三諫，捨是事善；不捨者，是比丘尼三諫，犯僧
伽婆尸沙，可悔過。」

[0081c04]  優波離又問：「世尊已為諸比丘結戒：『若比丘，  惡性，難共語，與諸比丘同學戒經，數數犯罪，
乃至僧伽婆尸沙。』我當云何持？」佛言：「當作二  部僧持。從今是戒應如是說：

[0081c07]  「若比丘尼，惡性，  難共語，與諸比丘尼同學戒經，數數犯罪。諸  比丘尼如法如律諫其所犯，答言：『阿姨！汝
莫語我若好、若惡；我亦不以好、惡語汝。』諸比  丘尼復語言：『汝莫作自我不可共語！汝當為  諸比丘尼說如法語，諸比丘尼亦當為汝說
如法語；如是展轉相教，轉相出罪，成如來眾。』  如是諫，堅持不捨，應第二、第三諫；第二、第三  諫，捨是事善；若不捨者，是比丘尼三諫，犯僧
伽婆尸沙，可悔過。」

[0081c17]  優波離又問：「世尊已為諸比丘結戒：『若比丘，  依聚落住，行惡行、污他家，乃至僧伽婆尸沙。』
我當云何持？」佛言：「當作二部僧持。從今是戒  應如是說：

[0081c20]  「若比丘尼，依聚落住，行惡行、污他  家。行惡行，皆見聞知；污他家，亦見聞知。諸比  丘尼語是比丘尼：『汝行惡行、污他家。行惡行，
皆見聞知；污他家，亦見聞知。汝出去，不應是  中住！』彼比丘尼言：『諸阿姨隨愛恚癡畏。何以  故？有如是等同罪比丘尼，有驅者、有不驅者。』
諸比丘尼復語言：『汝莫作是語：「諸阿姨隨愛  恚癡畏，有如是等同罪比丘尼，有驅者、有不  驅者。」汝行惡行、污他家。行惡行，皆見聞知；污
他家，亦見聞知，汝捨是隨愛恚癡畏語。汝出  去，不應是中住。』如是諫，堅持不捨，應第二、第  三諫。第二、第三諫，捨是事善；不捨者，是比丘
尼三諫，犯僧伽婆尸沙，可悔過。」

[0082a04]  爾時修休摩比丘尼、婆頗比丘尼，共作惡行，  有惡名聲，更相覆罪，觸惱眾僧。諸比丘尼語  言：「汝等作惡行，有惡名聲。汝相遠離，捨是作
惡觸惱僧事，於佛法中增廣，得安樂住！」二比  丘尼言：「我等不作惡行，無惡名聲，亦不觸惱  眾僧。此中有餘二比丘尼，共作惡行，有惡名
聲，觸惱眾僧。」諸比丘尼言：「汝等莫作是語！何  以故？此中無有餘二比丘尼作惡惱僧，唯有  汝等。可相遠離，捨是作惡觸惱僧事，於佛法
中增廣，得安樂住！」如是諫，堅持不捨，諸比丘  尼以事白佛。佛以是事集二部僧，問彼二比  丘尼：「汝等實爾不？」答言：「實爾。世尊！」佛種種呵
責已，告諸比丘：「應令一比丘尼，與彼二比丘  尼親善者，往屏處諫。若受者善；若不受，應眾  多比丘尼往諫，若受者善；若不受，應比丘尼
僧往諫。」諸比丘受教，即勅諸比丘尼往諫，三  返皆不受。諸長老比丘尼種種呵責，以事白  佛。佛以是事集二部僧，種種遙訶責彼二比
丘尼已，告諸比丘：「今為諸比丘尼結戒，從今  是戒應如是說：

[0082a23]  「若二比丘尼，共作惡行，有惡  名聲，更相覆罪，觸惱眾僧。諸比丘尼語言：『汝  二比丘尼作惡行，有惡名聲，更相覆罪，觸惱眾
僧。汝相遠離，捨是作惡觸惱僧事，於佛法中  增廣，得安樂住！』彼二比丘尼言：『我等不作惡  行，無惡名聲，不相覆罪，不觸惱僧。此中有餘
二比丘尼，共作惡行，觸惱眾僧。』諸比丘尼復  語言：『莫作是語！何以故？此中更無餘二比丘  尼作惡惱僧，唯有汝等。可相遠離，捨是作惡，
觸惱僧事，於佛法中增廣，得安樂住！』如是諫，  堅  持  不捨，應第二、第三諫。第二、第三諫，捨是  事善；不捨者，是比丘尼三諫，犯僧伽婆尸沙，
可悔過。」

[0082b06]  更相覆罪者：若僧伽婆尸沙、若偷羅  遮、若波逸提、若波羅提提舍尼、若突吉羅、若不  護口。

[0082b08]  惱僧者：若布薩、若自恣、若諸羯磨，皆如  調達破僧中說。

[0082b09]  式叉摩那、沙彌尼，突吉羅。

[0082b10]  爾時修休摩比丘尼、婆頗比丘尼，共作惡行，  有惡名聲，乃至於佛法中增廣，得安樂住，亦  如上說。二比丘尼言：「我等不作惡行，亦不觸
惱眾僧。僧見我等羸弱，輕易我故，作如是語！」  諸比丘尼復言：「汝等莫作是語！何以故？僧  不見汝羸弱，輕易汝等。汝等自作惡行，觸惱
眾僧，可相遠離，捨是作惡，觸惱僧事，於佛法  中增廣，得安樂住！」如是諫，堅持不捨。諸長老  比丘尼訶責，乃至今為諸比丘尼結戒，亦如
上說。「從今是戒應如是說：

[0082b19]  「若二比丘尼，共作  惡行，有惡名聲，更相覆罪，觸惱眾僧。諸比丘  尼語言：『汝二比丘尼莫共作惡行，有惡名
聲，更相覆罪，觸惱眾僧。汝相遠離，捨是作惡  觸惱僧事，於佛法中增廣，得安樂住！』二比丘  尼言：『我等不作惡行，無惡名聲，不相覆罪，不  觸惱僧。僧  見
我等羸弱，輕易我故，作如是語！』  諸比丘尼復言：『莫作是語！何以故？僧不見汝  羸弱，輕易汝等！汝等可相遠離，捨是作惡觸
惱僧事，於佛法中增廣，得安樂住！』如是諫，堅  持不捨，應第二、第三諫。第二、第三諫，捨是事  善；不捨者，是比丘尼三諫，犯僧伽婆尸沙，可
悔過。」餘如上說。

[0082c02]  式叉摩那、沙彌尼，突吉羅。

[0082c03]  爾時闡陀母名修摩那，為人惡性，時人遂號  為旃荼修摩那；好共他鬪，僧斷其事，便言僧  隨愛恚癡畏，諸比丘尼語言：「汝莫好共他鬪，
莫作是語：『僧隨愛恚癡畏！』何以故？僧不隨愛  恚癡畏。汝捨是語，於佛法中增廣，得安樂住！」  如是諫，堅持不捨，乃至今為諸比丘尼結戒，
亦如上說。「從今是戒應如是說：

[0082c09]  「若比丘尼，好  共他鬪，僧斷其事，便言僧隨愛恚癡畏，諸比  丘尼語言：『汝莫好共他鬪，莫作是語：「僧隨愛
恚癡畏。」何以故？僧不隨愛恚癡畏，汝等捨是  語，於佛法中增廣，得安樂住！』如是諫，堅持不  捨，應第二、第三諫。第二、第三諫，捨是事善；不
捨者，是比丘尼三諫，犯僧伽婆尸沙，可悔過。」  餘如上說。

[0082c17]  爾時旃荼修摩那比丘尼好共他鬪，僧斷其  事，便瞋恚言：「我捨佛、捨法、捨僧、捨戒作外道。  餘沙門、婆羅門，亦學戒、亦慚愧，我當於彼淨
修梵行！」諸比丘尼語言：「汝莫好共他鬪，莫作  是語：『我捨佛，乃至於彼淨修梵行！』何以故？餘  沙門、婆羅門，無學戒、無慚愧，汝云何於彼得
修梵行？汝捨是惡見，於佛法中增廣，得安樂  住！」如是諫，堅持不捨，乃至今為諸比丘尼結  戒，亦如上說。「從今是戒應如是說：

[0082c25]  「若比丘尼，  好共他鬪，僧斷其事，便言：『我捨佛、捨法、捨僧、  捨戒作外道。餘沙門、婆羅門，亦學戒、亦慚愧，
我當於彼淨修梵行！』諸比丘尼語言：『汝莫好  共他鬪，莫作是語：「我捨佛法僧！」何以故？餘  沙門、婆羅門，無學戒、無慚愧，汝云何於彼得
修梵行？汝捨是惡見，於佛法中增廣，得安樂  住！』如是諫，堅持不捨，應第二、第三諫。第二、第  三諫，捨是事善；不捨者，是比丘尼三諫已，
犯僧伽婆尸沙，可悔過。」餘如上說  (僧殘竟)  。

◎

五分律卷第十一

* * *

【經文資訊】大正藏第 22 冊 No. 1421 彌沙塞部和醯五分律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
