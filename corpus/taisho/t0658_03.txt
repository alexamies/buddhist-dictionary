寶雲經卷第三


梁扶南三藏曼陀羅仙譯

[0221c19]  「◎善男子！菩薩復有十法名為如日。何等為  十？能除無明黑闇、能令信心開敷、能令十方  周匝皆暖、能令善法生長、能令有漏滅沒、能
作照明、能使邪道異見蔽障不現、能令高下  丘坑悉顯、能令善業皆悉得起、能令智者喜  樂愚者增惡。

[0221c24]  「云何名菩薩能除無明黑闇？譬  如日出，眾闇皆息；菩薩日出能除眾生無明  之闇。

[0221c26]  「譬如日出，眾華開敷；菩薩日出，應受化  者亦皆開敷。

[0221c27]  「如日出時，周匝十方能令使暖；  菩薩日出，功德、智慧令十方暖，不擾眾生。

[0221c28]  「如  日將出，見其明相知有日出；菩薩亦復如是，  以智光明照諸世間，眾生則知菩薩日出。

[0222a01]  「如  日入時，諸方昏冥，眾物不現；菩薩以智慧光  入諸三昧，煩惱、昏冥、一切結漏悉滅不現。

[0222a03]  「如  日出時，光照閻浮提滅一切闇；菩薩智光亦  能普照。

[0222a05]  「如日出時翳諸小明，熒火之光悉不  復現，而日無心翳諸小明，法相自爾；菩薩日  出則翳諸異見、群邪、外道。

[0222a07]  「如日出時，於閻浮  提高、下、好、惡悉皆顯現；菩薩日出時，正道、邪  道亦各差別，邪謂八邪、正謂八正。

[0222a09]  「如日出時，  田夫、耕農、諸作悉起；菩薩日出，信心眾生普  皆修善。

[0222a11]  「如日出時，善人樂見，姦盜眾生悉惡  不喜；菩薩日出，賢智樂見，群邪、外道一切不  喜。

[0222a13]  「善男子！具此十事是名菩薩如日。

[0222a14]  「善男子！菩薩復有十法譬如師子。何等為十？  無所畏、不畏大眾、去終不還、能師子吼、具足  辯才、樂處林野、在於山窟、摧伏大眾、具勇猛
力、善能守護。

[0222a17]  「善男子！云何無所畏？譬如師子  往還出入無所忌難。何以故？不見與己等故。  菩薩摩訶薩亦復如是，周旋往返無所畏難。
何以故？不見與己等故。

[0222a20]  「譬如師子不畏大眾；  菩薩摩訶薩亦復如是，諸有大眾欲來講論  不生畏難，心亦不高、不下。

[0222a22]  「譬如師子心無怯  弱，臨陣戰鬪而心不退，直進不還；菩薩亦爾。

[0222a24]  「如師子吼，飛落、走伏，鮫、魚、龜、鼈、水性之屬潛  隱水底，人、畜皆驚；菩薩亦爾，作無我師子
吼，能令一切外道、野干、著我見者十方驚走。  菩薩不欲令彼生其驚怖，但欲除彼我見心  故，亦為化餘信心眾生。

[0222a28]  「如師子王勇猛無畏，  遍觀四方心無怯弱；菩薩摩訶薩亦復如是，  其行純淨，常諦觀察三昧智慧。

[0222b01]  「譬如師子樂  處林野；菩薩摩訶薩亦復如是，常樂閑獨，離  於憒閙。

[0222b03]  「又如師子樂處山窟；菩薩亦爾，樂處  禪定三昧山窟。

[0222b04]  「譬如師子無所結縛；菩薩摩  訶薩亦復如是，已悉遠離結使重擔而行無  染著。

[0222b06]  「譬如師子，無有伴黨能摧諸軍眾；菩薩  摩訶薩亦復如是，獨坐道場摧伏魔眾。

[0222b07]  「善男  子！猶如師子，近聚落住能令獐、鹿不害苗  稼；菩薩亦爾，隨住方面能令眾魔、一切外道  不壞正法。

[0222b10]  「善男子！具此十事是名菩薩譬如  師子。

[0222b12]  「善男子！菩薩復有十法名為善調。何等為十？  菩提心堅牢、修治菩提、守護諸根、趣向正道、  善持重擔、為眾生故不辭勞苦、正命自活、能
除諂曲虛妄之說、幻惑悉除、心常正直。善男  子！具此十事是名菩薩善調。

[0222b17]  「善男子！菩薩復有十法名為善乘。何等為十？  雖行禪定恒修空相、雖盡煩惱障而常修道、  善順佛教而無所違、等觀諸法善解法界、心
常自卑如旃陀羅、善除憍慢貢高吾我、見法  決定無有疑悔、善察諸法得決定相、善於正  道不隨他教、善向菩提為世福田。善男子！具  此十事是名菩薩善乘。

[0222b24]  「善男子！菩薩復有十法譬如蓮華。何等為十？  其體清淨、不著於水、不染少惡、戒香具足、修  清淨行、和顏悅色、柔軟不  [革*卬]
、見者皆吉、心  意調熟、生已有想。

[0222b27]  「云何不著？如蓮華生水，淤  泥不染；菩薩雖生世間而不為世法所著。何  以故？得方便智慧故。

[0222b29]  「猶如蓮華，水不能染；菩  薩亦爾，不為少惡之所染著。

[0222c01]  「如蓮華生處香  氣滿中；菩薩亦爾，隨所生處戒香悉滿。

[0222c02]  「譬  如蓮華隨所住處體性清淨，剎利、婆羅門、城  邑、聚落之所稱讚；菩薩摩訶薩亦復如是，戒
行清潔，天、人、阿修羅、夜叉、乾闥婆、迦樓羅、緊  那羅、摩睺羅伽、人非人等之所稱讚，常為諸  佛之所護念。

[0222c07]  「如蓮華開敷，眾皆愛樂；菩薩摩  訶薩亦復如是，和顏悅色，諸根清淨。

[0222c08]  「譬如蓮  華柔軟不  [革*卬]  ；菩薩如是，體性柔軟，言無麁獷。

[0222c10]  「譬如蓮華常是吉相，乃至夢中亦名為吉、有  義有吉；菩薩摩訶薩亦復如是，一切是吉。究  竟必得證一切智，以是義故，名一切吉。

[0222c12]  「譬如  蓮華未開敷時不名具足，華既開敷則名清  淨，一切具足；菩薩摩訶薩亦復如是，慧覺開  敷是名為佛。

[0222c15]  「如蓮華開敷能令眼見快樂、香  氣充滿、身觸柔軟、心得喜悅、則意受樂；菩薩  摩訶薩亦復如是，智慧成熟、慧光明相，能
令見時眼得清淨、聞時耳得清淨、戒香遠聞  鼻得清淨、觸身供養身得清淨、思惟功德意  得清淨。

[0222c20]  「蓮華生時，生已有想；佛及菩薩、四天  王等，若見菩薩出時亦皆守護，生已有想。

[0222c21]  「善  男子！具此十事是名菩薩譬如蓮華。

◎

[0222c23]  「◎善男子！菩薩復有十法名勝大心。何等為  十？滿足諸波羅蜜故，名勝大心；滿足一切佛  法故，名勝大心；化一切眾生故，名勝大心；成
佛道樹、得阿耨多羅三藐三菩提故，名勝大  心；初成正覺轉於法輪，若沙門、婆羅門、若人、  若天、魔、梵所不能轉，及餘世間亦不能轉，而
我當轉故，名勝大心；菩薩為欲利益眾生，不  但於此世界乃至無量無邊世界，悉以正法  攝取眾生故，名勝大心；菩薩以智慧船，為欲
度此生死大海、流轉眾生故，名勝大心；眾生  無救、無依、無舍、無主，我當親友為作歸依、舍  宅故，名勝大心；欲示如來威德自在，我當為
作佛師子吼、我當遊戲佛之神通，欲現龍象  威儀視不迴顧，欲使天、人、一切眾生無與等  者，若魔與梵、沙門、婆羅門、及阿修羅無與等
者故，名勝大心；佛大威德所化度者我欲度  之，非凡小行、非麁弊行、非是難行、非下劣行  故，名勝大心。善男子！具此十事是名菩薩最  勝大心。

[0223a12]  「善男子！菩薩復有十法名清淨心。何  等為十？體性具足、體性不動、體性質直、無虛  偽相、除諸惡行、不發聲聞心、不發辟支佛心、
不自為己結使垢障而修功德、少恩尚憶況  復大恩而不念報、施恩於人而不自恃。

[0223a16]  「言行  相應，終不謬失，不隱己過、不譏他短，菩薩終  不外現軟語而心懷恨，亦不顰蹙、瞋色卒暴
令惱眾生。自無諍心，亦不令他而起於諍，不  作兩舌破壞鬪亂於人。

[0223a20]  「身常恭敬，所言真實，  言行相稱，作業皆善，於如來法不說過惡。云  何不說過惡？菩薩發菩提心，剃除鬚髮，被著
法服，如來法中而得出家，不畏王故出家、不  畏王臣故出家、不作盜賊故出家、不負債故  出家、不怖畏故出家、不為邪命故出家，信心
故出家。得出家已，恒求善法、親近善友、隨順  善友，於善知識所聽受善法，聞法修行，心不  憍慢，終不顛倒、妄取於法。為除顛倒令入正
道，入正道已便得正見，得正見已去阿耨多  羅三藐三菩提不遠。

[0223b01]  「善男子！具此十事是名  菩薩清淨心。

[0223b03]  「善男子！菩薩復有十法名深信不疑。何等為  十？信如來身密、信如來口密、信如來意密、信  諸菩薩所行、信菩提法、信於諸佛隨所起
作皆令滿足、信諸佛出生、信諸佛一乘、信諸  佛深遠音聲、信諸佛隨應眾生說法。

[0223b07]  「云何信  如來身密？信如來法身、信如來寂滅、信如來  無等無量身、信如來堅固身、信如來不壞身、
信如來金剛身從如實生，信知不虛誑，亦不  生疑惑，是名信如來身密。

[0223b11]  「又復思惟：『聞如來  口密——現前受記、密受記、未發心受記、初發心  受記——信諸佛常以四依說法、信諸佛知無失、
信諸佛口無失、信諸佛如上所說言不虛妄。』  何以故？諸佛已盡一切過故、離一切垢故，除  一切塵、無一切熱，盡諸結業，自在無礙。心常
寂滅，不濁、不穢，澄潔清淨；若使如來有身、口  過則無是處。如實不虛、不妄，決了此處不生  疑惑，是名信如來口密。

[0223b19]  「菩薩又作是念：『聞如  來意密，心有所作皆隨智慧，聲聞、緣覺、一切  菩薩則不能了，唯除如來欲使知者。何以故？
如來智海甚深難度不思議故、超過一切心  意表故，無量、無邊，與虛空界等，出過一切外  道占相、卜筮、呪術所知，心常如實，無有虛妄。』

[0223b25]  「復聞菩薩為眾生故所作事業，不生疲厭、不  生驚畏，志力堅實，荷負重擔，能生大欲滿足  諸波羅蜜，一切佛法以漸而滿。其心無礙，無
與等者，堅固精進、堅固莊嚴、堅固智慧、堅固  誓願、不動誓願、無等誓願。何以故？稱菩提相  故，以漸增廣乃至滿足，如實知之，無有虛妄，  心無疑惑。

[0223c02]  「云何能修信不疑？作是念：『從初發  心乃至坐於道場得無障無礙，遍知一切法，  明了無翳，得天眼、天耳、他心、宿命、如意足智、
漏盡智，於一剎那頃悉知三世。以如是智觀  眾生界，見眾生身業不善、口業不善、意業不  善、誹謗賢聖、起大邪見，亦知作邪見因緣身
壞命終墮大地獄；觀如是眾生身業修善、口  業修善、意業修善、不謗賢聖、正見成就，以是  因緣，身壞命終生於天上。』如是觀諸眾生善
惡差別而作是念：『我本修菩薩道時發大誓  願：若我自成菩提，亦使他成。我誓願滿足，言  行真實，無有虛妄。』而於此處亦無疑惑。

[0223c13]  「我聞  如來唯有一乘，此事真實而不顛倒，無有虛  妄。何以故？譬如閻浮提多諸小渚，是諸小渚  皆依閻浮提住，亦同名閻浮提；如來一乘亦
復如是，一切諸乘皆出大乘，是故一乘名如  來大乘。亦於此中不生疑惑，如實而知，是以  菩薩信如來乘。

[0223c19]  「亦曾聞如來種種說法、種種  修多羅，無不真實。何以故？如來隨所化眾生，  隨問何法稱彼而答。然於此處如實能知、信  受不疑。

[0223c22]  「曾聞諸佛深遠妙聲，此事真實，心無  所惑。何以故？諸天以少修福尚得深妙柔軟  之聲，況復如來具足無量百千萬億功德？深
信此處不生疑惑，是名菩薩信於如來深遠  之聲。

[0223c26]  「又，信如來能以一音演說諸法、隨其類  根悉除疑惑，而諸眾生皆謂世尊獨為己說。  佛以一音演說諸法，眾生隨類亦各信解，非
作想、亦非不作想，如實而知，無有虛妄，能於  此處不生疑惑。

[0224a01]  「善男子！具此十事是名菩薩  深信不疑。

[0224a03]  「善男子！菩薩復有十法譬如大海。何等為十？  是大寶藏、深遠難度、廣大無量、次第漸深、不  與煩惱同處而宿、寂滅一相、眾流競注皆悉
容受、潮不失時、能為他人作歸依處、而無竭  盡。

[0224a07]  「云何菩薩是大寶藏？亦如大海，一切眾寶  皆出其中，閻浮提人悉來競取不能令減；菩  薩亦爾，猶如寶藏，無邊眾生悉以信心修菩
薩行，功德寶藏亦復不減，是名菩薩如大寶  藏。

[0224a11]  「譬如大海，深廣難度；菩薩亦復如是，智慧  法海一切眾魔及諸外道無能度者，是名菩  薩深廣難度。

[0224a13]  「譬如大海，廣大無邊；菩薩亦爾，  功德、智慧廣大無邊，是名菩薩猶如大海深  廣無邊。

[0224a15]  「譬如大海，次第漸深；菩薩摩訶薩成  一切智以漸轉深，是名菩薩猶如大海以漸  轉深。

[0224a17]  「譬如大海不宿死尸。何以故？海法爾故。  菩薩法海，一切結漏、煩惱死尸及惡知識亦不  同宿。何以故？菩薩法爾故。

[0224a19]  「譬如大海，眾流注  中皆同一味；菩薩摩訶薩亦復如是，白淨善  業、無量一切功德到種智海，亦同一味等無  差別。

[0224a22]  「譬如大海能容百千眾流，然其大海不  增、不減；菩薩亦爾，聽受一切佛法，亦為眾生  分別解說而無增減，是名菩薩猶如大海不  增不減。

[0224a25]  「云何譬如大海，潮不過限？菩薩亦復  如是，於所應成熟眾生亦不過限。

[0224a26]  「猶如大海，  一切大身眾生依止窟宅；菩薩摩訶薩亦復  如是，為一切大心眾生作依止窟宅，是名菩  薩猶如大海依止窟宅。

[0224a29]  「譬如大海無有窮盡；  菩薩摩訶薩亦復如是，為一切眾生如應說  法亦無窮盡。

[0224b02]  「善男子！具此十事是名菩薩譬  如大海。

[0224b04]  「善男子！菩薩復有十法名微細智。何等為十？  善知出要、善知出要法、善知一切法等同一  相、善知一切法如幻相、善知一切法相、善
知甚深十二因緣、善知諸業不可思議、善知  一切法義、善知如實義、善知如實智。

[0224b08]  「善男子！  云何名菩薩善知出要法？菩薩能以智慧觀  察一切眾生貪瞋熾然、愚癡闇冥，思惟如是：
『眾生云何出要？』觀察等同一相，知一切法如  幻相，如實知一切法，能度甚深因緣、能知業  不可思議，知一切諸法無相而知種種諸業，
能知緣起及諸業相。以如是微細智故，於諸  佛所說法悉了其義；以解義故，所見真實；以  見真實故，便能度脫眾生生死。善男子！具此  十事是名菩薩微細智。

[0224b18]  「善男子！菩薩復有十法得隨應辯。何等為十？  佛如是說：『一切諸法無我、無眾生、無壽命、無人、
無作者、無知者、無見者，一切諸法悉如是相，  一切法空、一切法虛妄、欺誑無主、一切法妄  想無實，皆從因緣起。』善男子！具此十事是  名菩薩隨應辯。

[0224b24]  「善男子！菩薩復有十法名為辭辯。何等為十？  言論無滯、語無竭盡、言辭柔潤、悅澤無窮、不  懼大眾、辭不卑小、辭無畏忌、辭無與等者、
言不為他所惡、言雖無量而不離四依義。善  男子！具此十事是名菩薩辭辯。

[0224b29]  「善男子！菩薩復有十法名為淨辯。何等為十？  辭無謇吃、辭無恐畏、辭不卑劣、辭不麁高、  義不卑小、辭無闕短、其聲清徹、聲無闕短、言
則應時無有漏失、辯不麁獷。

[0224c03]  「云何名菩薩得  不謇吃辯？以無大眾威德畏故，言不蹇吃。

[0224c04]  「云  何名菩薩得不恐怖辯？以體性正直故，無所  忌。

[0224c06]  「云何名菩薩得不卑劣辯？以何因故？菩  薩處於大眾猶如師子無所忌難。

[0224c07]  「云何名菩  薩辭不麁高？以何因故？除結使故。善男子！有  煩惱故，辭必麁高。

[0224c09]  「云何名菩薩義不卑小？以  何因故？善得法故，已深解法，其義明了。

[0224c10]  「云何  名菩薩辭無闕短？以何因故？善解諸論故，若  解論鮮少則言辯有闕。

[0224c12]  「云何名菩薩聲無闕  短？何以故？菩薩悉解一切諸音聲故。

[0224c13]  「云何名  菩薩知時而語？若應前語不著於後，若應後  語亦不著前。何以故？菩薩善知時故。

[0224c15]  「云何名  菩薩辯不麁獷？非所喜者則不為說。何以故？  一切口過由諸結習，以斷惡故，所言柔軟。

[0224c17]  「菩  薩摩訶薩無不了辯。何以故？菩薩諸根已悉  利故。善男子！諸根闇鈍故，有不了辯；利則不  爾。

[0224c20]  「善男子！具此十事是名菩薩淨辯。

[0224c21]  「善男子！菩薩復有十法名樂說辯。何等為十？  愛語、不顰蹙語、義語、法語、等語、不自高語、  不輕他語、不染語、不惱觸語、種種言辯。

[0224c23]  「善男  子！菩薩愛語能令眾生心生喜樂。

[0224c24]  「和顏  悅色，咸使安慰。

[0224c25]  「菩薩義辯能以美語令眾悅  樂。

[0224c26]  「菩薩法辯，教授利益。

[0224c26]  「菩薩等辯，常以等心  為眾生說法，能令一切悉皆喜悅。

[0224c27]  「菩薩不  自高說法，除諸憍慢、自是心故；菩薩同事說  法，悅眾生故。

[0224c29]  「菩薩不輕他說法，心能專一故。

[0225a01]  「菩薩不染語，堅持淨戒悅眾生故。

[0225a01]  「菩薩不惱  觸語，以忍辱力悅眾生故。

[0225a02]  「菩薩種種言辯，能  以樂說悅眾生故。

[0225a03]  「善男子！具此十事是名菩  薩樂說之辯。

[0225a04]  「善男子！菩薩復有十法名善  說法，能令眾生信受。何等為十？堪任法器者  而為說法、稱其根性而為說法、不為譏呵者
說法、不為外道異見者說法、不為憍慢無誠  心者說法、不為無信心者說法、不為諂誑  偽者說法、不為求活命者說法、不為求利養
慳貪嫉妬者說法、不為顛狂愚癡聾啞者說  法。

[0225a11]  「善男子！菩薩以何因故不作法慳？己所  得法悉與眾生，令他信解，不為師匠祕而不  說。菩薩終不於眾生起不慈愍心、亦不外於
眾生，但不任法器者則入捨心。」

[0225a14]  除蓋障菩薩  白佛言：「世尊！而此眾生若不為說者，當為誰  說？」

[0225a16]  佛言：「有信心者，我當為說；善根成熟、堪  任法器者，當為說之；於過去佛種諸善根、心  不諂曲、無虛偽者、亦非幻惑詐現威儀者、不
求名聞為利養者、常為善知識之所守護者、  有智聞之能隨信解者、諸根利者、聞法能行  勤精進者、能隨順佛教者，若有如是善男子  等，諸佛、菩薩而為說法。

[0225a22]  「善男子！具此十事是  名菩薩善能說法令眾生信受。

[0225a24]  「善男子！菩薩復有十法名為說法法師。何等  為十？修集佛法而能說法，亦不見法而能修  集；亦不見法能斷結使而為說法，亦不見所
斷結使；亦不見法厭惡、離欲、寂滅，作如是說：  法亦不得厭惡、亦不得離欲、亦不得寂滅相；  得須陀洹果說法，不見有須陀洹相；得斯陀
含果說法，不見有斯陀含相；得阿那含果說  法，不見有阿那含相；得阿羅漢果說法，不見  有阿羅漢相；得辟支佛果說法，不見有辟支
佛相；斷除著我說法，亦不見我、不見著；見業  果報說法，亦不見業果報相。何以故？菩薩觀  諸假名不必依法。名中無法、法中無名，但以
世俗，假設名字流布世間。世諦故而有假名，  於第一義諦觀之則無，悉是虛妄，誑惑凡夫。  善男子！具此十事名菩薩說法法師。

[0225b09]  「善男  子！菩薩復有十法名為堅法。何等為十？菩薩  摩訶薩雖觀色真實而不壞色相、觀受想行  識真實亦不壞受想行識相、菩薩雖觀欲界
真實而不壞欲界相、雖觀色界真實而不壞  色界相、雖觀無色界真實而不壞無色界相、  雖觀諸法真實而不壞諸法相、雖觀諸法真
實而不壞於假名眾生、雖觀法虛寂而不畢  竟墮於斷見、雖觀諸法真實而不壞於正道、  菩薩以巧方便智善知有無而不取相。善  男子！具此十事是名菩薩堅法。

[0225b20]  「善男子！菩薩復有十法善知法界。何等為十？  有慧、依善知識、能勤精進、遠離陰蓋、清淨、恭  敬、多習空觀、除著諸見、趣向於道、所見真
寶。善男子！菩薩有慧，習近善知識，見善知  識愛敬喜悅、於善知識生世尊想，依善知識  住，因善知識故得勤精進、因善知識故能除
一切惡法。雖滿足一切善法而勤精進不惓，  除滅陰蓋；已無蓋障故而勤修道，得身、口、意  業清淨，除諸習惡；得清淨故，能恭敬供養；得
恭敬供養故而得空觀；修空觀故，除諸假名；  除諸假名故，能向正道；向正道故，能見真實。」

[0225c02]  除蓋障菩薩白佛言：「世尊！云何名為見真實？」

[0225c03]  佛即答言：「所見不虛，名為真實。」

[0225c03]  除蓋障菩薩  白佛言：「世尊！云何名真實？」

[0225c04]  佛復答言：「不虛妄  法，名為真實。」

[0225c05]  除蓋障菩薩白佛言：「世尊！云何  名為不虛妄？」

[0225c06]  佛即答言：「如實、非不如實，名不  虛妄。」

[0225c07]  除蓋障菩薩白佛言：「世尊！云何名為如  實？」

[0225c08]  佛即答言：「此法惟可心知，難以口說，非  是文字所能宣釋。」

[0225c09]  除蓋障菩薩白佛言：「世尊！  云何法相離於文字？」

[0225c10]  「言語道斷出過一切心  所行處，離諸戲論，無造、無作、亦無彼此，非籌  量計挍之所能及、亦非相貌，過於一切凡愚所
見、出過魔界、出過一切結使處所、出過一切  心意識表，不住寂滅賢聖處所而諸賢聖之  所證知。

[0225c15]  「善男子！具此十事是則名為究竟  如實，是一切智所說不思議境界、不二境界。」

[0225c17]  除蓋障菩薩白佛言：「世尊！是如實相云何證？  云何見？」

[0225c18]  佛告：「善男子！出世間智乃能證見自  得此法。」

[0225c19]  除蓋障菩薩復白佛言：「世尊！此法體  性究竟清淨，非染污法，是澄靜法、微妙最勝  法、常住不動非敗壞法。有佛、無佛，法性常爾。
菩薩摩訶薩精勤修行難行苦行、百千萬億  難行苦行，為得此法安立眾生。」除蓋障菩薩  復白佛言：「世尊！如是名，以聞慧聞、以思慧思，  身得證不？」

[0225c25]  佛言：「善男子！不爾。何以故？以智  慧觀如實法而身得證。」

[0225c26]  除蓋障菩薩白佛言：  「世尊！不從聞慧聞、思慧思，身得證耶？」

[0225c27]  佛言：「善  男子！不也。不以聞、思慧故身能得證。善男  子！汝今諦聽，我當說喻。善男子！譬如春末盛
熱，大曠野中有人從東來欲向西、有人從西  來欲東過。從西來者為熱所逼，語彼人言：『我  今為熱所逼，極甚渴乏，示我道路，何處當有
清涼池泉可止渴乏？』東方來人善知塗徑、  善知道相，即答彼云：『道中有好清冷美水，無  諸醎苦，我以於彼洗浴、飲飽得來至此。善男
子！汝欲趣彼，其路眾多。去此不遠便有二道：  一者是左道、二者是右道。汝今當從右道而  往，棄其左道。去此不久，當見叢林欝茂清涼，
此叢林中多妙池泉，眾流美味，可以洗浴、飲  除渴乏。』」

[0226a11]  佛言：「善男子！彼渴乏者聞水思惟  時，得已止渴不？」

[0226a12]  除蓋障菩薩白佛言：「不也。  世尊！雖聞清涼而身未證知。」

[0226a13]  佛言：「善男子！此  亦如是，不以聞、思慧等便能證知實相之法。  大曠野者，譬如生死；渴乏之人是具縛凡夫，
煩惱熱逼便生愛渴；善知道者，譬如菩薩，善  知一切智道；能飲水者，譬如善得法味；洗浴  清涼，譬如身證；澄清淨潔、無諸醎苦，譬如實
法。善男子！汝今善聽，我更說喻。假使如來  住閻浮提，若壽一劫，說須陀味香氣勝妙、甘  美清淨，食時受樂悉皆讚歎其味無比。若使
有人雖見其色而未食者，已得味不？」

[0226a22]  除蓋障  菩薩白佛言：「不也。世尊！」

[0226a23]  佛言：「善男子！我今為  汝復更說喻。譬如有人曾食美果，於未得者  前讚歎此果色、香、味具，彼人聞說是果時，已
知彼果色、香、味不？」

[0226a26]  除蓋障菩薩白佛言：「不也。  世尊！」

[0226a27]  佛言：「善男子！凡夫、愚人亦復如是，不以  聞、思中慧便能證知真實法相。」

[0226a28]  除蓋障菩薩  白佛言：「世尊！今為我故，快說此喻，若得聞者  不久亦當獲得法利。何以故？若聞此法必證
阿鞞跋致、當得阿耨多羅三藐三菩提。」

[0226b02]  佛即  答言：「如汝所說，聞此法者必證阿鞞跋致、當  得阿耨多羅三藐三菩提。

[0226b04]  「善男子！具此十事  是名菩薩善知法界。◎

[0226b06]  「◎善男子！菩薩復有十法名善住空處。何等  為十？善知力空、善知無畏空、善知不共法空、  善知戒聚空、善知定聚空、善知慧聚空、善知
解脫聚空、善知解脫知見聚空、善知空空、善  知實諦空。雖知於空而不取空相、不作空見、  不依止空，不以此空因緣、相貌墮於斷見。善
男子！具此十事是名菩薩善住空處。

[0226b12]  「善男子！  菩薩復有十法名住無相。何等為十？除外  相、除內相、除戲論相、除一切計有相、除  一切境界相、除一切舉動相、除一切趣向
處所相、除一切造作相、除一切識相、除  一切識所緣相。」

[0226b17]  除蓋障菩薩白佛言：「世尊！  若諸菩薩已能如是住於無相者，佛住無相  當復云何？」

[0226b19]  佛即答言：「如來境界不可思議。何  以故？非智思量故。若欲思者，心則狂亂。一切  眾生盡共度量，不能知於如來此彼岸事。何
以故？如來境界深遠不可思議。猶如虛空，出  過一切諸數量表，取著見者心常顛倒故，非  算數之所思計。」

[0226b24]  除蓋障菩薩白佛言：「世尊！  欲有疑問，唯願聽許。」

[0226b25]  「善男子！隨汝意問，吾今  當為分別解說，一切諸佛亦悉聽許。」

[0226b26]  除蓋障  菩薩白佛言：「世尊！若著我所，非智人法。世尊  是大法主，云何當得而自稱譽？」

[0226b28]  佛言：「善哉，善  哉！善男子！諦聽諦聽，當為說之。」

[0226b29]  除蓋障菩薩  白佛言：「唯然。世尊！」

[0226c01]  「諸佛如來不以憍慢而自  稱譽，不為利養、不為名聞、不為使他知、不虛  妄自稱、不諂曲欺偽。何以故？但為利益一切
眾生，令得安樂修行法故。何以故？欲令眾生  於如來所深生信敬。心甚歡喜堪為法器者，  使長夜安隱、獲得善利、常受快樂，乃至得阿  耨多羅三藐三菩提。」

[0226c07]  除蓋障菩薩白佛言：「世  尊！眾生豈不知如來是天中尊、自在法王？」

[0226c08]  佛  言：「善男子！不知。何以故？下劣眾生業行卑  漏，少智、少信，常為不善、諸惡所持，不知如來
有大威德。為如此等，是以如來自稱實德，  令彼眾生信受修行。善男子！譬如醫師善知  醫法，醫所住處多諸病苦，更無餘醫能療治
者，是諸人等不知此醫有大威德。是時，良醫  觀諸病者不識方藥、亦復不知所不應食。爾  時，良醫起大慈悲：『我當療治，除其病苦。』爾時，
良醫於眾人前自歎己德而作是言：『我善知  是病及知病因、善知藥病，隨應而授。』爾時，眾  生於良醫所心生信敬，以信心故便即依憑。
爾時，良醫以若干種藥隨授而與，諸人服已  病悉除愈。善男子！爾時彼醫是自稱譽不？」

[0226c21]  除  蓋障菩薩白佛言：「不也。世尊！」

[0226c22]  佛言：「善男子！如  來世尊如大醫王，能治眾生煩惱之病，亦知  煩惱所因起處，以大法藥而普與之。眾生愚
癡，為煩惱所覆，不知如來是大醫王；如來處  處於眾生前常自歎說，爾時眾生便生信敬  歸依如來。聖主世尊猶如醫王，以大法藥能
滅眾生煩惱之病。云何名為是大法藥？貪欲  者以不淨治、瞋恚者以慈心治、愚癡者以因  緣法治。如是等無量法藥，悉能對治諸煩
惱病。善男子！如來見有如是無量利故而自  讚歎。善男子！具此十事是名菩薩住於無  相。

[0227a05]  「善男子！菩薩復有十法名為無願。何等為  十？雖行布施，不依布施而有願求；雖持禁戒，  亦不依禁戒而有願求；忍辱、精進、禪定、智慧
亦復如是。雖依三界而不願求三界相，雖求  菩提而不取菩提相，雖行正道而不取正  道相，雖求涅槃而不取涅槃相。何以故？菩薩
離一切願求相故，雖行一切佛法而心常無  所願求。善男子！具此十事是名菩薩無願。

[0227a13]  「善男子！菩薩復有十法名修慈無量。何等為  十？不作方所慈、不隨所親慈、常行法慈、依定  修慈、不為離瞋修慈、恒為利益一切眾生而
起於慈、常為眾生修等之慈、不為離惱害修  慈、遍於十方普皆修慈、出世間修慈，具此  十事是名菩薩修慈無量。

[0227a19]  「善男子！菩薩復有十法名悲無量。何等為  十？見眾生無依、無救、無怙、為苦所惱，菩薩即  發菩提心，得如法修行，獲得法已利益眾生，
於貪眾生教令布施、破戒眾生教修持戒、惱  害眾生教修忍辱、懈怠眾生教修精進、亂心  眾生教修禪定、愚癡眾生教修智慧；若見剛
強諸惡眾生不受教者，而菩薩心亦不退沒；  雖為眾生久受諸苦，志必濟彼，無有疲厭。善  男子！具此十事是名菩薩修悲無量。

[0227a28]  「善男子！菩薩復有十法名喜無量。何等為  十？見諸眾生於生死熾然，得離三有虛偽之  主而生歡喜；斷絕生死震動、來往結業之索，
生歡喜心；見生死海中魔竭惡覺、水羅剎難，  今得遠離生死大海如是眾難，生歡喜心；傾  倒魔幢，生歡喜心；以智金剛摧結使山令無
塵末，生歡喜心；我今自得止息亦令他得止  息，生歡喜心；我今自於生死長眠境界心得  覺悟，而諸眾生為愛所縛、無明所盲，亦當令
彼悉得覺悟，生歡喜心；我今自得解脫、離諸  惡趣、嶮難之處，亦當度脫諸墮惡趣、嶮難之  者，生歡喜心；於生死曠野、六趣嶮路獨行無
侶，周迴往返，不善知道、不識方所，我今得知  正道、識於方所，生歡喜心；我今得近一切智  城、隣於佛坐，生歡喜心。善男子！具此十事是  名菩薩喜心無量。

[0227b15]  「善男子！菩薩復有十法名捨無量。何等為  十？眼見好色而無染著，入於捨心；耳聞聲、鼻  嗅香、舌甞味、身觸細滑、意知諸法，如是五塵，
不取其相亦不惱逼，常行捨心；苦苦、行苦、壞  苦，於此三受心無增減而不惱逼，常行捨心；  所作已辦，盡諸有結，常行捨心；菩薩作是思
惟：『我欲度之。』彼已自度，常行捨心。善男子！具  此十事是名菩薩捨心無量。

[0227b23]  「善男子！菩薩復有十法名遊戲神通。何等為  十？現捨壽、現受生、現為童子種種戲笑、現  作出家、現作苦行、現向菩提樹、現降魔勞怨、
現樂寂靜、現轉法輪、現入涅槃。」

[0227b26]  除蓋障菩薩  白佛言：「世尊！以何因緣現兜率陀天捨壽，  乃至現入涅槃？」

[0227b28]  佛答言：「兜率陀天染著五欲，  多生常想見；菩薩於一切眾生中最上最勝，  不染五欲而身終沒，能破眾生常想之病，得
無常想，心不放逸。兜率陀天多諸放逸，不生  恭敬信樂之心、染著愛欲、不受正法、長夜憙  戲、自恣娛樂，是以菩薩為欲除彼放逸心故
示現捨壽。爾時，眾生見菩薩捨壽，皆除放逸  生厭離心；除放逸故，便發阿耨多羅三藐三  菩提心。

[0227c07]  「菩薩現處母胎多有異相，亦令眾生  信受其化；雖處母胎為眾說法，皆得阿毘跋  致，疾向阿耨多羅三藐三菩提。

[0227c09]  「若有眾生見  菩薩嬰孩時善根得熟，菩薩為此眾生得成  熟善根故現處嬰孩；若有眾生見菩薩出家  善根增長，菩薩便為是等捨家出家；若有眾
生志著麁弊，菩薩現作苦行而成熟之；天、龍、  夜叉、乾闥婆應見苦行成熟者，即為現之而  使成熟，亦為調伏諸外道等。

[0227c15]  「無量眾生長夜  發願：『菩薩疾趣菩提樹，我當隨逐。』爾時菩薩  即便現趣菩提樹下，時是眾生得阿毘跋致  乃至發阿耨多羅三藐三菩提心。

[0227c18]  「又為眾生  憍慢、貢高、自恃勢力，菩薩為欲破彼憍慢心  故，現坐道場摧伏魔怨，令使信伏。

[0227c20]  「菩薩為樂  寂靜眾生增長善根故，現坐道場。

[0227c21]  「菩薩坐道  場時，能使三千大千世界一切眾聲悉皆不  現，三千大千世界即便寂靜，令樂寂靜者生  希有想，皆發阿耨多羅三藐三菩提心，能令
眾生悉得寂靜。

[0227c25]  「又有眾生自謂大師，作一切  智想，不知出要道、不識出世法，亦不知現生  後報，為欲摧伏如此眾生故。

[0227c27]  「見堪任法器成  熟眾生，為是等故，現成無上三菩提道，詣波  羅  㮈  三轉四諦法輪。

[0227c29]  「又有眾生應現涅槃而  成熟者，為欲成熟彼眾生故現入涅槃。菩薩  以如是緣、如是義故，現坐道場乃至現入涅  槃。

[0228a03]  「善男子！具此十事是名菩薩遊戲神通。

[0228a04]  「善男子！菩薩復有十法名離八難。何等為  十？離惡業、不善、如來所制禁戒終不毀犯、除  於  貪嫉、於過去佛所種諸善根、恒修福業、智慧
具足、善知方便、善知發願、多厭惡心、能勤精  進。

[0228a08]  「菩薩不造惡業而入地獄，雖處地獄終不  受於地獄苦報，所不喜者亦不能惱；雖墮地  獄而不久處，亦復不生惱害之心。

[0228a10]  「菩薩志性  調柔，恒修十善，以十善故，不墮地獄；菩薩不  毀佛戒墮畜生中，雖現畜生而不受於畜生
之苦；菩薩不起貪嫉墮餓鬼中，雖現餓鬼而  不受於餓鬼之苦。

[0228a14]  「菩薩終不生邪見家，雖生  邪見處必遇善知識。何以故？己於過去修諸  善故，亦於過去佛久植善根故，常生正見家，
具善因緣；具善因緣故，功德增廣。

[0228a17]  「菩薩終不  諸根毀缺、若根減少，不任法器。菩薩積德久  遠、修福不倦，於諸形像、塔寺及法僧中處處
修福，心常不懈，以常修故，諸根具足，無有闕  少，堪為法器。

[0228a21]  「菩薩終不生邊地、愚騃、聾啞諸  惡之處、譬如白羊愚癡無智、而不能識善惡  義趣，不任法器、亦復不識沙門婆羅門。菩薩
生於中國，聰慧利根有大智見，又心信樂、親  近有智，而於善、惡善知分別，堪為法器，深信  沙門婆羅門。何以故？菩薩本修智慧力故。

[0228a26]  「菩  薩不生長壽天。若生長壽天，不覩佛出世、遠  離道果、不能成熟眾生；是故，菩薩生於欲界，  佛出世時，必當遭遇能化眾生。

[0228a29]  「以何因緣善  方便故，菩薩終不生於無佛世界，亦不生於  不聞法處，乃至不生無眾僧可供養處？菩薩
生處必遇三寶。何以故？本誓願力故。菩薩生  處必有厭惡，心不憍慢而自貢高。若聞八難  諸惡之處，必生厭離、心不喜樂，勤修精進，具  諸善法、除滅惡法。

[0228b06]  「善男子！具此十事是名  菩薩離於八難。

◎

寶雲經卷第三

* * *

【經文資訊】大正藏第 16 冊 No. 0658 寶雲經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
