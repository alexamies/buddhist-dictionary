十住斷結經卷第十

姚秦涼州沙門竺佛念譯

夢中成道品第二十六

[1039b07] 爾時治地菩薩即從座起，右膝著地叉手白佛言：「世尊！甚奇甚特，今聞濡首菩薩得與最勝論無形法道無言教，未曾所聞未曾所見，便為紹繼佛種不斷，又行佛事不思議法。」

[1039b11] 佛告治地：「如是如是，如汝所言。從億百千劫積功累德，興顯佛事未曾耗減，有佛出世法乃流布。」

[1039b13] 是時濡首前白佛言：「諸佛出世法乃流布，諸法有相貌耶，言流布乎？」

[1039b14] 對曰：「無也。」

[1039b14] 又白佛言：「如來出現，使無量眾生皆取滅度，今聞如來欲齊限眾生，齊限眾生者則無滅度。」

[1039b17] 佛告濡首：「頗聞吾說無眾生言有眾生耶？」

[1039b17] 對曰：「不也。」

[1039b18] 「欲使有眾生無眾生耶？」

[1039b18] 對曰：「不也。」

[1039b18] 「欲使如來起滅有窠窟耶？」

[1039b19] 對曰：「不也。」

[1039b19] 「若使如來無窠窟者，云何如來度眾生皆使滅度？」

[1039b20] 濡首白佛：「今我所說分別四句，解知諸法皆得總持，尋其本性無生無滅，不見生死又無泥洹。以是之故，無限眾生當取滅度。」

[1039b24] 佛告濡首：「於盡無盡法界本淨，曉了義理故稱無著，以知文字無意無想亦無識著，豈由識想分別諸慧乎？曉眾生淨人之本性不可究盡，吾今與汝分別義趣，諦聽諦聽善思念之！菩薩大乘不可思議，非是羅漢辟支所及。」濡首受教願樂欲聞。

[1039c01] 佛告濡首：「無形之識、無覺知識、無想念識、夢幻化識，以用救攝無量眾生。或有佛土文字教化，解知文字性空寂寞。上方去此七萬六億阿僧祇剎土，彼有佛土名曰安寂，佛名妙識如來、至真、等正覺、明行成為、善逝，十號具足，彼土眾生諸根具足，玩習本願無所漏失，眾生受化睡乃得寤，唯有如來入寂定意，隨眾生根權現如睡，設欲說法便自右脇著地脚脚相累，眾生見之皆効如來，右脇著地脚脚相累悉各睡眠。是時彼佛於睡眠中，與諸眾生神識說法，或說布施蠲除三想，或說持戒德香遠布，或說忍辱降意不起，或說精進除去懈怠，演說禪定識不流馳，宣暢智慧閉塞愚闇，修行善權隨類無著，於四法門究暢無礙，隨識高下而演其教，隨說大小以授正法。時彼如來，復以演說四非常慧苦空非身無我之法以，漸漸與說三十七道品之教，四意止、四意斷、四神足、五根、五力、七覺意、八賢聖道，究暢定意空無相願。爾時夢中受化之識應成道迹，便於夢中識受成道，頻來、不還至無著道，亦復如是，各佛取證。亦復於夢，識在曠野無師自寤，於睡眠中身黃金色眾相自嚴，飛鉢虛空作十八變，又於夢中身上出火身下出水，坐臥虛空無所罣礙，欲入無為泥洹之境，亦於夢中結加趺坐，於無餘泥洹而般泥洹，故身如石無所覺知。眾生之類還覺寤已，各無言說尋夢識著，便取舍利而耶維之。菩薩受決乃至成佛，皆於夢中坐樹王下，地黃金色，降伏魔怨，無量福具，身有三十二相、八十種好，紫磨金色光明遠照。夢中如是，寤即身黃金色眾相具足，神足變化無所觸礙，無有言教音響往來，欲有所度悉於夢中，不假外形而有所濟。

[1040a04] 「濡首當知，眾生根原受寤不同，諸佛權化其慧無方。或有佛土地大成者，地界眾生不可稱計，如來入彼而教化之，皆使眾生於無餘泥洹界而般泥洹。或有佛土水大成者，水界眾生不可稱計，如來入彼而教化之，皆使眾生於無餘泥洹界而般泥洹。或有佛土火大成者，火界眾生不可稱計，如來入彼而教化之，皆使眾生於無餘泥洹而般泥洹。或有佛土風大成者，風界眾生不可稱計，如來入彼而教化之，皆使眾生於無餘泥洹而般泥洹。或有佛土空大成者，空界眾生不可稱計，如來入彼而教化之，皆使眾生於無餘泥洹而般泥洹。或有佛土識大成者，所謂安寂佛土妙識如來，識神通達夢中受教而取滅度。」

[1040a19] 佛復告濡首：「北方去此七十億恒沙佛土，彼有佛土名曰深要，佛名梵慧如來、至真、等正覺，十號具足，彼國眾生皆發誓願乃生彼土，盡同一號名曰接識。濡首當知，彼土眾生悉皆神通，心念形隨無所罣礙。所謂接識者，發弘誓心，諸有神識應趣生門受胞胎形，要以神足遊空往來，接識留住化而滅度不受四大。今此座上颰陀和等八菩薩是。東南去此百四十恒沙國土，有佛土名曰梵音，佛名胎真如來、至真、等正覺，十號具足，彼土眾生六通清徹同一色相，斯由誓願乃生彼土。所謂胎真者，發弘誓心，諸有識神以處母胎，願以神足入胎教化，令彼母人不知我之所在，即於胎中拔濟無為得至泥洹。今此座上寶迹童真治地菩薩是。如來權化神變無方，以億百千佛土安處掌中，復還如故無覺知者，虛空法界不可思議，是謂濡首！菩薩摩訶薩所應行迹，非是羅漢辟支所能及也。分別微識化諸眾生各使得度，或說虛無空無之法，無我無人無壽無命，不起滅法。云何，濡首！若有善男子善女人發弘誓心，令十方世界辟支羅漢充滿其中，各使成道心不退轉，其福寧多不乎？」

[1040b12] 濡首答曰：「甚多甚多，天中天。」

[1040b13] 佛言：「其有菩薩，以無形法與識演說，或說無常苦空非身空無相無願，一一分別無形無相，不可携持，是則化識其福無量。所以者何？有為四大遮迦越羅之所逕歷，無為四大永寂不起，是為諸佛之所演法。以是方便微識寂寞，法性無教而不可量，有為有相無為無相。所以者何？不離有為不離無為，亦復不言習是捨是，無形之教無有此教，是凡夫法是賢聖法，斯為學法斯無學法，是聲聞法是緣覺法，是菩薩法，是佛法。」

[1040b22] 佛復告濡首：「如來所講與識說法，不見諸法亦無法想，虛空無形亦不可見，愚惑凡夫以諸綵色畫於虛空，欲作天龍鬼神八部之形，是人所施寧能不乎？」

[1040b26] 濡首答曰：「甚難甚難，天中天，未曾有也。」

[1040b26] 佛言：「如是如是，如仁所言。諸法無數，如來所化亦復無數，諸法無形則無有二，於濡首意云何，無形之法有處所乎？」

[1040b29] 對曰：「不也。世尊！」

[1040b29] 佛告濡首：「以故當知佛法無數，無言無教悉無所有。」

[1040c02] 爾時濡首前白佛言：「向聞世尊諸法無相亦無形質，如來大哀物無不察，云何復說開化眾生淨佛國土？是法有漏是法無漏？是法現在是法過去未來？又佛說言是度世法是非度世？有著無著有稱無稱有數無數？此生死法此為泥洹？云何世尊說諸法無相亦無形質乎？」

[1040c08] 佛告濡首：「如是如是，如汝所問。三乘諸法三世六度度世生死，有為無為，無有為無無為，有著無著有稱無稱，有數無數有漏無漏，三十七品空無相願，從有為法乃至無為，皆是俗數非是第一之義。無形法者，無形無響而不可見，布施持戒忍辱精進一心智慧善權，皆是俗事非第一義，滅盡泥洹永寂快樂。」

[1040c16] 佛告濡首：「菩薩應尋其本性而復演說有報應耶？說除八難音聲無響，有報應耶？究盡眾生推尋根原，有報應耶？順從經典蠲除結使，有報應耶？正使如來不染三世，正法開化未曾唐捐，有報應耶？正使諸法有報應果，復可盡乎？心識周旋入出無礙，復可盡乎？或履權慧順從愛欲，復可盡耶？威儀禮節順而不犯，復可盡耶？三乘教化皆令充滿，復可盡耶？思惟法本不捨總持，復可盡耶？解了諸法章句清淨，深了妙法章句分明，觀四意止諸佛定意，復可盡耶？分別意斷未曾捨離，演法無窮不以為難，復可盡耶？神足無礙山河石壁通達無礙，復可盡耶？一一分別五根聖典，非是外耶所能沮壞，復可盡耶？如來神力審言正法，不起狐疑是非之想，七覺意華以自瓔珞，處在大眾不懷怯弱，論說三十七賢聖之道，永離外耶，復可盡耶？講說逆順正受三昧，或復分別名身句義，復可盡耶？苦習盡道至道印封三十二相，相相受報，復可盡耶？」

[1041a06] 濡首白佛言：「世尊！無形法教而不可盡，諸有為法皆是耗減，無為泥洹而不可盡。」

[1041a07] 爾時最勝復白佛言：「泥洹泥洹者，云何為泥洹？」

[1041a10] 佛告最勝：「所謂泥洹，息也。」

[1041a10] 復問：「云何為息？」

[1041a11] 答曰：「無為閑靜。」

[1041a11] 又問：「云何無為？云何閑靜？」

[1041a11] 答曰：「想滅者閑靜，識停者無為。」

[1041a12] 又問：「非空乎？」

[1041a13] 答曰：「非空空。」

[1041a13] 又問：「非空空，云何識停耶？」

[1041a13] 答曰：「非空空。」

[1041a14] 爾時最勝菩薩倍生狐疑，即白佛言：「世尊！向問二事，然同答乎？」

[1041a15] 佛告最勝：「止止！族姓子，勿謂如來答性空同，但族姓子意未解耳。吾今問汝，非空空義及識澄靜，隨汝辯才一一詶吾。云何，族姓子，非空義乎？」

[1041a18] 對曰：「諸法無數非不有數。」

[1041a19] 佛言：「非也。族姓子。」

[1041a19] 佛復問：「云何識停澄靜？」

[1041a20] 最勝白佛言：「悉歸不起非不有起。」

[1041a21] 佛言：「非也。族姓子。」爾時最勝即從坐起，五體投地接足而禮，須臾退却復白佛言：「自審有過於如來所說，願世尊愍恕不及，願垂敷演永除愚惑。」

[1041a25] 佛告最勝：「法無若干唯解為本，香山有樹一枝萬尋，倒屈入地果實乃熟，果應在上反更入地，汝今所見亦復如是。吾問汝空，乃以有報，與彼果樹有何異哉？吾當與汝一一分別，善思念之。」

[1041a29] 對曰：「如是。世尊！」

[1041b01] 佛告最勝：「非者非空，一切諸法皆號為非，非者諸法之名，有名者則非空也，解非歸空故曰非空也。所謂識者，非有非無。云何識非有非無？不染於世是謂非有，在空澄靜是謂非無；識者捨此適彼是謂非有，踞生死岸顧愍眾生是謂非無；能以化身滿十方界化化空寂是謂非有，一識感化化皆說法是謂非無；如來入定身心寂靜，逕億千那術恒沙劫數無起滅想是謂非有，復從定起接度眾生令至無為是謂非無。云何最勝！吾今與汝一一分別非有非無，為是真空泥洹義乎？」

[1041b11] 最勝白佛：「空實空，泥洹實泥洹。」

[1041b12] 佛告最勝：「止止！族姓子，此非空亦非泥洹。所以者何？皆由世俗假號權詐文字相傳，故謂非有非無。法性境界，盡無端緒無名字法，豈當有非有非無耶？蠲除高下無是非心，知欲怒無欲怒心，解知無明無無明心，五蓋諸縛了之為一，亦不見一是謂為空，是謂為泥洹。」

[1041b18] 爾時最勝前白佛言：「善哉善哉！世尊！說空性法及泥洹界非有非無，實無等倫。」

[1041b20] 爾時說此法時，六萬比丘，本願聲聞迴意大乘，皆得不退轉；十一那術諸天世人，皆得盡信之行；復有異方八十千菩薩悉獲不起法忍。

[1041b24] 佛復告族姓子：「菩薩摩訶薩解空性法，有十事行得至滅度。云何為十？一者諸佛世尊恒住法界不捨道智；二者諸佛世尊慈愍一切不捨大悲；三者所行如願中無差違；四者度諸眾生諸根純淑；五者諸佛世尊觀了諸法空無所有；六者諸佛世尊分別智慧，三毒等分亦無所有；七者諸佛世尊於諸法界不起增減；八者發心起學平等無二；九者解如法性不捨本際，十者諸佛世尊行諸道法一相無相。是謂族姓子，菩薩摩訶薩解空法性修此十法得至泥洹。復次，菩薩摩訶薩行六神通至空法界，有十事行。云何為十？一者盡觀過去不失慧明，二者盡觀未來不失慧明，三者盡觀現在不失慧明，四者觀五趣眾生盡知根原不失慧明，五者一切世間生者滅者不失慧明，六者觀一切眾生從有而生從有而滅不失慧明，七者觀一切眾生從無而生從無而滅不失慧明，八者道心堅固不捨眾生不失慧明，九者無選擇心是可度是不可度不失慧明，十者解知法界根門不缺不失慧明。是謂，族姓子，菩薩摩訶薩修六神通至空法界。」

[1041c16] 佛復告族姓子：「菩薩摩訶薩至空法界當修十慧。云何為十？一者觀諸眾生若干種心若干種行悉知，是謂菩薩慧；二者觀一切眾生，若干種心若干種報悉知；三者寂寞無言，如務魄太子，盡知眾生心意所念；四者知諸眾生異心異行，以佛聖慧而教授之；五者從久遠已來修於法性不捨衍心；六者安處眾生住佛所住；七者以佛聖慧盡知五趣心意識念；八者言有所說不捨大乘；九者得佛心識定意不亂；十者度心無量不處解脫，亦復不見眾生度者。是謂，族姓子，菩薩摩訶薩至空法界修若干十慧。」

菩薩證品第二十七

[1041c29] 佛復告族姓子：「菩薩摩訶薩乘六神通遊至十方無數佛土，承事供養諸佛世尊，從一佛國至一佛國，教化眾生不懷怯弱，歎佛功勳德行之業，普使十方聞佛音響，最勝所行無不濟度，或以神足或以教誡，福田清淨無三惡趣，永捨邪部悲念未度，已過諸量住於佛量，為人福祐安處無為。於百千劫淨修梵行，不如五濁一行慈心。夫慈心者福難稱量，世多有人行三惡業，身三口四意三法本，應向三惡當受其報，設能專意諷誦此典，於現法中盡其苦原。或有菩薩疲厭生死，遭遇此典終不退還，更不受生在母胞胎，神識了朗未甞錯謬。夫欲解縛淨諸結使，當護佛法興顯慧明，若於他方百千萬劫，奉行正法演暢其義，不如此土彈指之頃，諷念一偈分別義趣此最為勝。吾見妙樂安明佛土，亦見永寂無量佛國，彼無憂苦煩惱之難，亦復不得行福業事，若能於此盡諸結縛，此則為奇勝生彼國。所以者何？於五濁世眾惱萬端，億千萬劫時乃有佛，眾生行惡希覩賢聖，或生邊地八不閑處，或在佛後不聞正法，正使有佛不聞不見，能於其中興顯佛法，是為奇特無與等倫。吾今雖為三界至尊，猶願行福不以為厭，慈悲喜護拔其苦原。難革眾生染邪來久，卒聞正教倍懷狐疑，會值今日如來要集，菩薩大士不可稱數，聞法無厭如海吞流，應與演說正真佛道。釋梵四王、天、龍、鬼神、阿須倫、旃陀羅、摩休勒、人與非人、魔若魔天十方雲集，今得聞法霍然大悟，皆由前世福業所致。正使吾於百千萬劫，演暢一句深妙之義，不能究盡此慧法本。是故最勝！菩薩大士苦行無數不以為難，若使三千大千剎土，同時劫燒火至梵天，凡夫眾生未履道迹，聞此正典在他佛國，投身自歸入彼火災，安隱得度無所傷損。有時三千大千世界，火滅水盛乃至梵天，復自投身入彼水災，安隱得度終不沒溺。最勝當知，有時三千大千世界，水涸風盛乃至梵天，復自投身入彼風災，安隱得度不被飄浪。所以者何？諸佛威神之所擁護。若比丘、比丘尼、優婆塞、優婆夷，執持諷誦此經典者，現世獲祐不逢苦惱，若能進業淨修梵行，即於現世受無為證。今此座上神通大士，億百千姟那術眾生，普修此典乃受果證。吾今慇懃敷演經典，聞者得度不至惡趣，隨前志操應適解慧。向佛乘者意廣無崖，恒愍眾生不自為己，乃至成佛終不耗減；趣緣覺者畢其所願因緣成道，飛鉢虛空變化自由；願聲聞者，求師諮受無所罣礙，斷諸結縛盡漏成道。復觀眾生心意所趣，或有發意應成道迹，菩薩權慧誘進異道，漸漸將導即成羅漢；或有眾生應頻來道，復以權慧以次指導便得羅漢；或有眾生應成不還，復以權慧開化進趣使成羅漢；或有眾生不越次第以成三道，菩薩權慧欲令學者，小節不真，即便誘進成須陀洹；或有眾生已成二道，復以權慧接引前人成斯陀含；或有眾生越次取證受應真者，菩薩權慧觀察前人，已得須陀洹、斯陀含、阿那含、阿羅漢，復以誘進成緣覺道。」

[1042b28] 爾時如來，告四部眾諸來會者：「眾生若干，佛土不同，謂為緣覺如來無剎土乎？莫造斯觀。所以者何？轉輪聖王十善已具，展轉紹繼王名不滅，緣覺自寤亦復如是，佛去世後佛法滅盡，或經一劫至百千劫，緣覺應真為行佛事佛佛相繼，於諸佛事終不耗減，是故菩薩摩訶薩，恒以權慧開導眾生，福應相次將導眾生，離三世患安處永寂。」

[1042c07] 爾時最勝菩薩，即從座起前白佛言：「甚奇甚特，非是二乘之所及也，願樂欲聞成道證驗乎？」

[1042c10] 佛告最勝：「若樂聞者今當與汝說之，諦聽諦聽善思念之！吾昔求道不可稱計，從初發意施作功德至今成佛，於其中間遺形流布有可計哉？吾昔證驗發弘誓心，其有眾生趣向道根，或復投身歸命三尊，要以神通現證告人。不但我身宿有此願，諸佛世尊誓願皆同。若有眾生四向四果，吾亦覩見明其所實；正使前人成緣覺者，吾亦證驗因緣自寤；若有眾生坐樹王下，開方五十俞旬里內，於其中間，魔若魔天不覩其際，此者我之所證。」

[1042c19] 佛復告族姓子：「菩薩摩訶薩如我今日，現身受驗曠濟眾生，不見吾我心識了朗，分別所趣施行佛事，尋憶百千無數佛土，周旋往反究盡道者，恒在前立證明界實。吾昔遊於無畏佛剎，時彼大士不可稱計，或有志趣小乘羅漢，或有中止在緣覺地，或有超越志存佛道。時吾專心入定三昧，普為眾生敢以為證。復次菩薩摩訶薩若有已向須陀洹、得須陀洹，向斯陀含、得斯陀含，向阿那含、得阿那含，向阿羅漢、得阿羅漢，吾常於中證成果報，未曾失於法性之本。」

[1043a01] 佛復告族姓子：「菩薩摩訶薩遊至三千大千世界，有信無信有受無受，或有眾生住盡信之地，復有眾生住奉法地者，或有眾生修於八解童真行者，我恒往現證使彼得道。」

[1043a05] 佛復告族姓子：「菩薩摩訶薩身識清淨無能染污，諸有眾生懷邪業者，吾亦往證此為邪術不得久立。或復祭祀地水火風，吾亦往說知不真實。復見群邪唱生梵天，復往勸進福盡還本。或有欲生無色天上住壽一劫，心常專一中無斷絕，吾時入定正識定意，復與彼說色不有色色不自有，我色彼色彼我無形，色則無色豈有我也，識非我識豈有我也，痛想行法亦復如是。」

[1043a13] 爾時最勝菩薩前白佛言：「善哉善哉！世尊！如來所說現證法教不可思議，非是羅漢辟支所及。」

[1043a15] 是時最勝重白佛言：「向承佛言，云何無色？云何為無色乎？唯願世尊！垂愍敷演，永使黎庶不懷狐疑。」

[1043a19] 佛告最勝：「善哉族姓子，諦聽善思念之，吾當與汝說無色定。所謂無色者非有色也，四大造色乃謂為色，彼無此色乃謂無色。夫色有五乃成四大，唯無形色故謂無色，痛色想色行色識色，非是凡夫五通所覩，唯有如來、阿維顏菩薩乃見彼色。」

[1043a24] 佛復告族姓子：「不退轉菩薩執權方便入寂靜定意三昧正受，往遊有想無想天上，與彼微識說微妙法空無相願，六身受法無起滅行，漸漸與說生法老法病法死法，所謂生者，在母胞胎生藏下熟藏上，四大已具便當別離，宿有善行，如遊浴池後園觀看，宿積惡者，如登嶮谷荊棘上臥。復與演說識神所趣，我人壽命不可久保，於中拔濟識神得寤。唯有阿蘭迦蘭如此之比不可稱數，億千那術諸佛在前，各現殊特甚深之法，本識愚惑如器穿漏，不受正法道品之教，一劫若減一劫乾燒，如是經歷億百千那術之數劫數乾燒，或有一劫一佛出世，或有一劫二佛出世，或於一劫百佛千佛億百千佛，如是之比，然後乃受正教。復與演說老耗之法，所謂老者，諸根純熟皮緩面皺，悲愁呻吟厭患四大，無復少壯榮華之心，此法衰耗不可久保；次復與說四大參差地水火風，地勝水性、水勝火性、火勝風性，互有增減便成其疾，或生瘡痍萬病所逼，膿血流溢不可瞻覩；以次與說無常變易，如水上泡一生一滅，生者自生滅者自滅，生不自生滅不自滅。無想神識即於彼處，隨其所趣各獲果證，於無餘泥洹界而般泥洹。」

[1043b18] 最勝菩薩白佛言：「世尊！向聞如來四大參差神識所居，地增水減則生其疾，水增火減則生其疾，火增風減則生其疾。又復聞佛說，風增火減、火增水減、水增地減，識非四大四大非識，今聞佛說，一大增三大病，三大增一大病，四大具足神識得寧，衰由四大非識所生。云何世尊！病由四大？為識所生？」

[1043b25] 佛告最勝：「識非四大四大非識，識不離四大四大不離識，是故一大增諸大病，識大增一大病，識隨衰耗。」

[1043b27] 又問：「為四大病？為識神病耶？」

[1043b28] 答曰：「識由大病，大由識病。」

[1043b29] 又問：「識由四大乃自役用，捨身受形四大各歸，其本識神何不減乎？」

[1043c01] 佛告族姓子：「善哉善哉！於如來前乃發斯問，吾當與汝一一分別。識者無形而不可見，識非有識因大為識，四大盡增則識有病，病非四大由識而生，萬病增減皆由識生，從初發意乃至成佛，神識無垢不由四大。」

解慧品第二十八

[1043c08] 爾時最勝菩薩白佛言：「世尊！云何菩薩摩訶薩執意堅固不可沮壞？云何菩薩執意真誠終不虛妄？云何菩薩一向佛道不趣二乘？云何菩薩執持威儀不失禮節？云何菩薩守意禪定不捨正受？云何菩薩住諸佛法而不退轉？云何菩薩留化教授不斷佛種？」

[1043c14] 爾時世尊告最勝曰：「善哉善哉！於如來前而問此義，吾今與汝敷演分別善思念之。」

[1043c15] 「唯然世尊！願樂欲聞。」

[1043c16] 佛告最勝：「菩薩摩訶薩修行四法，意志堅固不可沮壞。云何為四法？一者慈愍眾生如母愛子，二者勤加精進而不懈怠，三者度諸眾生如幻如化，四者諸佛篋藏無不究練。是謂菩薩摩訶薩行此四法，進成佛道未曾退轉。菩薩復當修行四法，便得入定賢聖默然。云何為四？一者解知眾生無眾生想，二者觀諸世間不可樂想，三者歎譽大乘永離二道，四者於諸苦樂無所榮冀。復有四法。云何為四？一者戒，二者聞，三者施，四者出要。復有四法，至成佛道，無有狐疑不失威儀。云何為四？一者無利，二者無衰，三者無毀，四者無譽。復有四法增益善根。云何為四？一者教訓眾生住於信地，二者惠施於人不望其報，三者說法無法想，四者菩薩名號不可稱記。復有四法菩薩所行，從一地乃至十地。云何為四？一者興顯善根，二者除去愚闇不處邪部，三者善權適化導以無方，四者執心勇猛精進日增。復有四法，善權方便得至佛道。云何為四？一者勸進邪部安處正道，二者化諸未寤令向善趣，三者說法無二受有高下，四者以佛聖慧度未度者。復有四法威儀成就。云何為四？一者不染三有知之為苦，二者我與彼人苦樂俱然，三者恒行忍辱不興惡心，四者在上無慢居下不恥。復有四法不捨道心。云何為四？一者念佛功德之本，二者安處眾生道心堅固，三者親善知識不染邪見，四者上及大乘不修妄見。復有四法，樂在閑靜不處憒閙。云何為四？一者向小乘者令至大乘，二者應成緣覺進成佛道，三者聞法不厭道心不斷，四者如所聞法不有悋惜。復有四法菩薩所行。云何為四？一者不起法忍悉知無生，二者無盡法忍亦無過量，三者因緣法忍除緣覺心，四者無住法忍悉知眾生心無猗著。復有四法除去結使。云何為四？一者專精一意思惟惡露，二者去者永滅更不造新，三者諸法明白不處闇冥，四者心常遊戲百千三昧。復有四法遊行四部眾。云何為四？一者恒自為法不計吾我，二者興致重敬心無放誕，三者於諸善本轉增其德，四者去離小乘導以大道。復有四法，法施財施得至無為。云何為四？一者受法不誤，二者不從他心，三者不惜身命，四者意無退轉。復有四法施無想報。云何為四？一者彼我無形了之悉空，二者行應正真修無上道，三者解見無我由癡愛生，四者道性無際行合真際。復有四法度人無量。云何為四？一者解婬怒癡無有起滅，二者行慈廣濟不見恚怒，三者燃熾諸法，四者雖在五濁不捨道心。復有四法得成道根。云何為四，一者恒以惠施以為元首，二者勸進他人除去慳貪，三者行輒合空法無吾我，四者於甚深法不起狐疑。復有四法禪定不戲。云何為四？一者不計眾生有數無數，二者不見佛土有淨無淨，三者慈悲喜護遍滿世界，四者佛慧具足不捨本誓。復有四法遊佛道場。云何為四？一者先言後笑不傷人意，二者如所說法行應正真，三者解道無道亦無窠窟，四者有望無望悉知歸空。是謂菩薩摩訶薩行應合空，於諸佛法修無上道。」

[1044b17] 說此四四法時，二萬二千天及世人皆發無上正真道意；復有萬二千人，即於座上逮不起法忍；復有無數十方天子，散華供養乃至于膝。

三毒品第二十九

[1044b22] 爾時濡首童真白佛言：「世尊！今聞如來說四法門慧，甚深微妙立根得力，菩薩所行，非是羅漢辟支所及。今問如來未來中間，初禪思惟惡露不淨之觀，為觀自身不淨？觀他身不淨耶？」

[1044b26] 佛告濡首童真：「或有菩薩未上菩薩位，便自觀身惡露不淨立根得力，或自觀身觀他人身，復以權慧現身臭穢膿血流溢，於中開寤無數眾生，去離淨心皆知不真。復次濡首！或有菩薩在未來地，上修中間未明初禪；復有菩薩已離未來住在中間，復以權慧上修初禪；或有菩薩已過未來中間淨地，次復修習初禪，念持五行之本，遂復上及二禪之法；或有菩薩捨上四禪未來中間，初禪第二以次仰修，三禪根本喜安自守；復有菩薩已離三禪，復捨四行修第四禪，復於四禪思惟惡露不淨之觀；復有菩薩，不由七定徑逮滅盡定意；或有菩薩已入永寂三昧，普觀世界，無有眾生我人壽命，生者滅者悉無所有；或有菩薩在一地住受菩薩位，分別三毒婬怒癡法，權慧適化觀眾生心，有無明心無無明心，有愛欲心無愛欲心，有瞋恚心無瞋恚心，菩薩悉知。最勝當知，菩薩摩訶薩遍觀諸法，不見生者不見滅者，復於諸法不見畢竟不見不畢竟，如是諸問為清淨。復次最勝！菩薩摩訶薩觀諸縛著於中求淨，應問當問。此法永寂安隱無變易法，生死清淨不見穢濁，是謂菩薩摩訶薩無生之論。越度生死不見有度，是謂無生之論。泥洹無形寂然無為，是謂乃應無生之論。若使最勝！於諸縛著悉知歸空，不見生死有取證者，不見出生起滅之處，亦不見出亦不見泥洹，是謂菩薩無生之論。復次最勝！因緣聚散惡露不淨，是謂菩薩無生之論。親近成證不退轉果，斷智無礙知盡不生，是謂菩薩無生之論。復次最勝！菩薩摩訶薩因緣合散證不退還，斷知無礙永離三有，是謂菩薩無生之論。乃名諸法善根不斷，知善不善，此是世法是度世法，此是礙法此不礙法，此有為法此無為法，此有漏法此無漏法，是謂菩薩摩訶薩無生之論。復次最勝！思惟分別佛像無形，亦復分別法性若干，思惟聖眾功德難量，以次思惟眾生非一，復當分別剎土不同，心所趣向難可究盡，是謂菩薩摩訶薩無生之論。復次最勝！一切諸法皆悉清淨，一切諸法皆不清淨，是謂菩薩無生之論。」

[1045a08] 最勝白佛言：「云何一切諸法是無生之論？一切諸法皆不清淨是無生之論？」

[1045a09] 佛告最勝：「諸法無識亦無行報，諸有識想與法相應，是謂淨無淨也。一切諸法若干種相，或有諸法未離念持，便求方便增益其德，已益其德諸善普備，諸善已備則數出入息，數息已定是謂淨不淨。」

[1045a14] 最勝又問：「云何觀察諸法定不定耶？」

[1045a15] 答曰：「自於境界永離無欲，於億萬法悉知定不定義。」

[1045a16] 又問：「定者非淨非不有淨，不定非淨，可謂定不定乎？」

[1045a17] 報曰：「少有明者能解定不定義。」

[1045a18] 「云何，世尊！永離無欲於億萬法知定不定，定者是道，不定非道？」

[1045a19] 佛言：「如是如是！如汝所言。若有族姓子族姓女，於諸法界不知已定當定未定，則於諸法未解已解當解。何以故？如《香樂經》所說，諸法已定聞不狐疑，則能進上而不退轉，如所聞法玩習不捨，是謂定不定義。若有眾生於定不定生狐疑者，則不能從一地復至一地，以不超次乾地，則不離生死住泥洹法。何以故？諸佛世尊不究生死根本不至泥洹。」

[1045a28] 佛告最勝：「諸佛世尊恒不演說越度生死安處泥洹耶？」答曰：「如是。」

[1045a29] 又問：「頗聞世尊演說諸法，斯是生死斯是泥洹？」

[1045b01] 答曰：「非也。」

[1045b01] 佛言：「是故族姓子，諸佛世尊不說生死以為下劣，不說泥洹以為增上，但為族姓子，言生死泥洹者便有二識，則不能離生死至泥洹之岸。」

[1045b05] 佛復告最勝：「菩薩摩訶薩從空往來，不見眾生有眾生想，不見泥洹有泥洹想。何以故？不見周旋處在生死，不見泥洹有得滅度。」

[1045b07] 爾時最勝菩薩即從座起，偏露右臂長跪叉手，白佛言：「世尊！善哉善哉！如來所說，說無眾生泥洹之相，法說義說正應寂然，不見生死及與泥洹。」

[1045b11] 爾時座上二千七百比丘，有漏心解脫得不起法忍。何以故？解了生死則無生死，解了泥洹則無泥洹，亦復不言有度眾生，亦不說泥洹永寂，解空性法，非有生死非有泥洹。

[1045b15] 爾時坐上七百比丘，密從座起收攝衣鉢，無何而去。各各低頭自相謂言：「我等何為涉此慊苦，日夜精勤修於梵行，或言有泥洹，泥洹無取滅度者，亦無有道，況當有成道者。」

問泥洹品第三十

[1045b20] 爾時最勝菩薩白佛言：「世尊！若有眾生欲使諸法出生，則無有道成等正覺，何況於泥洹欲成道乎？此則不然。泥洹無姓亦無名號，云何欲於空中求空？泥洹無一，況當欲求諸法之數？世尊！此七百比丘於如來所，剃除鬚髮服三法衣，手執應器淨修梵行，方便退轉在凡夫地，欲求泥洹窠窟處所，猶如麻油醍醐酪酥，油則遍周酥則凝住。生死泥洹亦復如是，至竟泥洹無諸法相，泥洹大道亦無崖底。群惑之人執迷來久，却謂泥洹有生滅著斷，唯有修行之人執行正見，不見諸法有起有滅，不見諸法有受有捨。」

[1045c02] 爾時，最勝菩薩前白佛言：「世尊！此七百比丘即聞法教各捨馳散，當復經歷幾時乃得度脫，永離生死不在邪見？」

[1045c05] 佛告最勝：「汝欲知者，諦聽諦聽善思念之，吾當與汝蠲除狐疑。」

[1045c06] 對曰：「如是。世尊！」

[1045c06] 佛言：「恒沙劫過乃一佛出，如是經歷七十二億恒沙劫數，猶不得度。何以故？億千萬劫佛乃出世，值佛甚難經難得聞，今日如來、至真、等正覺，在大眾中敷演道教，說無生滅泥洹之法；於正法中生邪見心，所生之處，恒在邪見不在正道。猶如士夫勇猛多力，無方伎術無不貫練，六藝備具，天文地理星宿災怪皆悉開通。然此力士恒畏虛空，竊自設計，馳趣四方投無空界，在在處處恒見虛空。此諸比丘亦復如是，正使經歷百千萬劫，欲於空中立泥洹名，此事不然。所至到處不了空性，願求於道終不可果。如復有人欲求於空，在在處處空恒在前，亦不演說此空彼空有若干相，不見從空往來有所成辦，斯乃解知泥洹之要。彼諸比丘前世習邪至今不寤，欲求泥洹無為大道，猶尚不識名號姓字，豈能分別泥洹道乎？終日周旋求於滅度，唐勞其功而不可獲。何以故？泥洹假號如幻如化，空無所有假名為空，假號虛詐愚人所傳，非賢聖法律之所讚歎。」

[1045c26] 爾時復有立行比丘七百餘人，即於座上諸塵垢盡得法眼淨，三達六通無所罣礙，了佛無生亦不起滅，不以過去諸法求於泥洹，無數恒沙諸佛過去所說教誡智慧辯才悉無若干，從凡夫起乃至無學，演說道教無有差違，不見眾生流浪生死，不見泥洹當有起滅。何以故？一切諸法悉空如空，不見諸佛所出窠窟。

[1046a04] 爾時座上六百優婆塞、三百優婆夷，皆得盡信之行。無數天與世人皆發無上正真道意。

[1046a06] 爾時長老舍利弗告五百比丘曰：「汝等諸人各獲通慧必本願耶？」

[1046a07] 諸比丘言：「尊者舍利弗！曩昔所願今日已獲，所作已辦更不受有。」

[1046a09] 舍利弗言：「善所問者知所趣乎？」

[1046a10] 諸比丘言：「盡諸結縛更不染有，不愛生死不著泥洹，泥洹無為行合空性，無結縛盡亦不見盡，是謂泥洹。」

[1046a12] 爾時舍利弗讚彼比丘曰：「善哉善哉！族姓子，真解空性甚深之義。今有幾賢住於福地？」

[1046a14] 諸比丘曰：「尊者舍利弗即是福田如來所稱，施行佛事未曾唐捐，我等諸人，於十六分未獲其一。」

[1046a16] 舍利弗言：「汝五百人，悉是彼此解脫之士，亦是福田。」

[1046a17] 諸比丘曰：「如來聖慧性自清淨，於諸法界無所染著。」

[1046a19] 是時最勝菩薩前白佛言：「世有幾賢必報施恩？」

[1046a20] 佛告最勝：「不著世法能報施恩。」

[1046a20] 又問：「復有幾賢於施清淨？」

[1046a21] 答曰：「不受諸法乃謂清淨。」

[1046a21] 又問：「何者是施福田？」

[1046a22] 答曰：「忘佛道法乃謂福田。」

[1046a23] 又問：「復有幾賢於眾生種為善知識指授善惡？」答曰：「不捨一切眾生之類，是謂善知識。」

[1046a24] 又問：「世有幾賢能報佛恩？」

[1046a25] 答曰：「獲四無畏不斷佛種。」

[1046a26] 又問：「世有幾賢能供養如來？」

[1046a26] 答曰：「億萬劫行於中不惑，是謂供養。」

[1046a27] 又問：「世有幾賢能護佛藏？」

[1046a28] 答曰：「盡其形壽不毀佛戒。」

[1046a28] 又問：「復有幾賢能興恭敬？」

[1046a29] 答曰：「守護諸根能閉六情。」

[1046b01] 又問：「何者世間名大珍寶？」

[1046b01] 答曰：「成就七寶者。」

[1046b02] 又問：「云何解知足行？」

[1046b02] 答曰：「修於第一無上慧義。」

[1046b03] 又曰：「云何於世少欲？」

[1046b03] 答曰：「不願求於世。」

[1046b04] 又問：「云何解世無著？」

[1046b04] 答曰：「斷諸結縛無復五蓋。」

[1046b05] 又問：「世誰快樂無復眾苦？」

[1046b05] 答曰：「無所係屬故謂為樂。」

[1046b06] 又問：「云何無所係屬？」

[1046b06] 答曰：「解知五陰十八本持空寂無為。」

[1046b07] 又問：「誰有此難？」

[1046b08] 答曰：「外捨六塵內捨六情。」

[1046b08] 又問：「誰度此岸得至彼岸？」

[1046b09] 答曰：「立根得力成道者也。」

[1046b09] 又問：「云何菩薩施心不斷？」

[1046b10] 答曰：「消除三想不興塵勞。」

[1046b11] 又問：「云何持戒而不缺漏？」

[1046b11] 答曰：「道心堅固不捨弘誓。」

[1046b12] 「云何行忍遭對不懼？」

[1046b12] 答曰：「解心空寂不起恚本。」

[1046b13] 「云何菩薩修於精進？」

[1046b13] 答曰：「心之所念無有端緒。」

[1046b14] 又問：「云何禪定意不戲損？」

[1046b15] 答曰：「心定永寂不受外塵。」

[1046b15] 「云何慧業演暢諸法？」

[1046b16] 答曰：「分別義趣不捨道心。」

[1046b16] 又問：「云何菩薩修行慈心不捨道根？」

[1046b17] 答曰：「不捨眾生見有度者。」

[1046b18] 又問：「云何菩薩行於悲心？」

[1046b18] 答曰：「思惟諸法而不退轉。」

[1046b19] 又問：「云何菩薩喜意不斷得至滅度？」

[1046b20] 答曰：「不興我想計有吾我。」

[1046b20] 又問：「云何菩薩護心不斷？」

[1046b21] 答曰：「守護道根畢至成佛，於其中間不興餘想。」

[1046b22] 又問：「云何菩薩立於信根？」

[1046b23] 答曰：「超越外法不與邪俱。」

[1046b23] 又問：「云何解空而無猶豫？」

[1046b24] 答曰：「解道非道道無根源。是謂菩薩摩訶薩所應行業。」

四梵堂品第三十一

[1046b27] 爾時濡首童真，內心自念：「云何菩薩摩訶薩，於身口意淨修梵行，周遍四荒往度眾生，從一佛國至一佛國，未曾捨離眾生？云何菩薩進成佛業，不失菩薩所行之定？」

[1046c01] 佛知其意，即告之曰：「如是如是，如汝所言。菩薩行本其類不同，吾今與汝敷演其義。諦聽諦聽！善思念之。」

[1046c04] 對曰：「如是。世尊！」

[1046c05] 佛告濡首：「身行清淨不為眾惡，口行至誠不失法性，心念定意恐畏不動，是謂菩薩通慧之本。慈念眾生不著愛欲，恒修不淨惡露之觀，守固其心不處愚闇，是謂菩薩通慧之本。在眾如野不失威儀，進止行來儀容齊整，未曾違失如來禁戒，是謂菩薩通慧之本。於諸佛法悉皆解脫，無欲無為不可思議，聖眾修習永無三乘，是謂菩薩通慧之本。於欲解脫曉了無形，瞋恚解脫癡懈亦然，修九次第不動禪覺，是謂菩薩通慧之本。不著欲界求轉輪位，不處色界希望成福，復不思惟無色界道，是謂菩薩通慧之本。復於空無無願無相，無不盡有漏之行，解了諸法如幻如化，是謂菩薩通慧之本。或有眾生終不失意，從住至住愛憎意等，是謂菩薩通慧之本。不違過去諸法之本，未來現在亦復如是，於染無染不見染著，是謂菩薩通慧之本。」

梵天請品第三十二

[1046c23] 爾時最勝菩薩摩訶薩白佛言：「世尊！身行清淨不行惡業，演說言教終不虛妄，心念清淨超越道根，尊今所論四等梵堂，慈悲喜護濟度眾生，一人不度終不忘捨，以慈去婬，以不淨去淨，觀相無形，是謂菩薩通慧之本。於諸法本悉得解脫，於三法寶悉得解脫，有為無為有漏無漏，是謂菩薩通慧之本。已知無欲知之不生，瞋恚無本皆知為空，是謂菩薩通慧之本。行慈不斷，不著欲界色無色界，於諸四禪盡不起想，是謂菩薩通慧之本。菩薩摩訶薩，恒入空無想願，亦不求索諸法之相，或有菩薩發弘誓心，設我成佛國界眾生無三乘道名，然我今日至誠，作佛成等正覺，廣化眾生不以為厭。」

[1047a07] 爾時八千天人立於信地，魔王營從即還本所。

梵天囑累品第三十三

[1047a10] 佛告無畏梵天及諸大眾諸菩薩等：「吾從無數阿僧祇劫積功累德自致成佛，不染於世八法之累，一切眾生蜎飛蠕動有形之類，染著五陰翫而不捨，是以賢聖不染八法，解知五陰十八本持空無所有，離世八事，利衰毀譽稱譏苦樂。」

[1047a16] 佛復告梵天：「若有善男子善女人，諷誦受持此經典者，魔若魔天不能沮壞。何以故？諸佛世尊威神所護。若有善男子善女人，求於無上正真等正覺，皆由此典而取果證。」

[1047a19] 佛復告梵天：「吾今從劫至百千劫，滿中眾生，皆共稱歎此經典者不能究盡。何以故？此經名曰『無盡之藏』，非是羅漢辟支所及；一名『最勝菩薩所問』。吾今囑累此經，無令缺漏一字，味身句身。皆令具足。如我今日成於佛道，相有三十二，好有八十種，身黃金色圓光七尺，遍滿三千大千世界。有一善男子善女人，至誠求佛道，供養如來、至真、等正覺，不如彈指之頃誦此經典。何以故？如來、至真、等正覺，皆由此經而成佛道，須陀洹、斯陀含、阿那含、阿羅漢、辟支佛，皆由此典而得成就。」

[1047b01] 爾時無畏梵天前白佛言：「世尊！若有善男子善女人，至誠求佛，諷誦此經典戢念不忘，我等當擁護此善男子善女人，百由旬內，魔若魔天不得其便。」

[1047b05] 佛告梵天：「如是如是，如汝所言。過去當來現在諸佛皆誦此典，必至堅固終不退轉。若有善男子善女人，修習四意止、四意斷、四神足、五根、五力、七覺意、八賢聖道、空無想無願，皆由此典成就世間，便有四性，比丘、比丘尼、優婆塞、優婆夷。」

[1047b10] 爾時濡首童真、最勝菩薩、尊者舍利弗，天、龍、鬼神、乾沓和、阿須倫、迦留羅、栴陀羅、摩休勒，聞佛所說，作禮而去。

十住斷結經卷第十

【經文資訊】大正藏第 10 冊 No. 0309 最勝問菩薩十住除垢斷結經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，陳伯勳大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA