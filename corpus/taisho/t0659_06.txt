大乘寶雲經卷第六


梁扶南三藏曼陀羅仙共僧伽婆羅譯

二諦品第六

[0272b06]  爾時，世尊復告降伏一切障礙菩薩摩訶薩  言：「善男子！菩薩摩訶薩具足十法，善解世諦。  何等為十？所謂假說有色，非第一義故，得於
色法而不執著；假說受、想、行、識，非第一義故，  雖得於識而不執著；假說地界，非第一義故，  雖得地界而不執著；假說水、火、風、虛空、識界，非
第一義故，雖得是界而不執著；假說眼入，非  第一義故，雖得眼入而不執著；假說耳、鼻、舌、  身、意入，非第一義故，乃得意入而不執著；假
說有我，非第一義故，雖得是我而不執著；假  說眾生，非第一義故，雖得眾生而不執著；假  說壽命、士夫、養育、眾數、人等，非第一義故，雖
得是等而不執著；假說世間，非第一義故，雖  得世間而不執著；假說世法，非第一義故，雖  得世法而不執著；假說佛法，非第一義故，雖
得佛法而不執著；假說菩提，非第一義故，雖  得菩提而不執著得菩提者。

[0272b22]  「善男子！假名言  說名字、論量，名為世諦，於世法中無第一義。  雖然，若離世法，第一義諦不可得說。善男子！
菩薩摩訶薩於是法處善解世諦，而不名解  第一義諦。

[0272b26]  「善男子！菩薩摩訶薩具是十法，善  解世諦。

[0272b27]  「善男子！菩薩摩訶薩具足十法，善解  第一義諦。何等為十？所謂具無生法、具無滅  法、具不壞法、具不增不減不出不入法、具離
境界法、具無言說法、具無戲論法、具無假名  法、具寂靜法、具聖人法。所以者何？善男子！  夫第一義，不生、不滅，不敗、不壞，不增、不減，文
字章句所不能說、不可詮辯，絕於戲論。

[0272c04]  「善男  子！第一義者，無言、無說，本性清淨，一切聖人  內自證得。若佛出世、若不出世，法性常爾，不
減、不增。善男子！為是法故，一切菩薩剃除鬚  髮、著壞色衣，以善心故，遠離親屬、往空閑處  出家修道，精進耐苦如灸頭然，但為求得是  妙法故。

[0272c10]  「善男子！若無有此第一義諦，所修梵  行皆悉無用，佛出於世亦復無用。善男子！是  故，汝當知有第一義諦。有第一義諦故，說諸
菩薩解第一義。

[0272c13]  「善男子！菩薩摩訶薩具是十  法，善知第一義諦。

[0272c14]  「善男子！菩薩摩訶薩具足  十法，善解十二因緣。何等為十？所謂諸法空  虛無實、厄縛危脆、如水中月、如鏡中影、如谷
中響、如夢、如幻、無暫時停、搖動不住、藉因緣  生，皆悉知之。

[0272c18]  「作是觀察：『是等諸法一切空虛，  無有真實，如是危脆乃至藉因緣生、見生住  滅。』復更思惟：『以何因緣是等法生？以何因緣
是等法滅？』作是觀已，即知無明為是等法作  生因緣，無明所生、無明源由、無明根本，依因  無明諸行法生；行緣於識，以識因緣假說名
色；名色立已而說六入；因於六入，觸方得生；  觸因緣故，生於三受；受因緣故，嬰兒、凡夫生  渴愛苦；渴愛因緣而取四取；緣於四取而有
接續，有因緣生；以生因緣，老、死、憂、悲、苦、惱等  生，純是大苦共相聚集。

[0272c28]  「以是義故，聰明智者  應當勤求滅是無明、破裂無明、拔無明根令  不復生。無明滅故，一切諸法因無明者皆滅
無餘。猶若命根，命根滅時一切諸根皆悉隨滅；  無明滅時，一切諸法依無明者悉皆隨滅。無明  滅故，煩惱不生；無煩惱故，不生六道。何以故？
生死因緣已滅盡故，是故能得於大涅槃，常樂  我淨。

[0273a06]  「善男子！如是，菩薩具足十法，善知十二  因緣。

[0273a07]  「善男子！菩薩摩訶薩具足十法，知於自  身。何等為十？善男子！菩薩摩訶薩作是觀察：  『我今此生，何等種性？婆羅門性耶？剎利性
耶？居士大家性耶？若卑劣性耶？若下賤性  耶？』

[0273a11]  「若生豪族、大富家者，莫恃怙之而生憍慢；  若生下賤、貧窮家者而作是念：『我於前世種是  業緣，致使如是貧窮果報。』以是因緣，多修厭
離。

[0273a14]  「生厭離故，樂求出家。得出家已作是觀察：  『我今出家正何所為？』即知出家自能度脫方度  他人，以是因緣，不應懈怠、不宜嬾惰。

[0273a16]  「作是觀  已：『我得出家，何等不善未滅盡者？若滅是法  則生歡喜。』以是因緣，為滅是法勇猛精進。

[0273a18]  「復  作是念：『何等善法可得增長？以增長故，當生  歡喜。』為諸善法增長因緣勇猛精進。

[0273a20]  「復作是  念：『依何等師，一切善法而得增長、一切不善  而得盡滅？』以是因緣，依止師僧——若多聞者、若
不多聞，若持戒者、若不持戒——恒生尊想，如敬  諸佛。而於和上阿闍梨邊恭敬尊重、至心承  事亦復如是，而作是念：『藉師僧力，諸助道法
所未滿者能令得備、煩惱未滅能令滅盡。』是  等人邊生和上想，至心承事，生大歡喜，於善  法中而修順行、於不善法逆之而行。

[0273a28]  「復作是  念：『我師是誰？』作如是觀則得知之：『夫我師者，  是一切智、說一切法、憐愍世間、有大慈悲、是
大福田、為天人師。』以是因緣，當生歡喜，復作  是念：『幸甚，幸甚。我今已得最上勝利，能示於  我學道正法，若失壽命亦不敢犯所受之法。
若能不犯則是供養諸佛如來，隨順而行。』

[0273b05]  「復  作是念：『我今受誰飲食供養？』若豪富家、若貧  窮家，令如是等飲食供養生大果報、生大利
益，當受是等飲食供養。復作是念：『是等施主——  若貧、若富——以何等心供養於我、供給飲食？』如  是知之：『是等施主今謂我輩是出家人、行沙
門法，作福田想、作持戒想、作生善想、作滅惡  想。是故，我今不違彼心，受持沙門戒律、德業、  出家福田、諸功德事。』而作是念：『無始生死我
應度之，我今已得出家入道、行沙門行，則是  我初度於生死；我當進修沙門德業，即是第  二我渡生死。我今勇猛不敢懈怠，但為得是
清淨法故。如是，無始無量生死我應度之。』

[0273b17]  「善  男子！如是，菩薩作是觀察則知己身。

[0273b18]  「善男子！  菩薩摩訶薩具足十法，了知世間。何等為十？  所謂於慠恨者而生謙卑、於憍慢者而生恭
敬、於諂曲者自行質直、於妄語者自修諦語、  於惡口者自說愛言、於麁強者而自柔軟、於  磣毒者多修忍辱、於惡賴者多修慈心、於困
苦者多修悲心、於慳惜者多修喜捨。善男子！  如是，菩薩具足十法，了知世間。

[0273b25]  「善男子！菩薩  摩訶薩具足十法，生淨佛土。何等為十？所謂  戒品清淨，無隙、無雜、無瑕、無疵；於諸眾生起
平等心；功用無二，具大善根；遠離利養、恭敬、  名聞，心無染污；信根成就，心無疑惑；勇猛精  進，不暫懈怠；具足禪定，心不散亂；多聞分別，
不習邪論；具足利智，不生鈍根；自然多慈，不  習瞋恚。」

[0273c03]  降伏一切障礙菩薩言：「世尊！具足十  法生淨土耶？若不具足亦得生乎？」

[0273c04]  佛言：「善男  子！於此十法設有一法而得具足，不隙、不雜，  不瑕、不疵、清淨明白，一切諸法悉皆具足。所
以者何？具足十法得生淨土，非不具足。

[0273c07]  「善男  子！如是，菩薩具足十法，生淨佛土。

[0273c08]  「善男子！  菩薩摩訶薩具足十法，不受胎生染污。何等  為十？所謂起造如來形像、治理故敗佛塔、於
佛塔廟恒施塗香、洗浴佛像、於佛塔廟掃灑  泥塗、供養父母洗浣摩拭、供養和上闍梨同  學一無希望心、所修善根如是迴向而作是
言：『以此善根，願諸眾生不受胎生，得清淨生、  無染污生。』以深心故。善男子！如是，菩薩具是  十法，不受胎生；唯除願力。

[0273c16]  「善男子！菩薩摩訶  薩具足十法，出離家居。何等為十？所謂無所  戀著；不混雜住；背於貪境；遠離渴愛，不染塵
勞；於佛正法隨順奉行；努力精進，善學知足；  隨宜衣裳、隨宜飲食、隨宜臥具、隨宜湯藥；鉢  盂、法服、資生什物不作儲畜；於諸塵境恒生
怖懼；趣向寂靜，修道不廢。善男子！如是，菩薩  具足十法，出離居家。

[0273c23]  「善男子！菩薩摩訶薩具  足十法，淨命自活。何等為十？所謂遠離貢高  諂佞利養、遠離相貌、遠離摩揣、不橫求財、離
非法財、離不淨財、不戀著財、不為利養之所  污染、不渴愛求、於如法財尚生知足。

[0273c27]  「善男子！  云何菩薩遠離貢高諂佞利養？菩薩摩訶薩  不為利養作身貢高、口貢高、心貢高。云何不
作身貢高？菩薩摩訶薩若見檀越施主之時，  不自作身異相威儀、徐步而行現寂靜相、觀  前一尋示如愁苦、或作任運如非虛假，是身
貢高皆悉不作。云何不作口貢高？菩薩摩訶  薩不以利養之因緣故安徐軟語，及以愛語、  出隨順語，如是口貢高皆悉遠離。云何心貢
高？菩薩摩訶薩若有施主欲以財物而為供  養，口示少欲而其內心甚願多取。善男子！此  則名為內懷中熱——所謂口稱無貪，心實欲得。

[0274a10]  「云何遠離相貌？菩薩摩訶薩若見檀越，不作  是相——示我衣鉢多有破壞、乏諸湯藥——現其闕  少而以求施，口無所言。

[0274a12]  「云何遠離摩揣？菩薩  摩訶薩若見檀越，不作是說：『某甲檀越施我此  物，我以恩德報答彼施。』

[0274a14]  「不作此言：『令前施主  知我持戒、知我多聞、知我少欲，我以慈悲受  彼嚫施。』不作抑揚方便皷動。

[0274a16]  「云何菩薩離橫  求財？菩薩摩訶薩不作身瘡、不作心瘡而求財  物。言身瘡者，為財物故不憚劬勞、四方役身、
疾急忽務、違於戒律；言心瘡者，於諸同學減  利養者多生嫉妬。

[0274a20]  「云何菩薩離非法財？不以  輕稱小斗欺誑於人、不以詐親及諸欺罔而求  財物。

[0274a22]  「云何  菩  薩離不淨財？菩薩若於塔物相  關、法物相關、僧物相關，絓是不與、非隨喜者，悉  不受用。

[0274a24]  「云何菩薩不戀財利？菩薩摩訶薩若  得財物，不作我所、不謂是財、不作積聚，於時  節中迴施之者、供養父母及諸親識、諸眷屬
等，於時節中復須自用。

[0274a27]  「得此財時，不生染著；  不得財時，亦不周慞亦不渴仰，於施主邊不  起惡心、不取過失。

[0274a29]  「於如法財與眾共得，佛所  稱歎、菩薩大士所不譏嫌、天神光揚、同學歡  喜，以此財物知足而住。

[0274b02]  「善男子，如是，菩薩具  足十法，淨命自活。

[0274b03]  「善男子，菩薩摩訶薩具足  十法，心不疲倦。何等為十？所謂但為利益眾  生善因緣故，住在生死不覺疲倦；為利益眾
生故，受生死苦不覺疲倦；為勸眾生令修善  法不覺疲倦；為同眾生諸事業故而不疲倦；  為小乘眾說聲聞道而不疲倦；於聲聞人而
不憎惡；修助道法而不疲倦；為滿菩提行不  生疲倦；願求涅槃，不取涅槃；行菩提行，心不  暫息。善男子！如是，菩薩是具十法，心不疲倦。

[0274b12]  「善男子！菩薩摩訶薩具足十法，奉行佛教。何  等為十？所謂遠離一切放逸，住無放逸；善自  守護，不作身之惡業；善自守護，不作口之惡
業；善自守護，不作心之惡業；恒畏惡道，遠離  一切諸不善法；諦說道理，離諸非道；恒說正  法，毀諸非法；遠離鄙業，隨順德業；不污如來
正法戒律；遠離一切煩惱毒臭，廣護佛法；於  不善法常守自心。善男子！如是，菩薩具足十  法，奉行佛教。

[0274b20]  「善男子！菩薩摩訶薩具足十法，  姿顏光悅，面無顰蹙。何等為十？所謂諸根澄  淨、諸根清淨、諸根光徹、諸根無染、諸根皎
潔、遠離忿恨、遠離諸使、無復結縛、離蓋怨  憾、離諸瞋恚。善男子！如是，菩薩具足十法，姿  顏光悅，面無顰蹙。」

[0274b25]  降伏一切障礙菩薩言：「世  尊！如我解佛所說之義，諸根淨故，菩薩摩訶  薩顏色和悅；離煩惱故，面無顰蹙。」

[0274b27]  佛言：「如是，  如是。善男子！如汝所說，諸根淨故，菩薩摩訶  薩顏色和悅；離煩惱故，面無顰蹙。

[0274b29]  「善男子！菩  薩摩訶薩具足十法，多聞具足。何等為十？所  謂生死熾然，婬欲猛火菩薩摩訶薩如實知
之、瞋恚猛火如實知之、愚癡亂心如實知之、  諸行無常如實知之、三界皆苦如實知之、世  間空虛如實知之、諸法無我如實知之、世間
虛誑、著於妄想、受生分別如實知之、一切諸法  藉因緣生如實知之、涅槃寂靜如實知之。是  三無性、聞思修慧如實知已，不但音聲分別說
其名字而已。雖如是知，發增廣心，興大慈悲，  誓願堅固，為諸眾生拔苦根、栽正勤勇猛。善  男子！如是，菩薩具足十法，多聞具足。

[0274c11]  「善男  子！菩薩摩訶薩具足十法，受持正法。何等為  十？所謂於末世時、後五百歲正法滅時，如來
經教諍訟競起，無量眾生行於邪道，智燈欲  滅、無示導者，微妙甚深修多羅經——廣大之義、  有大威德、是一切法摩德勒伽  (此云法母)  ——而能受
持、讀誦、宣說、恭敬供養；亦能為他顯示其義、  廣為解釋、令得易解；於行法者生大歡喜，善  護念之；心無希望、樂聽正法；於說法人生世
尊想、於正法中生甘露想、生妙藥想；不惜  身命求於正法，得正法已努力修行。善男  子！如是，菩薩具足十法，受持正法。

[0274c22]  「善男子！  菩薩摩訶薩具足十法，生法王子。何等為十？  所謂以相嚴身具隨眾好、微妙修飾諸根滿
足、隨於如來所行之道、住在如來境界之處、  覺了諸佛不退還法、善能救濟眾生苦難、善  能習學眾聖軌則、善能遊觀四無量心、眾梵
住處如來所居、一切智城能隨鎮之。善男子！  如是，菩薩具足十法，生法王子。

[0274c29]  「善男子！菩薩  摩訶薩具足十法，釋梵四王之所奉迎。何等  為十？所謂不退菩提之心、一切眾魔不能惱
亂、於佛正法不動不搖、深入諸法微妙祕藏、  隨順一切法平等智、於佛法中不隨他語、於  佛法中得無礙智、不同一切聲聞緣覺、於諸
世間而登上首、安隱住於不生法忍。善男子！  如是，菩薩具足十法，釋梵四王之所奉迎。

[0275a07]  「善  男子！菩薩摩訶薩具足十法，知諸機性。何等  為十？所謂有諸眾生性多婬欲如實知之、若
瞋恚性、若愚癡性、若剛強性、若中庸性、若善  軟性、若磣毒性、若弊急性、若遲緩性如實知  之、如知一人遍眾生界亦如是知。善男子！如
是，菩薩具是十法，知諸機性。

[0275a13]  「善男子！菩薩摩  訶薩具足十法，善知成熟眾生。何等為十？所  謂若以佛色身應得度者即為示現如來色
身、若以菩薩色身應得度者即為示現菩薩  色身、若以辟支佛身應得度者即為示現辟  支佛身、若以聲聞身應得度者則為示現聲
聞身、應以帝釋身應得度者即現帝釋之身、  若以魔身應得度者則現魔身、若以梵身應  得度者則現梵身、若以婆羅門身應得度者
即現婆羅門身、若以剎利王身應得度者即  為現身、若以長者居士身應得度者即為現  之。善男子！隨因隨緣、種種方法，但令眾生得
成熟者，隨其因緣則為現之。善男子！如是，菩  薩具足十法，成熟眾生。

[0275a26]  「善男子！菩薩摩訶薩  具足十法，堪任正法。何等為十？所謂質直柔  軟、無諂曲心、善調伏心、無垢污心、內心清
淨、性無麁踈、無瞋恚心、遠離麁獷、心多忍  辱、具足堪任法王子位。善男子！如是，菩薩具  是十法，堪任正法。

[0275b02]  「善男子！菩薩摩訶薩具足  十法，安樂共住。何等為十？所謂正見具足、淨  見具足、戒品具足、威儀清淨、行於所宜境界、
無煩惱住、動止細密、同學和睦、每事有分、  行一乘道無餘師範。善男子！如是，菩薩具足  十法，安樂共住。

[0275b07]  「善男子！菩薩摩訶薩具足十  法，善修攝法。何等為十？所謂以利益施攝受  眾生、以安樂施攝受眾生、以無盡施攝受眾
生、以利益說、以實義說、以正法說、以道理  說、以利益事、以資生供給事、以財物利益事  攝受眾生。

[0275b12]  「善男子！利益施者，謂法施也；安樂  施者，是財物施也；無盡施者，示正道理；利益  說者，勸令修善；實義說者，謂不倒說；正法說
者，隨順佛教所攝之法；道理說者，不違實際；  利益事者，迴於不善、令住善處；資生供給事  者，若飲、若食；財物利益者，謂金、銀、琉璃、真珠、  玻
[王*梨]  、琥珀、珊瑚、瑪瑙、象馬車乘、所須之物。

[0275b18]  「善  男子！菩薩具足十法，善修攝法。

[0275b19]  「善男子！菩  薩摩訶薩具足十法，端正具足。何等為十？所  謂威儀庠序、於四威儀悉非虛偽、見之可愛、
猶若秋月、見之生樂、視不知足、悅人內心、於  諸眾生無憎惡者、眾生見者無不歡喜、眾生  見者發清淨心。善男子！如是，菩薩具足十  法，端正具足。

[0275b25]  「善男子！菩薩摩訶薩具足十法，  能為眾生之所依止。何等為十？所謂擁護眾  生於煩惱畏、將領眾生出於生死稠林曠野、
濟度眾生於生死海、孤獨眾生為作親眷、於  諸煩惱疾病眾生為作醫王、無救護者為作  救護、無料理者為料理之、無歸依者為作歸
依、於無洲無渚能為洲渚、無趣向者為示趣  向。善男子！如是，菩薩具足十法，能為眾生  之所依止。

[0275c04]  「善男子！菩薩摩訶薩具足十法，喻  大藥樹。何等為十？所謂如大藥樹——名曰善見——  疾病眾生隨意得用，根、莖、枝葉、皮肉、華果，若
見、若嗅、若甞、若觸，無不痊愈。善男子！菩薩若  爾，從初發心見諸眾生為諸煩惱種種疾病，  布施治療、戒、忍、精進、禪定、般若，若得見聞菩
薩功德、若得親近、若得其味，病無不差。善男  子！如是，菩薩具是十法，喻大藥樹。

[0275c11]  「善男子！菩  薩摩訶薩具足十法，福業相應。何等為十？所  謂於三寶處隨力治理；於諸眾生有疾病者
布施湯藥；於飢饉者布施飲食；若有眾生寒  熱所逼，施其溫涼；於和上阿闍梨深心供養、  恭敬承事；於諸同學禮拜奉迎送去，合掌問
訊，作和睦事；處處建立伽藍園林，應時布施  米穀、財物及諸倉庫；於諸奴婢、僕使、下隷施  其飲食、衣裳、湯藥而擁護之；時時往詣持戒
多聞沙門親近禮拜。善男子！如是，菩薩具是  十法，福業相應。

[0275c21]  「善男子！菩薩摩訶薩具足十  法，善能變化。何等為十？所謂於一佛剎不動  不搖，則能遍於諸佛剎土諮稟如來；於一佛
剎不動不搖，往詣無量諸佛剎土就彼聽法；  於一佛剎不動不搖，往詣諸佛無量剎土供  養承事彼佛世尊；於一佛剎不動不搖，往詣
諸佛無量剎土行菩提行，令得滿足；於一佛  剎不動不搖，往詣諸佛無量剎土，彼土菩薩  成等覺時詣彼供養、恭敬、禮拜；於一佛剎不
動不搖，往詣無量諸佛剎土現自成佛；於一  佛剎不動不搖，往詣無量諸佛剎土轉正法  輪；於一佛剎不動不搖，往詣無量諸佛剎土
現般涅槃；於一佛剎不動不搖，往詣無量諸  佛剎土，彼有眾生應得度者悉為變化，作諸  神通令得度脫，雖作變化而無思惟、亦無分  別。」

[0276a07]  降伏一切障礙菩薩言：「世尊！云何菩薩作  諸變化？云何不思惟？云何無分別耶？」

[0276a08]  佛言：「善  男子！我今為汝說於譬喻。如此日、月照了四  洲，為是眾生而作利益，而是日、月無有思惟
亦無分別。以光明故利益眾生，但以過去業  行、因緣、果報故，有如是日、月利益事生。善男  子！菩薩亦爾，雖作變化利益眾生，皆無思惟、
悉無分別，不作功用運是業行。所以者何？是  等變化皆由菩薩善業因緣之所成故。菩薩  於因地中行菩薩時發弘誓願，以本願力而
不思惟亦不分別，生諸變化不加功用。

[0276a17]  「善男  子！菩薩摩訶薩具足十法，速得成阿耨多羅  三藐三菩提。何等為十？所謂萬行，具如前說。
夫萬行者，布施具足、戒品具足。言戒品者，不  隙、不雜、不瑕、不玼，過於聲聞、緣覺戒品，清淨  明白。戒品具足、忍辱具足、精進具足、禪定具
足、善慧具足、善巧方便具足、善願具足、諸力  具足、微妙甚深正智具足、所修妙智具足。不  共一切聲聞、緣覺，過其境界，從於菩薩初地
以上乃至九地，過境界故。善男子！菩薩具  足十法，速得成於阿耨多羅三藐三菩提。」

大乘寶雲經卷第六

* * *

【經文資訊】大正藏第 16 冊 No. 0659 大乘寶雲經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
