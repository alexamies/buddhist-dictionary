舍利弗阿毘曇論卷第十四
姚秦罽賓三藏曇摩耶舍  共曇摩崛多等譯

非問分禪品第九

[0619c27]  因緣具足。則能得定。因緣不具。不能得定修  定有如此因緣。謂比丘愛護解脫戒。成就威  儀行。已行處。愛護微戒懼如金剛。受持於戒。
斷邪命。行正命。善知識。善親厚。善眾。攝諸  根門。飲食知足。勤行精進。初不睡眠。離障礙  法。如此比丘。知斷五蓋心垢損智慧法。離欲
惡不善法有覺有觀。離生喜樂。成就初禪行。  乃至斷苦樂先滅憂喜不苦不樂捨念淨。成  就第四禪行。云何愛護解脫戒。若隨順戒。不
行放逸。以戒為門為足為因。能生善法。具足  成就。以此戒故。名為持戒。以此順不放逸名  持戒。護持威儀行。是謂愛護解脫戒。

[0620a10]  云何成就威儀行。一切身不善行。一切口不  善行。一切意不善行。是名非威儀行。身一切  善行。口一切善行。意一切善行。是名成就威
儀行。復次恭敬和尚及和尚同學。恭敬阿闍  梨及阿闍梨同學。恭敬上下坐。是名威儀  行。云何已行處。有六非已行處。若婬女處。
寡婦處。大童女處。不能男處。比丘尼處。沽酒  處。是名六非已行處。又如佛說比丘莫至他  國非已行處。若至他國非已行處。魔得其便。
比丘何謂他國非已行處。謂五欲也。是名至  五欲非已行處。云何已行處。若彼非威儀行。  此非已行處。捨離正捨離緣捨離。不親近。正
不親近。緣不親近。是名已行處。又如佛說。行  於自國已行處。若比丘自國已行處。魔不得  便。比丘何謂自國已行處。謂四念處也。是自
國已行處。若以此威儀行。起正起受正受。  是謂威儀已行成就。

[0620a27]  云何愛護微戒懼如金剛。若微細戒。若念  作起意作欲和合作。若於彼多起恐畏相令  我莫犯。是謂懼微戒如金剛。

[0620b01]  何謂受持於戒。若比丘不離一切戒。常持一  切戒。常住一切戒。親近於戒。持戒不瑕。不穢  不垢。不懈不缺。受持一切戒。是謂受持於戒。

[0620b04]  云何捨邪命行正命。云何邪命。若沙門婆羅  門。邪命自活。謂諛諂詐稱。占相吉凶。為他使  命現相激動以利求利。以此非法。得衣鉢醫
藥臥具所須受用食噉。以此繫染貪著陵篾  他人。堪忍非法。不見過患。不知出世。若比丘  離如是等邪命。如法得衣鉢醫藥臥具所須
受用食噉。不以此繫染貪著不陵篾他人。不  堪忍非法深見過患。知出世。是謂斷邪命行  正命。

[0620b13]  云何善知識。謂沙門婆羅門。持戒賢善。斷貢  高放逸。忍辱成就。自調自滅。自入涅槃。欲離  欲欲盡。乃至欲離癡癡盡。應染處不染。乃至
應癡處不癡。應止處不止。應受處不受。身口  意業清淨。正命清淨。行信慚愧。多聞精進。  念慧修行。八道具足。戒定慧解脫解脫知見。
衣食知足。是謂善知。何謂識。若識善識知共  行慈重行慈究竟行慈常敬不離。是名善知  識。云何善親厚。凡夫持戒人。是凡夫持戒人
善親厚。堅信人。是堅信人善親厚。堅法人是  堅法人善親厚。乃至阿羅漢。是阿羅漢善親  厚。如是等自共親厚。是名親厚。若善知識
若善親厚隨順不離相親近。是謂善知識善  親厚。

[0620b27]  云何善眾。若依持戒人學持戒。心向彼。尊上  彼。傾向彼。解彼。若依定人學定。乃至彼解脫  知見人。學解脫知見。心向彼。尊上彼。傾向
彼。解彼。是謂善眾。

[0620c02]  云何攝諸根門。若比丘。眼見色不取色相。能  起眼根者。攝令不放逸。斷惡不善法及悕望  世。愛順持戒。守護眼根得眼根戒。乃至意
識法不取法相。能起意根者。攝令不放逸。斷  惡不善法及悕望世。愛順持戒守護意根。如  此六觸入。護微念解射念善成就行。見欲過  患常自護意。是謂攝諸根門。

[0620c09]  云何飲食知足。知量而食。不掉。不生貢高。  不為養身。不為嚴飾身。唯欲安身。不起瞋恚。  欲修梵行。斷故受。不生新受。為活命故。捨憎
愛金剛。常處中行。不求利。勤力樂行。如人患  瘡以藥塗之為欲令愈。比丘亦爾。知量而食。  不起掉。不生貢高。乃至不求利勤力樂行。

[0620c15]  云何掉食。若作是念。我食此食已。當作身口  意掉。是名掉食。

[0620c17]  云何貢高食。若作是念。我食此食已。當增長  放逸。是名貢高食。

[0620c19]  云何養身食。若作是念。我食此食已。當益於  身。是名養身食。

[0620c21]  云何嚴飾身食。若作是念。我食此食。當端  正姝好妙相成就。是名嚴飾身食。若比丘不  作是念。我食此食。當作身口意掉。當作貢高。
當養身。當嚴飾身。是謂不掉食不貢高不養  身不嚴身食。

[0620c26]  云何但欲令身住。應作是念。我食此食。但欲  令身住。不終不沒。是名但欲令身住。

[0620c28]  云何不起瞋恚。若飢。緣飢故。生身心苦受。若  食過度。緣過度故。生身心苦受。若比丘。知足  而食。善思量食。則瞋恚滅。不生不起。是名不
起瞋恚。

[0621a03]  云何欲修梵行。梵行謂八聖道也。應作是念。  我食此食已。能修梵行。令梵行久住。為盡  苦際。是名欲修梵行。

[0621a06]  云何斷故受不生新受。若飢緣飢故。生身心  苦受。是名故受。何謂新受。若食過度緣過  度故。生身心苦受。是名新受。若比丘。知足而
食。善思量食。是名斷故受不生新受。

[0621a10]  云何為活命故食。應作是念。我食此食。為住  命根護持戒行故。是名為活命故食。

[0621a12]  云何捨憎愛金剛。若飢緣飢故。生愛煩惱金  剛。憶念我憎如是飲食。若食過量緣過量  故。生憎煩惱金剛。我不憶念如是過度飲食。
若比丘。知足善思量食。捨離憎愛煩惱金剛。  是名捨離憎愛金剛。

[0621a17]  云何不求利。若不以麁食為足。多食嗜味貪  味勤求悕望飲食。是名求利。若比丘。以麁  食為足。量食嗜味不貪味不勤求不悕望飲
食。是名不求利。

[0621a21]  云何勤力。若作是念。我食此食。欲身勤進自  勉。是謂勤力。

[0621a23]  云何樂行。若飢緣飢故。生身心苦受。若食過  度緣過度故。生身心苦受。是名不樂。若比  丘知足。善思量食。無有不樂。是名樂行。

[0621a26]  云何勤精進不睡眠。若比丘。於晝或結加趺  坐思惟。或經行心離障礙法。初夜若經行。  若思惟心離障礙法。中夜右脇著床累脚而
眠。思惟起覺想。後夜若思惟經行心離障礙  法。是名勤精進不睡眠。

[0621b02]  云何離障礙法。障礙法謂五蓋也。如佛說五  蓋。是心煩惱損智慧法。又如佛次說。若在家  出家人。有五蓋覆心。若自知義。若知他義。
若知自他義。若過人法。若離欲知見增進。若  知若見。無有是處。五蓋遮礙善法。纏縛污染。  生起結使。故名障礙。若修行清淨去障礙法  清白明了。是名離障礙法。

[0621b09]  云何斷五蓋。離滅沒除。是謂斷五蓋。何謂心  垢。五蓋是心煩惱垢膩不明。是名心垢。

[0621b11]  云何損智慧法。五蓋覆心。慧力羸劣。是名損  智慧法。

[0621b13]  云何離欲惡不善法。欲謂五欲。復次塵非欲  聖法中謂是求那。若憶想染著此是欲。如佛  說。

種種色非欲　　眾生想欲染  
世間色常住　　健者離欲染

[0621b18]  若此五欲中。貪重貪堪忍繫著。是名欲。云何  惡不善法。身口意惡行。是名惡不善法。復次  十不善業道。是名惡不善法。復次不善根相
應法。不善根所起無緣非受法。是名惡不善  法。復次貪欲瞋恚愚癡忿怒怨嫌妄語嫉妬  慳惜諛諂欺偽匿惡無慚無愧貢高諍訟及我
慢等。是名惡不善法。復次邪見邪覺邪語邪  業邪命邪進邪念邪定邪解脫邪智及餘隨邪  法。是名惡不善法。如是欲惡不善法。若遠離
不近不雜純淨別處。是名離欲惡不善法。云  何有覺有觀。若行覺觀。是謂有覺有觀。云何  離生喜樂。若離欲惡不善法生喜樂。是名離
生喜樂。云何成就初禪行。初禪有五支。覺觀  喜樂一心。云何覺。重覺究竟覺諸所憶念法  明來至思惟心。是名覺。云何觀。心行順行微
行津液微觀心微轉。是名觀。云何喜。歡喜踊  躍。是名喜。云何樂。心忍受樂意觸樂受。是名  樂。云何一心。心住正住是名一心。此五支。是
名初禪。何謂初。若此四禪。以次順不逆。以次  入定門。此是始。此是初。此是一。是名初。何  謂禪。謂捨心垢正捨緣捨。是謂名禪。復次煩
惱未斷能斷。是名禪。復次煩惱斷已得現世  樂行。是名禪。復次如是善法成就。入禪明了。  熾盛清淨。是名禪。復次如是定住甚深妙義
專著智慧。是名禪。復次行人。行覺觀意喜心  定如行人若受想思惟覺觀見慧解脫無癡順  信悅喜心進心除信欲不放逸念心捨意界意
識界。及餘隨色。是名禪。復次隨法非禪是隨  禪法。若心住正住。此名禪。得是定已。護持  威儀住行微行。是名成就初禪行。若比丘身
離生喜樂。津液遍滿。此身盡離生喜樂。津液  遍滿。無有減少。如善洗浴師善洗浴師弟子。  以細澡豆。盛著器中。以水灑已。調適作揣。此
揣津液遍滿。不乾不濕。內外和潤。如是比丘。  此身離生喜樂。津液遍滿。無有減少。云何津。  云何液。云何遍。云何滿。如比丘住禪時。離生
喜樂。初生正生起正起觸證。身離生喜樂爾  時名津住禪時。離生喜樂。漸開微行。未能增  廣。身離生喜樂。爾時名液住禪時。離生喜樂。
能增廣未至彼岸。身離生喜樂。爾時名遍住  禪時。離生喜樂。能到彼岸。齊是謂身離生喜  樂。爾時名滿。如農夫初以水溉田地。始津潤
名津。潤已水漸開微行未能增廣名液。液已  水漸增廣未到彼岸名遍。遍已水到彼岸。一  切高下盡滿。滿時水還攘水口名滿。比丘亦
如是。住禪時離生喜樂。初生正生起正起觸  證。身離生喜樂。爾時名津。離生喜樂。漸開微  行未能增廣身離生喜樂。爾時名液。離生喜
樂。能增廣未到彼岸。身離生喜樂。爾時名遍。  離生喜樂。能至彼岸。齊是謂離生喜樂。爾時  名身滿。復次津液遍滿。如是諸句。義一名異。
如佛說。何謂覺。若覺重覺。究竟覺。諸所憶念  法明來至思惟心語。是名覺諸比丘。此義不  應如是說。覺異重覺異。究竟覺異。諸所憶念
異法明來至異思惟心語異。如覺諸句義一  名異。津液遍滿亦如是。義一名異。如比丘修  慈心。遍解東方南西北方四維上下。慈心普
廣。無異無量。無怨無恚。遍解一切世間行。爾  時以眾生為境界。如是比丘身離生喜樂。津  液遍滿。時以身為境界。不應如是說。如比丘
應思惟無常行。離欲不善法。有覺有觀。離生  喜樂。成就初禪行。便離生喜樂。遍滿身得離  生喜樂已。除身炙心炙。身煖心煖。身熱心熱。
身然心然。身燋心燋。身惡心惡。身不樂心不  樂。身不調心不調。身不輕心不輕。身不煖心  不煖。身不除心不除。如比丘除身炙心炙。乃
至身不除心不除已。得身不炙不煖不熱不  然不燋。得樂則無煩惱金剛。不求利勤力樂  行。齊是謂離生喜樂遍滿身。

[0622a29]  云何滅覺觀。若覺觀寂靜正寂靜滅沒除。是  名滅覺觀。云何內淨信。內有信正勝信生。具  足成就。是名內淨信。云何一心。心獨住正住
正獨處入定。是名一心。云何無覺無觀。若除  覺觀已。定心喜樂。具足成就。是名無覺無觀。  云何定生喜樂成就二禪行。云何二禪。二禪
有四支。內信喜樂一心。云何內淨信。若比  丘離欲惡不善法。有覺有觀。離生喜樂。成就  初禪行。如比丘思惟覺觀麁我覺觀麁內淨
信寂靜勝。比丘思惟覺觀麁已覺觀寂靜正  寂靜捨滅沒除盡覺觀寂靜正寂靜捨滅沒除  盡已內淨信具足成就。是名內淨信。如比丘
若以行若受教若法相若方便若專心若思惟  若觸。離欲惡不善法。有覺有觀。離生喜樂。成  就初禪行。如比丘行若受教。乃至親近多修
學已。心向寂靜尊上寂靜。傾向寂靜心向寂  靜。尊上寂靜傾向寂靜已。覺觀寂靜正寂靜  滅沒除盡。覺觀寂靜正寂靜滅沒除盡已。內
淨信生。具足成就。是名內淨信。復次比丘思  惟覺觀是麁法滅麁法心清淨清淨心。是  名內淨信。復次比丘思惟覺觀是麁法離麁
法心清白清白心。是名內淨信。復次比丘思  惟覺觀是麁法除麁法心明了明了心。是名內  淨信。復次比丘思惟覺觀是麁法無覺無觀
地寂靜勝妙。是名內淨信。復次比丘。思惟有  覺觀其心不軟不調不清淨不清白不明了。無  覺觀其心軟調清淨清白明了。其心軟乃至
明了。是名內淨信。復次比丘。思惟無覺無觀  心喜心定如行人若信入信究竟入信勝信淳  信心信。是名內淨信。何謂喜。如行人歡喜踊
躍。是名喜。何謂樂。如行人心忍受  樂意  觸樂受。是名樂。何謂一心。如行人心信正信。  是名一心。如是四支名二禪。何謂二。如四
禪次順不逆以次入定行二與初無有中間。  是謂二。何謂禪。禪謂捨心垢正捨緣捨。是名  禪。乃至復次無覺觀行意喜心定如行人若
受想思觸思惟乃至及餘所隨色。是名禪。復  次隨法非禪是隨禪法。若心住正住。是名禪。  得是定已。護持威儀住行微行。是名成就二
禪行。若比丘定生喜樂。津液遍滿。此身盡定  生喜樂。津液遍滿。無有減少。如大陂湖。以山  圍遶。水從底涌出。不從東方南西北方來。自
從底涌出。此陂津液遍滿。無有減少。如是比  丘。身定生喜樂。津液遍滿。無有減少。云何  津。云何液。云何遍。云何滿。如比丘住禪時身
定生喜樂生正生起正起重證身定生喜樂。  爾時名津住禪時。定生喜樂。漸開微行。未能  增廣。身定生喜樂。爾時名液住禪時。身定生
喜樂。能增廣未到彼岸。定生喜樂。爾時名遍  住禪時。定生喜樂。能至彼岸。齊是謂定生喜  樂。爾時名身滿。如農夫初以水溉田。始津潤
爾時名津。津潤已水漸開微行。未能增廣爾  時名液。液已水遂增廣。未到彼岸。爾時名遍。  遍已水到彼岸。地一切高下盡滿。滿時水還
攘水口。爾時名滿。比丘亦如是。住禪時身定  生喜樂生正生起正起觸禪定生喜樂。爾時  名津。乃至住禪時。定生喜樂能至彼岸。齊是
謂定生喜樂。爾時名身滿。復次津液遍滿。如  是諸句義一名異。如佛說。云何觸。緣眼緣  色生眼識。三法和合觸。眼非觸色非觸。若此
法共和合聚集。是謂觸。諸比丘。此義不應如  是說。共異和合異集異聚異。如此諸句。義一  名異。津液遍滿。亦復如是。義一名異。如比
丘。修悲遍解東方南西北方四維上下。悲心  普廣。無異無量。無怨無恚。遍解一切世間行。  爾時以眾生為境界。比丘住禪時。身定生喜
樂。津液遍滿。以身為境界。不應如是說。如  比丘應思惟苦行滅覺觀內淨信心。獨無覺  觀。定生喜樂。成就二禪行。便定生喜樂。身
遍滿得定生喜樂已。除身炙心炙。乃至身不  除心不除。得身不炙不煖不熱不然不燋得  樂則無煩惱金剛。不求利勤力樂行。齊是謂  定生喜樂遍滿身。

[0623a15]  云何離。喜滅沒除盡。是謂離。云何捨行。謂共  捨定得正得護持威儀住行微行。是名捨行。  云何念正智。念正智成就。是名念正智。云何
身受樂。樂謂忍樂意觸樂受。是名樂。此樂  身受正受微受緣受以何身受意身受。是名  身受樂。云何如諸聖人解。聖人謂佛及聲聞。
知自地善法現世樂行。入定出定已。顯示教  化流布開解演說分別顯現。是名如諸聖人  解捨念樂行。云何成就三禪行。三禪有五支。
共味捨念正智無喜樂一心。云何共味捨。如  比丘。滅覺觀內淨信心觸。無覺無觀。定生  喜樂。成就二禪行。如比丘。觀喜麁我喜麁心
踊躍共味捨勝寂靜。如比丘觀喜麁喜寂靜  正寂靜滅沒除盡。喜寂靜正寂靜滅沒除盡  已。共味捨生正生起正起。具足成就。是名
共味捨。如比丘。若行乃至觸滅覺觀內淨信  心觸無覺觀。定生喜樂。成就二禪行。如比丘。  行乃至觸親近正親近多修學。如比丘行乃
至觸親近正親近多修學已。心向寂靜心向  寂靜已。尊上寂靜尊上寂靜已。傾向寂靜。  傾向寂靜已。喜寂靜正寂靜滅沒除盡。喜寂
靜正寂靜滅沒除盡已。共味捨生正生起正  起具足成就。是名共味捨。復次比丘離喜樂  修無喜共味定。如行人捨勝捨心調正親調
心無作非受。是名共味捨。云何念。行人念憶  念。是名念。云何正智。如行人智見解射方便。  是名正智。云何無喜樂。如行人心不忍受苦
樂意觸不苦不樂受。是名無喜樂。云何一心。  如行人心住正住。是名一心。如是五支。是  名三禪。何謂三。如四禪次順不逆。以次入
定行三與二無有中間。是名三。云何禪。謂  捨心垢正捨緣捨。是名禪。乃至復次離喜樂  修無喜共味定。如行人受想思觸思惟。乃至
及餘隨色。是名禪。復次隨法。非禪是隨禪法。  若心住正住。是名禪。得是定護持威儀住  行微行。是名成就三禪行。如比丘。身無喜
樂。津液遍滿。無有減少。如優鉢羅池波頭摩  池拘勿頭池分陀利池花從埿涌出。未能出  水。此花若根若頭。水津液遍滿。無有減少。如
是比丘。身無喜樂。津液遍滿。無有減少。云何  津。云何液。云何遍。云何滿。如比丘。住禪時無  喜樂。初生正生起正起觸證。如比丘住禪時。
身無喜樂。爾時名津。乃至住禪時無喜樂。能  到彼岸。齊是名無喜樂。爾時名身滿。如農夫  初以水溉田地。始津潤爾時名津。津潤已水
漸開微行。未能增廣。爾時名液。液已水遂  增廣。未到彼岸。爾時名遍。遍已水廣。到彼  岸。地一切高下。盡滿滿時。水還攘水口。如農
夫放水處。齊是名滿比丘亦如是。住禪時身  無喜樂。生正生起正起觸證。身無喜樂。爾時  名津。乃至住禪時無喜樂。能到彼岸。齊是
名無喜樂。爾時名身滿。復次津液遍滿。如  是諸句。義一名異。如佛說此苦聖諦法未曾  聞自思惟。生智生眼生覺生明生通生慧生
解。諸比丘此不應如是說。謂智異眼異覺異  明異通異慧異解異。如此諸句。義一名異。津  液遍滿。亦復如是。義一名異。如比丘。修喜心
遍解東方南西北方四維上下。喜心普廣。無  異無量無怨無恚。遍解一切世間行。爾時以  眾生為境界。比丘住禪時。身無喜樂。津液遍
滿。以身為境界。不應如是說。如比丘應思惟  無我法離喜捨行念正智身樂。如諸聖人解  捨念樂行。成就三禪行。便無喜樂滿身。得無
喜樂已。除身炙心炙。乃至身不除心不除。如  比丘。除身炙心炙乃至身不除心不除已。得  身不炙乃至不燋得心不炙乃至不燋得樂則
無煩惱金剛。不求利勤力樂行。齊是名無喜  樂遍滿身。云何斷苦樂。如比丘斷苦樂。是  名斷。云何先滅憂喜。如比丘憂喜已滅。寂
靜正寂靜是名先滅憂喜。云何不苦不樂捨。  如佛告舍利弗。如聖人離欲惡不善法成就  喜行。爾時無有五法。謂共欲染相續喜樂。
共欲染相續憂苦。共不善喜樂。共不善憂苦。  共善憂苦。舍利弗如聖人離欲惡不善法。成  就喜行。如是五法盡。無如聖人離欲惡不善
法。得成就喜行共欲染相續喜樂乃至共善  憂苦。爾時已滅。及餘共善憂樂亦滅。是謂入  第四禪。云何第四禪。第四禪有四支。不苦不
樂捨念淨一心。云何不苦不樂捨。如比丘。離  喜捨行念正智身受樂。如諸聖人解捨念樂  行。成就三禪行。如比丘。觀無喜樂麁心。猶有
作若不苦不樂捨。勝寂靜觀無喜樂麁無喜  樂寂靜正寂靜滅沒除盡已。不苦不樂捨生  正生起正起具足成就。是名不苦不樂捨。如
比丘若行乃至觸離喜捨行念正智身受樂。  如諸聖人解捨念樂行。成就三禪行。如比丘  行乃至觸親近多修學已。向寂靜已向寂靜。
尊上寂靜尊上寂靜。傾向寂靜傾向寂靜已。  無喜樂寂靜。無喜樂寂靜滅沒除沒除盡已。  不苦不樂捨。生正生起正起具足成就。是名
不苦不樂捨。復次比丘。雖無喜樂。修不苦  不樂捨定。如行人身心不忍受苦樂眼觸不  苦不樂受乃至意觸不苦不樂受。是名不苦
不樂捨。云何念。如行人念憶念。是名念。云何  淨。如行人念離欲染清淨。離惡不善法清淨。  離覺清淨。離觀清淨。離喜清淨。離樂清淨。離
苦清淨。離憂清淨。及離餘煩惱法清淨。是  名淨。云何一心。如行人若心住正住。是名  一心。此四支。是名第四禪。何謂四禪。次順不
逆。以次入定行四與三無有中間。是名四。何  謂禪。捨心垢正捨緣捨。是名禪。乃至復次離  無喜樂修不苦不樂捨定。如行人受想思觸
思惟。乃至及餘隨色。是名禪。復次隨法非禪  是修禪法心住正住。是名禪。得如是定。護  持威儀住行微行。是名成就四禪行。如比丘。
修清淨深心。身遍解行。無不遍處。如男子  女人。著白淨衣。上下具足。從頭至足。從足至  頭。無不遍處。比丘亦爾。修清淨心。身遍解  行。無不遍處。

[0624b08]  比丘入第四禪。心不高不下不憎不愛定住  不動。猶如靜室埿治內外戶牖俱閉無有風  塵。於其室內。然以油燈。若人非人。若風若
鳥。無有觸者。然焰不高不下不傾不曲定住  不動。比丘入第四禪。亦復如是。心不高不下。  乃至定住不動。云何高心。共掉相應心。是名
高心。云何下心。共懈怠相應心。是名下心。  復次共七慢相應心。是名高心。共我相應  心。是名下心。云何愛心。共染相應心。是名
愛心。云何憎心。共瞋恚相應心。是名憎心。此  四禪中。心不共掉不掉相應。乃至不共瞋恚  相應。是名不高不下不憎不愛。云何住。若心
住正住獨處定。是名住。云何不動處。不動  謂第四禪。如佛語優陀夷。若比丘。離欲惡  不善法。有覺有觀。離生喜樂。成就初禪行。
我說是動。此有何動。謂覺觀不滅。若比丘。滅  覺觀內淨信一心無覺無觀。定生喜樂。成就  二禪行。我說是動。此有何動。謂喜未滅。若比
丘離喜捨行念正智身受樂。如諸聖人解捨  念樂行。成就三禪行。我說是動此有何動。謂  捨樂未滅。若比丘斷苦樂先滅憂喜不苦不
樂捨心淨。成就四禪行。我說是不動。若比  丘離欲惡不善法入初禪。從初禪起入二禪。  從二禪起入三禪。從三禪起入四禪。是謂到  不動處。

[0624c04]  比丘如是修學四禪。欲證通法。隨心所欲。即  能得證。自在無礙。如四衢平處有善調駕駟  有善御者隨意自在。如是比丘親近四禪多
修學已。欲證通法。隨心即得。自在無礙。如  盛水瓶。堅牢不漏。盛以淨水。平滿為飲。隨  人取用。如意自在。如是比丘親近四禪多修
學已。欲證通法。隨心所欲。自在無礙。如陂泉  遮水。平滿為飲。隨人決用。如意自在。如是比  丘親近四禪。多修學已。欲證通法。隨心所
欲。即能得證。自在無礙。若比丘欲以神足動  地。能以一為多。以多為一。乃至梵天身。得  自在隨所欲入。若欲受天耳清淨過人。能聞
二聲。人非人聲。隨所能入。若欲知他眾生。能  知有欲心。如實知有欲心無欲心。如實知無  欲心。隨所能入。若欲憶念無量宿命能憶一
生。乃至成就此行。隨所能入。若欲受天眼清  淨過人。能見眾生生死。乃至如所造業。隨所  能入。若欲盡有漏成無漏。得心解脫慧解脫。
現世自知證成就行。我生已盡。梵行已立。所  作已辦。不受後有。隨所能入。如是四禪親近  多修學。得如是果報。

舍利弗阿毘曇論卷第十四

* * *

【經文資訊】大正藏第 28 冊 No. 1548 舍利弗阿毘曇論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
