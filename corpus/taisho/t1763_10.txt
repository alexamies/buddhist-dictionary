大般涅槃經集解卷第十  (金剛身品第五　名字  功德品第六)
[0421a05]  釋百非義  出護法國王護弘法比丘  釋開隨護法持刀仗白衣行  釋受持此經不隨四趣  釋此經具七善　釋此經八味具足

金剛身品第五

[0421a11]  案。道生曰。長壽之與金剛。皆共談丈六。但內  外言之耳。長壽為外應之跡。金剛為內照之  實。實照體圓。故無法也。僧亮曰。答問金剛體
不可壞也。有人命不盡。而諸根壞。故須兩說  也。法瑤曰。上明長壽無窮。然未必不念念相  續。今明金剛堅固。非念所遷壞也。前因義
此顯體也僧宗曰。答第二問也。答因答果。即  為兩段也。寶亮曰。此品前明果後明因。今以  果題品也。如來以法性為體。無有無無。百非
所不及。絕有相之境也。大分為五。第一初有  兩行。總辨金剛身相。體常不動。非食所資也。  第二從迦葉發問以下。據迹為難也。第三從
佛告迦葉以下。將欲答難。且更廣明法身。絕  百非之相也。第四從如來所以示病苦者。正  答迦葉難。釋應現無常塵土之意也。第五領
解。自說己之體常。兼傳被於未聞者也。智秀  曰。就答果問中。有四翻。第一兩行正答問也。  第二迦葉難。第三佛答也。第四勸信。

[0421a29]  爾時世尊復告迦葉  (至)  非雜食身即是法身。

[0421b01]  案。僧亮曰。法者。無非法之義。釋非食身也。  食所長養。非法橫生。名思欲身。

[0421b03]  迦葉白佛言世尊如佛所說  (至)  如來今當入涅  槃故。

[0421b04]  案。僧宗曰。迦葉執迹為難。以和妙釋。

[0421b05]  佛告迦葉汝今莫謂  (至)  堅牢難壞非人天身。

[0421b06]  案。僧宗曰。尋此釋意。從初至非識離心以來。  偏明真應不異也。從非識離心以下。就不即  以明義也。非人天身者。位過五道也。智秀曰。
尋此答旨。有二別。第一先以四科。廣解法身  之相。第二結也。第一科。從此訖如來之身非  身。先明非惡身。以約迦葉難也。第二從是身
訖非識。就名相中。辨不生不滅身也。即以兩  緣釋之。初從不集不脩以下。明不從集起也。  次從無有動搖以下。明在果不復更隨緣造
業。以此二緣。知法身不生滅也。第三從離心  亦不離心以下。帶應明本。正顯應由本有故。  本從於應。以制名也。第四從如來之身成就
以下。向雖以三緣。顯法身相。皆是名相中者。  未盡其美。乃更明法身妙絕眾相。非謂無法  可名。正以法身德。廣非下地方言所能盡耳。

[0421b21]  非恐怖身。

[0421b21]  案。僧宗曰。離生死恐怖也。

[0421b22]  非雜食身。

[0421b22]  案。僧宗曰。不為四食所養。

[0421b23]  如來之身非身是身。

[0421b23]  案。僧亮曰。身以生滅  聚積為義。而有真有應也。真身非生滅積聚。  故非身也。應身無生不生。無形不形。故是身
也。僧宗曰。非形累之身。即是法身之謂也。

[0421b27]  不生不滅。

[0421b27]  案。僧宗曰。離有為相。

[0421b28]  不集不脩。

[0421b28]  案。僧宗曰。非業煩惱。

[0421b29]  無量無邊。

[0421b29]  案。僧亮曰。身無大小。難可定取  也。僧宗曰。法身彌  覆  。豈有邊表也。

[0421c02]  無知無形。

[0421c02]  案。僧亮曰。大悟無知。妙像無形。  僧宗曰。知形生於立稱。法身妙絕。絕待故也。

[0421c04]  畢竟清淨。

[0421c04]  案。僧亮曰。有知有形。非清非濁。  僧宗曰。雙遣乃淨也。

[0421c06]  無有動搖。

[0421c06]  案。僧亮曰。釋清淨也。有知則有  所不知。有形則有所不形。可動可搖。豈曰淨  也。僧宗曰。法身凝寂。孰能動耶。

[0421c09]  無受無行不住不作無味無雜非是有為。

[0421c10]  案。僧亮曰。此下至非有為。釋上無知也。受緣  則行。行則有住。住便有作。作必味著。著則雜  惡斯集。惡集則體無留停。有為法也。以無此
故。非有為也。僧宗曰。位滿故。不受住位。故  不行。不住生死。故不住也。作即是業。味即煩  惱。雜即是果也。

[0421c16]  非業非果非行非滅非心非數。

[0421c16]  案。僧亮曰。  釋非有為也。有為則是業。是果。是行。是滅。  由心數而起。非之故無也。僧宗曰。離有餘果。
故非業非果。離無餘果。故非行非滅也。非心  心數。離四陰也。

[0421c21]  不可思議常不可思議。

[0421c21]  案。僧亮曰。真身如  是不可思議。或謂真不可議。應是可議。故曰  應即是真常不可議也。僧宗曰。三乘十地。不  能量也。

[0421c25]  無識離心。

[0421c25]  案。僧亮曰。釋上非心也。現分別  故。名為識也。能生後有。故名為心。今謂無分  別。故非識。不生後有。故非心也。僧宗曰。從
此以下。真應雙明也。

[0421c29]  亦不離心。

[0421c29]  案。僧亮曰。雖不分別。而無事不  知也。僧宗曰。上既言無識。謂同木石。拂此疑  故。亦不離心也。

[0422a03]  其心平等。

[0422a03]  案。僧亮曰。雖知而無知相也。僧  宗曰。絕高下故。故言平也。無優劣故。故言等  也。

[0422a06]  無有亦有。

[0422a06]  案。僧亮曰。無生住滅。故非有。智  周三世。故亦有也。僧宗曰。法身無像。故無  有。丈六通化。故亦有也。

[0422a09]  無有去來而亦去來。

[0422a09]  案。僧宗曰。既無有色。  誰去誰來。垂形六道。見有去來。

[0422a11]  不破不壞不斷不絕不出不滅。

[0422a11]  案。僧亮曰。  上云去來。似有破壞出滅。今明無此。以釋非  有為也。僧宗曰。離四相故。不破乃至不絕也。
體非未來故。不出至現在。不滅入過去也。

[0422a15]  非主亦主。

[0422a15]  案。僧亮曰。心居物下。故非主。具  八自在。故亦主也。僧宗曰。法身妙絕。何依何  主。道王三千。故云亦主。

[0422a18]  非有非無。

[0422a18]  案。僧亮曰。兩非重說。終遣有耳。  僧宗曰。不同二十五有。故非有。不同太虛。故  非無也。亦曰法身故非有。應迹故非無也。

[0422a21]  非覺非觀非字非不字。

[0422a21]  案。僧亮曰。非人非  天。故非字。應人名人。故非不字也。僧宗曰。  離麁細心相。故非覺觀也。夫名生於形。無狀  故無名。應用故有字也。

[0422a25]  非定非不定。

[0422a25]  案。僧亮曰。心馳萬境。故非定。  寂然不動。故非不定也。僧宗曰。能大能小。故  非定也。其體常湛。故非不定也。

[0422a28]  不可見了了見。

[0422a28]  案。僧亮曰。十地所不覩。故  不可見。後身見故。了了見也。

[0422b01]  無處亦處無宅亦宅。

[0422b01]  案。僧亮曰。真則非人。  無處無宅也。常在五道。故亦處亦宅也。

[0422b03]  無闇無明。

[0422b03]  案。僧亮曰。洞鑒三世。故無闇也。  現同凡夫。故無明也。

[0422b05]  無有寂靜而亦寂靜。

[0422b05]  案。僧亮曰。無事不為。  而常無為。僧宗曰。分身散體。故無寂靜也。常  果恬然。故言亦寂靜也。

[0422b08]  是無所有不受不施。

[0422b08]  案。僧亮曰。無二十五  有。故無有也。不衣不食。故不受也。功德無  增。故無施也。僧宗曰。雖言始有。視聽不得。
故無有也。位居足地。故不受也。離因相故。故  無施也。

[0422b13]  清淨無垢無諍斷諍。

[0422b13]  案。僧亮曰。釋上句也。  無是無非。故無諍也。僧宗曰。煩惱是諍。以斷  盡故。故言無也。

[0422b16]  住無住處。

[0422b16]  案。僧亮曰。釋上無宅亦宅句也。  僧宗曰。涅槃無域真所居也。

[0422b18]  不取不墮。

[0422b18]  案。僧亮曰。不進求故不取也。不  退故不墮也。僧宗曰。因取故墮。不取故不墮  也。

[0422b21]  非法非非法非福田非非福田。

[0422b21]  案。僧亮曰。  絕軌相故非法。化人故非非法也。絕言故非  田。應供故非非田。

[0422b24]  無盡不盡離一切盡。

[0422b24]  案。僧亮曰。釋上句也。  湛然故無盡也。僧宗曰。移劫不窮。故言無盡。  即是不盡。故離一切盡也。

[0422b27]  是空離空。

[0422b27]  案。僧亮曰。無性無相。故是空也。  離無常無我。故離空也。僧宗曰。空無生死。即  離空也。

[0422c01]  雖不常住非念念滅。

[0422c01]  案。僧亮曰。體無生滅。  或隱或顯。僧宗曰。絕言故。不可名之為常。絕  眾相故。非念念滅。

[0422c04]  無有垢濁。

[0422c04]  案。僧亮曰。釋不滅也。

[0422c05]  無字離字非聲非說。

[0422c05]  案。僧宗曰。釋不滅也。

[0422c06]  亦非脩集非稱非量。

[0422c06]  案。僧亮曰。了因非作  故。因非脩集也。絕思議故。非稱量也。僧宗  曰。無所進故。非脩集也。無相待故。非稱量也。

[0422c09]  非一非異。

[0422c09]  案。僧亮曰。方圓殊應。故非一也。  真性不改。故不異也。

[0422c11]  非像非相諸相莊嚴。

[0422c11]  案。僧亮曰。妙絕眾相。  而相超世。

[0422c13]  非勇非畏無寂不寂。

[0422c13]  案。僧亮曰。摧四魔故  非畏也。無靜不靜。故無寂。

[0422c15]  無熱不熱無可覩見無有相貌。

[0422c15]  案。僧亮曰。  動靜一體。其相難見。

[0422c17]  如來度脫一切眾生  (至)  法無有二故不可量。

[0422c18]  案。僧亮曰。出其事也。

[0422c19]  無等等。

[0422c19]  案。僧亮曰。唯佛與佛等也。

[0422c20]  平如虛空。

[0422c20]  案。僧亮曰。釋等義也。

[0422c21]  無有相貌同無生性不斷不常常行一乘眾生  見三。

[0422c22]  案。僧亮曰。無有相貌。出等事也。或三  或一釋等義。

[0422c24]  不退不轉斷一切結不戰不觸。

[0422c24]  案。僧亮曰。  大乘所無也。僧宗曰。四魔已盡。故不戰也。滅  於攀緣。故無觸也。

[0422c27]  非性住性。

[0422c27]  案。僧亮曰。無自性故非性也。不  改變易。故住性也。

[0422c29]  非合非散非長非短  (至)  非增非損非勝非負。

[0423a01]  案。僧亮曰。總釋上也。

[0423a02]  如來之身成就如是  (至)  非有為非無為非世非  不世。

[0423a03]  案。僧亮曰。有知知則不等也。

[0423a04]  非作非不作。

[0423a04]  案。僧亮曰。謂是了因非作因  也。

[0423a06]  非依非不依  (至)  除一法相不可算數。

[0423a06]  案。僧亮  曰。不可一方一數取也。僧宗曰。若謂得一法  相。在百非外者。亦除之也。一解云。除方便一  法也。

[0423a10]  般涅槃時不般涅槃。

[0423a10]  案。僧宗曰。物見有滅。  竟不滅也。

[0423a12]  如來法身皆悉成就如是無量微妙功德。

[0423a13]  案。僧亮曰。總結上也。

[0423a14]  迦葉唯有如來乃知是相非諸聲聞緣覺所知。

[0423a15]  案。僧亮曰。結上不思議也。

[0423a16]  迦葉如是功德成如來身非是雜食所長養身。

[0423a17]  案。僧亮曰。結上法身妙極。離生死也。

[0423a18]  迦葉如來真身功德如是  (至)  為欲調伏諸眾生  故。

[0423a19]  案。僧亮曰。結上應身。雖生不生。

[0423a20]  善男子汝今常知如來之身即金剛身。

[0423a20]  案。  僧亮曰。以本迹相。即雙結也。

[0423a22]  汝從今日常當專心  (至)  說如來身即是法身。

[0423a23]  案。僧宗曰。備上眾德。本迹相關。其旨顯然。  勸令受持。廣弘化也。

[0423a25]  迦葉菩薩白佛言世尊  (至)  亦當為人如是廣說。

[0423a26]  案。智秀曰。領解也。

[0423a27]  唯然世尊如來法身金剛不壞而未能知所因  云何。

[0423a28]  案。僧亮曰。答問復以何因緣。得大堅  固力也。下文舉護法為因也。僧宗曰。答因中  有四段。第一列三種章門。所謂護法引證開
制也。第二廣此三也。第三明末代通法人也。  第四明不但通經。亦協通律為化也。寶亮曰。  就此答中。大分為三。第一總答。以護法為因
也。第二佛自引證。我昔親行此因也。第三從  持正法者。不受五戒。廣辨護法之相也。護法  者。不出二途。一者據萬行為端。自守戒行。任
持在心。二者不顧形命。但使法弘也。若能弘。  建立之心令惡改。而法通者。故佛於下文。歎  護法者。自利利人之功勝也。智秀曰。大分此
答。為兩段。第一舉問求答。第二正答也。答中  又有二別。一略二廣也。此即大分中之第一。  舉問求答也。

[0423b14]  佛告迦葉以能護持正法因緣故得成就是金  剛身。

[0423b15]  案。智秀曰。此下正答中。第一略門也。  有兩翻。此第一直答。

[0423b17]  迦葉我於往昔護法因緣  (至)  是金剛身常住不  壞。

[0423b18]  案。僧亮曰。護法法全。是故感得身不可  壞也。智秀曰。此第二自舉往昔。略為證也。

[0423b20]  善男子護持正法者  (至)  守護持戒清淨比丘。

[0423b21]  案。寶亮曰。下文顯出家之人。有三品。在家之  人。蠲去下品。唯出中上也。若不受五戒。而忘  身護法。令法得通者。此實大勇猛也。出家通
法之人。所以應與護法白衣持刀杖者俱者。  此就末世之中為論耳。智秀曰。此下第二廣  門也。有三翻。第一明在家人護法。第二引證。
第三明出家之人。護法之法也。從此訖非持  戒者。得如是名。第一辨在家之人護法。有二  翻。第一正明護法。第二迦葉難也。此即第一  翻也。

[0423c02]  迦葉菩薩白佛言世尊  (至)  當知是輩是禿居士。

[0423c03]  案。僧亮曰。與刀仗者俱。律有誠制。不名清  淨。故須問也。僧宗曰。向列三章門。今欲廣  釋護法之相。先假執聲聞教中。唯以獨靜為
上。今佛釋此非上。以護法為勝也。智秀曰。此  下第二翻也。為難之辭。雖在比丘。而實為顯  在家之人。護法之法。

[0423c09]  佛告迦葉莫作是語言禿居士。

[0423c09]  案。僧亮曰。  此下舉三種比丘。前出中品。次出上品。後出  下品也。

[0423c12]  若有比丘隨所至處  (至)  當知是人無所能為。

[0423c13]  案。僧亮曰。此舉中品比丘也。寶亮曰。昔以持  律為上品。今云是中品者。以其不能廣利於  物。自守而已故也。

[0423c16]  若有比丘供身之具  (至)  如法治之驅令還俗。

[0423c17]  案。僧亮曰。舉上品比丘也。

[0423c18]  若有比丘能作如是  (至)  非持戒者得如是名。

[0423c19]  案。僧亮曰。舉下品比丘。即結正破戒者也。

[0423c20]  善男子過去久遠無量無邊  (至)  奴婢牛羊非法  之物。

[0423c21]  案。智秀曰。此第二引證。有兩章。前引  證。後領解也。明駿案。此下引證。有七段。一  證弘法比丘。必須強力者為護也。二證世有
惡人。必能遮遏弘通之道也。三舉在家護法  之至也。四顯弘讚二人之果報也。五會古今。  六迦葉領解。七佛述勸也。此即第一。出通  法比丘之緣起也。

[0423c28]  爾時多有破戒比丘  (至)  執持刀杖逼是法師。

[0423c29]  明駿案。第二舉惡人。遏弘法者之緣起也。

[0424a01]  是時國王名曰有德  (至)  此身當為無量法器。

[0424a02]  明駿案。第三顯護法之人。

[0424a03]  王於是時得聞法已  (至)  應當如是受持擁護。

[0424a04]  案。僧宗曰。六卷泥洹云。王為第二弟子。覺德  為第一弟子。而此言王第一者。蓋以先生彼  國故耳。明駿案。第四顯弘護法者。道俗二人
之果報也。

[0424a08]  迦葉爾時王者則我身是  (至)  成就法身不可壞  身。

[0424a09]  明駿案。第五會古今。

[0424a10]  迦葉菩薩復白佛言世尊如來常身猶如畫石。

[0424a11]  明駿案。第六領解也。

[0424a12]  佛告迦葉善男子以是因緣  (至)  刀劍器杖侍衛  法師。

[0424a13]  明駿案。第七印述勸護法也。

[0424a14]  迦葉白佛言世尊若諸比丘  (至)  為是持戒為是  破戒。

[0424a15]  案。僧亮曰。上以不受五戒。名優婆塞。  以功補德。若爾者。何必受戒。而名比丘。是故  問言有師無師。以定之也。為持為犯者。有師
則有戒。亦可以功補過。次問為特為犯也。  法瑤曰。隨逐守護。跡似破戒。恐無人師之德。  欲明此人持戒之德不虧。可師之道逾盛。是
以迦葉發斯問也。僧宗曰。此中有二問。初問  有師仁之德不耶。二問為持戒破戒耶。昔教  比丘。不得與器仗者俱遊。故有問也。寶亮
曰。所以復有此問者。向雖辨今昔兩教之異。  又明弘法之處。今先審其位。後明其處也。智  秀曰。此下第三明出家之人。護法之方也。有
兩別。前開兩翻問答。後領解讚述也。前兩翻  問答者。第一舉非以顯是。第二開制也。此將  明非以顯是。故迦葉發問。

[0424b01]  佛告迦葉莫謂是等  (至)  驅逐令出若殺若害。

[0424b02]  案。僧宗曰。先答後問也。末世惡人。壞亂法  者。為治此人。故應須與持仗者俱。此乃大士  之行。非謂破戒者也。智秀曰。正舉非以顯是
也。

[0424b06]  迦葉菩薩復白佛言  (至)  遊行村落城邑教化。

[0424b07]  案。智秀曰。第二翻開制也。願聞開制。所以發  問。

[0424b09]  善男子是故我今聽持戒人  (至)  即得名為第一  持戒。

[0424b10]  案。僧宗曰。不應斷命者。事在通法也。  又一解不須起斷命之意。必是大士。審見機  緣。此所不論也。智秀曰。開與持杖者俱行。以
通法故也。

[0424b14]  迦葉夫護法者謂具正見  (至)  其心弘廣譬如大  海。

[0424b15]  案。法瑤曰。明護法比丘。有人師之德。可  為師道。故曰為護法之師。持律之師。及以經  師。此三各有師道。經有誠文也。僧宗曰。此答
前問有師仁之德為無耶。今云。具正見於內。  則化流於外。此乃師德著矣。智秀曰。此下凡  以三復次釋前問也。初明護法之方。次明能
治破戒。後明善解律相。此即第一正顯師德  也。

[0424b23]  迦葉若有比丘以利養故  (至)  是名護法無上大  師。

[0424b24]  案。僧宗曰。此第四段也。上明通經。此明  通律也。寶亮曰。此顯流通處也。雜僧者。以善  惡無作。共成此人。故名為雜。但自持戒。不知
他事。名愚癡也。清淨者。以二緣難壞。一則不  求名。二則不違法律也。雜僧可壞。亦有二緣。  一則為名利故。研精所受。二者若遇善友。亦
能壞惡。而從善也。舉此二眾。明力能降伏。下  出五法。為降伏之方法也。

[0424c03]  善持律者為欲調伏  (至)  若是律者則便證知。

[0424c04]  案。寶亮曰。此出五法也。

[0424c05]  云何調眾生故若諸菩薩  (至)  如來亦爾不可思  議。

[0424c06]  案。僧宗曰。具此五德。調二種人也。善解  一字者。於一一字中。善解言旨也。又釋善解  滿字也。尋此文旨。應云善解一律字也。寶亮
曰。五法者。一者調伏眾生。二者知輕。三者知  重。四者非律不證。五者是律應證也。隨機而  化。不憚形迹。是調眾生也。知四重是知重也。
止此知重。非善知也。若知諸篇之中。有重心  者。是名知重。從知第二篇以下。是名知輕。亦  如知重類也。非律不證者。若是違律所應制
者。則應制之。不同用也。是律應證者。能依經  律而行。則便讚歎勸誘也。

[0424c17]  迦葉菩薩白佛言世尊  (至)  如於鏡中見諸色像。

[0424c18]  案。智秀曰。此第二別也。有兩翻。前迦葉。  領旨弘化。後佛讚勸也。

名字功德品第六

[0424c21]  案。僧亮曰。此經以常住為體。上說壽命金  剛之身。及其二因。今說經名字。及流通究竟  略說也。法瑤曰。從此入四相品訖善解因緣
竟答此問也。上明長壽金剛。是經之極致。為  彼行者。脩習此經。得其深旨。備乎四德。自正  正他。是則能到經彼岸也。僧宗曰。此答第
四問也。經之宗要。其唯因果圓極之法。三德  為體。但解脫名義。不異昔日。異在二德耳。上  來已明法身般若。兼明其因。因果既彰。則則
經體已足。故結其名題。明流通也。言名字者。  為經題立名耳。下文言名大般涅槃也。智秀  曰。夫道流千載。非名不傳。須結名字。遠聞
為益也。應言。云何為經作名字。使受持者。得  到彼岸耶。大分為三段。第一歎經功德。第二  舉問求答。第三迦葉領解也。明駿案。明般若。
即慧命無窮。辨法身。則金剛不壞。以顯兩德  也。今此一問。正辨解脫也。而言云何於此經。  究竟到彼岸者。以能究竟解因之縛。脫果之
累。故得到彼至極之岸也。於此經者。即是請  經名也。涅槃彼音。此無以譯。以解脫無累滅  度等名。訓釋而已。非含眾德也。今昔之異。但
以法身般若為別耳。至於解脫之義。終在涅  槃。昔為滅煩惱捨身智。置此名也。今日以此  名。為經之號。故言云何於此經。究竟至彼岸
也。下答云。降伏一切諸結煩惱。及諸魔性。然  後要於大般涅槃。放捨身命。故知以涅槃為  經名。義在解脫。因辨解脫。以請經名也。此中
有四問。問解脫。問經名。問經力。問流通也。

[0425a20]  爾時如來復告迦葉  (至)  文字章句所有功德。

[0425a21]  案。僧亮曰。文字所表理也。法瑤曰。經之宗  致。極於金剛長壽者也。是則說經大體。粗略  已訖。是以命迦葉。囑累此經。令受持也。僧宗
曰。以文理勝故。有大功德也。善受持者。不必  領受所持。持使不失。但在所弘通。化傳不絕  者也。即是因經解脫。到彼岸矣。

[0425a27]  若有善男子善女人  (至)  所得功德我今當說。

[0425a28]  案。僧宗曰。經所明理。窮源盡性。即是經之究  竟也。人能於受持讀誦。自行化人。終成大覺。  即是人之究竟也。是故此品。及四相品。並明
流通。同答此第四問也。明駿案。答經力有二  種。此先舉因中得經力也。下以云何未發心  等四問廣也。

[0425b05]  迦葉菩薩白佛言世尊  (至)  菩薩摩訶薩云何奉  持。

[0425b06]  案。僧亮曰。將欲依名以辨德也。法瑤曰。  迦葉奉被囑累。未識經名受持方法。此是說  經竟。致問之常宜也。明駿案。前偈中語漫。今
別標二問也。乃應舉四。蓋其一隅耳。二問者。  問流通。問經名也。

[0425b11]  佛告迦葉是經名為  (至)  汝善諦聽我今當說。

[0425b12]  案。僧亮曰。無經不備此七義。所以略第四獨  法而益。金剛寶藏者。餘經說理未周。不得稱  滿足也。僧宗曰。上中下。蓋總束是一事耳。義
味深  邃  者。此偏歎理也。其文亦善。此偏歎教  也。純備者。法華經言。純一也。成實論言。獨  法也。若依昔教釋。純脩者。明佛教不與外
道說同。而此經兼明。不雜小乘也。具足者。言  佛法經教。不如外道待五種經也。於一偈中。  其義具足。如諸惡莫作一偈。即具止行二善。
此經一偈亦爾。如雪山羅剎所說。即備常無  常二義也。清淨者。謂此經理。居萬累之表也。  梵行者。言此經文理。能生人梵行也。金剛寶
藏無缺者。此圓教所明。圓果涅槃。備一切德。  不同孤滅解脫。猶如寶器藏也。將辨異昔偏  教。是故有此第八嘆也。寶亮曰。唯此經獨有
此八也。上中下語。合為一善。欲明涅槃。於諸  法中。最上勝故。名為上語也。十地無漏法。為  中語也。說生死苦無常。乃至正因性。為下語
也。若說此三語。盡不乖法。則名為善也義味  深邃者。第二善。偏就理而談也。三云其文亦  善者。亦偏就理上之文明善也。第四純備善
者。語乘體滿足也。昔法華所辨乘果。由是無  常。即是果乘不備也。因中既無解常之智。故  因乘不滿也。唯此經體。明因果足。故言純備
也。第五具足善有。此就因果中。為具足也。  與前善無異。正是逐義目為名。故分之為二  善也。第六清淨善者。此經理教真正。於因果
中。俱能忘相。故曰清淨也。第七梵行善者。此  就學者為語。若能稱此理而行。便能生行人  淨心。故曰梵行也。第八金剛寶藏者。此就涅  槃之體。總眾德作名也。

[0425c14]  善男子所言大者名之為常如八大河悉歸大  海。

[0425c15]  案。僧亮曰。譬眾善所集。眾惡盡也。智秀  曰。文略也。應云所言大涅槃者名常也。

[0425c17]  此經如是降伏一切  (至)  是故名曰大般涅槃。

[0425c18]  案。僧亮曰。及諸魔性者。謂煩惱及天魔也。放  捨身命者。謂陰魔死魔也。法瑤曰。下有八義  釋所以名為大涅槃也。降伏煩惱。明得解脫。
放捨身命。明滅化身得法身。能伏煩惱。能放  捨身命。即是般若。不得別說。可謂住此三事。  為大涅槃也。僧宗曰。此偏歎理也明駿案。答
解脫有兩處。此舉無累義。

[0425c25]  善男子又如醫師有一祕方  (至)  是故名為大般  涅槃。

[0425c26]  案。僧亮曰。無疾不治。所以稱攝一切  方也。常樂善法。一切義備。前但說有三。未盡  其理。今明涅槃。無義不苞。豈唯法身般若解
脫而已乎。僧宗曰。此偏歎教也。明駿案。答流  通法。有兩處。出其一也。

[0426a02]  善男子譬如農夫春月下種  (至)  能令眾生度諸  有流。

[0426a03]  案。僧亮曰。經亦互有長短。學者常悕  同異。此經無理不備。故希望永息。法瑤曰。比  之眾經。可名為大矣。

[0426a06]  善男子如諸迹中  (至)  於諸經三昧最為第一。

[0426a07]  案。法瑤曰。前明二經生智優劣。此言三昧諸  定。亦復然也。

[0426a09]  善男子譬如耕田秋耕為勝此經如是諸經中  勝。

[0426a10]  案。法瑤曰。此明福田生善之義。勝乎眾  經。

[0426a12]  善男子如諸藥中醍醐第一  (至)  是大涅槃為最  第一。

[0426a13]  案。僧亮曰。欣常保命者。聞說涅槃生  熱也。法瑤曰。明此經滅惡。勝乎眾典。

[0426a15]  善男子譬如恬蘇八味具足  (至)  是故名為大般  涅槃。

[0426a16]  案。僧亮曰。證上具足義也。法瑤曰。眾  經所無。在乎此地。明駿案。猶是答解脫問。  此舉到彼岸義也。下四相品末。釋解脫。以廣  之也。

[0426a20]  若諸菩薩摩訶薩安住是中  (至)  是故名為大般  涅槃。

[0426a21]  案。法瑤曰。此明應感無方。示現自在。  大之極也。明駿案。猶是答經力問。此舉果地  得益也。下以船師等三問。廣之。

[0426a24]  迦葉善男子善女人  (至)  如來常住法僧亦然。

[0426a25]  案。法瑤曰。此釋奉持義也。後四相品。明修行  經教。亦奉持義也。明駿案。答流通之法也。下  以四相品。廣之。

[0426a28]  迦葉菩薩復白佛言  (至)  盲無慧眼無明所  覆  。

[0426a29]  案。智秀曰。迦葉領旨讚歎也。

大般涅槃經集解卷第十

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
