大方廣如來不思議境界經一卷

大唐于闐三藏實叉難陀奉　制譯

[0909a07] 如是我聞：

[0909a07] 一時，佛在摩竭提國菩提樹下，成正等覺。其菩提樹名阿攝波，磐根深固，擢本修直，周圓無節，如栴檀柱；常於其上，飛禽迴翼，無能過者；皮膚細潤，眾色間發，猶如羅綺；密葉青翠，繁枝布濩；周匝皆有妙花開敷，吐曜飛芳，甚可愛樂；除俱鞞羅、波利質多，餘無比者；復有無量小樹圍繞。而此樹王，森蔚頴秀，如妙高山，俯冠群岳，一由旬外，靡不齊覩。香氣周流，榮光照曜，遠夜望之，疑大火聚。其下嚴麗，如歡喜園，四面夷敞，芳草[卄/(仁-二+(公/几))]茂，如孔雀王頸[藿-隹+雔]靡芬馥，觀者無厭。如來於此，端嚴而坐，大眾環繞，如星中月。

[0909a18] 時有十佛剎微塵等他方諸佛，為欲莊嚴毘盧遮那道場眾故，示菩薩形來在會坐。其名曰：觀自在菩薩、文殊師利菩薩、地藏菩薩、虛空藏菩薩、金剛藏菩薩、維摩詰菩薩、善威光菩薩、滅諸蓋菩薩、寶手菩薩、大慧菩薩、普賢菩薩，如是等菩薩摩訶薩而為上首。復有無量千億菩薩，現聲聞形，亦來會坐。其名曰：舍利弗、大目揵連、須菩提、羅睺羅、阿若憍陳如、摩訶迦葉、優波離、阿那律、離婆多、阿難、提婆達多、跋難陀等，而為上首。皆已久修六波羅蜜，近佛菩提，為化眾生，於雜染土現聲聞形。復有無量千比丘尼，摩訶波闍波提而為上首，皆已成就大丈夫業，為欲調伏下劣眾生故現女身。復有無量釋梵護世、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，此中皆是大菩薩眾，無凡夫者。

[0909b06] 爾時，世尊坐菩提樹，嚴淨微妙，譬於質多樹下置如意珠，正念不動如須彌山，為令諸菩薩眾及一切眾生，了知諸佛深密禪定威神力故，入於三昧，名如來不思議境界。即時世尊三十二相，一一相中，皆現十方無量佛剎及彼諸佛，猶如明鏡顯現眾色。又隨好中，一一復現如來往修菩薩行時，從光明王乃至最後然燈佛所，難行苦行，悉捨一切頭目身體、皮肉手足、妻子僕從，及國王位、宮殿等事。由是三昧有大勢力，一切諸佛食時、行時、說法時、涅槃時常入此定。何以故？一切如來依此三昧，成就無量大威神力，乃至證入一切法空，能於十方一切佛剎，示現種種自在事故。譬如有人，夢見種種變異等事，及其覺已，所見皆無。凡夫亦爾，無明夢故，妄於諸法生實體想。諸佛覺已，皆無所著，故能十方一切世界，一念示現無量佛事，自在無礙，利益成就一切眾生，皆令悟入無量深妙解脫門故。

[0909b24] 爾時，德藏菩薩修菩提行，未成滿故，問普賢菩薩摩訶薩言：「如來今者所入三昧，其名云何？復云何得十方一切世界，自在示現種種佛事，度脫眾生？」

[0909b27] 爾時，普賢菩薩告德藏菩薩言：「諦聽，諦聽！當為汝說。」

[0909b28] 時諸菩薩一心瞻仰，同聲歎言：「善哉所問！甚深微妙，尊者普賢一切知見，今當演說。」

[0909c01] 即時大地六種震動，天雨妙花，一切眾生煩惱眾苦，皆少休息。普賢菩薩言：「佛子！此三昧名如來不思議境界，即是一切諸佛菩提，以諸如來常依住故。世尊始從然燈佛所得受記已，即入此定，常無功用，自然應現無量佛事，謂於虛空一毛端處，有一切佛剎微塵等諸佛世界。於中或現生兜率天，或從彼沒下生入胎，或現適生遊行七步，自言我今即為生死邊際，或現在宮出家苦行，或現降魔成等正覺轉妙法輪，或現住世經無量劫度諸眾生皆令離苦，或復示現入於涅槃，或一切劫為一剎那，或一剎那為一切劫，劫與剎那無增無減。乃至一切眾生未盡解脫，剎那剎那一時普於此諸世界，常作如是種種佛事，未曾休息而無功用。如彼虛空一毛端處無量剎中，念念普現諸佛種種威儀法則，而無功用；乃至遍空毛端量處，亦復如是。又是諸剎一切微塵，一一塵中復有過一切佛剎微塵等土，亦一剎那一一土中，自然普現一切諸佛威儀所行，或生天宮乃至滅度，解脫無量阿僧祇眾生。如是念念窮未來際，常作佛事，利益眾生，乃至虛空眾生界盡，常不休息，而佛剎不減，微塵不增。何以故？以一切法猶如幻焰，不堅牢故。譬如此會十佛世界微塵數等大菩薩眾，皆共住此摩竭提國十二由旬，不相障礙。彼一一塵各受無數諸佛世界，或仰、或覆、或相向背、或復傍住、或相涉入而無障礙，亦復如是。如人夢中見於一處，有種種事，以非實故，而無所礙。是一切剎，靡不唯其心之所現，或見劫燒、或已燒盡、或風所成、或淨、或穢、或復無佛，皆由眾生隨自心業，見如是等種種不同。譬如餓鬼飢渴所逼，詣恒河所，或有見水，或有見灰、膿血、便痢，不淨充滿。眾生亦爾，各各隨業，見其佛土或淨、或穢、或佛在世、或入涅槃、或處道場為眾說法、或有聞說第一義諦、或復聞說讚歎施法、或見行住、或見坐食、或見身長世人一倍，乃至七倍，或一由旬、或百由旬、或千由旬，或見威光如日初出、或如滿月，或由業障值佛世尊久已滅度、或有不聞諸佛名字，如彼餓鬼於恒河中，都不見水，但見種種雜穢之物。或見諸佛各從本土，示現威德大菩薩形，來入此會。或一剎中，眾生唯見劫火所燒，或一剎中，眾生充滿咸共見佛。或見如來攝一切剎入一佛剎，以一佛剎入一切剎，如眾翳者同於一處，見各差別，互不相礙，皆由眼翳不見正色。眾生亦爾，色性無礙，心緣異故，蔽於正見，不了真實。

[0910a19] 「佛子！今更為汝，略說住此三昧之法，如佛世尊住此三昧，於一念中，遍虛空界毛端量處無量佛土及彼佛土，一一塵中各有法界微塵等剎，為欲利益諸眾生故，剎那剎那遍一一剎，現十佛剎微塵等諸佛方便威儀所行。如是乃至一切眾生，未盡證得無上菩提，常無斷絕。如此一佛，第二、第三，乃至十方一切諸佛，一一所現大威德力，亦復如是。」

[0910a27] 時德藏菩薩聞是說已，即於座上得此三昧，即時見彼無量諸佛及知諸佛威德方便，以三昧力亦能如是調伏眾生。百恒河沙諸菩薩眾，各別證得種種三昧忍及諸地。觀自在等諸大菩薩住十地者，功德妙行悉圓滿故，皆已久遠得此三昧，一剎那中攝無量劫，一微塵中納無量土，於一念中遍一切剎，度無量眾生，常無功用，自然示現諸佛事故。雖聞此法，更無所進。如滿瓶水置於雨中，不容一渧，斯諸菩薩，亦復如是。

[0910b08] 爾時世尊在三昧中，放眉間光，名大顯發，所有一切有功用行、未證十地諸菩薩等，遇斯光已，悉見空中諸毛端處及微塵中無量佛剎，如琉璃瓶盛白芥子，觀者悉見彼諸菩薩，見微塵中一切佛剎，亦復如是。及見彼剎一切諸佛，於一一佛身見一切佛身，一一諸佛有無量名，皆為利益一一眾生，念念常於一一佛剎，自然應現，成阿耨多羅三藐三菩提。譬於高幢置如意珠，自然普雨種種珍寶，隨眾生意，悉令滿足。如來亦爾，現正等覺，自然度脫無量眾生。是諸剎中眾生各異，而不相礙，如神力者遊行虛空，山河石壁，無所罣礙。何以故？一切諸趣皆如幻焰，無堅實故。諸菩薩眾既覩是已，各見其身遍一切剎，於一念中一一佛前，或經一劫、二劫、三劫、或百千劫、或一念頃、或一須臾，恭敬供養。或聞佛說諸波羅蜜陀羅尼門，或說諸地，或現神變，以一切劫入一念中，生甚奇特難遭之想，作是念言：「云何世尊威德自在，於一剎那，令我具足無量劫中善根福德，速證如來不思議境界三昧大威神力？」

[0910b29] 爾時德藏菩薩為欲利益諸眾生故，復問普賢菩薩言：「其有欲證此三昧者，修何福德、施、戒、智慧？」

[0910c02] 時普賢菩薩遍於十方一切淨剎，現成正覺化眾生者，告德藏菩薩言：「佛子！若欲證得此三昧者，先應修福，集諸善根，謂常供養佛法僧眾，及以父母，所有一切貧窮苦惱無救無歸可悲愍者，攝取不捨，乃至身肉無所悋惜。何以故？供養佛者，得大福德，速成阿耨多羅三藐三菩提，令諸眾生，皆獲安樂；供養法者，增長智慧，證法自在，能正了知諸法實性；供養僧者，增長無量福智資糧，致成佛道。供養父母和上尊師，及世間中曾致饒益賴其恩者，應念倍增報恩供養。何以故？以知恩者，雖在生死，不壞善根；不知恩者，善根斷滅，作諸惡業。故諸如來，稱讚知恩，毀背恩者。又常愍濟諸苦眾生，菩薩由此廣大善根，永不退失。若人有能勤修福德，常念報恩，悲愍眾生，則為菩提已在其手。應知佛說，能隨供養此三種田，一一成就無量善根。

[0910c18] 「德藏當知，菩薩次應植廣大種，由是故生此三昧牙，成菩提果。云何植種？謂持種種微妙花鬘、塗香、末香、及眾伎樂，恭敬供養現在諸佛，或佛形像，作是思惟：『如上所說，遍於虛空毛端量處及微塵內無量剎中，一一所見，諸佛威力及菩薩眾，我悉於彼諸佛會中，一心正念，普皆供養。如所供養一佛法性，即是一切諸佛法性，若我供養一如來者，即為供養一切如來。隨彼一一諸佛神力，能以幾劫入於一念，亦爾所劫，供養如來。』若有眾生信解此法，種植大種，即能得是如來不思議境界廣大三昧。故，善男子！應以此法，日日供養，由是下至於諸佛所，但一敬禮，亦能令此種子增長三昧牙生。又應常以布施、持戒、大願、智慧而溉灌之。又復菩薩為灌三昧，修行施時，不簡福田、怨親、善惡、持戒破戒、富貴貧窮。又復思惟：『施於富者雖無所用，然我自應修習施行。』菩薩又應清淨持戒，見毀禁者起大悲愍，不應於彼生嫌恚心。又應深發大菩提願：『我當決定念念普於遍滿虛空毛端量處，乃至一切佛剎塵中無量世界，成等正覺，轉妙法輪，度諸眾生，如今世尊毘盧遮那，等無有異，不起功用，攝無量劫入於一念。』即於如是一一剎中，各現佛剎微塵等諸佛威儀，一一威儀各度恒河沙等眾生，皆令離苦，乃至虛空眾生界盡，常無休息。

[0911a15] 「佛子！修智慧者，一心諦聽，今為汝說。若善男子、善女人為求無上菩提，發心欲證此三昧者，是人要須先修智慧，以此三昧由慧得故。修智慧者，應當遠離妄語、綺語、及諸散亂無益之事，於諸眾生雖起大悲而常攝心，不染、不散。詣精舍中覩佛形像，金色莊嚴，或純金成，身相具足，無量化佛入於三昧，在圓光中次第而坐。即於像前頭面禮足，作是思惟：『我聞十方無量諸佛，今現在世，所謂：一切義成佛、阿彌陀佛、寶幢佛、阿閦佛、毘盧遮那佛、寶月佛、寶光佛等。』於彼諸佛隨心所樂尊重之處，生大淨信。想佛形像，作彼如來真實之身，恭敬尊重如現前見，上下諦觀一心不亂。往空閑處端坐思惟，如佛現前，一手量許，心常繫念，不令忘失；若暫忘失，復應往觀。如是觀時，生極尊重恭敬之心，如佛真身現在其前，了了明見，不復於彼作形像解。見已，即應於彼佛所，以妙花鬘、末香、塗香恭敬右繞，種種供養。彼應如是一心繫念，常如世尊現其前住。然佛世尊一切見者、一切聞者、一切知者，悉知我心。如是審復，想見成已，還詣空處，繫念在前，不令忘失。一心勤修，滿三七日，若福德者，即見如來現在其前；其有先世造惡業障不得見者，若能一心精勤不退，更無異想，還得速見。何以故？若有為求無上菩提，於一事中專心修習，無不成辦。若於所修數數怯退，彼尚不能自得解脫，何況度脫諸苦眾生？若遇如是，疾得菩提正真之道，不能勤修，當知徒是地之重擔。譬如有人於大海中，飲一掬水，即為已飲閻浮提中一切河水。菩薩如是，若能修習此菩提海，則為已修一切三昧諸忍、諸地、諸陀羅尼，是故常應勤修匪懈，離於放逸，繫念一心，要令自得現前見佛。

[0911b19] 「如是修習初見佛時，作是思惟：『為真佛耶？為形像耶？』若知所見是真佛者，便於佛前，兩膝著地，合掌恭敬，憶念虛空毛端量處及微塵中一切諸佛無量威德、大慈悲故，來現我前，即應啟請：『唯願世尊為我演說如來不思議境界大三昧法。』若聞如來一切所說，應決定信，勿生疑惑，即於是處得此三昧。若先業障不能問者，則應思惟：『一切諸法，如幻、如焰、如翳、如影、如像、如夢，如是諦觀法性空寂。然知如來了一切法，皆如幻夢，如來自性非幻、非夢，猶如虛空，能以智悲出現我前，願為我放大悲青光，滅除眾苦。』時佛即為放眉間光，名曰青焰，其光纔照，諸苦銷除，即坐證得法光明忍，悉能了達無量三昧。第七日夜，夢見如來為授阿耨多羅三藐三菩提記。若知所見是形像者，應思諸佛及諸眾生皆亦如像，但隨想見，無實體性。既知如來如幻、如化、如夢、如焰，如是自然現前見佛，亦如夢中，無實可得，非生而生、非滅而滅、非去而去、非識而識、非有為而現諸行、非言說而演諸法、非我、非壽、非眾生、非養育、非趣生、非想、非作、非知、非食，非即蘊、非在蘊、而示諸蘊，乃至界處亦復如是。一切非有，亦復非無，是故諸佛及一切法，真實平等，皆同一相，如陽焰等。一切眾生諸佛及土，皆唯自心識想所現。識想為緣，所生諸色，畢竟非有。如來已離一切識想，是故不應以色像見。知所見像，隨想生故，乃至虛空毛端量處一切真佛，皆亦如是，猶如虛空，平等無異。若我分別即見於佛，若離分別即無所見，自心作佛，離心無佛，乃至三世一切諸佛，亦復如是，皆無所有，唯依自心。菩薩若能了知諸佛及一切法，皆唯心量，得隨順忍，或入初地，捨身速生妙喜世界，或生極樂淨佛土中，常見如來，親承供養。」

[0911c25] 爾時，德藏菩薩復白普賢菩薩言：「若有眾生聞此法門，受持、讀誦、解說、書寫，得幾所福？」

[0911c26] 普賢菩薩言：「佛子諦聽！若有人能攝三界中一切眾生，令脫生死得阿羅漢，一一羅漢各於百劫，以天上妙衣服、臥具、飲食、湯藥種種供養；般涅槃後，一一復為起七寶塔，恭敬供養。若復有人一百劫中，淨持禁戒，或修忍辱、精進、禪定，是人雖復得無量福，不如有人聞此法門尊重信受，不生毀謗，其福勝彼，速成正覺。」

[0912a05] 是時，十方一切剎土無量諸佛，皆自現身，讚普賢菩薩言：「善哉，善哉！佛子！如汝所說。」

[0912a06] 時釋迦牟尼如來，從其面門放無量色光，遍照三有，雨種種花，諸妙音樂不鼓自鳴，大地微動。於光中，而說偈言：

「若聞此法心清淨，　　得諸地定陀羅尼，
　戒忍自在神通力，　　速證無上佛菩提。
　轉未曾有妙法輪，　　亦如過去大仙等，
　於一念中攝多劫，　　一塵普現無量剎。
　無量眾生沒三界，　　諸苦所惱常逼切，
　邪見纏縛失正道，　　念念皆令得解脫。」

[0912a16] 普賢菩薩於此法門，久已證故，為眾說時，億千天人度一切苦，皆於阿耨多羅三藐三菩提得不退轉。德藏菩薩及餘一切菩薩眾會，世間天、龍、阿修羅等，皆大歡喜，信受奉行。

大方廣如來不思議境界經

【經文資訊】大正藏第 10 冊 No. 0301 大方廣如來不思議境界經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，果赴提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA