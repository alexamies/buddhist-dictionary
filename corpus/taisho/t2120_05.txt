代宗朝贈司空大辨正廣智三藏  和上表制集卷第五
上都長安西明寺沙門釋圓照集

[0850b06]  凡二十九首　答制十六首　總四十五首

  * 召念誦僧制一首 
  * 勅慧勅教授後學制一首 
  * 勅慧勝依所請住制一首 
  * 停修舊塔地制一首 
  * 勅於當院起靈塔制一首  (并使牒) 
  * 沙門慧朗謝賜紫衣表一首  (并答) 
  * 恩賜文殊閣額制書一首 
  * 謝賜額表一首  (并答) 
  * 進造大聖文殊鎮國閣狀一首 
  * 謝恩賜小祥齋供表一首  (并答) 
  * 弟子慧果謝賜錦綵表一首  (并答) 
  * 勅天下僧尼誦尊勝相真言制一首 
  * 謝誦持尊勝真言表一首  (并答) 
  * 請為先師立碑表一首 
  * 賀平李靈曜表一首  (并答) 
  * 故功德使李公挽謌詞二首 
  * 請續置功德使表一首 
  * 謝賜齋儭茶表一首 
  * 賀春雪表一首  (并答) 
  * 賀度韓王女出家表一首 
  * 青龍寺僧曇貞賀祈雨賜物表一首  (并答) 
  * 沙門飛錫賀晴表一首  (并答) 
  * 覺超賀湫所祈雨表一首  (并答) 
  * 請辭內道場陳情表一首  (并答) 
  * 賀祈雨表一首  (并答) 
  * 賀破咄蕃表一首  (并答) 
  * 僧惠超賀玉女潭祈雨表一首  (并答) 
  * 僧曇貞賀祈雨表一首  (并答) 
  * 靈應臺僧道潤賀平河南表一首 
  * 監使憲誠進怖鴿毛表一首  (并答) 

召念誦僧制一首

[0850c09]  奉　勅語元琮。化度保壽興善等寺。先於故  三藏和尚邊受法僧有功業者。即具名奏來。

[0850c11]  大曆九年七月七日內謁者監李憲誠　宣

勅慧朗教授後學　制一首

[0850c13]  奉　勅語僧慧朗。專知撿校院事。兼及教授  後學。一尊一契有次第者聞奏。

[0850c15]  大曆九年七月七日中使李憲誠　宣

勅惠勝依請　制一首

[0850c17]  奉　勅語僧惠勝。和上在日。阿師子偏得意  旨。今聞於塔所焚香火守護。先於和上邊受  得普賢念誦法。與朕同尊。努力精修三年滿
後。即來對朕與商量本尊法。所請依住。

[0850c21]  大曆九年七月七日中使高品李憲誠　宣

停修舊塔地　制一首

[0850c23]  奉　勅語元琮。故大辨正廣智不空三藏和  上塔所修造宜令且停。別擇好地起修。

[0850c25]  大曆九年七月十五日中使李憲誠　宣

勅於當院起靈塔　制一首  (并使牒)

[0850c27]  奉　勅語元琮。故辨正三藏荼毘得舍利。令  當寺院造舍利塔。

[0850c29]  大曆九年八月二十八日內謁者監李憲誠  宣

[0851a02]  勅句當京城諸寺觀修功德使　牒興善寺牒  得舉稱奉　勅如右未有各牒所由請施行處  分者錄　勅牒興善寺仍牒故三藏和上院者  故牒。

[0851a06]  大曆九年九月八日　牒

[0851a07]  判官前資州司馬劉浩

[0851a08]  使開府儀同三司兼右龍武軍將軍李琮

沙門惠朗謝賜紫衣表一首  (并答)

[0851a10]  沙門惠朗言。惠朗至微瑜伽一介。叨承　聖  澤。濫沐殊私。出入　金門。薰修別殿。幸奉  明詔。頻對九重。紫綬袈裟特蒙　恩賜。不但
榮飾先師。實亦光耀後學。微僧無任悲感。  謹奉表陳謝以聞。不勝戰灼之至。誠歡誠喜  謹言。

[0851a16]  大曆九年十一月二十九日大興善寺故大  辨正三藏和上付法弟子僧慧朗表進

[0851a18]  寶應元聖文武皇帝答曰。師夙勤梵行。先踐  法流。福惠所資。生靈蒙賴。爰賜命服。煩此  謝恩。

恩賜文殊閣額　制一首

[0851a22]  奉　勅。八分金書大聖文殊鎮國之閣額。一  宜送大興善寺翻經院。

[0851a24]  大曆十年二月十三日中使李憲誠　宣

謝賜額表一首

[0851a26]  沙門惠朗言。今日伏奉中使李憲誠宣　聖  旨。特賜八分金書大聖文殊閣額一。御札神  蹤筆勢奇絕。名雄鎮國字燭天文。鵲顧鸞迴
宛然飛動。龍姿武態逈拔風雲。陷垂露於  九霄。戚墜石於千仞。金光炳煥共日月俱懸  聖跡揩模與乾坤不朽。候迎瞻仰眼目清  新。審慮諦觀心神爽晤。微僧何幸沐此
恩  波。戴荷高天媿慚無地。不勝抃躍歡悚之至。  謹奉表陳謝以聞。沙門惠朗誠忻誠荷謹言。

[0851b06]  大曆十年二月十三日大興善寺沙門惠朗  上表

[0851b08]  寶應元聖文武皇帝答曰。

[0851b09]  伽藍別院安置真容。金牓發揮式光大聖。師  勤修香火保護邦家。所謝知。

進造文殊閣狀一首

[0851b12]  大興善寺翻經院。

[0851b13]  造大聖文殊師利菩薩閣。都計入錢二萬二  千四百八十七貫九百五十文。內出代絹共  計入一萬三千五十二貫文
(一萬一千一百五十二貫文准絹四千一百一  十七匹抑充二千貫文見錢入)  一千八十貫五百三文。和上衣  錢諸雜錢物入八千三百五十五貫四百四十
七文。外施及諸雜并賣物入。應造大聖文殊  師利菩薩閣。破用及見在數如後。

[0851b20]  四千五百四十二貫五百四十五文。買方木  六百一十根半。

[0851b22]  九百七十四千八百一十文。買椽柱槐木共  八百四根。

[0851b24]  一千四百九十一貫一百七十文。買塼瓦鵄  獸五萬五千六百九十八口。

[0851b26]  二百一十四千五百文。買棧七百束等用。

[0851b27]  七百四十六千二百二十五文。買柏木造門  窓鉤欄等用。

[0851b29]  七百六十四千文。買石矴諸雜石并雇車脚  手功糧食等用。

[0851c02]  一百一十六千四百二十五文。買麻檮等用。

[0851c03]  三百三十九千五百九十一文。買釘鐵等用。

[0851c04]  八十千文。造閣上下兩層風箏八枚等用。

[0851c05]  八十五千二百八十八文。買石灰赤土黑蠟  等用。

[0851c07]  二千四百七十八貫九百四十六文。造金銅  釘門獸諸雜鉸具用。

[0851c09]  六百九十四千五百五十文。雇人築階并脫  塹等用。

[0851c11]  二千二百八十八貫三百文。雇人揚仙立木  手功糧食等用。

[0851c13]  八百貫文。買彩色解緣畫羅文軟作手功糧  食等用。

[0851c15]  一千五十一貫二百九十六文。雇人解木手  功糧食用。

[0851c17]  三百五千文。雇人瓦舍及手功糧食等用。

[0851c18]  一千五百一十八貫九百文。造怙柏門窓鉤  欄障日手功糧食等用。

[0851c20]  三百三十貫文。泥壘作手功糧食等用。

[0851c21]  二百五十七貫文。雇人畫嵈基隔窠并買彩  色手功糧食等用。

[0851c23]  五百九十五千六百八十七文。雇人車船載  方木脚錢等用。

[0851c25]  三百五十七千七百文。雇人砌壘塼作手功  糧食等用。

[0851c27]  一百六十二貫五百四十八文。買趙越籧篨  席箔炭花藥鑺紙筆油等用。

[0851c29]  一百貫九百八十二文。僧使行者外使催趁  糧食設功匠等用。

[0852a02]  五十二貫五百一十文。買膠及麻打繩索諸  雜等用。

[0852a04]  三百一十二千七百九十文。雇雜使年月日  功人等用。

[0852a06]  八百七十三貫二百五十文。買車四乘牛六  頭等用。

[0852a08]  六百八十二貫八十七文。與牛買草豆  [麩-夫+炎]  牛  藥逐車人餅錢等用。

[0852a10]  右具破用數如前　應買入雜施入迴殘見在  如後。

[0852a12]  合入方木六百八十五根半　七十五根外施  入六百一十根半。

[0852a14]  買入四百八十七根半　造閣用訖一百二  十七根出賣訖　七十一根見在。

[0852a16]  合入搏柱二百四十四根　一百四十八根  外施入九十六根。

[0852a18]  買入一百七十三根造閣用訖　七十一根  見在。

[0852a20]  合入椽二千四百一十四根　一千五百七十  根　外施入八百四十四根。

[0852a22]  買入一千八百五十四根　造閣用訖　五  百六十根見在。

[0852a24]  合買入棧七百束　三百五十束　造閣用訖  三百五十束見在。

[0852a26]  合入膠六百八十三斤　六百斤勅賜入  四十斤外施入四十三斤買入造閣用訖。

[0852a28]  合入蠟六百二十斤　六百斤勅入　二十斤  買入並造閣用盡。

[0852b01]  右具通造閣所入錢物方木等及諸雜用外  見在數如前謹錄　奏聞伏聽　聖旨。

[0852b03]  大曆十年四月五日檢校造閣僧秀嚴等  狀進。

[0852b05]  同檢校造閣僧惠勝。

[0852b06]  勅檢校院事僧惠朗。

謝　恩賜小祥齋供表一首  (并答)

[0852b08]  中使段物華至奉宣　聖旨。以故大辨正廣  智三藏和尚周年入塔齋賜一千人供。兼賜  茶二百串度弟子二人。伏以先師寂滅。星歲  俄周
聖思飾終。累有榮施。賜錢起塔。錫  饌度僧。雨露浹於幽明。光寵被於存沒。凡在  法侶。悲愧交馳。中使荐臨。香茶繼至。送全身  於多寶。荷
殊澤於九霄。無任感戴之至。謹  奉表陳謝以聞。不勝戰灼之至。誠歡誠喜謹  言。

[0852b17]  大曆十年六月十五日

[0852b18]  大興善寺沙門惠朗表進

[0852b19]  寶應元聖文武皇帝答曰。

[0852b20]  先和上寂滅歸常。驟移星序。益多傷悼。追  崇福祐。齋施所資。顧非厚給。煩此申謝也。

恩賜錦綵謝表一首  (并答)

[0852b23]  沙門惠果言。伏奉今月九日中使李憲誠奉  宣　進止。賜　微僧錦綵共二十匹。捧對忻  懼如山壓己。惠果幸逢休明。叨承　聖澤。聚
沙之歲則事先師。二十餘年執持巾錫。瑜伽  祕密之宗。普賢深妙之要。特蒙教誨。偏承意  旨。切令為國晝夜修行。微僧是以破膽竭肝
亡形殉命。斯須不間。祈誓懇誠將酬雨露之  恩。冀答殊私之造。無任抃躍之至。謹附表陳  謝以聞。沙門惠果誠歡誠恐謹言。

[0852c03]  大曆十年十一月十日大興善寺沙門惠果  表進

[0852c05]  寶應元聖文武皇帝批

[0852c06]  和上遺教。闍梨克遵祕密之宗。流傳弟子。覽  師精懇表以勤勞。薄錫縑緗。以崇香火也。所  謝知。

勅天下僧尼誦尊勝真言　制一首

[0852c10]  奉　勅語李元琮。天下僧尼令誦佛頂尊勝  陀羅尼。限一月日誦令精熟。仍仰每日誦二  十一遍。每年至正月一日。遣賀正使。具所誦
遍數進來。

[0852c14]  大曆十一年二月八日內謁者監李憲誠  宣

謝誦持尊勝真言表一首  (并答)

[0852c17]  沙門惠朗言。伏奉　恩勅。令天下僧尼誦持  佛頂尊勝真言者。諸佛之心目。蒼生之津梁  陛下受佛付囑。申以法化。惠朗跡在緇門。
又叨近侍愚誠之分。實驚實喜。伏惟　陛下  謀協　聖慈。陰贊生利。致仁壽之域。在茲一  言。播無彊之休。以靖萬國。山川鬼神亦莫不
寧。鳥獸魚鱉允將獲祐。僧有獎進之路。俗成  同善之風。此則　陛下超天下之恩。參承至  道為用。豈愚僧日用而知者哉。生植之澤以
云深厚。誨誘之德上答何階。謹附中使元應  金奉表陳謝以聞。誠歡誠喜謹言。

[0852c28]  大曆十一年二月二十三日

[0852c29]  興善寺沙門惠朗等表進

[0853a01]  寶應元聖文武皇帝批

[0853a02]  佛頂真言。神力廣被。庶資弘益。普及含靈。比  令誦持。有勞表謝也。

請為先師立碑表一首

[0853a05]  沙門惠朗等言。先師大辨正不空三藏和尚。  早逢聖代。紹佛傳燈。浮海梯山。詢求法寶。獲  金剛密印。了三昧總持。舍利苞於色身。智鏡
懸於心月。坦夷大道。輔翼　皇家。自天寶已  來　皇祖皇考降尊問法。禮具師資。　陛下  臨朝又加殊。敬其道德。寵錫超倫。存稱灌頂
之師。沒贈上公之位。一從遷化。再歷歲時。影  塔空建於雙林。盛德未題於貞石　聖慈哀  眷許製豐碑。瞻仰天文。冀其降止。微僧夙願  待此將終。伏乞
鴻恩俯垂矜允。不勝懇欵  之至。謹奉表陳請以聞。輕冐龍顏無任戰懼。  沙門惠朗等誠惶誠恐謹言。

[0853a17]  大曆十一年四月五日大興善寺沙門惠朗  等上表

賀平李靈曜表一首

[0853a20]  沙門惠朗等言。惠朗聞。逆德者亡已孽難逭。  伏惟　陛下聖明獨斷。密運神謀。用將士威  武竭誠討叛。寇梟擒捷。八州既獲得海外開
通。萬國來朝。四夷納貢。惠朗等不勝慶快之  至。謹附中使李憲誠奉表陳賀以聞。沙門惠  朗等誠歡誠喜謹言。

[0853a26]  大曆十一年十一月二十八日

[0853a27]  大興善寺沙門惠朗等上表

[0853a28]  寶應元聖文武皇帝答曰。

[0853a29]  靈曜狂叛違拒朝經。軍師四臨。寇  孽  霄潰。凶  首擒執。汴垂再康。所賀知。

故功德使涼國公李將軍挽歌詞二首

[0853b03]  前左領軍衛兵曹參軍翰林待詔趙遷。業盛  唐堯際。功成文子軍。累承三帝寵。六比五臣  勳。畫角悲寒吹。愁笳咽曉雲　聖朝忠義骨。
今日委荒墳。大樹悲風起。將軍去不迴。撫棺  心益痛。臨穴淚難裁。曉月繁霜草。幽泉掩夜  臺。更聞歌伴哭。觸物盡成哀。

請續置功德使表一首

[0853b10]  沙門惠朗言。惠朗聞。惟人植福。惟福利人。苟  闕其司善無由長。伏惟　寶應元聖文武皇  帝陛下。所登天祚。蓋為蒼生。隔截邪途。護持
正法。萬邦咸幸。豈惟京城自國家特置功德  使已來。眾福日滋。群凶時滅　皇室起崇高  之祐。緇門絕挫辱之虞惟　天所知。人罕悟  (矣)
。一昨元琮薨沒。帝京僧侶相視黯然。舉目  增悲。中言下淚。又懼惡魔獲適心之便。外道  得攘臂之秋。正教陵遲。邪林茂盛。伏乞。

[0853b19]  聖慈擇一賢臣軄司功德。永國家惟新之福。  解僧人懷舊之悲。謹附監使李憲誠奉表陳  謝以聞。不勝戰灼之至。沙門惠朗誠惶誠恐  謹言。

[0853b23]  大曆十一年十二月日大興善寺沙門惠朗  上表

謝齋儭茶表一首

[0853b26]  沙門惠朗言。伏奉今月十四日設一千僧齋。  賜茶二百串。今日又蒙中使宣示　恩命。慰  及門人。周行天香。薰馥存沒。惠朗等誠悲誠
懼。心魂殞越。承先師之遺蔭。沐　陛下之殊  澤。儻神理有在。冥感　聖恩。則結草之報必  由香茶矣。無任負山海之至。謹附中使李憲
誠奉表陳謝以聞。沙門惠朗誠惶誠恐謹言。

[0853c04]  大曆十二年六月十日沙門惠朗等上表

賀春雪表一首

[0853c06]  沙門惠朗等言。比屬去冬愆陽　聖心憂軫。  廣崇勝福。蓋為生靈。果得春雲洒空皓雪呈  端。普天含潤。澤被無涯。昏塵自清。豐年有
待。惠朗等五十三僧。每在道場。為　國持念。  自正初已來。互相策勵。或有七日不食。或有  經旬忘寢。貴資片善。上答殊私。沐澤堯年。仍
慚野老。無任忻悅之至。謹附中使李憲誠奉  表陳賀以聞。沙門惠朗等誠歡誠喜謹言。

[0853c14]  大曆十三年正月十七日。

[0853c15]  大興善寺沙門惠朗等上表

[0853c16]  寶應元聖文武皇帝答曰。

[0853c17]  頃以時當發生自冬無雪。朕情深望歲軫慮  愆陽。師祈禱精誠。膏澤普霑。至誠所感。當用  慰焉。所賀知。

賀度韓王女出家表一首

[0853c21]  京城釋門眾大興善寺上座沙門惠朗等言。  伏奉今月六日　聖旨。度韓國大王長女。鴻  恩放　天孫出家祐資　皇后踵繼愛道寵光  釋氏。伏惟
陛下至聖之心。利物弘廣。雖乾  坤之大疇能況焉。去蟬鬢之鳳敘剃除雲髮。  脫寶衣之瓔珞被服袈裟。三界人天皆霑福  澤。天下緇門不勝戴賀。謹附中使魏行琳奉
表以聞。沙門惠朗等誠歡誠喜謹言。

[0853c29]  大曆十三年十月九日

[0854a01]  京城釋門大興善寺上座沙門惠朗等上表

沙門曇貞賀南山祈雨賜物表一首  (并答)

[0854a03]  沙門曇貞言。比頃以膏雨未敷　聖心憂軫。  特奉　進止。令往南山祈雨。肝膽斯竭。望赴  天心。於法無功。龍神不應。空勞　睿想。虛費
供須。既無喜期。誠當罪責　聖慈寬宥。錫賚  殊深。蒙錦綵七十匹。戴天履地。莫知高厚。豈  謂憂憤之門忽逢　聖咸霈然之澤。無任歡
抃愧懼之至。謹附中使李憲誠奉表陳謝以  聞。沙門曇貞誠惶誠喜謹言。

[0854a11]  大曆十二年八月三日青龍寺沙門曇貞上  表

[0854a13]  寶應元聖文武皇帝答曰。

[0854a14]  師久勤梵行夙著精誠虔潔道場至祈膏澤薄  申獎賚煩此謝章也。

賀晴表一首  (并答)

[0854a17]  沙門飛錫等言。伏奉八月二十六日中使高  品李憲誠宣　聖旨。令京城諸寺釋門眾轉  大般若孔雀王等經。精勤止雨。用副　聖心
者。飛錫聞。帝堯至聖不無水雨之多。大雲寶  經亦有請止之化。頃者稍如霖霪。納慮於  隍　陛下親露心於金人。每焚香於玉殿。遂
使晴光上升折重雲而四照。惠風旁振掃氛  霧於八方。粢盛可期。倉庾恒溢。斯皆天慈精  詣。僧等何知。凡在道俗無任感戴。謹附中使
李憲誠奉表陳賀以聞。沙門飛錫等誠歡誠  躍謹言。

[0854a28]  大曆十二年九月一日

[0854a29]  京城釋門眾沙門飛錫上表

[0854b01]  寶應元聖文武皇帝答曰。

[0854b02]  師緇門領袖。久在道場。勤結梵緣。福資黔庶。  真聖所祐。宿陰漸開。宜益虔誠慶流家國也。  所賀知。

賀湫所祈雨表一首

[0854b06]  沙門覺超惠照等言。今月十五日中使楊貴  玢至奉宣　聖旨。令覺超等於南山湫所七  日祈雨者　陛下恭己育物。慮甘澤於夫時。
以人為心。閔農殖於望歲。遂使有靈必禱神  跡克祈。而萬姓荷慈愛之　恩。群生欣父母  之義。比者雨雖罕降百草皆滋。旱不及憂五  穀咸茂。此即
陛下順天之道潛運。體元之  化內諧。覺超等猶愚不任慶美之甚。人皆含  識。豈勝歡戴之極。覺超伏奉　聖旨。便結道  場。晝夜精誠。以副　文思之旨。莫敢懈怠。
用彰　光宅之令。持誦初經一宿。雲霧忽洽  於山川。啟請未盡兩辰。霈澤遽洒於城闕。是  知堯年之感。玄應在乎須臾。舜日之謀。休徵
無復遲久。所樹苗稼。忽若增膏。凡謂糧儲。實  將逾賤。覺超與鄉村父老等。以戴以躍。不  覺手舞于閭閻。乃沷乃止。自然足蹈於衢巷。
無任抃踊之至。謹奉表陳賀以聞。沙門覺超  惠照等誠歡歡喜謹言。

[0854b24]  大曆七年六月二十日

[0854b25]  保壽寺沙門覺超惠然等上表

[0854b26]  寶應元聖文武皇帝答曰。

[0854b27]  師等經行宴坐。久晤無生。念深家邦。誠請膏  澤。聖真垂祐。零雨應期。傳洽秋原。戴榮嘉  穀。西成有望。用愧勤勞。所賀知也。

請辭內道場陳情表一首

[0854c02]  長生殿道場念誦沙門覺超惠海等言。覺超  惠海等素無德業。濫目緇流。隨侍先師。入  出中禁。食分御饍。服減天衣。厩馬公車。往來
乘駕。因循歲月十五餘年。錫賚殊私。丘山已  積。論功報國。纖芥曾無。撫已修涯。豈堪愧  恧。且出家之人受佛教令。精修功德。令處伽
藍。久在天宮。實貽物議。夙夜思忖。何情自  安。特乞　聖慈降垂矜放。各歸本寺。為國  修行。福田所資。寧限中外。不勝虔懇之至。謹
附中使李憲誠奉表陳請以聞。沙門覺超惠  海等誠惶誠懼謹言。

[0854c13]  大曆十二年五月二十二日

[0854c14]  念誦沙門覺超惠海等上表

[0854c15]  寶應元聖文武皇帝答曰。

[0854c16]  師等妙行精修。堅持正覺。留在中禁。用廣勝  因。無去無來。何至辭讓也。

賀祈雨表一首  (并答)

[0854c19]  沙門覺超等言。伏奉八月二十七日中使魏  行林宣　聖旨。霖雨久滯即令止雨者。覺超  等忽奉　綸言。倍加虔懇。啟告龍神。晝夜精
誠。肝膽斯竭。承　陛下天威。雲收雨止。秋稼  皆資茂實。伏惟　皇帝聖德動天。子育萬類。  率土歡心。百僚咸慶。道場僧等不勝欣躍之
至。謹附中使樂令欽奉表陳賀以聞。沙門覺  超等誠歡誠喜謹言。

[0854c27]  大曆十二年九月一日

[0854c28]  長生殿道場沙門覺超等上表

[0854c29]  寶應元聖文武皇帝答曰。

[0855a01]  師緇門領袖。久在道場。勤結梵緣。福資黔庶。  真聖所祐。宿陰漸開。宜益虔誠慶流家國也。  所賀知。

賀破吐蕃表一首  (并答)

[0855a05]  沙門覺超等言。伏見露布子儀下將士破吐  蕃。擒生數千。斬首盈萬者。伏聞以順罰逆。興  師必功。以義制淫。舉無不剋。日者蕃醜負約。
敢背　國恩。從兵邊陲。憑淩石地。伏惟　陛  下聖略通神　天威遠震。勢同破竹。如火燎  原。俘擒魁渠僵屍滿野。覺超等忝在釋門。喜  清
國步。無任慶躍之至。謹奉表陳賀以聞。  沙門覺超等誠歡誠喜謹言。

[0855a13]  大曆十二年八月二十八日

[0855a14]  內道場保壽寺沙門覺超等上表

[0855a15]  寶應元聖文武皇帝答曰。

[0855a16]  西蕃負恩元戎致計天道助順殲厥兇渠師  等釋流亦當為慰也所賀知。

賀玉女潭祈雨表一首  (并答)

[0855a19]  沙門惠超言。伏奉前月二十六日中使李獻  誠奉宣口勅。令惠超往盩厔縣玉女潭修香  火祈雨。惠超行闕精修。謬揚　天旨。山川靈
應不昧禱祈。初建壇場谿聲乍吼。及投舍利  雨足如絲。一夕而草樹增華。信宿而川原流  潦。澤深枯涸。慶洽人神。伏惟　陛下聖德動
天。天澤先降。豈惠超微物精誠感通。無任喜  慶抃躍之至。謹因中使李憲誠入奏奉表陳  賀以聞。沙門惠超誠惶誠恐謹言。

[0855a28]  大曆九年二月五日內道場沙門惠超上表

[0855a29]  寶應元聖文武皇帝答曰。

[0855b01]  朕勤恤黎元。望深時雨。分命鄉里。遍禱靈  祠。而和澤荐霑。甫及旬晦。師久勞虔潔。勤清  道場。有年可期。顧增歡慶也。所賀知。

同前文一首

[0855b05]  沙門曇貞等言。伏奉前月二十九日中使李  憲誠至奉宣　聖旨。命曇貞等於寺前玉女  潭下轉念助修祈雨。伏惟　陛下以冬無積
雪春又亢陽。憂濟元元。精誠遠禱。中使等  初修香火。天無纖埃。既宣　聖旨。怳然靈  變。山風結結。若殷其雷。潭水沈沈。或分龍
躍。遂使霈然。豐澤遍灑川原。壬膏由是脈  起。草木因之甲拆。蒼生欣戴。日用難述。曇貞  等學道明時。僻居巖谷。幸霑　聖澤。抃躍空
增。無任喜慶之至。謹因中使李憲誠奉表陳  賀以聞。沙門曇貞等誠惶誠恐謹言。

[0855b16]  大曆九年二月三日盩厔縣仙遊寺僧曇貞  上表

[0855b18]  寶應元聖文武皇帝答  (制同前)

靈應臺道潤賀平河南表一首

[0855b20]  靈應臺檢校觀音道場念誦沙門道潤等言。  伏承河南諸將收獲汴州。大破田怳生擒靈  曜。梟鏡之徒浹辰瓦解。蜂蠆之毒氷消。天
地人神無不慶嘉。伏惟　寶應元聖文武皇  帝陛下。據法王之正教。行觀音之大悲。子惠  蒼生。恐一物失所。而彼狂豎故拒違天實非
天誅。是自取禍。今者河清海晏。日潤山晴。尚  聞天師猶賈餘勇虜戮承嗣固在不遙。微  僧此時慶幸何甚。仰承　皇澤。江海非深。不
勝忻悅之至。謹附中使李憲誠奉表陳賀以  聞。沙門道潤誠賀誠忻謹言。

[0855c02]  大曆十一年七月二十九日

[0855c03]  靈應臺檢校道場沙門道潤上表

進怖鴿毛表一首

[0855c05]  臣憲誠言。誠惶誠恐死罪死罪。伏惟　陛下  孝理天下。岳瀆所以降祥。信及昆蟲。鱗羽  所以呈瑞。今釋經具載。怖鴿避鷹。至身子影
戰慄未除。至如來影怖畏都盡。其人與骨皆  已朽矣。唯鴿餘毳今尚存焉。其體也輕。其色  也紺。入火不化。遇風輒飛。臣憲誠久事軒墀。
親自觀試焚毛不燼者。知佛教之未衰。自周  傳唐者。表皇劫之更遠。犬馬之志。比以獻芹。  烏鳥之情。方諸奉愧。事雖至小不敢不進。
臣憲誠誠惶誠恐死罪死罪謹言。

[0855c15]  大曆十二年正月一日

[0855c16]  元從朝散大夫行內侍者內謁侍者監同正  員上柱國賜魚袋臣李憲誠上表

[0855c18]  寶應元聖文武皇帝答曰。

[0855c19]  汝以近臣護持釋教。精勤久著。誠効頗章。所  進鴿毛深可喜也。所奏知。

大辯正廣智三藏表制集卷第五

* * *

【經文資訊】大正藏第 52 冊 No. 2120 代宗朝贈司空大辨正廣智三藏和上表制集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
