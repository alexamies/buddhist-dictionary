佛祖統紀卷第三十七
宋咸淳四明東湖沙門志磐撰

法運通塞志第十七之四

梁  (建康)

武帝  (蕭衍)

[0348b20]  天監元年。帝夢釋迦檀像入國  (天竺優填王所造者)  乃  遣郝騫等  (郝黑各反)  往西竺求之○于陀利國
入貢云。其王夢異僧曰。東土有聖王出。十年  之後佛法大興○制僧尼犯過。並依佛律行  罰○庾詵少與帝善。及起兵署為記室不
就。山居蔬食六時禮懺誦法華經。於後夜  見一道人。自稱願公。呼詵為上行先生。後  寢食驚覺曰。願公復來。吾其去矣。舉家聞  上行先生已生淨土。詔諡貞節處士。

[0348b29]  二年。帝問誌公。國有難否。誌指喉及頸  (讖候景也)  享國幾何。曰元嘉元嘉  (宋文帝元嘉至三十年。重言之者。過  元嘉也)
帝臨政苛急。誌假帝神力見先君受  苦地下。由是  卹  刑。嘗詔張僧繇寫誌真。誌  以指剺破面門出十二面觀音相。或慈或
威。僧繇竟不能寫。時法雲雲光二師。每講  法華天華飛集。帝以其證聖。於便殿夜焚  書。請誌公及光雲齋。翌日誌公獨至○扶
南國沙門曼陀羅來進珊瑚佛像。詔譯經於  揚都○四月八日。帝於重雲殿親製文。率  群臣士庶二萬人。發菩提心永棄道教。其  文云。願使未來生世童真出家廣弘經教
化度含識同成佛道。寧在正法中長淪惡  道。不樂依老子教暫得生天。十一月。勅  公卿百僚侯王宗族。並棄道教舍邪歸正。  三年。帝御重雲殿講經。以枳園寺法彪為
都講。彪先一問。帝方酬答。載索載徵並通玄  妙○帝嘗夢神僧曰。六道四生受苦無量。  何不作水陸大齋普濟群靈。帝乃披覽藏
經創製儀文。三年乃成。遂於金山寺修供。  命沙門僧祐宣文。大彰感驗  (事具光顯志)  ○勅  於舊宅建光宅寺。因宅七日放光。故以為
名。勅法雲法師為光宅寺主。創立僧制為  後世法○沙門智稜善涅槃淨名。尤通莊  老。後值寇還俗。道士孟悉達勸為黃冠。見  道家諸經略無宗旨。遂引佛教為之潤色。
解西昇妙真諸經義。皆自稜始。武帝未捨  道教時。引稜於五明殿竪義。暮年為諸道  士講西昇經。忽失音舌卷於座上委頓而  死。眾以為叛教之報  (僧鏡錄)  。

[0349a01]  五年。扶南國沙門僧伽波羅來。

[0349a02]  六年。御注大品般若經。詔光宅雲法師為  百僚講說。十年。中天竺釋迦檀像至。帝率  百僚迎入太極殿。建齋度人。大赦斷殺。絓
是弓刀並作蓮華塔形  (絓戶怪反豫也)  初郝騫謝文  華等八十人。應詔西行求像。至舍衛國  (此云文物屬中天竺國)  從王請像。王曰。此中天正像不
可適邊。乃令三十二匠更刻紫檀。人圖一  相。卯時運手。午時已就。頂放光明降霔香  雨。騫負像東還。乃渡大海。嘗聞甲冑之聲
在後。忽異僧禮像而言曰。毘舍羅神王護  像至彼。廣作佛事。言訖而隱。其後元帝於  荊州城北造大明寺奉安其像○詔僧旻  法師入殿講勝鬘經。公卿畢集。劉業問曰。
法師佛學有餘。何故多申儒旨。旻曰。昔生  公以頓悟通經。次公以毘曇發論。若貧  道初不以儒釋為限。但據文義所向耳。  有沙門道超慕旻講業。誓欲齊之。夢天神
告曰。旻公於毘婆尸佛時預宣法化。君新  發意何可類及○何胤入鍾山定林寺。聽  內典通其旨。後隱居若邪山雲門寺。二兄  求點並從棲遁。號點為大山。胤為小山。亦
曰何氏三高○謝舉長玄理及釋氏義。為  晉陵群守。與義學沙門互講經論。徵士何  胤自武丘出赴  (虎丘避唐高祖祖諱虎追改之)  ○光宅雲法師
講法華經。感天花滿空下如飛雪。帝以亢  陽問誌公。公曰。雲能致雨。帝因請講法華。  至其澤普洽即大霔。儀同袁昂家有常供養
僧。發願欲如師慧解。夢一僧謂曰。雲法師  燈明佛時已講此經。那可卒及○上集諸  沙門製文立誓永斷酒食。其略云。弟子蕭  衍從今已去。若飲酒放逸啖食眾生乃至乳
蜜酥酪。願一切鬼神先當苦治弟子將付  地獄。眾生成佛猶在阿鼻。僧尼飲酒食肉  亦應如此加治。是時復集僧尼一千四百  四十八人。於華林殿請雲法師講涅槃經
中食肉斷大慈悲種子之文。上親席地與  眾同聽。

[0349b10]  十一年。勅寶亮法師撰涅槃經疏。上親為  製序。

[0349b12]  十二年。特進沈約著中食論。謂勢利榮名妖  妍靡曼甘旨肥醲。皆使心神昏惑不能得  道。故聖人禁此三事  (云云)  。

[0349b15]  十三年。初誌公嘗與帝登鍾山。指獨龍岡  曰。此為陰宅。先行者得之。是年順化於華  林園佛堂。帝憶其言。詔有司具葬此地。建
浮圖五級其上。車駕臨葬致奠。忽見大士  涌身雲間。乃為立開善寺。

[0349b20]  十五年。西天沙門自圖其形于吳中靈巖寺。  像遇夜起行道。祈禱神應。後有梵僧曰。此  智積菩薩也○華陽真人陶弘景。建菩提白
塔于三茅山。嘗夢佛授記名勝力菩薩。乃  詣鄮縣阿育王塔。自誓受五大戒。臨終不  用沐浴。以大袈裟覆衾蒙首足。弟子遵之  (梁書)  。

[0349b27]  十六年。勅太醫不得以生類為藥。郊廟牲  牷皆代以麫。宗廟薦羞始用蔬果  (牷音全。牛純色。禮記  祭祀牲牷)  。

[0349c01]  述曰。祭天地祀宗社。必殺牲以備物。皇  王以來用以為法。有國家者掌之為故。  且不敢有所議也。夫司天地之化。所以
稱上帝稱皇天后土者。至聖至神也。烏  有神聖而好殺牲牢之命。肯歆腥臊之  食哉。由夫上古之俗茹毛飲血以是養  己。必以是事神。朴陋之見曾不知牷牢
腥臭之為瀆也。蒸民既粒俗不能變。聖  賢教世師古法以著之禮經。於是後王遵  而行之。莫或敢議其可不者。以養己。  猶古不思事神之不當瀆也。夫果於殺
命不仁也。薦以腥臭不義也。以不仁不  義為養己之舊習。尚當思有以節以求  全好之心。豈於事天地祖宗之神靈。而  欲以牲牢腥臭之物以瀆之哉。自佛法
東漸勸修齋戒。天帝尚知事佛。豈人事  天而不知事佛乎。知所以事佛。則不  當以牲牢瀆天。為可信矣。惟梁有武  皇魏有獻文。勅郊廟祭祀不用牲牷。而
易之以蔬麫酒果。可謂違古而道。奉黍  稷薦明水。是亦三代之祀法也。烏在乎  牲牢腥臭之物哉。

[0349c23]  慈雲法師。於天台勸民俗祀神改祭為  齋。其文有曰。天子七廟。下至庶人皆同  祭祀圓丘方澤上下神祇。國之常典勸令
斷祭。無乃太傷國風乎。釋曰。祭祀出俗  典。改祭據佛經。俗典則未逃殺害。佛經  則唯重慈悲。殺害則報在三途。慈悲則果  成萬德。以善改惡無不可者。

[0350a01]  勅廢天下道觀道士皆返俗○勅沙門慧超  為壽光殿學士。召眾僧法集講論注解經  文。並居禁中  (此內道場之始)  。

[0350a04]  十八年。會稽沙門慧皎謂寶唱名僧傳頗多  汎濫。因著高僧傳。始漢永平開德業為十  科。其自序云。前古撰集多曰名僧。然名者實
之賓也。若實行潛光。則高而不名。若寡德  適時。則名而不高。名而不高茲焉用紀。高  而不名則備今錄。世以為確論。

[0350a10]  普通元年。沙門眾養於揚都譯文殊般若經  等十一部。帝親筆受。令寶唱繼之○帝於  禁中築圓壇將稟歸戒。妙選賢明。朝議以
草堂慧約法師應詔。四月八日。帝服田衣  北面敬禮受具足戒。方行羯磨甘露降於  庭。有三足烏孔雀二。歷階馴伏。錫師號曰
智者。自是入朝必設特榻。而帝坐其側。自  太子諸王公卿僧俗。從約受戒著錄者四萬  八千人。沙門耆艾  (五蓋反老也)  亦從師重稟  (重音虫再也)
法雲獨曰。吾既受戒矣。其可以法為人事  耶。議者高之  (約姓婁世稱婁約法師)  。

[0350a21]  普通二年。詔雲光法師於內殿講法華經。  天雨寶華。三年。詔修鄮縣阿育王寺。

[0350a23]  六年。勅光宅寺法雲為大僧正。官給吏力  (僧正始於姚秦今加大字)  。

[0350a25]  大通元年  (即北魏孝明武泰元年。舊云普通者誤)  南天竺菩提達磨汎  海至廣州。詔入見帝。問曰。如何是聖諦第  一義
(圓悟碧岩集云。武帝與婁約法師昭明太子持論二諦。立真諦以明非有。俗諦以明非無。真俗  不二是聖諦第一義)  師云。廓然無聖  (圓悟云。達磨與他一刀截斷)
帝曰。對  朕者誰  (圓悟云。帝不省。却作人我見解)  師云不識  (圓悟云達磨太殺慈悲)  帝不契  (圓悟云帝不知落處)  師遂渡江入魏
(圓悟云。後人傳折蘆渡江。  未詳所出)  ○駕幸同泰寺舍身。群臣以錢一億萬  奉贖。皇帝歸宮。

[0350b04]  二年。槃槃國進佛牙。

[0350b05]  中大通元年。京城大疫。帝於重雲殿為百  姓設救苦齋。以身為禱。復幸同泰寺。設  四部無遮大會。披法衣行清淨大舍。素床
瓦器乘小車。親升法座為眾開涅槃經題  群臣以錢一億萬奉贖。皇帝設道俗大齋  五萬人。

[0350b11]  二年。帝幸同泰寺設平等大齋○丹丹國  進象牙佛像。

[0350b13]  三年十月。帝幸同泰寺講涅槃經。十一月  講金字般若經。

[0350b15]  五年。帝幸同泰寺發金字般若經題。自太  子已下聽法者。三十萬九千六百人○吏部  尚書到溉家居蔬食。朝夕從僧禮誦。帝為月
三致淨饌。所得奉祿  (奉音鳳。作俸字。葑音者皆非。今官階朝奉者。當  音鳳。事見前漢書)  皆充蔣山二寺  (即鍾山也)  及卒顏色如  生。手屈二指。

[0350b21]  六年。烏傷居士傅翕。至松山結庵雙檮樹  間。自號雙林當來下生善慧大士。令弟子  奉書詣闕。稱帝為國主救世菩薩。詔報曰。
大士為度眾生欲來隨意。帝預勅鎖門以  觀其異。大士袖出木槌一扣諸門盡開。見  帝於善言殿。謁者三贊。不拜。直上御榻對
語。設齋食竟出鍾山。坐定林松下。大士一  日披納頂冠靸履見上。上問。是僧耶。士以  手指冠。是道耶。以手指履。是俗耶。以手  指納衣
(汾陽昭代云大士多能)  ○剡川尼法宣誦通法  華。坐臥見帳蓋覆其上。父母令就齊明寺  出家。是日帳蓋即不見。自是博覽經論。深
探奧理。衡王元簡為郡守。請為越城母師  ○槃槃國進佛舍利。

[0350c06]  大同元年。帝幸同泰寺設無遮大會○智  者約法師亡。帝輟朝三日。素服哭之。從師  受戒者。四萬八千人。皆服緦麻哭送。塔于
誌公之左○勅於重雲殿為善慧大士別  設一榻。講三慧般若經。公卿畢集。天子至。  眾皆起迎。大士不動。御史問其故。答曰。法
地若動一切法不安。帝善之○隱士趙伯休。  於廬山遇律師弘度。得眾聖點記云。佛滅  後優波離結集律藏。以其年七月十五日自
恣竟。於律藏子便下一點。年年如是。波  離以後師師相付。至僧伽跋陀羅。將律藏  至廣州。當齊永明七年庚午七月十五日自
恣竟。即下一點。其年凡得九百七十五點。  伯休問曰。永明七年後。云何不點。度曰。已  前皆得道人。手自下點。吾徒凡夫。止可奉
持耳。伯休因點記推至大同初。凡一千二  十年。與傳記參合。世尊生滅之年皆不同。  蓋其宗承有異也。

[0350c24]  二年。帝幸同泰寺設無礙大會  (礙礙同出梵典)  是  年凡三設大會○華陽真人陶弘景告化。香  氣積日不散。  諡
貞白先生。所撰書曰真誥。  有云。清虛裴真人弟子三十四人。其十八人  學佛道。餘學仙道。紫陽周真人弟子十五  人。四人解佛法。桐柏真人王子喬弟子二
十五人。八人學佛法。對會稽東去岸七萬  里。其西小方諸山。多有奉佛道。有浮圖高  百丈。金玉鏤之  (雖奉佛道不作比丘形)  ○柏闓為陶隱
居。執役十餘年。一旦有青童白鶴自天而  下曰。太上召柏先生。隱居問何道致此。君  曰。修默朝之道積年矣。即昇天而去。三日
密降隱居之室曰。君之陰功著矣。所修本  草。以虻蟲水蛭輩為藥害於物命。一紀之  後但解形去世。為蓬萊都水監耳。隱居乃  以草木藥可代物命者。著別行本草三卷
以贖過。

[0351a12]  三年。詔修長干塔。掘基得石凾。內有金罌  流離瓶盛舍利爪髮。勅分入二塔同放光  明○帝幸同泰寺鑄十方佛金銅像。復往  阿育王寺
(在建康都城內)  設無礙法食。大赦天下○  昭明太子統薨。太子天性好佛。於東宮別  立慧義殿為法集之所。招延名僧立三  諦義。當世美之○岳陽王蕭詧
(察同昭明之子)  鎮越  州。重修甎木二塔。先是沙門曇彥與許詢  同造此塔。未就而詢亡。彥至是年百二十  歲。詢後身為蕭詧。預告門人曰。許玄度來  也
(詢字玄度)  時詧先承誌公密示。才入州便詣寺  訪塔。彥出門召之曰。許玄度來何莫。昔日  浮圖今如故。遂以三昧力加之。即悟前身  造塔事
(今越城應天塔)  。

[0351a26]  四年。帝幸同泰寺設盂蘭盆齋  (梵語盂蘭此云解倒懸。  是目連尊者設此盆供。得脫母氏餓鬼之苦)  ○通事舍人劉勰  (音協)  雅為
太子所重。凡寺塔碑碣皆其所述  (石城石像碑見存)  是  年表求出家。賜名慧地。

[0351b01]  五年。勅沙門寶雲。往扶南國迎佛髮。

[0351b02]  六年。詔越州守臣蕭詧。重修鄮縣阿育王寺  ○扶南國王遣使朝貢。請釋迦像及經論。勅  賜。制止涅槃般若金光明講疏一百三卷○
北齊慧文禪師於河南為慧思禪師說三  觀口決。

[0351b07]  七年。百濟國遣使朝貢請經論。勅賜涅槃  疏。

[0351b09]  十年。于闐國遣使貢玉刻佛像。

[0351b10]  中大同元年。帝幸同泰寺講金字三慧般若  經行清淨大舍。皇太子群臣以錢一億萬  奉贖歸宮。是夜寺浮圖災。上曰。此魔所為
也。乃詔曰。道高魔盛。行善障生。遂更起十  二層浮圖。

[0351b15]  太清元年。帝幸同泰寺設無遮大會行清  淨大舍。升妙嚴殿講金字三慧般若經。群  臣以錢一億萬奉贖歸宮○西天竺三藏真
諦來。勅於寶雲殿譯金光明經等十部○  時釋子多縱逸。主僧不能制。帝欲以律行  僧正事。詔下。藏法師執不可。帝不能奪。藏
謂眾曰。衣冠子弟十輩。豈能俱稱父意。今  糅雜五方之眾。而欲以一己好惡繩之可  乎。帝自受具戒。寢處略同沙門。雖宮禁亦
恣僧遊覽。一日藏師竟登御座。左右訶之。  藏曰。貧道定光金輪之裔。寧愧此座。倘欲  見殺不慮無受生處。帝特令不問。

[0351b27]  二年。侯景反於壽陽。初景在東魏。以河南  畔。歸西魏既而遣使至梁求內附。上納之  封河南王。

[0351c01]  三年。侯景至建康陷臺城。入見上於太極  殿。以甲士五百自衛。帶劍上殿拜訖。上神  色自若。曰卿在戎日久無乃為勞。使引就
三公榻。景惶懼不能對。出謂左右曰。吾踞  鞍臨敵矢石交下未甞怖畏。今見蕭公使  人畏慴無已  (慴質涉反惧也)  景既自稱丞相。帝憂憤
寢疾。齋戒不衰。口苦索蜜未至。舉手曰荷  荷。遂崩。帝日角龍顏。舌文八字。項有浮光。  日中無景。右手成文曰武。晚奉佛道日止  一食。唯豆羹糲飯
(郎葛反脫栗飯)  布衣皂帳一冠三  載。五十便絕房室。不飲酒聽樂。製涅槃  大品般若淨名三慧諸經義記　數百卷○江  陵居士陸法和。隱居奉佛。及侯景遣將任
約擊湘東王於江陵。法和與弟子八百人。  役神祠陰兵擊敗之。復於江夏聚兵欲  伐侯景。王慮其為亂止之。和曰。貧道求  佛者。尚不希釋梵坐處。況人王位乎。但以
空王佛所有香火緣。今知王宿報欲救之  耳。既已見疑。當是定業不可移也。元帝既  即位  (即湘東王也)  以為郢州刺史。帝為魏所執。和  與弟子俱入於齊
(梁書)  。

簡文帝  (網武帝第三子)

[0351c23]  大寶元年四月八日。詔度人出家。親制願文  云。弟子蕭綱以此建齋度人功德。普度六道  四生。出離愛欲永拔無明。修習般若為真  佛子。

[0351c27]  二年。侯景廢帝幽於永福。省進土囊殞  之。武帝初革命。張齊殺東昏侯。送其首於  帝除及宗屬。後數年簡文生。誌公謂帝曰。
此子與怨家同生。蓋侯景以是年生於雁  門。及景破建康帝崩。簡文繼及於禍。梁子  弟多見戮。故世稱侯景是東昏後身○北齊  慧文禪師因閱大論。至四諦品偈云。因緣
所生法。我說即是空。亦名為假名。亦名中  道義。恍然大悟。乃遠承龍樹。依論立觀以  授慧思禪師。

元帝  (繹武帝第七子)

[0352a09]  承聖元年。真諦三藏以侯景之亂汎舶西  歸。大風飄還廣州。住制止寺譯起信論俱  舍論。至陳朝共得五十部○帝甞著書曰
金樓子。云余於僧中重招提琰法師。隱士  重華陽陶真白  (弘景諡貞白先生)  士大夫重汝南周  弘正  (北周名賢)  ○招提寺琰法師少時。相者曰。童
子聰明而壽不永。師即發願入山誦般若  經。久之見僧長丈餘語之曰。此經功德不  可思議。後二十年逢前相者。驚曰。得何妙  藥而獲延年。琰曰。持經耳○劉敬躬為亂
焚望蔡縣。縣令寄近寺。民將牛酒為禮。令  以牛繫柱。屏除佛像。於堂上接賓客。牛  忽自解來階下拜。令大笑命左右宰之。飲
啖既飽醉臥堂下。便覺遍體痒痛。搔成白  癩。年終而死  (顏氏家訓)  。

敬帝  (方智元帝第九子)

[0352a25]  紹泰元年。北齋文宣廢道教  (詳在齊志)  ○補闕宗  殆以學行知名。梁亡棄官出家號無名。北  周誘以美官。無名自陳反俗有五不可。晚
年為息心銘。悔少日克意文章  (黃魯直書此銘與沙門智  海。刻之叢林。以為雜學者之戒)  。江陵天皇寺有柏堂。明帝之  所建。張僧繇畫盧舍那像及仲尼十哲。帝
問。釋門何為畫孔聖。僧繇曰。後當賴此耳。  及後周滅佛法焚天下寺塔。獨此殿有宣  尼像。乃不毀  (名畫記)  。

陳  (都建康)

武帝  (陳  覇  先受梁禪)

[0352b07]  永定元年詔迎佛牙於杜姥宅  (姥莫補反老婦之稱)  設  四部無遮大會  (比丘等四眾名為四部)  。

[0352b09]  二年五月。帝幸大莊嚴寺舍身。翌日群臣  表請還宮。十一月復幸莊嚴寺發金光明  經題。十二月幸莊嚴寺設無礙大會行清
淨大舍。翌日群臣表請還宮。金陵七百寺值  侯景焚蕩幾盡。自帝登極悉令修復。翻經  講道不替前朝。

[0352b15]  三年。勅大內設仁王大齋。詔沙門寶瓊於重  雲殿。講大品般若經。時群臣請以重雲殿佛  像寶幔球玉珩佩  (衍音行佩上玉所以節行止)
以造車輿。俄  見雲氣籠殿雷電火起須臾焚盡。月餘有  從東州來者言。是日見殿飛浮海上而去  ○高郵有尼。誦妙法華不舍晝夜。十爪二
掌皆生華。上召見內殿。觀其華大嘉敬之。  世號華手尼。

文帝  (舊高祖兄始興王子)

[0352b24]  天嘉元年。勅寶瓊為京邑大僧統。梁魏以來  僧統盛餙杖直儗於官府。至是瓊奏罷之。  每出從數頭陀仗笠而已。海東十二國聞瓊
道德。遣使奉金帛求畫像以歸○思禪師  於光州大蘇山。為顗禪師說安樂行示普  賢道場。

[0352c01]  二年。善慧大士於山中行道常見七佛在  前維摩從後。唯釋迦常與大士語。

[0352c03]  四年。帝於太極殿設無礙大會行舍身法  復集僧行。方等陀羅尼法法華懺金光明懺。  並別製願辭。稱菩薩戒弟子皇帝。

[0352c06]  六年。西竺王子月婆首那。來遊廬山。譯勝  天王般若經。

廢帝  (伯宗文帝太子)

[0352c09]  光大二年。思禪師入居南岳。是歲為岳君  受戒  (詳見南岳本紀)  。

宣帝  (頊始興王第二子)

[0352c12]  大建元年四月。善慧大士示寂。七日縣令  陳鐘耆來禮敬。傳香之次猶反掌受香。舉  眾驚異。勅徐陵撰碑山中。

[0352c15]  良渚曰。傳燈言。武帝請大士講金剛般  若。執拍板唱四十九頌觀。竹庵云。多用  三性義語。恐北方相宗人託大士名。或云
秖以拍板。揮案一下。誌公云。大士講經  竟。然大士入朝。誌公已去世二十年。何  從有此問答。樓頴編大士言行錄甚詳亦  不載此事。

[0352c22]  顗禪師於瓦官寺為儀同沈君理等講法  華經。後常與眾講大智度論說次第禪門  ○思禪師居南岳。九仙觀道士歐陽正則詭  奏。師為帝蠱事
(漢江充奏。戾太子為巫蠱事。蠱者惑也。謂巫者左道。或眾  埋木人為呪詛事。今道土欲以巫蠱事陷師也)  帝遣使召之。則見師
自空中來。驚悟其神一無所問。以道士  誣告罪當棄市。師請貸之令給事僧眾。乃  勅有司。冶十四鐵券。識十四姓名其上。令  隨師還山服役舂米  (今俗呼擣米叔)
久之願以田  充香積贖老身。因名留田莊於是藏其鐵  券勒石為記。名曰陳朝皇帝賜南岳思大  禪師降伏道士鐵券記  (詳見南岳本紀)  。

[0353a05]  四年。勅沙門慧暅  (音亘)  於樂遊園為七廟  講大品般若。齊使崔武子來朝。上以沙門洪  偃才德兩優。命為館伴。武子每與語輒大歎
服。朝議欲加偃冠。師絕食自誓。帝乃止。

[0353a09]  五年。海東玄光沙門受法華安樂行義於南  岳禪師。歸國演教。為海東諸國傳教之始。

[0353a11]  六年。周武帝罷佛道二教。沙門靖嵩靈偘  (侃  同)  三百人皆相率歸南朝。帝令駙馬蔡凝宣  勅曰。法師等善明治亂。歸寄有序。宜於都
郭大寺安居。所司供給○沙門智周十一人。  往西天求經。

[0353a16]  七年。顗禪師入天台佛隴。

[0353a17]  九年二月。詔曰。顗禪師佛法雄傑時匠所宗。  訓兼道俗國之望也。宜割始豐縣調  (徒弔反賦也)  以充眾費○淮淝之戰轉輸不繼。勅所在
僧侶任其役。律師智文上書曰。君子為國  必以禮義。主上誠知宇文廢滅之過  (周武姓宇文氏)  豈宜以勝上福田為胥下之事。非止敵人  輕訾  (音紫毀也)
。亦恐國家受殃。帝大感悔。亟下  寢之一時建議主役者。皆寘重罰○六月  二十二日。南岳思大禪師唱佛坐逝。

[0353a26]  十年。左僕射徐陵。以顗禪師創寺請於朝。  賜號修禪  (今大慈也)  師為兄陳鍼述小止觀。咨  受修習。初仙人張果相之曰。死在朞月。師
及令行方等懺。鍼見天堂門牌曰。陳鍼之  堂。果後見鍼驚問。君服何神藥。答曰。但修  懺耳。果曰。若非道力安能超死。竟延十五  年而終。

[0353b04]  十二年。周宣帝復佛道二教。

[0353b05]  十三年。詔國內初受戒者參律五夏。勅曇瑗  律師  (瑗音院)  總知監檢。有司給其衣食。勿使  經營致虧功績。不踰數載道器大成。乃以
瑗為國僧正。

[0353b09]  十四年。皇太子即位。設無遮大會於太極殿。  舍身大赦。

後主  (叔寶宣帝太子)

[0353b12]  至德元年。勅慧暅為京邑大僧正○永陽王  伯智出鎮東陽  (文帝第八子)  請顗禪師赴鎮開  講。王與子湛及家人同稟菩薩戒法。

[0353b15]  二年詔。虎丘智聚法師赴太極殿講金光明  經。

[0353b17]  三年。詔顗禪師入京居靈曜寺。四月赴太  極殿講大智度論題般若經題。久之遷居光  宅寺。帝幸寺聽講仁王經。躬禮三拜○朝
議以僧尼類多無業。欲令策經不通者皆  休道。顗禪師諫帝曰。調達日誦萬言未免  淪墜。槃特唯憶一偈乃證四果  (二事並見天台本紀注)
篤論為道豈關多誦。帝大說。即停搜簡。

[0353b24]  四年正月。詔顗禪師赴崇正殿。為皇太子  授菩薩戒。設千僧齋。

[0353b26]  禎明元年。顗禪師於光宅寺講法華經。時  章安預聽○都官尚書徐孝克性好惠施不  免饑寒。後主勅以石頭津稅給之。孝克悉
用設齋寫經。初居錢塘。與諸僧討論釋  典。遂通三論。旦講法華經。晚講禮傳。受業  者常數百人。蔬食長齋持菩薩戒。陳亡入長
安。時疾疫。隋文帝聞其名行。召講金剛般  若。上下敬讚。臨終正坐念佛○姚察讀藏經  畢。日西向坐正念云。一切空寂。陳亡入隋
終於東都。其身柔軟顏色如生遺命松板薄  棺為葬。

佛祖統紀卷第三十七  (終)

* * *

【經文資訊】大正藏第 49 冊 No. 2035 佛祖統紀  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
