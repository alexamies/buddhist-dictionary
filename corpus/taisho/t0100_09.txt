別譯雜阿含經卷第九(丹本第九卷初准)

失譯人名今附秦錄

（一六一）

[0435a06] 如是我聞：

[0435a06] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：

「不生歡喜園，　　終不能得樂。
　是三十三天，　　名稱滿世間，
　常是彼天人，　　之所居住處。」

[0435a13] 爾時，世尊以偈答曰：

「汝如小嬰愚，　　非爾智所及，
　如斯之妙法，　　乃是羅漢語。
　諸行斯無常，　　是生滅之法，
　其生滅滅已，　　寂滅乃為樂。」

[0435a18] 天復以偈讚曰：

「往昔已曾見，　　婆羅門涅槃，
　嫌怖久棄捨，　　能度世間愛。」

[0435a21] 爾時，此天說此偈已，歡喜還宮。

（一六二）

[0435a22] 如是我聞：

[0435a22] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：

「能捨於家業，　　斷諸一切法，
　常教授於他，　　不名善沙門。」

[0435a28] 爾時，世尊以偈答曰：

「夜叉汝當知，　　若諸種姓中，
　有遭苦難者，　　諸有有智人，
　不應不愍彼。　　善逝以大悲，
　安慰而教導，　　羅漢法應爾。」

[0435b04] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0435b07] 爾時，此天說此偈已，歡喜還宮。

（一六三）

[0435b08] 如是我聞：

[0435b08] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：

「若有賢善人，　　能具修慚愧，
　譬如彼良馬，　　不為[怡-台+龍]悷惡。」

[0435b14] 爾時，世尊以偈答曰：

「一切世間人，　　少能修慚愧，
　能遠離諸惡，　　猶彼調乘馬。」

[0435b17] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0435b20] 爾時，此天說此偈已，歡喜還宮。

（一六四）

[0435b21] 如是我聞：

[0435b21] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：

「不善知己法，　　好欲習他法，
　是名睡不寤，　　有時必得寤。」

[0435b27] 爾時，世尊以偈答曰：

「既善知己法，　　不憙習他教，
　漏盡阿羅漢，　　棄惡就正法。」

[0435c01] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0435c04] 爾時，此天說此偈已，歡喜還宮。

（一六五）

[0435c05] 如是我聞：

[0435c05] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：

「不善調於法，　　依止於異見，
　是名睡不寤，　　有時或得寤。」

[0435c11] 爾時，世尊以偈答曰：

「於法善調順，　　不依止邪見，
　度愛之彼岸，　　佛知已涅槃。」

[0435c14] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0435c17] 爾時，此天說此偈已，歡喜還宮。

（一六六）

[0435c18] 如是我聞：

[0435c18] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：

「比丘得羅漢，　　盡諸有漏法，
　如是滅結者，　　住於最後身。
　偽說言是我，　　偽說言非我。」

[0435c25] 爾時，世尊以偈答曰：

「比丘得羅漢，　　盡諸有漏法，
　如斯滅結者，　　住於最後身。
　內心終不著，　　我及以非我，
　隨順世俗故，　　亦說我非我。」

[0436a01] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0436a04] 爾時，此天說此偈已，歡喜還宮。

（一六七）

[0436a05] 如是我聞：

[0436a05] 一時，佛在舍衛國祇樹給孤獨園。爾時，羅睺羅阿脩羅王手障於月。時月天子極大驚怖，身毛為竪，往詣佛所，頂禮佛足，即說偈言：

「如來大精進，　　我今歸命禮，
　能於一切處，　　悉皆得解脫。
　今遭大艱難，　　願作我歸依，
　世間之善逝，　　應供阿羅漢，
　我今來歸依，　　如來愍世間，
　使彼羅睺羅，　　自然放捨我。」

[0436a15] 爾時，世尊說偈答曰：

「月處虛空中，　　能滅一切闇，
　有大光明照，　　清白悉明了。
　月是世明燈，　　羅睺應速放。」
　羅睺聞偈已，　　心中懷戰慄，
　流汗如沐浴，　　即速放彼月。

[0436a21] 時，跋羅蒲盧旃見阿脩羅王速疾放月，即說偈言：

「汝何故驚懼？　　速疾放於月，
　身汗如沐浴，　　掉動如病者？」

[0436a25] 時，阿脩羅復說偈言：

「我聞佛說偈，　　若不放月者，
　頭當破七分，　　終不見安樂。」

[0436a28] 時，跋羅蒲盧旃復說偈言：

「佛出未曾有，　　見者得安隱，
　阿修聞說偈，　　即時放於月。」

（一六八）

[0436b02] 如是我聞：

[0436b02] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍於祇洹，赫然大明，却坐一面，而說偈言：

「汝手為有杻，　　及有靽桁不？
　不處於牢獄，　　乃至繫閉不？」

[0436b08] 爾時，世尊以偈答曰：

「我都無手杻，　　及以諸桁械，
　羇靽繫閉等，　　一切皆永滅。
　夜叉汝當知，　　我脫如是事。」

[0436b12] 天復以偈問曰：

「云何名為杻？　　云何是桁械？
　云何是羇靽？　　云何為繫閉？」

[0436b15] 佛復以偈答曰：

「母即名為杻，　　婦名為桁械，
　子名為羇靽，　　愛名為繫閉。
　我無母之杻，　　亦無妻桁械，
　無有子羇靽，　　復無愛繫閉。」

[0436b20] 天復說偈言：

「善哉得無杻！　　亦無有桁械。
　善哉無羇靽！　　無繫閉亦善。」

[0436b23] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0436b26] 爾時，此天說此偈已，歡喜還宮。

（一六九）

[0436b27] 如是我聞：

[0436b27] 一時，佛在釋翅鳩羅脾大斯聚落。爾時，世尊剃除鬚髮，未久之間，晨朝早起，正身端坐，以衣覆頭。時彼鳩羅脾大斯聚落之中，有一天神來至佛所，而問佛言：「汝憂愁耶？」佛言：「我無所失，何故憂愁？」天神復言：「汝歡喜耶？」佛答之曰：「我無所得，何故歡喜？」復言：「沙門汝不憂愁不歡喜耶？」佛言：「誠如所言。」

[0436c05] 天即說偈言：

「比丘汝云何，　　得無煩惱耶？
　汝無少歡喜，　　獨坐於林野，
　是處難忍樂。　　而汝於今者，
　不為不忍樂，　　之所覆蔽障。」

[0436c10] 爾時，世尊以偈答曰：

「我都無煩惱，　　安住得解脫。
　亦無有歡喜，　　不樂所不亂，
　天神應當知，　　是故能獨住。」

[0436c14] 天神復以偈問言：

「比丘汝今者，　　何故無煩惱？
　云何無歡喜？　　而獨住林野，
　不為彼不樂，　　之所覆蔽障？」

[0436c18] 爾時，世尊以偈答曰：

「歡喜即煩惱，　　煩惱即歡喜。
　我無喜煩惱，　　天神應當知。」

[0436c21] 天神復說偈言：

「比丘快善哉！　　而無諸煩惱，
　亦無有歡喜，　　無歡喜善哉！
　善哉處閑獨！　　不樂所不亂。」

[0436c25] 天神復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0436c28] 爾時，此天說此偈已，歡喜還宮。

（一七〇）

[0436c29] 如是我聞：

[0436c29] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍于祇洹，赫然大明，却坐一面，而說偈言：

「端坐百牟鋑，　　頭上亦火然，
　應勤思方便，　　而斷於欲結。」

[0437a05] 爾時，世尊以偈答曰：

「端坐百牟鋑，　　頭上亦火然，
　念覺之比丘，　　應勤思方便，
　而斷於邊見，　　及以吾我見。」

[0437a09] 天復以偈讚曰：

「往昔已曾見，　　婆羅門涅槃，
　嫌怖久棄捨，　　能度世間愛。」

[0437a12] 爾時，此天說是偈已，歡喜還宮。

（一七一）

[0437a13] 如是我聞：

[0437a13] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「天女侍左右，　　毘舍闍充滿，
　愚癡黑闇林，　　云何得過去？」

[0437a19] 爾時，世尊以偈答曰：

「正直名為道，　　無畏名方便，
　無聲名快樂，　　能覆善覺觀。
　慚愧為拘靷，　　念為諸翼從，
　智慧為善乘，　　正見為引導。
　男子若女人，　　能乘是乘者，
　必捨棄名色，　　離欲斷生死。」

[0437a26] 天復以偈讚曰：

「往昔已曾見，　　婆羅門涅槃，
　嫌怖久捨離，　　能度世間愛。」

[0437a29] 爾時，此天說此偈已，歡喜還宮。

（一七二）

[0437b01] 如是我聞：

[0437b01] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「九門四輪轉，　　內盛滿重銅，
　深淤泥之中，　　云何而得去？」

[0437b07] 爾時，世尊以偈答曰：

「斷於喜愛結，　　及以欲貪惡，
　拔於愛根本，　　然後安隱出。」

[0437b10] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0437b13] 爾時，此天說此偈已，歡喜還宮。

（一七三）

[0437b14] 如是我聞：

[0437b14] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「云何外結髮，　　內亦有結髮，
　世界俱結髮？　　我今問瞿曇，
　云何令結髮，　　作於不結髮？」

[0437b21] 爾時，世尊以偈答曰：

「堅持立禁戒，　　修心及智慧，
　懃行於精進，　　具念名比丘，
　速能令結髮，　　作於不結髮。」

[0437b25] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0437b28] 爾時，此天說此偈已，歡喜還宮。

（一七四）

[0437b29] 如是我聞：

[0437b29] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「出家甚為難，　　極難難可見，
　愚者作沙門，　　多有諸事難。
　怖畏懈怠者，　　常無歡喜心，
　云何而得行，　　於彼沙門法？
　不能禁其心，　　數生不歡喜，
　想欲得自在，　　云何而除滅？」

[0437c10] 爾時，世尊以偈答曰：

「比丘覆惡覺，　　譬如龜藏六，
　比丘無所依，　　亦不惱害彼，
　比丘入涅槃，　　都無有譏論。」

[0437c14] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0437c17] 爾時，此天說此偈已，歡喜還宮。

（一七五）

[0437c18] 如是我聞：

[0437c18] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「睡臥厭頻申，　　頻申而不樂，
　飲食不調適，　　并心下狹劣，
　五事來覆障，　　不得見賢道。」

[0437c25] 爾時，世尊以偈答曰：

「若人睡臥厭，　　頻申而不樂，
　飲食不調適，　　并其心下劣，
　精進捨五事，　　後必見聖道。」

[0437c29] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0438a03] 爾時，此天說此偈已，歡喜還宮。

（一七六）

[0438a04] 如是我聞：

[0438a04] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「池水云何竭？　　有何流還返？
　世間之苦樂，　　何處都消盡？」

[0438a10] 爾時，世尊以偈答曰：

「眼耳與鼻舌，　　并及於身意，
　名色都消盡，　　如是池枯竭。
　盡於諸結業，　　世間之苦樂，
　於斯盡無餘，　　亦無有還返。」

[0438a15] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0438a18] 爾時，此天說此偈已，歡喜還宮。

（一七七）

[0438a19] 如是我聞：

[0438a19] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「牟尼之世雄，　　猶如伊尼延，
　少食不嗜味，　　寂然處林坐。
　我今有少疑，　　欲問於瞿曇，
　苦從誰出要？　　云何解脫苦？
　苦於何處盡？　　願為決所疑。」

[0438a28] 爾時，世尊以偈答曰：

「世間有五欲，　　意第六顯現，
　除斷於喜欲，　　遠離一切苦，
　是名苦出要，　　亦名苦解脫，
　斯處名盡滅，　　是事汝當知。」

[0438b04] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0438b07] 爾時，此天說此偈已，歡喜還宮。

（一七八）

[0438b08] 如是我聞：

[0438b08] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「都無所緣攀，　　又無安足處，
　甚深洪流中，　　誰能不沈沒？
　誰有勤精進，　　能度瀑駛流？」

[0438b15] 爾時，世尊以偈答曰：

「淨持於禁戒，　　修智及禪定，
　觀察內身念，　　難度而得度。
　得離於欲結，　　出過色有使，
　盡於歡喜有，　　如是能履深，
　而不為沒溺，　　能度瀑駛流。」

[0438b21] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0438b24] 爾時，此天說此偈已，歡喜還宮。

（一七九）

[0438b25] 如是我聞：

[0438b25] 一時，佛在舍衛國祇樹給孤獨園。時有一天，光色倍常，赫然大明，遍于祇洹，來詣佛所，頂禮足已，在一面坐。問言：「瞿曇！汝今能知一切眾生所著所縛，及知一切眾生得解脫者，并淨解脫不？」

[0438b29] 爾時，世尊即告天曰：「我實盡知一切之所縛著，及得解脫、盡解脫、淨解脫者。」

[0438c02] 天復問言：「瞿曇！云何能知一切眾生之所縛著得解脫、盡解脫、淨解脫耶？」

[0438c04] 佛復告言：「我盡觀見有，汝天當知，今我之心得善解脫，得解脫故，能知眾生之所縛著，得解脫、盡解脫、淨解脫，亦悉知之。」

[0438c06] 天即讚言：「善哉！善哉！瞿曇！知縛著，乃至能知得淨解脫。」

[0438c08] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0438c11] 爾時，此天說此偈已，歡喜還宮。

（一八〇）

[0438c12] 如是我聞：

[0438c12] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光顯照，遍于祇洹，晃然大明，却坐一面，而問佛言：「瞿曇！汝為能度瀑駛流耶？」

[0438c15] 爾時，世尊答言：「實爾！」

[0438c16] 天言：「瞿曇！如此駛流，深廣無際，傍無攀緣，中無安足，而能得度，甚為奇特。」

[0438c18] 佛言：「實爾。」

[0438c18] 天復問曰：「瞿曇！汝今云何於此駛流，無可攀挽，無安足處，而能得度？」

[0438c19] 佛答天曰：「若我懈怠，必為沈沒。若為沈沒，必為所漂。若我精進，必不沈沒。若不沈沒，不為所漂。我於如是大洪流中，無可攀挽，無安足處，而能得度此大駛流。」

[0438c23] 天即讚言：「善哉！善哉！比丘於此駛流，無所攀挽，而能得度，甚為希有！」

[0438c26] 天復以偈讚言：

「我昔已曾見，　　婆羅門涅槃，
　久捨於嫌怖，　　能度世間愛。」

[0438c29] 爾時，此天說此偈已，歡喜還宮。

　牟鋑及天女　　四轉輪、髻髮
　睡厭、極難盡　　伊尼延、駛流
　無縛著解脫　　而能得濟度

（一八一）

[0439a04] 如是我聞：

[0439a04] 一時，佛在舍衛國祇樹給孤獨園。時有一天，光色倍常，來詣佛所，身光顯照，遍于祇洹，赫然大明，却坐一面，而說偈言：

「世間常驚懼，　　眾生恒憂惱，
　未得財封利，　　及已得之者，
　於得不得中，　　能無喜懼心，
　如斯之等事，　　唯願為我說。」

[0439a11] 爾時，世尊以偈答曰：

「若有智慧者，　　苦行攝諸根，
　棄捨一切務，　　除如此等人，
　更無出生死。　　若不捨諸務，
　常處於生死，　　驚畏而怖迮，
　憂愁等諸患，　　苦惱所纏逼。
　若捨於一切，　　能除上諸患，
　則離於生死，　　憂怖等諸惡。」

[0439a19] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0439a22] 爾時，此天說此偈已，歡喜還宮。

（一八二）

[0439a23] 如是我聞：

[0439a23] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「誰得色最勝？　　誰乘和合逝？
　當於其處住，　　習學何事業？
　是何等種類，　　而能供養天？」

[0439b01] 爾時，世尊以偈答曰：

「持戒有智慧，　　善能修己者，
　念禪不放逸，　　除去四熱惱。
　正法意解脫，　　如此得上色，
　美妙獲最勝，　　和合斯乘道。
　應形彼處住，　　習學於善法，
　若有如是人，　　名知供養天。」

[0439b08] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0439b11] 爾時，此天說此偈已，歡喜還宮。

（一八三）

[0439b12] 如是我聞：

[0439b12] 一時，佛在舍衛國祇樹給孤獨園。時有一天，光色倍常，於其夜中，來詣佛所，威光普照，遍于祇洹，赫然大明，却坐一面，而說偈言：

「羅吒國商估，　　財產極巨富，
　各各相貪利，　　貪求無厭足。
　為財產鬪諍，　　愛欲結流漂，
　如斯之等類，　　誰能捨欲愛？」

[0439b20] 爾時，世尊以偈答曰：

「棄捨於眾緣，　　妻子及六畜，
　一切所翫愛，　　除去欲貪癡。
　捨欲而出家，　　此能斷欲結，
　永捨於一切，　　漂沒及諍訟。」

[0439b25] 爾時天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0439b28] 爾時，此天說此偈已，歡喜還宮。

（一八四）

[0439b29] 如是我聞：

[0439b29] 一時，佛在舍衛國祇樹給孤獨園。爾時，佛告諸比丘：「於往昔時，俱薩羅國有五百乘車，而以為伴，行到曠野險難之處，無有水草。有五百賊尋逐其車，規欲摽掠。時有天神，住曠野中，知賊欲劫，而作是念：『我今當往詣彼車所，我當問之，彼若能答，當為救護。設有不通，我當放捨。』思惟是已，尋即來到行客車前，身光遍照，五百乘車盡皆大明，即便以偈問商估言：

「『誰於寤者名為睡？　　誰於睡者名為寤？
　　誰能解達如斯義，　　宜知是時應答我。』

[0439c11] 「時商估中，有優婆塞，於三寶所深得淨信，歸佛法僧，於佛法僧得了決定，無有狐疑。又於四諦，亦無疑心。已得見諦，獲於初果。晨朝早起，正身端坐，繫念在前，高聲誦經，誦法句偈，及波羅緣，種種經偈。彼優婆塞說偈答言：

「『我於寤者名為睡，　　我於睡者名為寤，
　　我知斯事悉明了，　　是故今者以偈答。』

[0439c19] 「爾時，天神以偈問言：

「『汝今云何作是言：　　我於寤者名為睡，
　　我於睡者名為寤？　　云何如此而答我？』

[0439c22] 「優婆塞以偈答言：

「『斷除貪欲瞋恚癡，　　諸漏已盡阿羅漢，
　　彼稱為寤我名睡。　　不知苦習及滅道，
　　我於彼睡名為寤，　　天神汝今應當知。』

[0439c26] 「天神復說偈問言：

「『善哉於寤名為睡，　　汝能善解答我問。
　　久來不見法兄弟，　　今得相見大歡悅。
　　今爾眾伴為汝故，　　一切安隱得歸還。』」

[0440a01] 佛說是已，諸比丘聞佛所說，歡喜奉行。

（一八五）

[0440a02] 如是我聞：

[0440a02] 一時，佛在舍衛國祇樹給孤獨園。爾時，佛告諸比丘：「乃往古昔，輸波羅城有優婆塞所居住處，諸優婆塞咸共集會於其堂上，訶欲之過：欲現外形，如露白骨；又如肉段，眾鳥競逐；欲如糞毒，亦螫亦污；又如火坑，亦如疥人，向火癢痛，愈增其疾；又如向風執炬逆走，若不放捨，必為所燒；亦如夢幻，又如假借，亦如樹果，又如鉾戟；欲為不淨，穢惡充滿；如食不消，噦臭可惡。雖復共集種種言說訶欲之過，然其還家，各自放逸。時優婆塞所集堂神，而作是念：『諸優婆塞集會此堂，說欲過患，及其還家，嗜欲滋甚，不名清淨，不依法行。我今為彼，作諸觸惱，令其覺寤。』作是念已，時彼堂神於優婆塞集會之時，即說偈言：

「『優婆塞集論，　　說欲是無常，
　　汝等還自為，　　欲流所沈沒。
　　譬如深淤泥，　　老牛墜在中，
　　如今我觀察，　　優婆塞眾多，
　　多聞持禁戒，　　唯說一欲過，
　　言欲是無常，　　但空有是言，
　　實無棄欲心，　　貪著男女相。
　　貪著名非法，　　汝等宜捨棄，
　　於佛教法中，　　應如法修行。』

[0440a26] 「爾時，天神說如是偈，諸優婆塞聞是偈已，皆悉解悟，厭惡於欲，剃除鬚髮，信家非家，出家學道，勤行精進，修戒定慧，悉皆獲得阿羅漢果。」

[0440a29] 佛說是已，諸比丘聞佛所說，歡喜奉行。

（一八六）

[0440b02] 如是我聞：

[0440b02] 一時，佛在王舍城迦蘭陀竹林。時須達多長者有少因緣，從舍衛國至王舍城，詣護彌長者家，見其家中，竟夜不睡，破薪然火，辦諸供具，安置高座，敷諸床榻。須達多長者見是事已，作是思惟：「今此長者施設供具，為欲結婚歡樂宴會？為欲屈彼頻婆娑羅王及大臣乎？」復更思念：「若請國王，及以官屬，婚姻宴會，而此長者不應躬身，而自栖栖，執於勞苦，然火作食；必有勝人，不審是誰？我今當問。」思惟是已，即以所念，問於長者。

[0440b12] 時護彌長者即答之曰：「我亦不為婚姻歡會，亦不屈請頻婆娑羅王及大臣等，而為此會。我於明日，將欲請佛及比丘僧，故設斯供。」

[0440b15] 須達多長者初聞佛名，身毛為竪，驚喜問言：「云何名佛？」

[0440b16] 護彌答言：「釋種出家，剃除鬚髮，成於無上正真之道，號曰為佛。」

[0440b17] 須達又問：「云何名僧？」

[0440b18] 長者答曰：「若剎利子，剃除鬚髮，逐佛出家。婆羅門種、居士種、首陀羅種，如是之等，信家非家，隨佛出家，是名為僧。我於今者，請佛及僧。」

[0440b21] 須達多問言：「今日如來為可見不？」

[0440b22] 護彌答言：「如來近在迦蘭陀林，爾今小待，佛當自來受我供養。」

[0440b23] 時須達多內心踊躍，思覩世尊，便小睡眠，眠已尋寤，天猶未曉，意謂平旦，即便早起，趣於城門。然彼城門，初夜後夜二時常開。時須達多既至門下，見城門開，謂天已曉，即出門外，欲詣佛所。先以念佛故，有光明來照其身。到城外已，見一天祠，即時繞祠，恭敬禮拜，還復黑闇，心自念言：「天大黑闇，若人非人，或能害我，當還入城。」

[0440c02] 時尸婆天神放光照曜，乃至祇洹悉皆大明。天神即語須達多言：「汝可前進，不宜退還。」爾時天神即說偈言：

「假使百匹馬，　　載滿眾珍寶，
　并及百金人，　　以持用布施，
　如是展轉施，　　遍滿閻浮提，
　如是功德聚，　　以用為一分，
　不如有一人，　　發心向佛所，
　舉足行一步，　　十六分中一。
　假使雪山中，　　所有大力象，
　其數足滿百，　　金寶莊挍身，
　其體甚姝大，　　其行極迅疾，
　暴逸倍有力，　　滿載諸雜寶，
　以此用布施，　　不如向佛所，
　一步之功德，　　十六分中一。
　假使劍摩耆，　　所出之寶女，
　顏容甚端嚴，　　其數足滿百，
　瓔珞以嚴身，　　真金為首飾，
　頭著寶珠瓔，　　以此用布施，
　所得之功德，　　不如向佛所，
　舉足行一步，　　十六分中一。
　是故我勸爾，　　於此莫退還。」

[0440c24] 時須達多即問之曰：「汝是誰耶？」

[0440c24] 天即答言：「我是汝昔日親舊善身摩納，於舍利弗、大目連所，臨終之時，生歡喜心，命終生天，得為北方天王毘沙門子。我於如來弟子所，發心隨喜，尚獲此福，況復佛也？」

[0440c28] 時須達多復自念言：「今此天神稱讚乃爾，以此量之，必知彼人功德尊勝。」爾時，世尊露地經行，須達多長者即詣佛所，初見世尊，不知禮敬，輒前直坐。時彼天神化作婆羅門，來至佛所，繞佛三匝，頂禮恭敬，然後就坐。時須達多既見之已，方效於彼，禮敬而坐，問訊：「不審聖體安樂以不？」

[0441a05] 爾時，世尊以偈答曰：

「一切事安樂，　　婆羅門涅槃，
　無為欲所污，　　解脫於諸有。
　心斷諸欲求，　　心除熱惱病，
　其心得清淨，　　寂滅安隱眠。」

[0441a11] 爾時，世尊即將長者須達多入於房中，敷座而坐。時須達多禮佛足已，在一面坐。佛為種種說法，示教利喜，施論、戒論、生天之論，欲為不淨，出要為樂。佛知須達多心意專正，踊躍歡喜，佛為說四真諦，即於座上見四真諦，如新淨[疊*毛]易受染色，須達多易悟，亦復如是，見法證法，斷八十億洞然之結，得須陀洹。即從座起，整衣服，禮佛足已，白佛言：「世尊！我名須達多，我以布施貧乏之故，諸人稱為給孤獨氏。」

[0441a20] 佛言：「汝是何國人？出生何種族？」

[0441a20] 須達白言：「我所出生舍衛國，唯願世尊往詣彼國，我當終身施設供養。」

[0441a22] 佛告須達多：「彼國為有僧坊以不？」

[0441a23] 須達多白佛言：「世尊但往於彼，我當營造，使諸比丘來往於彼。」爾時如來默然受請。

[0441a25] 時須達多聞佛所說，并受其請，頂禮佛足，歡喜而去。

（一八七）

[0441a27] 如是我聞：

[0441a27] 一時，佛在舍衛國祇樹給孤獨園。爾時，須達多長者遇病困篤。於時世尊聞其病甚，即於晨朝，著衣持鉢，往詣其家。須達長者遙見佛來，動身欲起，佛告長者：「不須汝起。」爾時世尊別敷座坐，佛告長者：「汝所患苦，為可忍不？醫療有降，不至增乎？」

[0441b03] 長者白佛：「今所患苦，甚為難忍，所受痛苦，遂漸增長，苦痛逼切，甚可患厭。譬如力人以繩繫於弱劣者頭，[打-丁+(稯-禾)]搣掣頓，揉捺其頭，我患首疾，亦復如是。譬如屠家以彼利刀，而開牛腹，撓攪五內，我患腹痛，亦復如是。譬如二大力士，捉彼羸瘦極患之人，向火燺炙，我患身體，煩熱苦痛，亦復如是。」

[0441b10] 佛告長者：「汝於今者，應於佛所生不壞信，法僧及戒，亦當如是。」

[0441b11] 長者白言：「如佛所說，四不壞信，我亦具得。」

[0441b12] 佛告長者：「依四不壞，爾今次應修於六念，汝當念佛諸功德，憶佛十號，如來、應供、正遍知、明行足、善逝、世間解、無上士、調御丈夫、天人師、佛、世尊，是名念佛。云何念法？如來所說勝妙之法，等同慶善，現在得利，及獲得證，離諸熱惱，不擇時節，能向善趣。現在開示，乃至智者自知，是名念法。云何念僧？常當憶念僧之德行，如來聖僧，得向具足，應病授藥，正真向道，所行次第，不越限度，能隨於佛。所行之法，須陀洹果，向須陀洹，斯陀含果，向斯陀含，阿那含果，向阿那含，阿羅漢果，向阿羅漢，是名如來聲聞僧。具足戒、定、慧、解脫、解脫知見，為他所請，如是等僧，宜應敬禮，合掌向之，是名念僧。云何念戒？自念所行滿足之戒，白淨戒，不瑕戒，不缺戒，不穿漏戒，純淨戒，無垢穢戒，不求財物戒，智者所樂戒，無可譏嫌戒。次應自念，是名念戒。云何念施？己所行施，我得善利，應離慳貪，行於布施，心無所著，悉能放捨。若施之時，手自授與，心常樂施，無有厭倦，捨心具足。若有乞索，常為開分，是名念施。云何念天？常當護心，念六欲天，念須陀洹、斯陀含，生彼六天。」

[0441c05] 須達多白佛言：「世尊！如佛所說，六念之法，我已具修。」須達白佛：「唯願世尊，在此中食。」佛默受請。日時既到，須達長者為於如來設眾餚饌，種種備具，清淨香潔。設是供已，合掌向佛，而作是言：「世尊出世，難可值遇。」佛為長者種種說法，示教利喜，從座而去。

[0441c11] 須達長者於佛去後，尋於其夜，身壞命終，得生天上。既生天上，尋還佛所，須達天子光色倍常，照于祇洹，悉皆大明，頂禮佛足，在一面坐，而說偈言：

「此今猶故是，　　祇洹之園林，
　仙聖所住處，　　林池甚閑靜。
　法主居其中，　　我今生喜樂，
　信戒定慧業，　　正命能使淨。
　若能修如是，　　向來之上行，
　非種姓財富，　　能得獲斯事。
　智慧舍利弗，　　寂然持禁戒，
　空處樂恬靜，　　最勝無倫匹。」

[0441c23] 佛告天曰：「如是！如是。」爾時，世尊即說偈言：

「信戒定慧業，　　正念能使淨，
　非種姓財富，　　能獲如斯事。
　智慧舍利弗，　　寂滅能持戒，
　空處樂恬靜，　　最上無倫匹。」

[0441c28] 須達天子聞佛所說，歡喜頂禮，於座上沒，還於天宮。

[0442a01] 爾時，世尊於天未曉，入講堂中，敷座而坐，告諸比丘：「向有一天，光色倍常，來詣我所，其光暉曜，普照祇洹，悉皆大明。禮我足已，却坐一面，而說斯偈：

「『此今猶故是，　　祇洹之園林，
　　仙聖所住處，　　林池甚閑靜。
　　法主居其中，　　我今生悅樂，
　　信戒定慧業，　　正命能使淨。
　　若能修如是，　　向來之上事，
　　非種姓財富，　　能獲如斯事。
　　智慧舍利弗，　　寂然持禁戒，
　　空處樂恬靜，　　最勝無倫匹。』」

[0442a13] 爾時，尊者阿難在如來後，聞天說偈，即白佛言：「此必是須達長者，得生天上，是故還來讚舍利弗。」

[0442a15] 佛言：「如是！如是。彼須達多生天上，來至我所，說如斯偈。」

[0442a16] 爾時，阿難及諸比丘聞佛所說，歡喜奉行。

（一八八）

[0442a18] 如是我聞：

[0442a18] 一時，佛在曠野園第一林中。時首長者身遇困疾，爾時，世尊聞其患已，後日晨朝，著衣持鉢，往詣其家。時首長者遙見佛來，動身欲起，佛告長者：「不須汝起。」佛即慰問：「汝所患苦，為可忍不？醫療有降，不至增耶？」

[0442a23] 長者白佛：「今我患苦，極為難忍，所受痛劇，遂漸增長，苦痛逼切，甚可厭患。譬如有力之人，以手[打-丁+(稯-禾)]搣無力者頭，揉捺牽掣，我患頭痛，亦復如是。譬如屠者以彼利刀，撓攪牛腹腸胃寸絕，我患腹痛，亦復如是。譬如二大力人，捉一羸病，向火燺炙，身體焦爛，患體熱痛，亦復如是。」

[0442a29] 佛告長者：「汝今，應於佛所生不壞信，法僧及戒，亦當如是。」

[0442b01] 長者白佛：「如佛所說，四不壞信，我已具得。」

[0442b02] 佛告長者「依於如是四不壞信，應修六念。」

[0442b03] 長者白佛：「如此六念，我已具修。」時首長者即白佛言：「唯願世尊，在此中食。」佛默然受請。日時已到，彼首長者為於如來設眾餚饍，種種備具，清淨香潔。設是供已，尋便奉施，合掌向佛，而作是言：「世尊出世，難可值遇。」佛為長者種種說法，示教利喜，從座而去。

[0442b09] 時首長者如來去後，尋於其夜，身壞命終，生無熱天。既生天已，即作此念：「我於今者，應往佛所。」作是念已，尋來佛所，光色倍常，照于祇洹，悉皆大明，頂禮佛已，却坐一面，身滲入地，譬如蘇油。

[0442b13] 佛告天子：「汝可化為麁身，當作住想。」時首天子受佛勅已，即便化作欲界麁形，不復滲沒。佛告首天子言：「汝行幾法不生厭足，身壞命終，生無熱天？」

[0442b16] 首天白佛：「我行三法，心無厭足，故得生天。見佛，聽法，供養眾僧，無厭足故，命終得生無熱天上。」時首天子即說偈言：

「我樂常見佛，　　不捨於聽法，
　供養比丘僧，　　受持賢聖法，
　調伏貪嫉心，　　得生無熱天。」

[0442b23] 時首天子說是偈已，歡喜頂禮，即從座沒，還於天宮。

（一八九）

[0442b25] 如是我聞：

[0442b25] 一時，佛在舍衛國祇樹給孤獨園。時有一天，來至佛所，光色倍常，威光暉曜，遍照祇洹，悉皆大明，却坐一面，而說偈言：

「七比丘解脫，　　生於無煩天，
　盡於善受有，　　度世間愛著。
　誰使度駛流？　　而此駛流者，
　死極得自在，　　甚難可得度。
　誰救死羂弶？　　出過天境界。」

[0442c05] 爾時，世尊以偈答曰：

「優比羅建陀，　　第三佛羯羅，
　跋直羯提婆，　　婆睺提毘紐，
　如是等比丘，　　盡度於駛流。
　能度死自在，　　盡斷生死羂，
　出過於天界，　　言說極深遠，
　難識難可解，　　所說無不善。
　汝是何天耶？　　來問我此事。」

[0442c13] 爾時，此天以偈答曰：

「我不還此有，　　名為無煩天，
　是故我盡知，　　七比丘解脫，
　斷棄於愛有，　　度世之縛結。
　我生天先緣，　　今日當具說。
　梵行盡於漏，　　迦葉優婆塞，
　瓦師養父母，　　遠離於婬欲，
　迦葉及父母，　　愛答摩納等，
　彼是我親友，　　我亦與彼昵。
　淨身守口意，　　盡住最後身，
　如是諸大人，　　我共為善伴。」

[0442c24] 爾時，世尊復答天曰：「如是！如是。實如所說。

「瓦師如爾言，　　本毘婆陵伽，
　難提婆瓦師，　　迦葉優婆塞，
　孝事於父母，　　梵行盡於漏，
　彼與我親友，　　我亦為彼親。
　如是諸大人，　　本日相親近，
　善修身口意，　　住於最後身。」

[0443a02] 爾時，彼天聞佛所說，歡喜頂禮而去。

　常驚恐、顏色　　羅吒國、估客
　輸波羅、須達　　須達多生天
　首長者生天　　又有無煩天

別譯雜阿含經卷第九

【經文資訊】大正藏第 02 冊 No. 0100 別譯雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA