正法念處經卷第六十四


元魏婆羅門瞿曇般若流支譯

身念處品第七初

[0379a10]  爾時，世尊遊王舍城，在那羅帝婆羅門聚落，  告諸比丘：「我今為汝說身念處，初善、中善、後  善，善義善味純備具足，清淨梵行，所謂身
念處法門。汝今諦聽，善思念之，當為汝說。」

[0379a13]  諸  比丘言：「唯然，世尊！願樂欲聞。」

[0379a14]  佛告諸比丘：  「云何名為身念處法門？所謂內身循身觀，比  丘觀已，則不住於魔之境界，能捨煩惱。如
實觀身，既得知見證如是法，我說是人涅槃  所攝。如是比丘實見身已，不為諸惡之所亂  也，能斷眼耳鼻舌身意內染，及外色聲香味
觸法，如是循身觀，能到涅槃。如是比丘，眼雖  見色，不生分別，不起染欲歡喜之心，如實觀  身，此身唯有髮毛爪齒、薄皮脂血、筋肉骨
髓、生藏熟藏、黃白痰癊、冷熱風病、大腸小  腸、屎尿不淨、肝膽腸胃、脂髓精血、涕唾目  淚、頭頂髑髏。如是觀身，隨順係念，若如是
念，則不著色聲香味觸外境界也。

[0379a26]  「初觀眼色，  如實見眼，但是肉摶，四大所成。云何行者如  實觀眼？觀於眼根，此肉堅分，內有覺法，是名
眼根肉摶內地界也。復觀眼根肉摶之中，內  有覺法——目淚濕等，是名眼根肉摶之中內水  界也。復觀眼根肉  摶  之中，內有覺法——有暖、有  熱，是名眼根肉
摶  之中內火界也。復觀眼根  肉摶之中，內風輕動，是名眼根肉摶之中內  風界也。於內風界如實觀察，耳鼻舌身隨  順觀察亦復如是，如是觀已，於可愛色不生
樂著，不為愛境之所破壞。

[0379b08]  「復次，修行者內身循身觀。如此身者，念念生  滅，生老病死，此身如幻，空無所有，無實無  堅，如水泡沫，眾苦集處、眾苦所依、眾苦之
藏，如是身中無有少樂，一切皆苦、一切無常、  一切破壞，衰變之法，磨滅不淨。

[0379b12]  「復次，修行者  觀身循身觀。如是身者，孰為其本？云何順行？  誰為救護？云何而住？是比丘如實觀察，復作
是念：『如是身者，以業為本，由業順行，業為能  救。若集善業，生天人中。惡業相應，墮於地獄、  餓鬼、畜生。如是身者，不淨不堅，無常不住。』如
是比丘如實觀身，於愛欲中不復生念。

[0379b19]  「復次，修行者如實觀眼。如閻浮提人所有眼  根，有虛空處得見色像，餘方所見如是不  耶？若諸弟子或聞我所說，或以天眼、智慧觀
察：閻浮提人見色之時，有眼、有色、有明、有空  無礙、有意念心，五因緣故，而得見色；欝單越  人則不如是，設無空處，亦得見色，猶如魚
等水中見色，欝單越人於山障外徹見無礙  亦復如是。

[0379b27]  「復次，修行者隨順觀身。如閻浮提人耳之所  聞愛不愛聲，近則了了，遠則不了，大遠不  聞；欝單越人則不如是。是比丘如實觀於欝
單越人耳之所聞，若近若遠、若大若小、若愛  不愛，以報勝故，而皆能聞。譬如日光，近遠麁  細、若淨不淨，光明悉照。欝單越人所聞音  聲亦復如是。

[0379c05]  「復次，修行者隨順觀身。如閻浮提人鼻根所  聞，欝單越人如是不耶？彼以聞慧或以天  眼見：欝單越人以報勝故，但聞眾香，不聞
臭氣。譬如水乳同置一器，鵝王飲之，但飲  乳汁，其水猶存。欝單越人亦復如是，但聞  眾香，不聞臭氣。

[0379c11]  「復次，修行者隨順觀身。如閻浮提人舌所得  味，欝單越人如是不耶？彼以聞慧或以天  眼見：閻浮提人上中下食，欝單越人則不如
是。欝單越人無我所心，常自行善，自然粳  米，其食一味，閻浮提人則不如是。

[0379c16]  「復次，修行者隨順觀身。如閻浮提人種種色  身，欝單越人如是不耶？彼以聞慧或以天  眼觀：閻浮提人種種色身，欝單越人則不如
是，以善業故，純一色身，道等、身等，其色猶  如閻浮檀金，其身圓直柔軟端正，其報不比  閻浮提人。閻浮提人無量種業，其行不同，
是故則有無量種身、無量種色。

[0379c22]  「如是比丘於  二天下人世界中隨順觀已，次觀第三弗婆  提國。如閻浮提人、欝單越人所有諸入，與弗
婆提人諸入所見，為同不耶？彼以聞慧或以  天眼見：弗婆提人於黑闇中亦見眾色，如閻  浮提中猫虎兕馬、角鵄之屬，無光明處能見
眾色；弗婆提人亦復如是，於夜闇中如眼境  界，能見一切麁細眾色。

[0380a01]  「復次，修行者隨順觀身，云何觀於閻浮提人？  如前所說，如閻浮提人所聞之音，弗婆提人  如是不耶？彼以聞慧或以天眼見：弗婆提人
聞怖畏聲，耳識所緣，盡一箭道，以福德故，不  聞遠處怖畏之聲。

[0380a06]  「復次，修行者隨順觀身已，觀三天下眾生住  處。如閻浮提人、欝單越人鼻識所緣，弗婆  提人如是不耶？彼以聞慧或以天眼見：弗婆
提人晝所聞香，鼻識嗅已，夜亦如是，以報勝  故。

[0380a11]  「復次，修行者隨順觀身。如閻浮提人、欝單越  人舌識知味，如是弗婆提人所得之味如  是不耶？彼以聞慧或以天眼見：弗婆提人
一食賒盧迦，三日不飢。弗婆提人乃至命終，  身無病惱，以法勝故；若臨命終遇病五日，  爾乃命終。

[0380a16]  「復次，修行者隨順觀身。如閻浮提  人、欝單越人身之形相，弗婆提人如是不  耶？彼以聞慧或以天眼見：弗婆提人其身  圓滿如尼俱陀樹。

[0380a19]  「復次，修行者隨順觀身，  於三天下如實觀已，觀於第四瞿陀尼人所  住之處。云何瞿陀尼人緣身境界？彼以聞慧
或以天眼見：瞿陀尼人眼識所緣山壁無礙，  如於頗梨琉璃之中見眾色像，瞿陀尼人亦  復如是。

[0380a25]  「復次，修行者隨順觀身。如閻浮提中、欝單越  中、弗婆提中，三天下人聞聲差別，瞿陀尼人  耳識緣聲，如是不耶？彼以聞慧或以天眼見：
瞿陀尼人眼識聞聲，如閻浮提中蛇虺之  類眼中聞聲，瞿陀尼人亦復如是，如隔障  礙，聞眾音聲、見眾色像亦復如是，以法勝  故。

[0380b03]  「復次，修行者隨順觀身。如閻浮提人、弗婆提  人鼻識緣香，瞿陀尼人如是不耶？瞿陀尼  人嗅香法異，眼等別緣。云何瞿陀尼人鼻識
緣香？彼以聞慧或以天眼見：瞿陀尼人若眼  見色，即亦知香，若眼不見亦聞其香，以法  勝故。

[0380b09]  「復次，修行者隨順觀身。云何瞿陀尼人舌識  緣味？彼以聞慧或以天眼見：瞿陀尼人食於  稗子、飲於牛味，如閻浮提人飲苷  �  酒、蒲
桃之酒，瞿陀尼人飲牛五味，能令惽醉亦  復如是。瞿陀尼人食於稗子，如閻浮提人食  粳糧飯，充足飽滿。

[0380b15]  「復次，修行者隨順觀身。云何觀於瞿陀尼人  身之量耶？彼以聞慧或以天眼見：瞿陀尼  人其身長短——半多羅樹，如業相似，自業色  身。

[0380b19]  「復次，修行者思惟觀察四天下中何等住處，  性等相似、意等相似、行等相似？互對觀察。彼  以聞慧或以天眼見：四天下眾生心意，無有
一人心意相似，無有一人行等相似，無有一  人身等相似，一切無有一人相似。是名比丘  隨順觀身。

[0380b25]  「復次，修行者隨順觀身。云何四天下人頗有  一人無業無因來生不耶？無業藏耶？無業流  轉耶？頗有不行習欲法耶？如是比丘不見一
人無業藏者，無有一人無業而生，無有一人  無業流轉，無有一人不習欲法，隨所作業，或  善或不善，隨業受報，無有一人不為怨親中  人所攝。是名修行者隨順觀身。

[0380c03]  「復次，隨順觀身。云何集業而得天身？云何天  中受五欲樂？彼以聞慧或以天眼觀：諸眾生  生四天王天處，受天五欲，眼視美色，不知
厭足，或細或麁，自以天眼見萬由旬，若化神  通，能見無量百千由旬。如是修行者觀天無  量善業勢力，四天王天所見色貌皆悉可愛，  心生愛樂，不見惡色。

[0380c10]  「復次，修行者隨順觀身。云何四天王天耳聞  音聲？彼以聞慧或以天眼見：四天王天若  聞天聲，甚可愛樂，若以報耳聞三千由旬，若
化神通，則能聞於二萬由旬，所聞音聲皆可  愛樂。

[0380c15]  「復次，修行者隨順觀身。云何四天王天鼻聞  香耶？彼以聞慧或以天眼見：四天王天自報  鼻根，聞於眾香二百由旬，若化神通，聞於百
千由旬之香。

[0380c19]  「復次，修行者隨順觀身。云何觀於四天王天  舌根充滿？彼以聞慧或以天眼見：四天王天  舌根無厭亦無不愛，如業所得，以善業故，於
味不厭。

[0380c23]  「復次，修行者隨順觀身。云何觀於諸天身耶，  若麁若細、若速疾行？彼以聞慧或以天眼見：  諸天身有大勢力，神通微細，於一手中置五
百天在手而住，各令諸天身不妨礙，亦不迫  隘。譬如一室燃五百燈，其燈光明不相逼  迫，諸天手中置五百天亦復如是不迮不  妨。

[0381a01]  「復次，諸天若化大身無量由旬，若好若醜，  若有見者或怖不怖。

[0381a03]  「復次，修行者隨順觀身。云何觀於速行天耶？  彼以聞慧或以天眼見：速行天一眴目頃能  行無量百千由旬還至本處，隨天憶念所往
之處，無所障礙。若有所欲，皆悉具足，無能奪  者，於一切處所得之物皆悉自在，於他無畏，  無能為礙，天境界樂念念增長，以善業故，受
五欲樂。是名行者隨順觀身。

[0381a10]  「復次，修行者隨順觀身。云何觀於三十三天  身耶？云何緣於境界受樂？彼以聞慧或以天  眼觀：三十三天如四天王天受境界樂。三十
三天受於愛色聲香味觸，勝四天王天足一  千倍。何以故？三十三天所作之業，勝愛大  力可愛樂故，勝於四天王天所作業故。以三
十三天所作業勝，是故四天王天不及上天，  如是三十三天所受樂勝不可具說。是名修  行者隨順觀身。

[0381a19]  「復次，修行者隨順觀身。云何觀於地獄？地獄  眾生所受之身，謂活地獄、黑繩地獄、大合  地獄、叫喚地獄、大叫喚地獄、焦熱地獄、大焦
熱地獄、阿鼻地獄。彼以聞慧或以天眼見：諸  眾生所作之業——不可愛業、不喜樂業、不善之  業，謂三種業，於身口意造集業故，墮地獄
中。集惡業故，受地獄苦，於地獄中受諸劇  苦，乃至惡業不盡終不得脫。是名修行者隨  順身觀。

[0381a28]  「復次，修行者作是思惟：『作何等業墮於地獄？』  彼以聞慧或以天眼見：此眾生習近殺害，樂  習增長，以是因緣，墮活地獄。又見眾生習近
殺生偷盜，喜樂習近，增長斯惡，以此因緣，墮  黑繩地獄。又見眾生習近殺生偷盜邪婬，  習近喜樂，增長斯惡，以是因緣，墮眾合地獄。
又見眾生習近殺生偷盜、邪婬妄語，習近喜  樂，增長斯惡，以是因緣，墮叫喚地獄。又見眾  生殺生偷盜、邪婬妄語、勸人飲酒，以是因緣，
墮大叫喚地獄。又見眾生殺生偷盜、邪婬妄  語、飲酒、邪見，以是因緣，墮焦熱地獄。又見  眾生殺生偷盜、邪婬妄語、以酒飲人、邪見不
信，或破比丘、比丘尼戒，以是因緣，墮大焦熱  地獄。又見眾生作五逆業五種惡業，以是因  緣，墮阿鼻地獄。云何五逆？若有眾生殺父、殺
母、殺阿羅漢、破和合僧、若以惡心出佛身血，  如是五種大惡業故，墮阿鼻地獄。思惟如是  地獄業報，於諸眾生起悲愍心。

[0381b17]  「復次，修行者隨順觀身。云何眾生墮餓鬼道？  彼以聞慧或以天眼見：無量餓鬼以慳嫉故，  墮餓鬼中，在於地下五百由旬。無量餓鬼
惡食、無食或食不淨，互相食  噉  ，飢渴所逼，  受大苦惱，上雨大火以燒其身。此諸餓鬼隨  惡業故，受如是苦。

[0381b23]  「復次，修行者隨順觀身。彼以聞慧或以天眼  見畜生道，彼見無量種種畜生，略說三處：一  者水行，所謂魚等；二者陸行，所謂象馬牛羊、
麞鹿猪等；三者空行，所謂無量眾飛鳥等。

[0381b27]  「復次，修行者隨順觀身。彼以聞慧或以天眼  觀於畜生有幾種生？彼以聞慧或以天眼見：  諸畜生有四種生。何等為四？一者胎生，所謂
象馬水牛、牛羊之類；二者卵生，所謂蛇蚖鵝  鴨、鷄雉種種眾鳥；三者濕生，蚤虱蚊子之類；  四者化生，如長面龍等。是修行者如實觀畜
生已，若天若人、若地獄餓鬼畜生，不見一處  不為恩愛別離所惱，一切眾生輪轉生死，或  作怨家或為親友，無有一處不生不滅。如
是比丘於生死處不生愛心，如是心不喜樂，  如是厭離不隨，如是破壞，如是滅法，不可久  住一切眾生眾苦之處。是故比丘生死之中
多苦少味、無常破壞，當應厭離，厭離生死便  得解脫。

[0381c11]  「如是那羅帝婆羅門聚落比丘修行  者，內身循身觀，觀於內身——於此身中分分不  淨。如實見身，念念思惟，從頭至足循身觀
察。是修行者初觀頭頂，彼以聞慧或以天  眼觀：頭髑髏以為四分，於頭骨內自有蟲行，  名曰腦行，遊行骨內，生於腦中，或行或住，
常食此腦。於髑髏中復有諸蟲住髑髏中，若  行若食，還食髑髏。復有髮蟲住於骨外，食於  毛根，以蟲瞋故，令髮墮落。復有耳蟲住在耳
中，食耳中肉，以蟲瞋故，令人耳痛或令耳  聾。復有鼻蟲住在鼻中，食鼻中肉，以蟲瞋  故，能令其人飲食不美；腦涎流下，蟲食腦涎，
是故令人飲食不美。復有脂蟲生在脂中，住  於脂中，常食人脂，以蟲瞋故，令人頭痛。復有  續蟲生於節間，有名身蟲住在交牙，以蟲
瞋故，令人脈痛猶如針刺。復有諸蟲名曰  食涎，住舌根中，以蟲瞋故，令人口燥。復有諸  蟲名牙根蟲，住於牙根，以蟲瞋故，令人牙
疼。是名內修行者循身身觀，是十種蟲，住  於頭中。

[0382a02]  「復次，修行者觀身循身觀。頭肉中有幾骨  耶？彼以聞慧或以天眼見：髑髏骨頭有四  分，額骨、頰骨合有三分，鼻骨一分。交牙二
骨，頤有一骨，牙齒合有三十二骨，齒根亦  爾。咽喉二骨，如是項中有十五骨。

[0382a07]  「復次，修行者內身循身觀。云何頭肉以食  增長，和合有覺？彼以聞慧或以天眼觀：於頭  肉則有四分，兩頰二分，咽喉及舌肉段一
分，上下兩脣及其兩耳皮肉四分。其舌根  者，名為脈肉，貪嗜上饍，樂於六味。

[0382a12]  「復次，修行者內身循身觀。有何等蟲？住在何  處？作何等業，或病或安？彼以聞慧或以天  眼：初觀咽喉，咽喉有蟲，名曰食涎，咀嚼食
時，猶如嘔吐，唌唾和雜，欲咽之時，與腦涎  合，喉中涎蟲共食此食，以自活命。若蟲增  長，令人瘶病。若多食膩或多食甜，或食重
食或食醋食，或食冷食，蟲則增長，令人咽  喉生於疾病。觀涎蟲已，如實知身。

[0382a20]  「復次，修行者內身循身觀。觀於唾蟲能消諸  唾，或能為病或令安隱。彼以聞慧或以天  眼見：消唾蟲住咽喉中，若人不食如上膩
等，蟲則安隱，能消於唾，於十脈中流出美  味，安隱受樂。若人多唾，蟲則得病，以蟲病  故，則吐冷沫，吐冷沫故，胸中成病。觀唾蟲已，  如實知身。

[0382a27]  「復次，修行者內身循身觀。觀於吐蟲，云何  令人安隱疾病？住在何處？食何等食？彼以聞  慧或以天眼：見於吐蟲住人身中，住於十脈
流注之處。若人食時，如是之蟲從十脈中，  踊身上行至咽喉中，即令人吐，令人生於  五種嘔吐。何等為五？一者風吐；二者陰吐；
三者唾吐；四者雜吐；五者蠅吐。若蟲安隱，食  則調順，入於腹中。

[0382b05]  「云何吐蟲生於風吐？彼以  聞慧或以天眼見：食輕冷，若無膩食，則發風  病，令人大小便利難通，眼不能睡。風入咽喉，
風動吐蟲，以此過故，是名風吐。觀吐蟲已，如  實知身。

[0382b10]  「復次，修行者觀內身循身觀。云何吐蟲令人  吐陰？彼以聞慧或以天眼見：人食辛，醎熱  和合，令人發熱，惱於吐蟲，從其住處動而上
行，令人吐陰。觀吐蟲已，如實知身。

[0382b14]  「復次，修行者觀內身循身觀。云何吐蟲令人  吐唾？彼以聞慧或以天眼見：人食於甜冷重  食、膩滑之食，或食已睡眠，令唾增長，唾增長
故，唾蟲增長，為咽喉病，令身沈重，則有冷  唾。觀吐蟲已，如實知身。

[0382b19]  「復次，修行者觀內身循身觀。云何吐蟲生於  雜吐？彼以聞慧或以天眼見：食輕冷無膩之  食、辛酢醎食、滑冷重膩，能令吐蟲行咽喉中，
以是三過，能令人吐。觀吐蟲已，如實知身。

[0382b23]  「復次，修行者觀內身循身觀。云何蠅吐令人  嘔吐？彼以聞慧或以天眼見：蠅食不淨故，蠅  入咽喉，令吐蟲動，則便大吐。觀吐蟲已，如實
知身。

[0382b27]  「復次，修行者觀內身循身觀。彼以聞慧或以  天眼見：醉味蟲行於舌端乃至命脈，於其中  間或行或住，微細無足。若食美食，蟲則惽
醉增長，若食不美，蟲則萎弱。此蟲食時如蜂  食花，微細甜味以用作蜜，嗜味蟲食亦復如  是。然其所食雖復微細亦得充足，若蟲得
味，我亦如是得此食味；若蟲憶食，我亦憶  食；若我不食，如是醉蟲則亦病苦，不得安  隱。觀醉蟲已，如實知身。

[0382c07]  「復次，修行者觀內身循身觀。觀放逸蟲，云何  此蟲為我病惱或作安隱？彼以聞慧或以天  眼見：放逸蟲住於頂上，若至腦門，令人疾
病；若至頂上，令人生瘡；若至咽喉，猶如蟻  子，滿咽喉中；若住本處，病則不生。是名觀  於放逸之蟲。觀放逸蟲已，如實知身。

[0382c13]  「復次，修行者內身循身觀。觀於貪嗜六味之  蟲，云何病惱？云何安隱？彼以聞慧或以天  眼見：六味蟲所貪嗜者，我亦貪嗜，隨此味蟲
所不嗜者，我亦不便。若得熱病，蟲亦先得  如是熱病，以是過故，令於病人所食不美，無  有食味。觀味蟲已，如實知身。

[0382c19]  「復次，修行者內身循身觀。觀抒氣蟲住於頂  下，彼以聞慧或以天眼見：抒氣蟲以瞋恚故，  食腦作孔，或咽喉痛或咽喉塞，咽喉風噎，
生於死苦。此抒氣蟲共咽喉中一切諸蟲，皆  悉撩亂，生諸病惱。此抒氣蟲常為唾覆，其  蟲短小，有面有足。觀抒氣蟲已，如實知身。

[0382c25]  「復次，修行者內身循身觀。彼以聞慧或以天  眼見：憎味蟲住於頭下咽喉根中。云何此蟲  為我病惱或作安隱？彼見：此蟲憎嫉諸味，唯
嗜一味，或嗜甜味，憎於餘味；或嗜酢味，憎於  餘味；或嗜辛味，憎於餘味；或嗜醎味，憎於餘  味；或嗜苦味，憎於餘味；或嗜醈味，憎於餘
味；隨所憎味，我亦憎之，隨蟲所嗜，我亦嗜  之。舌端有脈，隨順於味，令舌乾燥。以蟲瞋  故，令舌  [病-丙+習]  [病-丙+習]
而腫或令咽喉即得瘶病。若  不瞋恚，咽喉則無如上諸病。觀憎味蟲已，如  實知身。

[0383a07]  「復次，修行者內身循身觀。見：嗜睡蟲其形微  細，狀如牖塵，住一切脈，流行趣味，住骨髓  內，或住肉內或髑髏內，或在頰內或齒骨
內或咽骨中，或在耳中或在眼中，或在鼻  中或在鬚髮。此嗜睡蟲風吹流轉，若此蟲  病，若蟲疲極，住於心中。心如蓮花，晝則開
張，無日光故，夜則還合，心亦如是。蟲住其  中，多取境界，諸根疲極，蟲則睡眠，蟲睡眠  故，人亦睡眠。一切眾生悉有睡眠，若此睡
蟲晝日疲極，人亦睡眠。觀睡蟲已，如實知  身。

[0383a18]  「復次，修行者內身循身觀，見：有腫蟲行於身  中，或住頭中或住項中，行於血中或行脂  中，其身微細，隨飲血處則有腫起  [病-丙+習]
[病-丙+習]  而疼。  或在面上或在項上，或在咽喉或在腦門，或  在餘處，所在之處能令生腫，若住筋中則無  病苦。觀腫蟲已，如實知身。

[0383a23]  「如是那羅帝婆羅  門長者、聚落比丘修行者觀蟲種類，從於頭  中、舌耳腦門、毛孔髮中、皮肉骨血筋脈之
中如實觀之，既觀察已，於舌味中生厭離  心，於後生處不復愛味，於無量無邊由旬愛  縛味海能生厭離。以厭離故，不為食愛之
所亂惱，不復親近豪貴長者，離於多欲，於食  知足，取得支身。以是義故，不嫉他人得供  養利，不樂多言、不樂住寺，不起身慢，不生
色慢，不恃衣服而生憍慢，不恃袈裟鉢盂而  生憍慢，不恃弟子而生憍慢，不恃聚落而生  憍慢，不恃親里而生憍慢，獨一無貪，遠離塵
垢，住寂靜處，近於涅槃。若貪嗜美味，沒於  味海，為魔所攝，去涅槃遠。是修行者觀諸蟲  已，於味厭離，不貪飲食。

[0383b09]  「復次，修行者內身循身觀，如實觀於脊骨。彼  以聞慧或以天眼見：其脊有四十五骨，胸十  四骨，左右脇肋各十二骨，節亦如是，胞骨亦
然。如是分別觀骨節已，復觀從肩至髖幾  分肉臠？如是左右各十二臠。作是觀已，如實  知身。

[0383b15]  「復次，修行者內身循身觀。有幾許筋，連綴繫  縛？彼以聞慧或以天眼見：左右脇除於皮  肉，一百細筋以為纏縛。觀筋纏已，如實知  身。

[0383b19]  「復次，修行者內身循身觀。觀於此身從膊  至髖有幾許脂？彼以聞慧或以天眼自見己  身：以食因緣，脂則增長；以食因緣，令脂損
減。極羸瘦人——摩伽陀等，有五兩脂。既觀察  已，如實知身。

[0383b24]  「復次，修行者內身循身觀。觀我此身有幾許  水？彼以聞慧或以天眼自見：身中有十掬  水，從毛孔出，名之為汗。於諸根中，眼則出
淚，名為濕界。以食因緣，脂血增長。觀身水  已，如實知身。

[0383b29]  「復次，修行者內身循身觀。觀其身中幾許糞  穢？彼以聞慧或以天眼見：其身中有七掬  屎，有六掬唾。作此觀已，如實知身。

[0383c03]  「復次，修行者內身循身觀。觀我身中幾許  痰癊及尿？彼以聞慧或以天眼見：其身中五  掬黃癊，尿有四掬，除其病時，或增或減。如是
觀已，如實知身。

「

[0383c07]  復次，修行者內身循身觀。觀我身中幾許脂  髓、不淨穢精？彼以聞慧或以天眼見：其身  中十二掬脂，髓有一掬，精有一掬。如是觀已，
如實知身。

[0383c11]  「復次，修行者內身循身觀。觀其身中有幾許  風？彼以聞慧或以天眼見：身空處有三掬  風。如是觀已，如實知身。

[0383c14]  「復次，修行者內身循身觀。觀其身中幾脈常  流，飲食消化？彼以聞慧或以天眼見：其身中  有十三脈，若脈流注，令身肥悅。譬如  桔  槹
汲水流注溉灌，令其增長，身脈溉灌亦復如  是。何等十三？一名命流脈；二名隨順流脈；三  名水流脈；四名汗流脈；五名尿流脈；六名糞
流脈；七名十流脈；八名汁流脈；九名肉流脈；  十名脂流脈；十一名骨流脈；十二名髓流脈；  十三名精流脈。觀流脈已，如實知身。

[0383c23]  「復次，修行者內身循身觀。如彼流脈與誰為  本，令身肥悅，復有諸蟲處處遍行？彼以聞  慧或以天眼見：命流脈，心為其本；隨順流
脈，兩脇為本；水流脈者，生藏腭心以為  根本；汗流脈者，毛根及脂以為根本；尿流脈  者，根胞為本；糞流脈者，熟藏下門為本；十
流脈者，咽喉及心以為其本；汁流脈者，肺為  其本；肉脂流脈者，筋皮為本；骨流脈者，一  切續節為本；髓精流脈者，卵及身根為本。如
是行者觀流脈已，如實知身。

[0384a04]  「復次，修行者觀身循身觀。有何等蟲何處流  行，或為疾病或為安隱，從於髖骨乃至遍  身？彼以聞慧或以天眼見：十種蟲至於肝
肺，人則得病。何等為十？一名食毛蟲；二名  孔穴行蟲；三名禪都摩羅蟲；四名赤蟲；五者  食汁蟲；六名毛燈蟲；七名瞋血蟲；八名食血  蟲；九名
[病-丙+習]  [病-丙+習]  蟲；十名酢蟲。此諸蟲等，其形  微細，無足、無目，行於血中，痛痒為相。

[0384a12]  「復次，修行者內身循身觀，觀一一諸蟲在  於身中，為何所作？彼以聞慧或以天眼見：食  毛蟲若起瞋恚，能噉鬚眉，皆令墮落，令人癩
病；若孔行蟲而起瞋恚，行於血中，令身麁澁，  頑痺無知；若禪都摩羅蟲流行血中，或在鼻  中或在口中，令人口鼻皆悉臭惡；若其赤蟲
而起瞋恚，行於血中，能令其人咽喉生瘡；若  食汁蟲而起瞋恚，行於血中，令人身體作青  痶瘓，或黑或黃痶瘓之病；若毛燈蟲起於
瞋恚，血中流行，則生病苦，瘡癬熱黃，疥癩破  裂；若瞋血蟲以瞋恚故血中流行，或作赤  病，女人赤下，身體搔痒，疥瘡膿爛；若食血
蟲瞋而生病腦，頭旋迴轉，於咽喉中口中生  瘡，下門生瘡；若  [病-丙+習]  [病-丙+習]  蟲血中流行，則生疾
病，疲頓困極，不欲飲食；若酢蟲瞋恚，亦令其  人得如是病。如是一切諸蟲及其種類，既觀  察已，如實知身。

[0384a29]  「復次，修行者內身循身觀。觀十種蟲行於陰  中。何等為十？一名生瘡蟲；二名刺蟲；三名閉  筋蟲；四名動脈蟲；五名食皮蟲；六名動脂蟲；
七名和集蟲；八名臭蟲；九名濕蟲；十名熱  蟲。

[0384b05]  「復次，修行者內身循身觀。觀何等蟲住我身  中，或為疾病或為安隱？彼以聞慧或以天  眼見於：瘡蟲隨有瘡處，諸蟲圍遶噉食此
瘡，或於咽喉而生瘡病。觀瘡蟲已，如實知  身。

[0384b10]  「復次，  修  行者內身循身觀。觀於刺蟲作何等  病？彼以聞慧或以天眼見於：刺蟲若生瞋  恚，令人下痢猶如火燒，口中乾燥，飲食不
消，其身剎剎，水入熟藏，晝夜不睡，於熟藏  中撓攪糞穢令尿冷等，與尿和合，住如是  處，作下痢病，令不憶食劣弱不健；若人愁惱，
蟲則歡喜，嚙人血脈以為衰惱，或下赤血或  不消下痢。如是觀刺蟲已，如實知身。

正法念處經卷第六十四

* * *

【經文資訊】大正藏第 17 冊 No. 0721 正法念處經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
