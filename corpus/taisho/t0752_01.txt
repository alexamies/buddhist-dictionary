佛說五無返復經


宋居士沮渠京聲譯

[0574b21]  爾時佛在祇樹精舍，與千二百五十比丘俱。  時有梵志，在羅閱祇國，聞舍衛人多慈孝順、  奉經修道、供事三尊，便到舍衛國。見父子二
人耕地，毒蛇齧殺其子，父故耕不視其子，亦  不啼哭。

[0574b25]  梵志問曰：「此兒誰子？」

[0574b25]  答言：「是我之  子。」

[0574b26]  梵志曰：「是卿子者，何不啼哭，而耕如故？」

[0574b27]  其人答曰：「人生有死，物成有敗，善者有報，惡  者有對，愁憂啼哭，何所追逮？設不飲食，何益
死者。卿今入城，我家在某處，願過語之：『吾子  已死，不須持二人食來。』」

[0574c01]  梵志自念：「此人無返  復，兒死在地，情不愁憂，而返索食。此人不  慈，無有比類。」梵志便行入城，詣耕者家，見死
兒母，即便語之：「卿兒已死，父言：『但持一人食  來。』何以不念子耶？」

[0574c05]  兒母逆為梵志說譬喻言：  「子者如客，來依人止，來亦不却，去亦不留。此  兒本我亦不喚來，自來過我生，死亦自去，非
我力乃便進退，隨其本行，追命所生。」

[0574c08]  又語  其姊：「卿弟已死，何不啼哭？」

[0574c09]  姊即向梵志說喻  言：「我等兄弟，譬如工師入山斫材縛筏水  中，卒逢大風，吹破筏散隨水流去，前後分
張，不相顧望。我弟亦爾，如是宿命因緣，一時  共合會，在一家生。隨命長短，死亡無常，合會  有離。我弟命盡，各自隨行，無常對至，隨其  本行，不能相救。」

[0574c15]  又語死者婦：「卿夫已死，何不  啼哭？」

[0574c16]  婦復為梵志說喻言：「我等夫婦，因緣共  會，須臾間已。譬如飛鳥暮栖高樹，擾擾作聲，  向明各自飛去，行求飲食。有緣則合，無緣則
離，夫婦如是，無常對至，隨其本命，不能相救。」

[0574c20]  又語其奴：「汝大家兒死，何不啼哭？」

[0574c20]  奴復說喻：  「我之大家，因緣合會，我如犢子隨逐大牛，人  殺大牛，犢子在邊，不能救大牛。無常之命，不
可得救，奈何愁憂啼哭，亦無所益。」

[0574c23]  梵志聞之，  心惑目瞑，不識東西：「聞此國人，孝順奉道、供  事三尊，故從遠來，欲得學問；未有善應，而見
五無返復人。勞身苦心，遠來至此，了無所益。」

[0574c27]  又問行人：「佛在何許？欲往問之。」

[0574c27]  行人答曰：  「近在祇洹精舍。」

[0574c28]  梵志即往到佛所，稽首佛足  作禮，却坐一面。愁憂低頭，默無所說。

[0574c29]  佛知其  意，謂梵志曰：「何為低頭，愁憂不樂？」

[0575a01]  梵志白佛  言：「所願不果，違我本心，是故愁憂也。」

[0575a02]  佛問  曰：「有何所失？」

[0575a03]  白佛言：「我從羅閱祇國來，聞此  國人孝順、奉敬三尊，故從遠來欲得學問。既  來到此，見五無返復人，是故愁憂不樂。」

[0575a05]  佛言：  「何謂無返復者？」

[0575a06]  梵志白佛言：「見父子二人耕  地下種，子死在地，父亦不愁，反更索食，而反  向我說無常事；母、婦及姊與奴，都無愁憂。是
為大逆，無返復也。」

[0575a09]  佛言：「不然，不如卿語。此之  五人，最有返復，知命無常，非愁憂所逮，是故  自定，無有愁慼；世間俗人，不識無常，懊惱啼
哭，不能自勝。譬如人得熱病，不自覺知，恍  惚妄語。良師與藥，熱即除愈，不復妄語。俗人  愚癡，愁憂啼哭，不能自解；能知無常，不復
愁憂，如熱病愈，此之五人，皆得道證。」

[0575a15]  梵志聞  之佛語，即自尅責：「我為愚惑，不識道義。今聞  佛語，如盲得目，冥中見明。」

佛說五無返復經

* * *

【經文資訊】大正藏第 17 冊 No. 0752 佛說五無返復經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
