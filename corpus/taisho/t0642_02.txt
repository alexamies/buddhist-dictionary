佛說首楞嚴三昧經卷下


後秦龜茲國三藏鳩摩羅什譯

[0637b05]  ◎爾時舍利弗白佛言：「世尊！未曾有也，今說  首楞嚴三昧，而是惡魔不來嬈亂。」

[0637b06]  佛告舍利  弗：「汝欲見魔衰惱事不？」

[0637b07]  「唯然欲見。」

[0637b07]  爾時佛放  眉間白毫大人相光，一切眾會皆見惡魔被  五繫縛，不能自解。佛告舍利弗：「汝見惡魔被  五縛不？」

[0637b10]  「唯然已見。此惡魔者為誰所縛？」

[0637b10]  佛言：  「是首楞嚴三昧威神之力。在所佛土說首楞  嚴三昧，其中諸魔欲以惡心作障礙者，首楞  嚴三昧及與諸佛威神力故，其諸惡魔皆自
見身被五繫縛。舍利弗！在所說首楞嚴三昧  處，若我現在、若我滅後，其中所有諸魔、魔民，  及餘人眾懷惡心者，以首楞嚴三昧威神力  故，皆被五縛。」

[0637b18]  爾時會中天、龍、夜叉、乾闥婆等白佛言：「世尊！  我等於此三昧，心無有疑，不為障礙，我等不  欲身被五縛。世尊！我等恭敬此三昧故，皆當
往護說是法者，於是三昧生世尊想。」

[0637b21]  佛告諸  天、龍、神：「汝以是故，當於十二見縛而得解脫。  何等十二？我見縛、眾生見縛、壽命見縛、人
見縛、斷見縛、常見縛、我作見縛、我所見縛、  有見縛、無見縛、此彼見縛、諸法見縛，是為十  二。汝等當知，若有眾生於佛法中起瞋恨心、
欲毀壞者，皆以住是十二見縛。若人信解  隨順不逆，於此十二見縛當得解脫。」

[0637b29]  爾時舍利弗白佛言：「世尊！惡魔於今得聞說  此首楞嚴三昧名不？」

[0637c01]  佛言：「亦聞，以被縛故，不  能得來。」

[0637c02]  舍利弗言：「如來何不以威神力，令魔  不聞說首楞嚴三昧名字？」

[0637c03]  佛言：「且止，勿作此  語。假使恒河沙等世界滿中大火，為聞說此  首楞嚴三昧，當從中過。何以故？若人但聞說
首楞嚴三昧，我說此人大得善利，勝得四禪、  生四梵處。舍利弗！若使惡魔今得聞說首楞  嚴三昧名字，以此因緣，當得出過一切魔事；
若以被縛而得聞者，亦當於此十二見縛而  得解脫。是故舍利弗！邪見惡人入魔網者，尚  應聞此首楞嚴三昧，何況淨心歡喜欲聞！」

[0637c12]  爾時會中有一菩薩名魔界行不污，白佛言：  「唯然世尊！我今當現於魔界中，以自在神力，  令魔得住首楞嚴三昧。」

[0637c14]  佛言：「隨意」。

[0637c14]  時魔界行  不污菩薩，即於會中忽然不現，現於魔宮，語  惡魔言：「汝寧不聞佛說首楞嚴三昧，無量眾
生皆發阿耨多羅三藐三菩提心，出汝境界；  亦皆當復度脫餘人，出汝境界？」

[0637c18]  魔即報言：「我  聞佛說首楞嚴三昧名字，以被五縛，不能得  往。所謂兩手、兩足及頭。」

[0637c20]  又問惡魔：「誰繫汝者？」

[0637c21]  魔即答言：「我適發心欲往壞亂聽受首楞嚴  三昧者，即被五縛。我適復念：『諸佛菩薩有大  威德，難可壞亂，我若往者，或當自壞，不如自
住於此宮殿。』作是念已，即於五縛而得解  脫。」

[0637c25]  菩薩答言：「如是一切凡夫憶想分別，顛倒  取相，是故有縛；動念戲論，是故有縛；見聞覺  知，是故有縛。此中實無縛者、解者。所以者何？
諸法無縛，本解脫故；諸法無解，本無縛故；常  解脫相，無有愚癡。如來以此法門說法，若有  眾生得知此義，欲求解脫，勤心精進，則於諸  縛而得解脫。」

[0638a02]  時魔眾中七百天女，以天香華、  末香、塗香及諸瓔珞，散魔界行不污菩薩，而  作是言：「我當何時於魔境界而得解脫？」

[0638a04]  菩薩  報言：「汝等若能不壞魔縛，則得解脫。」

[0638a05]  「云何名  為魔縛？」

[0638a06]  「謂六十二見。若人不壞此諸見者，即  於魔縛而得解脫。」

[0638a07]  天女復言：「云何名為不壞  諸見而得解脫？」

[0638a08]  答言：「諸見本無所從來、去無  所至，若知諸見無去來相，即於魔縛而得  解脫；諸見非有非無，若不分別有無，即於魔
縛而得解脫；若無所見，是為正見，如是正見，  無正無邪，若法無正無邪、無作無受，即於魔  縛而得解脫；是諸見者，非內非外、亦非中間，
如是諸見亦復不念，則於魔縛而得解脫。」

[0638a14]  七  百天女聞說此法，即得順忍，而作是言：「我等  亦當於魔界中，行無所污，度脫一切魔所縛  者。」

[0638a17]  爾時魔界行不污菩薩語惡魔言：「汝諸眷  屬已發阿耨多羅三藐三菩提心，汝作何等？」

[0638a19]  惡魔答言：「我被五縛，不知所作。」

[0638a19]  菩薩答言：  「汝發阿耨多羅三藐三菩提心，當從此縛而  得解脫。」

[0638a21]  時諸天女慈愍魔故，皆作是言：「可發  阿耨多羅三藐三菩提心，勿於安隱生怖畏  想；勿於樂中而生苦想；勿於解脫而生縛想。」

[0638a24]  爾時惡魔生諂曲心，而作是言：「若汝捨離菩  提心者，我當發心。」

[0638a25]  時諸天女以方便力，而謂  魔言：「我等皆已捨離此心，汝便可發阿耨多  羅三藐三菩提心。若一菩薩發菩提心，一切
菩薩亦同是心。所以者何？心無差別，於諸  眾生心皆平等。」

[0638a29]  爾時惡魔謂魔界行不污菩  薩言：「我今當發阿耨多羅三藐三菩提心，以  是善根，令我縛解。」說此言已，即自見身從縛  得解。

[0638b03]  時魔界行不污菩薩，以神通力放大光  明，現淨妙身，照於魔宮，魔自見身無有威光，  猶如墨聚。

[0638b05]  時魔眾中二百天女，深著婬欲，見  此菩薩身色端正，起染愛心，各作是言：「是人  若能與我從事，我等皆當隨順其教。」

[0638b07]  時此菩  薩知諸天女宿緣應度，即時化作二百天子，  色貌端嚴，如身無異；又作二百寶交露臺，勝
魔宮觀。是諸天女，皆自見身在此寶臺，各各  自謂與此菩薩共相娛樂，所願得滿，婬欲意  息，皆生深心，愛敬菩薩。菩薩即時隨其所應
而為說法，皆發阿耨多羅三藐三菩提心。

[0638b13]  時  魔界行不污菩薩謂惡魔言：「汝可詣佛。」

[0638b14]  魔作  是念：「我縛已解，當詣佛所壞亂說法。」爾時惡  魔，眷屬圍遶，行詣佛所，白言：「世尊！勿復說是
首楞嚴三昧。所以者何？說是三昧，我身即時  被五繫縛，唯願如來更說餘事。」

[0638b18]  時堅意菩薩  謂惡魔言：「誰解汝縛。」

[0638b19]  答言：「魔界行不污菩薩！  解我繫縛。」

[0638b20]  「汝許何事，而得解縛？」

[0638b20]  魔言：「我許  發阿耨多羅三藐三菩提心。」

[0638b22]  爾時佛告堅意菩薩：「今是惡魔為解縛故，發  菩提心，非清淨意。如是堅意！我滅度後後五  百歲，多有比丘為利養故發菩提心，非清淨
意。堅意！汝觀首楞嚴三昧勢力，佛法威神。是  諸比丘、比丘尼、優婆塞、優婆夷，以輕戲心、貪利  養心、隨逐他心，聞是三昧而發菩提心。我皆
知此心，與阿耨多羅三藐三菩提，得作因緣，  何況聞是首楞嚴三昧，能以淨心發阿耨多羅  三藐三菩提？當知此人，於佛法中已得畢定。」

[0638c02]  堅意菩薩白佛言：「世尊！今此惡魔，聞說首楞  嚴三昧，為解縛故發菩提心，亦得具足佛法  因緣耶？」

[0638c04]  佛言：「如汝所說。惡魔以是三昧  福德因緣，及發菩提心因緣故，於未來世，得  捨一切魔事、魔行、魔諂曲心、魔衰惱事。從今
已後，漸漸當得首楞嚴三昧力，成就佛道。」

[0638c08]  堅意菩薩謂惡魔言：「如來今已與汝授記。」

[0638c09]  魔言：「善男子！我今不以清淨心發阿耨多羅  三藐三菩提，如來何故與我授記？如佛言  曰：『從心有業、從業有報。』我自無心求菩提道，
如來何故與我授記？」

[0638c12]  時佛欲斷眾會疑故，告  堅意言：「菩薩授記凡有四種。何謂為四？有  未發心而與授記、有適發心而與授記、有
密授記、有得無生法忍現前授記，是謂為四。  唯有如來能知此事，一切聲聞、辟支佛所不  能知。

[0638c17]  「堅意！云何名為有未發心而與授記？  或有眾生往來五道，若在地獄、若在畜生、若  在餓鬼、若在天上、若在人間，諸根猛利，好
樂大法；佛知是人，過此若干百千萬億阿僧  祇劫，當發阿耨多羅三藐三菩提心；又於若  干百千萬億阿僧祇劫，行菩薩道，供養若干
百千萬億那由他佛，教化若干百千萬億無  量眾生，令住菩提；又過若干百千萬億阿僧  祇劫，當得阿耨多羅三藐三菩提，號字如是、
國土如是、聲聞眾數壽命如是、滅後法住歲  數如是。佛告堅意！如來悉能了知此事，復過  於是，是名未發心而與授記。」

[0638c29]  爾時長老摩訶  迦  葉前白佛言：「從今以後，我  等當於一切眾生，生世尊想。所以者何？我等  無有如是智慧，何等眾生有菩薩根？何等眾
生無菩薩根？世尊！我等不知如是事故，或於  眾生生輕慢心，則為自傷。」

[0639a04]  佛言：「善哉善哉！  迦  葉！快說此言。以是事故，我經中說：『人則不應  妄稱量眾生。所以者何？若妄稱量於他眾生，
則為自傷。唯有如來！應量眾生及與等者，  以是因緣，若諸聲聞及餘菩薩，於諸眾生，應  生佛想。』

[0639a09]  「適發心已得受記者，或自有人，久  殖德本，修習善行，勤心精進，諸根猛利，好  樂大法，有大悲心，普為眾生求解脫道。是人
發心，即住阿惟越致，入菩薩位，墮畢定數，出  過八難。如是等人，適發心時，諸佛即與授阿  耨多羅三藐三菩提記，名號如是、國土如是、
壽命如是。如是等人，如來知心而與授記，  是名發心即與授記。

[0639a16]  「密授記者，自有菩薩  未得受記，而常精勤求阿耨多羅三藐三菩  提。樂種種施，樂一切施；受法堅固，持戒不捨；
深發莊嚴，有大忍力，等心眾生；勤行精進，求  諸善法，身心不懈，如救頭然；行念安隱，能得  四禪；樂求智慧，行佛菩提。久行六度，有成佛
相。時餘菩薩、天、龍、夜叉、乾闥婆等，皆作是  念：『如此菩薩，勤心精進，實為希有，幾時當得  阿耨多羅三藐三菩提？其號云何？國土何名？
聲聞眾數多少云何？』佛為斷此眾生疑故，而  與授記，普令眾會皆得聞知，唯是菩薩獨  不得聞。佛神力故，令一切眾知是菩薩，成佛
號字、國土如是、聲聞眾數多少如是。眾所疑  者，時悉決了，於此菩薩生世尊想，而是菩薩  不能自知我為得記、為未得記？是為菩薩密  得受記。

[0639b02]  「現前受記者，有菩薩久集善根，無  不見得，常修梵行，觀無我空，於一切法得無  生忍。佛知此人，功德智慧悉已具足，則於一
切天、人、魔、梵、沙門、婆羅門大眾之中，現前授  記，作是言：『善男子！汝過若干百千萬億劫，當  得成佛，號字如是、國土如是、聲聞眾數、壽
命如是。』時無數人隨効是人，皆發阿耨多羅  三藐三菩提心。是人佛前得受記已，身昇  虛空，高七多羅樹。堅意！是名第四現前受  記」。

[0639b12]  爾時堅意菩薩白佛言：「今此會中，寧有菩薩  以此四事得受記不？」

[0639b13]  佛答言：「有。」

[0639b13]  「世尊！誰是？」

[0639b14]  佛言：「此師子吼王菩薩、樂欲居士子，是未發  心而得受記，如是等他方世界無數菩薩，亦  未發心而得受記。復有寂滅菩薩、大德法王
子菩薩、文殊師利法王子菩薩，如是無量諸  菩薩等，適發心時即與授記，皆住阿惟越  致地中。是中復有智勇菩薩、益意菩薩，如
是無量諸菩薩等，密與授記。堅意！我及  彌勒、賢劫千菩薩，皆得無生法忍，現前受記。」

[0639b22]  堅意菩薩白佛言：「希有世尊！菩薩所行不可  思議，受記亦不可思議，一切聲聞，諸辟支佛  尚不能知，況餘眾生。」

[0639b24]  佛言：「堅意！菩薩所行、所  發精進、威神勢力，不可思議。」

[0639b26]  爾時魔界行不污菩薩所化天女令發阿耨  多羅三藐三菩提心者，各以天華散於佛上，  白佛言：「世尊！我等不樂密得受記，我等願
得無生法忍，現前受記。唯願世尊！於今與我  授阿耨多羅三藐三菩提記。」

[0639c01]  佛時微笑，口出  種種妙色光明，照諸世界，還從頂入。阿難  白佛言：「世尊！何因故笑？」

[0639c03]  佛告阿難：「汝今見是  二百天女，合掌敬禮如來者不？」

[0639c04]  「已見。世尊！」

[0639c04]  「阿  難！是諸天女！已曾於昔五百佛所，深種善根，  從是已去，當復供養無數諸佛，過七百阿僧
祇劫已，皆得成佛，號曰淨王。阿難！是諸天  女命終之後，得轉女身，皆當生於兜率天上，  供養奉事彌勒菩薩！」

[0639c09]  爾時惡魔聞諸天女得  受記已，白佛言：「世尊！我今自於所有眷屬  不得自在，以聞說是首楞嚴三昧故，況餘
聞者？若人得聞首楞嚴三昧，即得畢定住佛  法中。」

[0639c13]  爾時天女，以無怯心語惡魔言：「汝勿大  愁，我等今者，不出汝界。所以者何？魔界如即  是佛界如，魔界如、佛界如不二不別，我等不
離是如。魔界相即是佛界相，魔界法、佛界法  不二不別，我等於此法相不出不過。魔界無  有定法可示，佛界亦無定法可示，魔界、佛界
不二不別，我等於此法相不出不過。是故當  知，一切諸法，無有決定。無決定故，無有眷屬、  無非眷屬。」

[0639c21]  爾時惡魔憂愁苦惱，欲還天上。魔  界行不污菩薩謂惡魔言：「汝欲何去？」

[0639c22]  魔言：  「我今欲還所住宮殿。」

[0639c23]  菩薩謂言：「不離是眾，即  是汝宮殿。」爾時惡魔即自見身處本宮殿。菩  薩語言：「汝見何等？」

[0639c25]  惡魔答言：「我自見身處本  宮殿，好林園池，是我所有。」

[0639c26]  菩薩語言：「汝今可  以奉上如來？」

[0639c27]  魔言：「可爾！」適作是語，即見如來、  聲聞、菩薩、一切大眾，皆在其中，說首楞嚴三  昧。

[0640a01]  爾時阿難白佛言：「世尊！佛所住處說首楞嚴  三昧、有施食已佛得成道，此二施主，何者  福多？」

[0640a03]  佛言：「阿難！施佛食已，佛成阿耨多羅三  藐三菩提、食已轉法輪、食已說首楞嚴三昧，  此三食福，無有差別。阿難！我於何處得阿耨
多羅三藐三菩提，當知其處即是金剛，過去、  未來、現在諸佛皆於其中得成佛道，隨所住  處說首楞嚴三昧，等無差別，及有讀誦書寫
之處，亦復如是！阿難！施佛食已，初轉法輪。若  有法師得施食已，讀誦說是首楞嚴三昧，此  二施福，等無有異。又復阿難！佛住精舍，以十
八種神通變化度脫眾生；復有精舍，於中讀  誦說是首楞嚴三昧，此二施處，其福不異。」

[0640a14]  爾時阿難語惡魔言：「汝得大利，能以宮殿施  佛令住。」

[0640a15]  魔言：「是魔界行不污菩薩恩力所致。」

[0640a16]  堅意菩薩白佛言：「世尊！是魔界行不污菩薩  住首楞嚴三昧，神力自在乃如是乎？」

[0640a17]  佛言：「堅  意！如汝所說，今此菩薩住是三昧，能以神力  隨意自在示現一切，行魔界行而能不為  魔行所污，與諸天女現相娛樂而實不受婬
欲惡法。是善男子！住首楞嚴三昧，現入魔宮  而身不離於佛會。現行魔界遊戲娛樂，而以  佛法教化眾生。」◎

[0640a23]  堅意菩薩白佛言：「世尊！  如來住是首楞嚴三昧，能現幾所自在神力？  善哉世尊！願少演說。」

[0640a25]  佛言：「堅意！我今住此  首楞嚴三昧，於此三千大千世界，百億四  天下、百億日月、百億四天王處、百億忉利
天、百億夜摩天、百億兜率陀天、百億化樂天、  百億他化自在天，乃至百億阿迦膩吒天、  百億須彌山王、百億大海，是名三千大千世
界。堅意！我住首楞嚴三昧，於此三千大千世  界，或於閻浮提現行檀波羅蜜；或於閻浮提  現行尸波羅蜜；或於閻浮提現行羼提波羅
蜜；或於閻浮提現行毘梨耶波羅蜜；或於閻  浮提現行禪波羅蜜；或於閻浮提現行般若  波羅蜜；或於閻浮提現為五通神仙；或於閻
浮提現在居家；或於閻浮提現行出家；或於  四天下現在兜率天，一生補處；或於四天下  現為轉輪聖王；或為釋提桓因；或為梵王；
或為四天王；或為夜摩天王；或為兜率陀天  王；或為化樂天王；或為他化自在天王；或  現長者；或現居士；或復現為小王大王；或
為剎利；或為婆羅門；或為薩薄。或於四天  下，欲從兜率下生世間；或現入胎；或現處  胎；或現欲生；或現生已而行七步，舉手自
稱：『天上天下唯我為尊！』或現處宮與采女俱；  或現出家；或現苦行；或現取草；或現坐道  場；或現降魔；或現成佛；或現觀樹王；或現釋
梵請轉法輪；或現轉法輪；或現捨壽；或現入  涅槃；或現燒身；或現全身舍利；或現散身舍  利；或現法欲滅；或現法已滅；或現壽命無量；
或現壽命短促；或現國土無惡道名；或現  有諸惡道；或現閻浮提清淨嚴飾如天宮殿；  或現弊惡；或現上中下。

[0640b25]  「堅意！是皆首楞嚴  三昧自在神力，菩薩示現入於涅槃，不畢竟  滅，而於三千大千世界，能現如是自在神力，
示現如是諸莊嚴事。堅意！汝觀如來於此  四天下轉法輪，餘閻浮提未成佛道，或有閻  浮提現入滅度，是名首楞嚴三昧所入法  門。」

[0640c03]  爾時會中諸天、龍、夜叉、乾闥婆等，諸菩薩大  弟子，咸作是念：「釋迦牟尼佛但能於此三千  大千世界有是神力？於餘世界亦有是力？」

[0640c05]  時  文殊師利法王子知眾會意，欲斷所疑，白佛  言：「世尊！我所遊行諸佛國土，於是世界上過  六十恒河沙土，有佛世界名一燈明，佛於其
中為人說法。我至其所，頭面禮足，問言：『世  尊！號字何等？我等云何奉持佛名？』彼佛答  我：『汝詣釋迦牟尼佛！自當答汝。』世尊！彼佛國
土功德莊嚴，說之一劫猶不可盡。復過於是，  彼國無有聲聞、辟支佛名，但有諸菩薩僧，常  說不退轉法輪。唯願世尊！說此佛名一燈明  土講說法者！」

[0640c15]  爾時佛告文殊師利法王子：「汝  等善聽，勿懷恐怖，而生疑悔。所以者何？諸  佛神力不可思議，首楞嚴三昧勢力亦不可
思議。文殊師利！彼一燈明土講說法者，佛號  示一切功德自在光明王。文殊師利！一燈明  土，示一切功德自在光明王佛，則是我身於
彼國土現佛神力，我於彼土說不退轉法輪，  是我宿世所修淨土。文殊師利！汝今當知，我  於無量無邊百千萬億那由他土，盡有神力，
一切聲聞、辟支佛所不能知。文殊師利！此則  皆是首楞嚴三昧勢力。菩薩常於無量世界  示現神變，於此三昧而不動轉。文殊師利！譬
如日月，自於宮殿初不移動，而現一切城邑、聚  落。菩薩如是，住首楞嚴三昧，初不移動，而能  遍於無量世界示現其身，隨眾所樂而為說  法。」

[0641a02]  爾時眾會，得未曾有，皆大歡喜，踊躍無量，  合掌恭敬，及諸天、龍、夜叉、乾闥婆、阿修羅、迦
樓羅、緊那羅、摩睺羅伽等，以真珠華、雜色妙  華、末香、塗香，散於佛上。皆作諸天所有伎樂，  供養如來及諸弟子；亦各脫上衣，奉上於佛、
諸菩薩等！以妙色華，大如須彌，并眾雜香、末  香、塗香、珍寶、瓔珞，散於佛上。皆作是言：「唯  然世尊！若有說首楞嚴三昧處，其地則為金
剛；若人得聞說是三昧，信受讀誦，為人演說  不驚不畏，當知此人亦是金剛，成不壞忍，深  住於信，諸佛所護，厚種善根，得大善利，降魔
怨敵，斷諸惡趣，為善知識之所守護。世尊！  如我解佛所說義，若有眾生聞是首楞嚴三  昧，即能信受、讀誦解義、為人演說、如說修行，
當知是人得住佛法畢定不退。」

[0641a16]  佛言：「如是如  是，如汝等說。若人不厚種諸善根，聞首楞嚴  三昧不能信受。少有眾生聞首楞嚴三昧能
信受者，多有眾生不能信受。善男子！人有四  法，聞是三昧能得信受。何等為四？一者曾  於過去諸佛聞是三昧，二者為善知識所護
深樂佛道，三者善根深厚好樂大法，四者身  自得證大乘深法。有是四法，則能信受如是  三昧。善男子！復有滿願阿羅漢，及具足正見
者、信行見行者，是人信順如來語故，信是三  昧而身不證。所以者何？是三昧者，一切聲聞、  辟支佛所不能通達，況餘眾生！」

[0641a27]  爾時長老  摩訶迦葉白佛言：「世尊！譬如從生盲人，夢  中得眼，見種種色，心大歡喜，即於夢中，與有
眼者，共住共語。是人覺已，不復見色。我等亦  爾！未聞是首楞嚴三昧時，心懷歡喜，謂得天  眼，與諸菩薩共住共語，論說義理。世尊！我
今從佛聞是三昧，不知其事，如生盲人，不能  得知諸佛菩薩所行之法。我等從今已往，自  視其身如生盲人，於佛深法無有智慧，不知
不見世尊所行。我等從今已往，知諸菩薩真  得天眼，能得如是諸深智慧。世尊！若人無有  薩婆若心，誰當自謂：『我是智者、我是福田。』」

[0641b09]  佛  言：「如是如是。迦葉！如汝所說。菩薩所得諸  深智慧，聲聞、辟支佛所不能及。」

[0641b11]  摩訶迦葉說  是語時，八千眾生皆發阿耨多羅三藐三菩  提心。

[0641b14]  爾時堅意菩薩問文殊師利法王子言：「文殊  師利！所言福田，云何名為福田？」

[0641b15]  文殊師利  言：「有十法行，名為福田。何等為十？住空無  相、無願解脫門，而不入法位；見知四諦而不
證道果；行八解脫而不捨菩薩行；能起三明  而行於三界；能現聲聞形色威儀，而不隨音  教從他求法；現辟支佛形色威儀，而以無礙
辯才說法；常在禪定而能現行一切諸行；不  離正道而現入邪道；深貪染愛而離諸欲一  切煩惱；入於涅槃而於生死不壞不捨。有是  十法，當知是人真實福田。」

[0641b24]  爾時堅意菩薩問  須菩提言：「長老須菩提！世尊說汝第一福田，  汝為得在是十法不？」

[0641b26]  須菩提言：「我於是法尚  無其一，何況有十！」

[0641b27]  堅意言：「汝以何名第一福  田？」

[0641b28]  須菩提言：「我不於佛諸菩薩中第一福田，  佛說我於聲聞、辟支佛中第一福田。堅意！譬  如邊地小王亦名為王；若轉輪聖王至於邊
地，諸小王等不名為王，爾時唯有轉輪聖王，  聖王威德殊妙勝故。堅意！隨有國土、城邑、聚  落，無菩薩處，我於其中得為福田；若有佛處，
有大菩薩，我於其中不名福田。諸菩薩有  薩婆若心，是故勝我。」

[0641c06]  爾時佛讚須菩提言：「善  哉善哉！如汝所說，是無增上慢大弟子之所  言也！」

[0641c08]  堅意菩薩復問文殊師利法王子言：「文  殊師利！所說多聞，云何名為多聞？」

[0641c09]  文殊師利  言：「若人得聞一句之法，即解其中千萬億義，  百千萬劫敷演解說，智慧辯才不可窮盡，是  名多聞。復次堅意菩薩！  若
聞十方無量諸佛  所說，盡能受持；無有一句先所不聞，凡所聞  者皆是先聞；隨所聞法能持不忘，為眾生說  而無眾生，身與眾生及所說法無有差別。是  名多聞。」

[0641c16]  爾時會中有菩薩天子名淨月藏，作  是念：「佛說阿難於多聞中為最第一，如文殊  師利所說多聞，阿難今者寧有是不？」作是念
已，問阿難言：「如來說汝於多聞中為最第一，  汝之多聞，寧如文殊師利所說者不？」

[0641c20]  阿難答  言：「如文殊師利所說多聞，我無是事。」

[0641c21]  淨月藏  言：「如來云何常稱說汝，於多聞中為最第一？」

[0641c23]  阿難答言：「佛諸弟子，隨逐音聲而得解脫，於  是人中說我第一，非謂我於無量智海、無等  大慧、無礙辯才諸菩薩中多聞第一。天子！譬
如以有日月光明，閻浮提人見諸形色，得有  所作。我亦如是，但以如來智慧光明，得受持  法，我於其中自無有力，當知皆是如來神力。」

[0641c29]  爾時世尊讚阿難言：「善哉善哉！如汝所說，汝  所受持誦念諸法，當知則是如來神力。」

[0642a01]  爾時  佛告淨月藏言：「阿難所持諸法甚少，所不誦  者無量無邊。天子！我於道場所得諸法，百  千億分不說其一，我所說者，阿難於中百千
億分不持其一。天子！如來但於一日一夜，十  方世界諸釋、梵王、護世天王、天、龍、夜叉、乾闥  婆等天子菩薩與之說法。以智慧力而作偈
頌，說修多羅、因緣、譬喻，眾生所行諸波羅蜜，  及說聲聞、辟支佛乘、佛無上乘，攝大乘法，毀  訾生死，稱讚涅槃。假使閻浮提內所有眾生，
成就多聞皆如阿難，於百千劫不能受持。天  子！以是因緣，當知如來所說諸法無量無邊，  阿難所持甚為  少  耳！」

[0642a13]  爾時淨月藏天子即以  十萬七寶華蓋奉上如來。其蓋即時遍住虛  空，所覆眾生皆作金色。奉上蓋已，作如是言：
「唯然世尊！願以是福，普使眾生辯才說法，當  如世尊！能受持法，如文殊師利法王子！」

[0642a17]  時佛  知是菩薩天子深樂佛道，與授阿耨多羅三  藐三菩提記，而作是言：「今是天子，過四百四  十萬劫，當得作佛，號一寶蓋。國名一切眾
寶莊嚴。」

[0642a21]  說是法時，二百菩薩生懈怠心：「諸佛  世尊其法甚深，阿耨多羅三藐三菩提如是  難得，我等不能具足是事，不如但以辟支佛
乘入於涅槃。所以者何？佛說菩薩若有退轉，  或作辟支佛、或作聲聞。」

[0642a26]  爾時文殊師利法王子知此二百菩薩有懈  退心，欲還發起令得阿耨多羅三藐三菩提，  亦欲教化會中天、龍、夜叉、乾闥婆、阿修羅、迦樓
羅、緊那羅、摩睺羅伽等故，白佛言：「世尊！我念  過去劫名照明，我於其中三百六十億世，以  辟支佛乘入於涅槃。」

[0642b02]  爾時一切眾會，心皆生  疑：「若入涅槃，不應復還生死相續。今文殊  師利何故作如是言：『世尊！我念過世劫名
照明，我於其中三百六十億世，以辟支佛乘  入於涅槃』，是事云何？」

[0642b06]  爾時舍利弗承佛神旨，  白佛言：「世尊！若人已得入於涅槃，不應復有  生死相續。云何文殊師利入涅槃已，還復出  生？」

[0642b09]  佛言：「汝可問之，文殊師利自當答汝。」

[0642b09]  時舍  利弗問文殊師利言：「若人已得入於涅槃，於  諸有中不復相續。汝今云何而作是說：『世尊！
我念過去照明劫中，三百六十億世，以辟支  佛乘入於涅槃』，此義云何？」

[0642b13]  文殊師利言：「如來  現在，是一切知者、一切見者、真實語者、不欺  誑者、世間天人無能誑者。我所說者，佛自證
知。我若異說，則為誑佛。舍利弗！彼時照明劫  中，有佛出世，號曰弗沙，利益世間諸天人已，  入於涅槃。是佛滅後，法住十萬歲。法滅之後，
其中眾生，於辟支佛有度因緣。假使百千億  佛為之說法，不信不受，唯皆可以辟支佛  身威儀法則，而得度脫。是諸眾生皆共志求
辟支佛道，是時無有辟支佛出，是諸眾生無  處得種善根因緣。我於爾時為教化故，自稱  我身是辟支佛。隨諸國土、城邑、聚落，皆知我
身是辟支佛。我時皆為現辟支佛形色威儀，  是諸眾生深心恭敬，皆以飲食供養於我。我  受食已，觀其本緣所應聞法，為解說已，身飛
虛空，猶如鴈王。是時眾生，皆大歡喜，以恭敬  心，頭面禮我，而作是言：『願使我等於未來世，  皆得法利，如今是人。』舍利弗！以是因緣，成就
無量無數眾生，令種善根。我時觀察，知諸人  眾，供養我食，生懈厭心，即時告言：『我涅槃時  至。』百千眾生聞是語已，各持華香、雜香、蘇油，
來至我所。我於爾時入滅盡定，以本願故，不  畢竟滅。是諸眾生謂我命終，供養我故，以香  薪  [卄/積]  而燒我身，謂我實滅。我時復至異國大
城，自稱我是辟支佛身，其中眾生亦以飲食  來供養我。我於其中示入涅槃，亦謂我滅，皆  來供養，共燒我身。如是舍利弗！我於爾時滿
一小劫，三百六十億世，作辟支佛身，示入涅  槃。於諸大城，一一皆以辟支佛乘，度脫三十  六億眾生。舍利弗！菩薩如是以辟支佛乘，入  於涅槃而不永滅。」

[0642c14]  文殊師利說是語時，三千  大千世界六種震動，光明遍照，千億諸天  供養文殊師利法王子，雨諸天華，皆作是言：
「是實希有！我等今日得大善利，見佛世尊及  見文殊師利法王子，又聞說是首楞嚴三昧。  世尊！文殊師利法王子成就如是未曾有法，
住何三昧，能現如是未曾有法？」

[0642c20]  佛告諸天：「文  殊師利法王子住首楞嚴三昧，能作如是希  有難事。菩薩住此三昧，為作信行，而不隨他
信。亦作法行，而於法相轉於法輪，不退不失。  亦作八人，於諸無量阿僧祇劫，為八邪者而  行於道。作須陀洹，為生死水漂流眾生不入
法位。作斯陀含，遍現其身於諸世間。作阿那  含，亦復來還教化眾生。作阿羅漢，亦常精進  求學佛法。亦作聲聞，以無礙辯為人說法。作
辟支佛，為欲教化因緣眾生，示入涅槃，三昧  力故還復出生。諸天子、菩薩住是首楞嚴三  昧，皆能遍行諸賢聖行；亦隨其地有所說  法，而不住中。」

[0643a03]  諸天聞佛說如是義，悉皆涕淚，  而作是言：「世尊！若人已入聲聞、辟支佛位，永  失是首楞嚴三昧。世尊！人寧作五逆重罪，得
聞說是首楞嚴三昧，不入法位作漏盡阿羅  漢。所以者何？五逆罪人，聞是首楞嚴三昧，  發阿耨多羅三藐三菩提心已，雖本罪緣墮
在地獄，聞是三昧善根因緣，還得作佛。世尊！  漏盡阿羅漢猶如破器，永不堪任受是三昧。  世尊！譬如有人施蘇油蜜，多有人眾持種種
器，中有一人用心不固，破所持器，雖詣所施  蘇油蜜所，無所能益但得自飽，不能持還施  與餘人。是中有人持器完堅，既得自飽亦持
滿器施與他人。蘇油蜜者，是佛正法。所持器  破，但得自足不能持還施他人者，即是聲聞  及辟支佛。持完器者，即是菩薩，身自得足，亦  能持與一切眾生。」

[0643a18]  是時二百天子，心欲退轉  於阿耨多羅三藐三菩提者，從諸天子聞是  語已，及聞文殊師利法王子不可思議功德
勢力，更以深心發阿耨多羅三藐三菩提，不  復隨先退轉之心，皆白佛言：「我等乃至危害  失命，不捨是心，亦終不捨一切眾生。世尊！
唯願我等聞是首楞嚴三昧善根因緣，當得  菩薩十力。何等十？於菩提心得堅固力、於  不可思議佛法得深信力、多聞得不忘力、
往來生死得無疲力、於諸眾生得堅大悲力、  於布施中得堅捨力、於持戒中得不壞力、  於忍辱中得堅受力、魔不能壞得智慧力、於  諸深法得信樂力。」

[0643b01]  爾時佛告堅意菩薩：「若有  眾生，於今現在、若我滅後，聞是首楞嚴三昧  能信樂者，當知是人悉皆得是菩薩十力。」

[0643b04]  爾時會中，有菩薩名曰名意，白佛言：「世尊！  若欲得福者，應供養佛；欲得慧者，應勤多聞；  欲生好處者，應勤持戒；欲大富者，應加布
施；欲得妙色者，應修忍辱；欲得辯才者，應敬  師長；欲得陀羅尼者，應離增上慢；欲得智者，  應修正憶念；欲得樂者，應捨一切惡；欲利益
眾生者，應發菩提心；欲得妙音聲者，應修實  語；欲得功德者，應樂遠離；欲求法者，應近善  知識；欲坐禪者，應離憒閙；欲思慧者，應修思
惟；欲生梵世者，應修無量心；欲生天人，應修  十善。世尊！若人欲得福德者、欲得慧者、欲生  好處者、欲大富者、欲妙色者、欲辯才者、欲陀
羅尼者、欲得智者、欲得樂者、欲利益眾生者、  欲妙音聲者、欲功德者、欲求法者、欲坐禪  者、欲思慧者、欲生梵世者、欲生天人者、
欲得涅槃者、欲得一切功德者，當聞首楞嚴  三昧，受持讀誦，為他人說，如說修行。世尊！菩  薩云何修是三昧？」

[0643b21]  佛言：「名意！菩薩若能觀諸  法空，無所障礙，念念滅盡，離於憎愛，是名修  是三昧。復次名意！學是三昧，不以一事。所以
者何？隨諸眾生心心所行，是三昧者有是諸  行；隨諸眾生心心所入，是三昧者有是諸  入；隨諸眾生諸根入門，是三昧者有是入門；
隨諸眾生所有名色，得是三昧菩薩亦示若  干名色；能如是知，是名修是三昧。隨一切  佛名色相貌，得是三昧菩薩亦示若干名色
相貌；能如是知，是名修是三昧。隨見一切諸  佛國土，菩薩亦自成是國土，是名修是首楞  嚴三昧。」

[0643c03]  名意菩薩白佛言：「世尊！是三昧者  修行甚難？」

[0643c04]  佛告名意：「以是事故，少有菩薩住  是三昧，多有菩薩行餘三昧。」

[0643c06]  爾時名意菩薩白佛言：「世尊！此彌勒菩薩一  生補處，次於世尊當得阿耨多羅三藐三菩  提。彌勒得是首楞嚴三昧耶？」

[0643c08]  佛言：「名意！其  諸菩薩得住十地、一生補處受佛正位，悉皆  得是首楞嚴三昧。」

[0643c10]  彌勒菩薩即時示現如是  神力，名意菩薩及諸眾會，見此三千大千世  界諸閻浮提，其中皆是彌勒菩薩！或見在天
上；或見在人間；或見出家；或見在家；或見侍  佛，皆如阿難；或見智慧第一，如舍利弗；或見  神通第一，如目犍連；或見頭陀第一，如大迦
葉；或見說法第一，如富樓那；或見樂戒第  一，如羅睺羅；或見持律第一，如優波離；或見  天眼第一，如阿那律；或見坐禪第一，如離婆
多。如是一切諸第一中，皆見彌勒！或見入諸  城邑聚落乞食；或見說法；或見坐禪。

[0643c20]  名意  菩薩及諸大眾，一切皆見彌勒菩薩現首楞  嚴三昧神通勢力，見已大喜，白佛言：「世尊！  譬如真金，雖復鍛磨，不失其性。是諸大士亦
復如是，隨所試處，皆能示現不可思議法  性。」

[0643c25]  爾時名意菩薩白佛言「世尊！我謂菩薩  若能通達首楞嚴三昧，當知通達一切道行，  於聲聞乘、辟支佛乘及佛大乘，皆悉通達。」

[0643c27]  佛  言：「如是如是，如汝所說。菩薩若能通達首  楞嚴三昧，則能通達一切道行。」

[0643c29]  爾時長老摩  訶迦葉白佛言：「世尊！我謂文殊師利法王子！  曾於先世已作佛事，現坐道場，轉於法輪，示
諸眾生入大滅度。」佛言：「如是如是，如汝所說。  迦葉！過去久遠無量無邊不可思議阿僧祇  劫，爾時有佛，號龍種上如來、應供、正遍知、明
行足、善逝、世間解、無上士、調御丈夫、天人師、佛、  世尊。於此世界南方過於千佛國土，國名平  等，無有山河、沙礫、瓦石、丘陵、堆阜，地平如
掌，生柔軟草，如迦陵伽。龍種上佛於彼世  界，得阿耨多羅三藐三菩提，初轉法輪，教  化成就七十億數諸菩薩眾，八十億人成阿
羅漢，九萬六千人住辟支佛因緣法中，其後  續有無量聲聞僧。迦葉！龍種上佛壽命四  百四十萬歲，度天人已，入於涅槃，散身舍利，
流布天下，起三十六億塔，眾生供養。其佛滅  後，法住十萬歲。龍種上佛臨欲涅槃，與智明  菩薩授記莂言：『此智明菩薩！次於我後，當得
阿耨多羅三藐三菩提，亦號智明。』迦葉！汝  謂爾時平等世界龍種上佛，豈異人乎？勿生  此疑。所以者何？即文殊師利法王子是。迦
葉！汝今且觀首楞嚴三昧勢力，諸大菩薩以  是力故，示現入胎、初生、出家、詣菩提樹、坐於  道場、轉妙法輪、入般涅槃、分布舍利，而亦
不捨菩薩之法，於般涅槃，不畢竟滅。」

[0644a24]  爾時長  老摩訶迦葉語文殊師利言：「仁者乃能施作  如此希有難事，示現眾生。」

[0644a26]  文殊師利言：「迦葉！  於意云何？是耆闍崛山，誰之所造？是世界者，  亦從何出？」

[0644a28]  迦葉答言：「文殊師利！一切世界  水沫所成，亦從眾生不可思議業因緣出。」

[0644a29]  文  殊師利言：「一切諸法，亦從不可思議業因  緣有。我於是事，無有功力。所以者何？一切  諸法，皆屬因緣，無有主故，隨意所成。若能解
此，所為不難。迦葉！若人未見四諦，聞如是事  能信解者，此則為難。見四諦已，得諸神通，  聞此能信，不足為難。」

[0644b07]  爾時世尊身升虛空，高七多羅樹，結加趺  坐，身出光明，遍照十方無量世界。一切眾會，  皆見十方無量諸佛，悉皆說是首楞嚴三昧
不增不減，悉遙得聞。十方諸佛亦升虛空，  高七多羅樹，結加趺坐，身放光明，遍照十  方無量世界。彼諸眾生，亦見釋迦牟尼佛身
升虛空，結加趺坐。彼諸眾會，悉皆以華，遙  散釋迦牟尼佛！皆見眾華於上空中，合成華  蓋。此土菩薩及諸天、龍、夜叉、乾闥婆等，悉亦
以華散彼諸佛，皆於佛上化成華蓋。

[0644b16]  爾時釋  迦牟尼佛還攝神足，坐於本座，告堅意言：  「是為如來神通之力，為令眾生功德增益，是  故如來示現是事。」

[0644b19]  佛現神通力時，八千天人  發阿耨多羅三藐三菩提心。又說是首楞嚴  三昧垂欲竟時，堅意菩薩及五百菩薩，得首
楞嚴三昧，悉皆得見十方諸佛所有神力，於  佛深法得智光明，住第十地，受佛職位。三千  大千世界六種震動，放大光明遍照世界，千
萬伎樂同時俱作，諸天空中雨種種華。

[0644b26]  爾時佛告阿難：「汝當受是首楞嚴三昧，持諷  誦讀，廣為人說。」

[0644b27]  時持須彌山頂釋白佛言：「世  尊！阿難智慧憶念有量，聲聞人者，隨他音  聲，何故以是三昧法寶囑累阿難？」持須彌山
頂釋發至誠言：「若我能於今世、來世，廣宣  流布是寶三昧，無有虛者，於此耆闍崛山中  樹，悉皆當如佛菩提樹，其諸樹下皆有菩薩。」
持須彌山頂釋作是語已，即見諸樹，如菩提  樹，一一樹下，皆見菩薩。諸菩提樹，皆出是  言：「如持須彌山頂釋所言為實，是人必能令  此三昧廣宣流布。」

[0644c07]  爾時諸天、龍、夜叉、乾闥婆  等，同聲白佛言：「世尊！假使如來住壽一劫，不  為餘事以聲聞乘為人說法，一一說法，皆悉
如初轉法輪時所度眾生，說是首楞嚴三昧  所度眾生，此則為勝。所以者何？是諸眾生  皆以聲聞乘度，於菩薩乘，百分不及一、百千
萬億分，乃至算數譬喻所不能及。如是首楞  嚴三昧，有是無量勢力，能成就諸菩薩，使得  具足佛法。」

[0644c16]  爾時堅意菩薩白佛言：「世尊實壽幾何？幾  時當入畢竟涅槃？」

[0644c17]  佛言：「堅意！東方去此世界  三萬二千佛土，國名莊嚴，是中有佛，號照明  莊嚴自在王如來、應供、正遍知、明行足、善逝、世
間解、無上士、調御丈夫、天人師、佛、世尊，今現  在說法。堅意！如照明莊嚴自在王佛壽命，  我所壽命亦復如是！」

[0644c22]  「世尊！是照明莊嚴自在  王佛壽命幾所？」

[0644c23]  佛告堅意：「汝自往問，自當  答汝。」

[0644c24]  即  時  堅意承佛神力，又以首楞嚴三昧  力故，及自善根神通力故，如一念頃，到彼莊  嚴世界。頭面禮彼佛足，右遶三匝，却住一面，
白佛言：「世尊壽命幾時？當入涅槃？」

[0644c27]  彼佛答  言：「如彼釋迦牟尼佛壽命，我所壽命，亦復  如是！堅意！汝欲知者，我壽七百阿僧祇劫，  釋迦牟尼佛壽命亦爾！」

[0645a02]  爾時堅意菩薩心大歡喜，即還娑婆世界，白  佛言：「世尊！彼照明莊嚴自在王佛，壽七百阿  僧祇劫。而告我言：『如我壽命，釋迦牟尼佛壽
命，亦復如是！』」

[0645a05]  爾時阿難從座而起，偏袒右肩，  合掌向佛，白佛言：「世尊！如我解佛所說義，  我謂世尊於彼莊嚴世界，以異名字利益眾  生。」

[0645a08]  爾時世尊讚阿難言：「善哉善哉！汝以佛  力，能知是事。彼佛身者即是我身，以異名字  於彼說法，度脫眾生。阿難！如是神通自在力
者，皆是首楞嚴三昧勢力。」

[0645a11]  爾時佛告堅意菩  薩：「堅意！以是事故，當知我壽七百阿僧祇  劫，乃當畢竟入於涅槃。」

[0645a13]  時會大眾，聞佛所  說，壽命如是不可思議，皆大歡喜得未曾有，  白佛言：「世尊！諸佛神力至未曾有，一切所
行不可思議，於此現壽如是短命，而實於彼  七百阿僧祇劫。世尊！願使一切眾生具足如  是不可思議壽命。」

[0645a18]  爾時世尊復告堅意：「是  首楞嚴三昧，隨在郡國、城邑、聚落、精舍、空林，  其中諸魔魔民，不得其便。」

[0645a20]  又告堅意：「若有法  師，書寫、讀誦、解說是首楞嚴三昧，於人、非人  無有恐怖，復得二十不可思議功德之分。何
等二十福德不可思議？其智不可思議、其  慧不可思議、方便不可思議、辯才不可思  議、法明不可思議、總持不可思議、法門不  可思議、  憶
念隨義不可思議、諸神通力不  可思議、分別眾生諸所語言不可思議、深解  眾生心之所樂不可思議、得見諸佛不可思  議、所聞諸法不可思議、教化眾生不可思議、
自在三昧不可思議、成就淨土不可思議、形  色最妙不可思議、功德自在不可思議、修治  諸波羅蜜不可思議、得不退轉佛法不可思  議。是為二十。

[0645b04]  「堅意！若人書寫、讀誦是首楞  嚴三昧，得是二十不可思議功德之分。是故  堅意！若人欲得今世來世諸利，當書寫讀誦、  解  說
修行是首楞嚴三昧。

[0645b07]  「堅意！若求佛道善  男子、善女人，於千萬劫勤心修行六波羅  蜜，若有聞是首楞嚴三昧，即能信受，心不退
沒，不驚不畏，福勝於彼，疾至阿耨多羅三藐  三菩提；何況聞已受持讀誦，如說修行，為人  解說？若有菩薩！欲聞諸佛不思議法，不驚不
畏，欲於一切諸佛法中現了自知，不從他教，  應當修集行是三昧；若欲得聞所未聞法，信  受不逆，應當聞是首楞嚴三昧。」

[0645b15]  說是首楞  嚴三昧經時，無量眾生發阿耨多羅三藐三  菩提心，復倍是數，住阿惟越致地；復倍是數，
得無生法忍。萬八千菩薩，得是首楞嚴三昧；  萬八千比丘、比丘尼，不受諸法故，漏盡解脫，  得阿羅漢。二萬六千優婆塞、優婆夷，於諸
法中得法眼淨。三十那由他諸天，得入聖位。

[0645b22]  佛說經已！文殊師利法王子、堅意菩薩等一  切諸菩薩摩訶薩，及諸聲聞大弟子，一切諸  天、龍、神、乾闥婆、阿修羅等世間人民，聞佛所
說，歡喜信受。

佛說首楞嚴三昧經卷下

* * *

【經文資訊】大正藏第 15 冊 No. 0642 佛說首楞嚴三昧經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教藏 OCR 小組輸入，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
