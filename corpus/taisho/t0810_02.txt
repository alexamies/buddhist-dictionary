諸佛要集經卷下


西晉月氏三藏竺法護譯

[0763a05]  於是文殊師利，飢虛於法而無厭倦，獨己  無侶佛神所制，使彼眾會無一從者。文殊師  利如伸臂頃須臾之間，從忍世界忽然不現，
至普光土天王佛所。於時，文殊皆繞三千大  千世界至于七匝，稽首諸佛却住一面。

[0763a09]  爾時  天王如來右面，有一女人名曰離意，結跏趺  坐，以普月離垢光明三昧正受。

[0763a11]  時天王佛心  自念言：「文殊師利諸佛所歎，深奧忍辱行於  空慧，無能逮者，虛靜寂寞以為功勳。今從
忍界興心念來，墮大顛倒，極受吾我而有所  趣，當退立之鐵圍山頂。由是之故，令講無  極深妙之法，當為將來諸菩薩眾顯大光明。
所以者何？諸佛之法不可思議，巍巍無量深  不可逮。文殊師利博聞第一道慧超殊，如十  方空尚令住於鐵圍山頂，爾乃能發起  一切眾生。」

[0763a20]  天王如來告文殊曰：「來至於此欲  何所觀？」文殊白曰：「唯然，世尊！我在忍界心  自念言：『諸佛興世甚難得值，講說經典亦復
難遇，十方諸佛不可稱數億百千載，悉來集  會普光世界宣要集法。吾當往詣見諸如來  聽所說法，以法故舉詣此佛土。』」

[0763a25]  天王如來即  如其像，三昧正受而現神足，移文殊師利，自  然立於鐵圍山頂。不自覺知誰為舉著於此
山頂，於彼自念：「今何變怪？吾在大眾巍巍難  量威神殊絕，處諸大聖嚴淨道場，忽至于此  住鐵圍頂，誰之所為？」尋即知之，天王如來
之所興變。文殊師利復自念言：「此何瑞應而  有此變？於大眾會自然住斯，離意女人坐  於天王如來之右，不徙彼女獨移吾身。又彼
女人，將無德本純淑無侶，深入法忍總持無  底，踰於我乎。所以者何？不遣彼女反遷我矣。」

[0763b07]  文殊復言：「今顯神足威神變化，無極聖慧示  其道力，還於眾會。」即如其像，三昧正受而現  神足。發意之頃，越于東方恒沙佛土，不能
捨遠。「彼佛世界大如毛  氂  ，況入佛會未之有  也。」於時文殊復至十方無量世界，作其威勢  道力之變，不能還復入諸佛會。所以者何？諸  佛威神之所建立。

[0763b13]  文殊師利普至十方無央  數億百千姟土，尋復還住鐵圍山頂，自思惟  言：「諸佛世尊所立聖旨，威神無量道慧高遠，
不可攀喻，吾之神足所不能及，不可作力與  講神足。所以者何？諸佛說法終不虛妄，獨步  十方而無儔匹，悉是我身之不及耳，至使不
得聽受說法。諸如來法，未曾相枉，諸佛等心  向於眾生，寧可於此鐵圍山頂，修四意止定  意正受。」

[0763b21]  文殊師利又心念言：「何謂意止？謂無  有意不念諸法，諸法無處亦非無住。以何無  住？無處所故。是誰為究暢本末遣諸法乎？
所可住處亦無所住，是為住處。是四意止住  無所住，所謂無意亦無所念。」

[0763b25]  文殊師利遵修  於是四意止時，四萬二千諸天子等，往到其  所稽首足下，雨諸天華香供養文殊，遷住
一面。時有天子名光明幢，問文殊曰：「向者  何定修何道行，這興起乎？」

[0763b29]  文殊答曰：「天子！  於今反問我言：『以何等定，而遵修行今乃興  起？』所行定者，諸佛大聖所不得處，聲聞亦然，
以是定意而遵修行，因斯所行，使諸眾生婬  怒癡俱，吾奉此行。」

[0763c04]  時光明幢天子問曰：「其行  何類？諸佛大聖所不得處。」

[0763c05]  答曰：「行空無相無  願，諸佛大聖所不得處。」

[0763c06]  天子又問：「諸佛大聖  所不得處，於今仁者修此行乎？」

[0763c07]  文殊答曰：  「假使有行，吾當行之。向者所行，永無所行。何  者然乎？一切諸法悉澹泊故。」

[0763c09]  向天子問：「以何  等定，而遵修行修四意止？」天子又問：「何謂意  止，一切諸法無意無念？」天子又問：「假使無意
無有念者，何有行乎？」

[0763c12]  文殊答曰：「無意無念  為第一行，其惟此行為平等行。其行平等則  無偏黨，其無偏黨則無五趣，其無五趣不見
癡本，其無癡本不生慧明，不生明者則無所  起，其無所起則無所壞，其無所壞則無律  儀，其無律儀則無所成，其無所成則無所壞，
其無所壞是則名曰本末清淨，是賢聖行永  離塵勞。」

[0763c19]  又問文殊：「所謂塵勞，為何謂乎？」

[0763c19]  文  殊答曰：「其識退轉樂于佛慧，是謂塵勞。受于  思想而計有身，有所依猗而興思惟，憍慢自  大，有所依慕希望誓願，校計稱量圖度遠近，
思惟觀察念應不應。除去貢高而計斷滅，心  念有常，於無所受受止宿處而歸所見，取於  所有受無所有，乃至放逸思惟調戲，稱量其
心欲至平等，計如是行、賢聖法律，皆為塵  勞。」

[0763c27]  時光明幢天子讚曰：「善哉，善哉！文殊師利！  快說斯言，乃能以此四意止行。」

[0763c28]  文殊師利尋  告之曰：「無得妄想，於諸名色悉無所生亦無  所成，復無現在亦無言辭，假隨時說，諸法  無住亦無不住，反稱善哉！」

[0764a02]  又問天子：「不說  意止則不可說，亦無能講令辭所趣。所以者  何？一切諸法悉無所說，欲宣諸法不可分別，
未曾有教，各各隨時而開化之。」

[0764a05]  時光明幢問  文殊曰：「向者所說，順從一切愚癡凡夫，所  住處所行婬怒癡，住於此行而復興起。愚癡  凡夫為住何所行婬怒癡？」

[0764a08]  文殊答曰：「愚癡凡  夫住無所有，行婬怒癡立在法界，處於本際  而住無本。所以者何？天子當知，法界所在，不
可分別亦不可說，無本本際亦復若茲。」

[0764a11]  天子  又問：「所言本際，為何謂乎？」

[0764a12]  文殊答曰：「眾生之  原名曰本際。」

[0764a13]  天子又問：「眾生之原，為何謂  乎？」

[0764a14]  文殊答曰：「生死之本，為眾生原。」

[0764a14]  天子又  問：「於彼何謂為生死本？」

[0764a15]  文殊答曰：「虛空之  本為生死原，由如，天子！虛空之界，本際無斷  無有邊岸，不長不短，不麁不細，不廣不狹，
無遠無近，無方無圓，其虛空者假有號耳，  亦復無名。一切諸法亦復若斯，猶如虛空，但  假有名。亦如虛空不生不壽，不病不老，亦復
不死，亦無往生，無有妄想，不懷瞋恨，亦無  所失，亦無不失悉無所著，不懷憂慼，一切  諸法皆為歸趣，此一本際亦無所歸，無有計
數。天子當知，一切諸法無進無退，無合無散，  不可恕當，無處所故。是故，天子！一切諸法  悉無處所，無所志願，無將不將，無有科律，是
為一切諸法悉等而無偏黨，故曰無本，本無  如是。」

[0764a28]  說是語時，諸天子眾皆悉逮得無所  從生法忍。時諸天子住於法空，則行恭恪，  便雨天華，供養散於文殊師利。文殊師利威
神所感，諸華皆住於虛空中無執持者，猶如  根生。

[0764b03]  文殊師利告光明幢：「於天子意所志云  何？今此諸華依因何住？」

[0764b04]  天子答曰：「無所依住。」

[0764b05]  文殊告曰：「是故，天子！當知諸法住無所住，  如虛空住，如空無動，不墮不搖，無念無想。所  以者何？一切諸法等如虛空，是故無動不墮
不搖。」

[0764b08]  時光明幢白文殊曰：「仁者！神足巍  巍乃爾，不可稱限，發意之頃，至於十方無央  數億百千載土，尋即復還。」

[0764b10]  文殊答曰：「諸佛  不得神足變化威神無量，諸聲聞等亦不能  及。所以者何？道慧無際尚不得聞，安能逮耶！
一切愚癡凡夫之士，所逮神足，一切諸佛、諸  菩薩眾及諸聲聞，於無央數阿僧祇劫所不  能得，亦無逮者，亦無當得。一切愚癡凡夫之
士，獨能得耳。為何所得？得我人壽及命意識、  斷滅計常、得婬怒癡，諸佛世尊所不得者。所  謂得者道所不興，無所生者而反使生。是故，
天子！一切愚癡凡夫之士所可得者，諸佛菩  薩弟子緣覺所不能逮。」

[0764b20]  諸佛說是諸佛要集  時，各還本處。於是天王如來心自念言：「吾可  現應，使文殊師利還詣此乎！」時天王佛則捨
神足，從其右掌演紫金光，其明照於文殊師  利繞之七匝，於文殊師利頂上不現。

[0764b24]  文殊師  利尋即知之，天王如來念欲相見。文殊因告  光明幢曰：「當往俱至天王如來，稽首作禮諮  受所問深妙之義，今說法門。」

[0764b27]  天子答曰：「善哉！  行矣，宜知是時。」

[0764b28]  文殊師利發意之頃，光明幢  俱，鐵圍山頂忽然不見，尋住天王如來之  前，稽首足下右繞三匝，退住一面叉手恭立；
十方世界諸天子等，亦復如是也。

[0764c02]  文殊師利  白天王佛：「若善男子及善女人，俱殖德本修  深妙法，不當懷疑，成已法器一切蒙恩。所以
者何？見諸大聖踰於龍象，又諸大聖既共會  焉！吾在於外不得預數，離於如是輩深妙  法義，其離意女身續獨存，專坐於斯而不動
移，不見退去；如我見遣諮嗟如此，無極微妙  經典之要，我反徙住鐵圍山頂。吾自憶念，一  旦食頃遍至東方不可計會恒沙佛土，稽
首諸佛聽所演法執持在心，啟問諸佛解決  所疑，未曾識念而見發遣處他佛土。諸佛世  尊察我志操，尚復相勸頒宣經道，於今大聖
反徙我著鐵圍山頂，因此興發無極法教，多  所歡悅咸共渴仰，飢虛道化若干法教，其心  兀兀欲覩如來，而發念言：『以何等故獨徙
吾身捨於眾會，其離意女安然不出？』復更念  言：『如來至真所演經教不見侵枉，心非不受  是我不及，彼所說法非其器故，以故相移住  於此耳，獨不徙女。』」

[0764c20]  天王如來報文殊曰：  「諸佛世尊所宣經道，仁者於彼靡不應受。又  諸佛世尊道慧玄殊不可攀逮，以是之故不  可如常，一等如意演諸佛要集。

[0764c23]  「又，文殊師利！  向者從忍世界發起來時，心自念言：『今普光  界講佛要集經典之義，我當往至稽首諸佛
聽所演法。』當爾之時墮大艱難，在無極倒不  順思想。從彼剎來欲得見佛聽所說法，則以  三事自著罣礙，懷抱此意至斯佛土。何謂為
三？一、得己身；二、得諸佛；三、逮諸法。文殊當  知，不可倒行致諸菩薩無礙慧行。於文殊意  所趣云何？從古以來，頗有能覩見如來乎？如  來寧可復觀察耶？」

[0765a03]  文殊白佛：「唯然，世尊！真  諦觀法無有諸佛及與諸法，一切諸法悉無  所生，如來無見不可覩佛。所以者何？一切諸  法悉無所見。」

[0765a06]  時佛復問文殊師利：「以何等眼  通暢之行欲見如來？以何等耳清徹諸義欲  聽如來所說經典？」文殊師利默然無言。

[0765a08]  於時  彼會餘菩薩眾，各心念言：「文殊師利實不堪  任答報如來所問法義。所以者何？如來向者  有所難問，默而無言。」

[0765a11]  天王如來知諸菩薩心  之所念，告諸菩薩：「止族姓子！莫觀文殊想  言不及。所以者何？解深法忍權慧悉備，靡不
通達智踰虛空，默然不言以報如來。」

[0765a14]  諸菩薩  問：「唯諾，世尊！以何等意究暢慧義發遣此問？」

[0765a16]  世尊告曰：「是，族姓子！文殊師利心自念言：  『設我報說有此眼耳有所見聞，則計有常；若  復說言無眼無耳，則墮斷滅。其行斷滅及計
有常，不曉了法。其如法者，彼無斷滅、不計  常矣。其不斷滅、不計有常，則無所生，其無所  生則無言辭。』以故，文殊見所難問，默然無
言則為答佛。」說是語時，六百菩薩逮得無所  從生法忍。

[0765a24]  爾時，世尊告文殊師利：「仁以三事著於罣礙，  以故相遣住鐵圍山頂。又仁復問：『以何因緣，  離意女身獨存不出？』是離意女，普月離垢光
明三昧而正受矣。心永無念，諸佛來至、若不  來耶，為說經法、若不說乎，永無佛想亦不想  法，無彼我想，蠲除一切諸念妄想。女住此定，
普聞十方無央數姟百千億載現在佛土諸  佛說法，而無所著。所可聽受為他人說。有  此女身不從此剎到他佛土，在諸剎土無剎
土想，處於諸佛無諸佛想，聞所說法無經典  想，無吾我想、無他人想，猶月宮殿未曾動移  下於人間，光明普照靡不見者。月之所照不
念遠近，亦無想念：『我當照某，若不照也。』此  女如是，住三昧定，現於無量無際世界，度脫  開化無數眾生，所可顯現諸佛國土，不想眾
生等說經典。佛於一劫復過一劫，諮嗟嘆此  離意女德，不能盡暢得其邊際。其女功勳不  可思議，巍巍若斯！」

[0765b12]  文殊白佛：「其此佛土諸  菩薩眾億百千姟，諸佛會時，徙諸菩薩著他  界乎？如我見遣耶！」

[0765b14]  佛言：「且默，文殊師利！無得  稱限如來聖慧，亦勿平相如來變化之所建  立。所以者何？此，文殊師利！三千大千世界
充備諸佛，猶如甘蔗竹蘆稻麻叢林，諸如  來集其數若斯。於此剎土，諸菩薩眾，天、龍、鬼  神、犍沓惒、阿須倫、迦留羅、真陀羅、摩休勒、人
與非人，無一見者，唯見於吾一如來身，亦復  不聞諸佛說法，但見吾身頒宣道化。文殊  且觀，如來至真之所建立，神足變化不可稱
限，其身微妙諸佛充滿，三千大千世界靡不  周遍，諸菩薩眾則以道眼見一如來，豈況  餘人，欲得見乎未之有也？諸天、龍、神、犍沓惒
等及人非人，遊此三千大千世界，周旋往來  立坐臥寐，寂寞澹泊威儀禮節，所行齊整亦  不妨礙，諸如來身無有限蔽。

[0765b28]  「是故，文殊當  造斯觀，諸如來等則為法身，無有色像，佛身  無漏，諸漏已盡亦無有身，觀之無類，無生無
起，無見無聞，無意無處，亦如虛空，無有諸  漏，無因緣根，無像無見不可捉持，欲覩虛  空而不可見，無有五眼。何謂五眼？一曰、天
眼；二曰、肉眼；三曰、慧眼；四曰、法眼；五曰、佛  眼。其虛空者假有名耳，其如來身亦復如是，  無漏無色亦無見者，無有根也。無見如來，
佛無五眼，如來至真假有名矣，則無所應。文  殊！觀此諸如來眾，神足變化，身如虛空，而  反隨時示現色身三十二相八十種好。

[0765c10]  「文殊  師利！向者所見諸如來身，悉是諸佛威神建  立之所感動。所以者何？用仁者故，當顯無極  深妙法教。」

[0765c13]  時彼佛土諸會菩薩，異口同音舉  聲讚曰：「至未曾有驚憙悅豫，諸佛世尊，威神  變化巍巍若此。十方如來皆來會斯，充滿佛
土。吾等菩薩，不見一佛，不憶形響，誰來誰  去，何所解說分別經誼？但共見此一如來  尊。唯願大聖！今覩大乘無極聖慧，一一人
故，恒邊沙劫地獄見煮，行菩薩道宜忍此  患，不當違捨如是比慧。」

[0765c21]  文殊師利問天王佛：「今此女子，發無上正真  道心以來久如？所行寂寞誓願高遠，定意  若斯？」

[0765c23]  佛言：「發無上正真道意以來，不可計  也，勤力懷信常無放逸，施戒忍精進一  心智慧，具足佛道，所行已備，隨諸佛教。於
過去佛殖眾德本，供養無數億百千姟諸大  聖尊。

[0765c27]  「文殊師利！今此女子從三昧起，仁可問  之，發道意來，為能久如？當見發遣。」

[0765c28]  於是，文殊  師利聞佛教詔，即從坐起，到其女所，至心彈  指，謦揚大音，欲令女起，其女寂靜三昧不
興。文殊師利即如其像，變無限身益高彈指，  其彈指聲，聞於十方無數世界，女亦寂靜不  從定起。於時文殊即如色像，三昧正受現大
神足，三千大千世界所有眾生，世間人民、諸  天、龍、鬼神、犍沓惒等，億百千姟，一切妓樂  不鼓自鳴，及復亦化琴瑟箏笛萬種之妓，
俱時同作演柔軟音，清明和雅悲哀之聲，其  樂各各宣無數響，徹聞十方無量世界，不能  令女從三昧起。

[0766a10]  時於十方今現在佛邊，諸侍  者各各問佛：「今日何故，諸大樂音無數無量，  清和之聲聞諸佛土？其音柔軟，悲哀之曲，莫  不歡然。」

[0766a13]  於時諸佛各謂侍者：「有族姓子！普光  世界天王如來，其土有女名曰離意，在佛右  面，普月離垢光明三昧而正受矣。有菩薩名
文殊師利，被大德鎧過不退轉，欲令此女從  三昧覺故，感動如此。諸世間人、天、龍、鬼神、犍  沓惒等，若干妓樂億百千姟，俱自然作諸化
妓樂，亦復如是不鼓自鳴，欲令斯女從三昧  起，不能使興。以是之故，諸大音樂普遍世間。」

[0766a21]  侍者白佛：「至未曾有不可逮及，此女三昧寂  然巍巍不可稱限，如是比像，若干種樂清和  之曲，女續三昧而不興焉。」

[0766a23]  諸佛告曰：「如諸  族姓子之所言也，此女三昧不可思議。」

[0766a24]  說是  語時，十方無量不可計會眾生之類，皆發無  上正真道意，各歌頌言：「願令我等逮得如是  寂定三昧，如今此女，獲致神足無極變化聖
通徹暢，如文殊師利。」

[0766a28]  時，文殊師利復如其  像三昧正受，變三千大千世界，須彌山王、雪  山、黑山、目鄰山、大目鄰山、鐵圍、大鐵圍山，展
轉相搏不能自安。譬如勇士以大勢力兩掌  相拍，亦如大雷其音暢逸無不聞者。須彌、  鐵圍諸山，如是展轉相掁各各崩落，諸山躄
地其形可畏，斯聲甚悲，又彼大聲，聞於無  量無際世界，其女三昧亦不移興。

[0766b07]  時文殊師利，不近彼女，以權方便兩手牽女，  欲令起坐，乃動下方恒河沙等諸佛剎土，不  能移女大如毛髮，亦不能令從三昧興。加復
興顯一切勢力，欲舉彼女，恒河沙等諸佛剎  土皆拔反仰，不能令女從三昧興。文殊師利  截斷其女所坐地處，舉著右掌掉擲梵天，復
在梵天天上地坐，不能令女從三昧起。

[0766b13]  於時  文殊復從梵天，舉其女身著其右掌，過於東  方恒河沙佛土，南方、西方、北方、四維、上下  各恒河沙等諸佛剎土，亦復如是。十方剎土
眾音妓樂悉鳴，諸山崩落音聲可畏，雨諸天  華，其響暢逸無可為喻，不能令女從三昧興。

[0766b19]  於時文殊，舉女投擲遍於十方不能令覺，還  安故處，叉手前白天王如來：「唯然，大聖！諸菩  薩行至未曾有，不可逮及思惟稱量，吾能令
變處虛空諸器，起立周旋行來談語，於今顯  現無極神足，變化感動諸大聲音，崩毀須  彌鐵圍諸山，拔諸佛土移十方界，永不能使
從三昧起。吾當謙恭為女作禮，及復餘學大  士之眾，諸族姓子、若族姓女、初發無上正真  道意者，以成未成甫欲學者，慕樂如斯無極
大慧，亦當歸之。所以者何？菩薩所行不可攀  喻。」

[0766b29]  文殊師利舉離意女，至於十方諸佛剎土，  周旋往來所感動聲，不能令女從三昧興。當  爾之時，開化十方無數眾生令發道意，不可
限人成眾德本。

[0766c03]  天王如來報文殊曰：「誠如  所云，菩薩大士所被德鎧不可思議，一切聲  聞若與緣覺所不及知，況復凡庶所能逮乎？
猶如三千大千世界成為大鼓，別異世界鼓  大，亦如其鼓乃爾，廣長無量。時彼忽有大丈  夫現，其身高大，如三千世界，舉一大桴如
千世界，於是女前撾此大鼓，具足一劫若復  過劫，不能令女耳聞音聲，況復欲使從三昧  興，未之有也。文殊！欲知此女三昧，寂定靜
安終不興移，道慧如是威德無限。」

[0766c12]  文殊問  佛：「誰能堪任感動此女從三昧興？」

[0766c13]  佛報文  殊：「唯有如來能令興起，復有菩薩名棄諸陰  蓋，亦能使興。」

[0766c15]  佛這發意，此族姓子名德之  勳，三千大千世界六反震動。天王佛邊有  一菩薩，名曰燈明王，為佛侍者，前問佛言：「今  何因緣地大震動？」

[0766c18]  佛告侍者：「向者這歎棄諸  陰蓋菩薩名故，三千大千世界為大震動，又  及他方諸佛剎土諸如來等，所在方面歎斯
名者，其地亦復六反震動。」

[0766c21]  時會菩薩皆懷飢  虛，欲得見棄諸陰蓋菩薩所在，文殊師利亦  復俱然。文殊師利見諸菩薩心之所念，亦自
敬樂欲令女興，白天王佛：「善哉！世尊！願垂威  光，一切會者悉懷渴仰，咸欲得見棄諸陰蓋  菩薩大士。如來普愍，唯顯神足無極道聖，使
族姓子詣斯佛土，講演深法，諸菩薩聞，因當  習學至真之誼，并使女從三昧興，開示不  及。」

[0766c29]  爾時燈明王菩薩大士，問天王佛：「其族  姓子，為在何方何佛剎土？其土如來所號為  何？」

[0767a02]  其佛報曰：「下方過此恒河沙等諸佛剎土，  界名錦幢，其佛名曰師子鷹象頂吼如來、  至真、等正覺，現在說法。彼之佛土純諸菩薩，
被大德鎧不可思議，具足充滿於其佛土，如  來恒宣不退轉輪。棄諸陰蓋菩薩大士，遊  於彼國。」

[0767a07]  天王如來自在其座，右足大指演金  色光，其光名曰請諸菩薩，這放此明，照下  方恒河沙等諸佛剎土。其明則曜棄諸陰蓋
菩薩之身，繞之七匝於頂上沒。

[0767a10]  棄諸陰蓋菩  薩自念：「今何以故，柔軟清和無極光明，繞吾  七匝沒其頂乎？」尋即知之，天王如來快欲相
見。時便往詣師子鷹象頂吼如來所，稽首足  下，白其佛言：「欲詣上方普光世界天王佛所，  今彼如來欲得相見。」

[0767a15]  佛言：「往。族姓子！宜知是  時。」

[0767a16]  師子鷹象頂吼如來邊，有菩薩名眾告  義，為佛侍者，前白佛言：「我等欲見普光世  界及天王如來。」師子鷹象頂吼至真正覺
悅可之。尋時演出眉間相光，照於上方恒河  沙等諸佛剎土，通普光界，悉共遙見天王如  來諸菩薩眾眷屬圍繞，而為說經。佛身獨顯
如紫金山，其佛光明踰日月明，猶明眼者對  觀人面，悉了了分明，一切眾會見天王佛，亦  復若斯，及諸菩薩。

[0767a24]  時棄諸陰蓋菩薩，與五十  萬菩薩，沒彼佛土，發意之頃，至普光界天  王佛所。棄諸陰蓋與諸菩薩，偏出右肩禮
天王佛，頭面自歸繞之三匝退住虛空。

[0767a27]  時諸  菩薩解了諸身三昧正受，棄諸陰蓋即如其  像而見瑞應，顯示神足空中散花其墮如  雨，其華皆散天王如來前後左右，此華暢音
說微妙義：「師子鷹象頂吼如來至真，敬問  無量：聖體康寧，進止輕利，勢力安耶？」

[0767b03]  時彼眾  會怪未曾有：「誰之威神，令此眾華出柔軟音  宣傳意敬？」

[0767b05]  文殊師利問天王佛：「唯然，世尊！誰  之聖旨，雨此眾花演微妙音？」

[0767b06]  佛報文殊：「棄  諸陰蓋菩薩威變。」

[0767b07]  又問世尊：「今為所在？」

[0767b07]  佛言：  「在上空中，解了諸身三昧正受。」

[0767b08]  又問：「諸菩薩  眾何以不現？」

[0767b09]  佛言：「棄諸陰蓋菩薩威神，使不  得現。」

[0767b10]  文殊師利心自念言：「吾當以是三昧正  受，求諸菩薩為在何所？」

[0767b11]  棄諸陰蓋菩薩即  知，便沒形而謂文殊：「於意云何？唯有是一  解了諸身三昧定乎？莫造斯觀，解了諸身三
昧定數不可稱限。向者三昧，如大海中別一  渧耳。我身諸定三昧坐興不可稱載，仁者造  來所未聞名。」

[0767b16]  文殊師利復自念言：「寧可思察  吾本往世所修妙行，緣是必得成此三昧。」尋  如所念即如其像，一彈指頃具諸三昧。

[0767b18]  時天  王佛告眾菩薩：「諸族姓子！皆共觀斯精進之  業，而致超踰殊  特  之義，諸餘菩薩億百千劫，
勤行積德乃逮此定。今者文殊，一彈指頃輙  悉具之。」

[0767b22]  文殊師利白天王佛：「唯垂當現，此諸  菩薩眾會族姓，咸欲見之。」

[0767b23]  棄諸陰蓋與諸菩  薩，稽首佛足尋沒其身，問文殊曰：「寧相見  乎？」

[0767b25]  答曰：「不見。」

[0767b25]  天王如來告棄諸陰蓋菩薩：  「敢來眾會咸欲相見，當自現身。」及諸菩薩尋  即受教，與諸正士菩薩之等從三昧興，稽首
佛足，繞之三匝，退在一面，如本所誓化作  蓮華而坐其上。

[0767c01]  於是，文殊師利謂棄諸陰蓋菩薩：「感此女子  令三昧起。」

[0767c02]  答曰：「且止！虛空界者無有三昧，亦  不興起，又虛空者不可動搖。向者文殊而發  此言，感令是女從三昧起，當以其名從定起
耶？若以色乎？為以識也？計色自然，不為三  昧，亦不正受亦不興起。其識自然，不為正  受，亦不興起。一切諸法亦無本淨，亦不正受
無所興起。今我當起何所法乎？假使，文殊！  諸法三昧吾當令興，永無正受當何所興？所  以者何？一切諸法悉無興立亦無存亡。」

[0767c10]  天王  如來告棄諸陰蓋：「汝族姓子，感此女人從三  昧起。」

[0767c12]  白佛：「我不堪任於如來前興顯己功，我  身宜當覆感，至真如來應當感此女人從三  昧興，正使我任能令此女從三昧起，如來至
真普了諸法慧無罣礙，隨時說法靡不通暢，  應當令女從三昧起，見佛道神莫不欣悅皆  發大意。」

[0767c17]  時天王佛，以興定意三昧正受。這  定意已，應時於彼三千大千世界，諸天、龍、神  及世間人，諸菩薩眾三昧正受者，及與彼女，
皆從定起。這從坐起，十方尋時六反震動，咸  皆踊上住虛空中。當爾之時，無數百千諸天  來會。女住虛空，僉雨青蓮紅黃白蓮華供養  如來。

[0767c23]  於時，文殊問離意女：「至未曾有寂然  之行，所得三昧不可及逮。」

[0767c24]  其女報曰：「文殊！  且止！勿懷妄想，寂三昧定永無逮得。所以  者何？諸佛世尊所修道慧無所得也，其有得
者則有所失，諸法澹泊默然寂靜，其寂靜者  無所復寂，又其寂靜亦不三昧，無有正受亦  不興起。」

[0767c29]  文殊答曰：「誠如女辭，女之永定甚  為殊特，設無微妙不逮三昧則有所得，興發  曠大無極音聲而不起耶！」

[0768a02]  女又問曰：「其法界  者，寧有三昧復興起耶！」

[0768a03]  文殊答曰：「不也。」

[0768a03]  女  又問曰：「其不三昧可令起耶！寧有色像比類  貌耶？」

[0768a05]  文殊報曰：「設無形像比類貌者，誰三  昧乎？」

[0768a06]  其女答曰：「諸法本淨為三昧也，不復定  意亦無所興，是故諸法悉如呼響。譬如諸天  及世間人若干種樂，寧能演出各妙音不？」

[0768a09]  曰：「如姊言。」又問：「其虛空界豈有此念？念是  妓樂暢若干種悲和音耶？」

[0768a10]  答曰：「不也。是故，  文殊！一切諸法等如虛空，誰聞彼音？若有  耳識乃得聞聲。」

[0768a12]  文殊問曰：「女無耳耶？何不  聞乎？」女默無言。文殊復問，如是至三，女默  不報。

[0768a14]  女又答曰：「不為不聞。」

[0768a14]  又問：「何故默然？」

[0768a15]  其女答曰：「常無所得。」

[0768a15]  離意女子復問文殊：  「猶如，文殊！大亂風起而普流布入大樹裏，無  能見者為何像類，風無想念樹無所思，風不
念：『是我入大樹而動搖之。』樹亦不念：『風入  我體。』菩薩如是，恒常奉行摩訶般若波羅蜜  慧，悉除諸想，不自念言：『我三昧定。』亦復不
念：『從三昧起。』所以者何？一切諸法悉本淨故。」

[0768a22]  文殊師利曰：「姊！宜當從虛空來下，住如來前  乃說此事。」

[0768a23]  其女答曰：「我立己行，不用他行。」

[0768a24]  文殊又問：「何謂己行？」

[0768a24]  其女答曰：「一切眾生  皆因虛空。所以者何？眾生之類，悉依虛空周  旋往來，眾生居業衣被飲食，諸所興造不離
虛空。是故眾生，自然遊空，一切諸法，虛空  見印。」

[0768a28]  時女即從虛空來下，退在一面蓮華上  坐，不禮如來，亦不占謝。

[0768a29]  文殊師利問：「於  離意女甚憍慢不懷恭恪，不禮如來默然坐  乎？」

[0768b02]  其女答曰：「審如來言實無恭恪。所以者  何？不有所作亦不無作。於意云何？其本無  者寧可禮乎？」

[0768b04]  答曰：「不也。」

[0768b04]  其女報曰：「以是之故，  佛不可禮。所以者何？計於本無及如來尊，  無有二也，當等觀之。」

[0768b06]  又問文殊：「見如來乎？」

[0768b07]  文殊答曰：「等觀之耳。」

[0768b07]  又問：「以何等觀？」

[0768b07]  文殊  答曰：「無本等故，以是等觀；以無形像，是故等  觀。吾之正觀，  平等如是。」

[0768b10]  其女又問：「如是等觀為見何等？」

[0768b10]  答  曰：「如是觀者為無所見。」

[0768b11]  女又問：「為以肉眼  無所見乎？」

[0768b12]  答曰：「不以肉眼，亦不天眼。所以者  何？眼無所生亦無所起，猶如幻化，不有不無，  亦不當說有無之行。」

[0768b14]  文殊師利問其女曰：「於  今何故不轉女身？」

[0768b15]  其女答曰：「文殊且止！勿懷  妄想，仁有意觀，達諸法者有男女乎？」

[0768b16]  答曰：  「無也。」

[0768b17]  又問：「計於色者有男女乎？」

[0768b17]  答曰：「無也。」

[0768b18]  「痛想行識有男女乎？」答曰：「無也。」

[0768b18]  「地水火風有  男女乎？」答曰：「無也。」

[0768b19]  「虛空曠然無有邊際，不見  處所，有男女乎？」

[0768b20]  答曰：「無也。」

[0768b20]  又問文殊：「所說  文字本末有處所，得男女乎？」

[0768b21]  答曰：「無也。」

[0768b21]  其  女報曰：「向者何故而發此言：『於今何故不轉  女身？』假使我已自得女處見於男女，則捨女  像當受男形？我不得女不見男子，何因捨女
成男子形？計於諸法無合無散，無本本際，空  靜虛空無合無散，一切諸法悉如虛空，當以  何因轉於女像成男子乎？所以者何？是為如  來之所頒宣第一法教。」

[0768b28]  又問女曰：「眼無男女，  耳鼻口身意亦無男女，假使諸法無男女者，  無合無散則無男女。」

[0768c02]  文殊師利又問女曰：「汝發道意為幾何乎？」

[0768c02]  其  女答曰：「如幻師化，神識所存。吾發道意遠近  亦然。所以者何？一切諸法悉如幻化。向者文
殊發此問言：『女發道意為幾何乎？』如是所  悟非問之理。所以者何？無所生者不可令生，  亦不可恕心之處所，其無處所，彼無所生亦  無所滅。」

[0768c08]  文殊又問：「設以此者，所遵何所應  順智慧？」

[0768c09]  其女答曰：「無聞無言是應智慧。」

[0768c09]  又  復問曰：「何謂應順？」

[0768c10]  其女答曰：「其無所生則為  應順。」

[0768c11]  又復問女：「得法忍來為幾何乎？」

[0768c11]  答曰：「無  也。」

[0768c12]  又問：「女為逮得無所從生法忍乎？」

[0768c12]  答曰：「不  也。」

[0768c13]  又問：「何故？」

[0768c13]  答曰：「其無所生則無所得，以是  之故不得法忍，亦不逮成無所從生法忍。」

[0768c14]  文  殊又問：「女覩何義被弘誓鎧、發道心乎？」

[0768c15]  其女  答曰：「一切眾生無滅度故，是故菩薩發於道  心，修弘誓鎧。」

[0768c17]  又問：「何故？」

[0768c17]  答曰：「一切眾生及與  諸法極滅度故。云何？文殊！諸過去佛平等正  覺，不度眾生，當來現在亦無所度。所以者何？  一切眾生從虛無出。」

[0768c20]  文殊又問：「佛以何因  興現世間乎？」

[0768c21]  答曰：「欲使無造無所作故，故興  於世。所以者何？遵修斯者無作不作。」

[0768c22]  文殊  又問：「何故出家受具足戒為比丘乎？」

[0768c23]  其女  答曰：「欲得具足五逆業故。」

[0768c24]  又問：「誰當信汝如  是言辭？」

[0768c25]  答曰：「其不生令無所起無所懷者，  乃信此耳。」

[0768c26]  又問：「以何信樂？」

[0768c26]  答曰：「以無所  說謂之信樂。」

[0768c27]  又問：「其不樂脫，有何結礙？」

[0768c27]  答  曰：「其不樂脫，脫為結礙。」

[0768c28]  文殊答曰：「至未  曾有難及難及，所演辯才而無罣礙。」

[0768c29]  其女答  曰：「且止！文殊！勿造反行。今處諸礙闇蔽眾  前，何因諮嗟無礙之義？」

[0769a02]  又問：「無說乎？」

[0769a02]  答曰：「無  說，是故我身無罣礙說。」

[0769a03]  又問：「虛空逈然有辯  才乎？」文殊又問：「所言辯才為何謂乎？」

[0769a04]  其  女答曰：「無所生者乃謂辯才。」

[0769a05]  又問：「何謂無  生？」

[0769a06]  答曰：「無生者謂遵修行，順奉法界，本際  無本，是謂修行。」又問文殊：「其不修行是遵  修行。」

[0769a08]  又問：「何謂不修行？」

[0769a08]  答曰：「於三界行而  無所行，存於三界而無所處，是所行者悉無  所著。」

[0769a10]  文殊又問：「女當久如成最正覺？」

[0769a10]  其女  答曰：「如天王佛成最正覺，吾亦如斯。於仁者  意所趣云何？道可成乎？得處所耶？」文殊師利  則時默然。

[0769a13]  其女重謂文殊師利：「宜當時說，  不應然耶！」

[0769a14]  文殊答曰：「道無言說，以是之故，  不知云何？」

[0769a15]  於時，文殊白天王佛：「至未曾有。  天中之天！此女惠明不可思議，殊異之德無  以為喻，今所宣暢巍巍如是，發道意來其以
久如，後當亦如成最正覺。剎土云何？佛號  何類？」

[0769a19]  佛言：「在仁之前，九十六億百千姟阿僧  祇劫，遵修道行過若干劫，文殊於後乃發道  意。」

[0769a21]  文殊又問：「此女本從於何佛所發道意  乎？」

[0769a22]  佛言：「從寶成如來興發道意，寶成如來國  土德淨不可稱限，假使諮嗟恒邊沙劫，不能  究盡剎土之善功勳之快，因從彼佛而發道  意。」

[0769a25]  又問：「是女彼世之時，為女人耶？」

[0769a25]  答曰：「不  也。爾時此女作轉輪王，名曰無數。文殊當  知，此非女人亦非男子。所以者何？已逮曉
了如幻三昧，所欲能現隨時顯化。又，文殊  師利！此女當更如三千大千世界地塵，花實  上塵，更若干數百千阿僧祇劫，當得無上正
真之道成最正覺，號曰普光如來、至真、等正  覺、明行成為、善逝、世間解、無上士、道法御、天人  師，為佛、世尊，在大功勳佛土之中，亦如寶成
如來至真土地所有嚴淨功勳，此女亦然等  無有異。」

[0769b07]  於時，棄諸陰蓋菩薩白天王佛：「文殊師利多  所饒益，乃念過去當來諸法。」

[0769b08]  文殊答曰：「誠  如仁言，所可饒益不可窮盡，由以法界不可  盡故。」

[0769b10]  天王如來謂文殊師利：「仁者！莫與棄諸  陰蓋菩薩大士俱講辯才。所以者何？此族姓  子所得辯才不可思議。棄諸陰蓋所逮三昧
正受，若所興立，仁者不及。其三昧名號字云  何？」

[0769b14]  時彼會中，新學菩薩各心念言：「棄諸陰蓋  不可逮及，普無等侶，行如來慧。」

[0769b15]  天王如來  知諸新學心之所念，告善調菩薩：「族姓子！  合三千大千世界人民，為一勇猛，令如文  殊，計此眾生亦如斯，不能逮及三昧，百倍
千倍萬倍億倍，於百千劫，不逮此女所獲三  昧定者。

[0769b21]  「文殊師利不及知其名號，假使三千大千世  界遊居眾生，令得定慧如離意女，皆不能逮  棄諸陰蓋菩薩大士，所得三昧定力聖慧，百
千億倍無以為喻。不能察知棄諸陰蓋菩薩  之力之所興發，正使十方一切眾生悉得定  慧，如棄諸陰蓋菩薩聖慧，不及如來舉足下
足舉動進止之所開化，如來聖慧不可思議，  巍巍如是不可攀喻。」

[0769b28]  時佛歎此諸佛慧德，七  萬二千人，悉發無上正真道意，異口同音各  舉歎曰：「令我等身逮得聖慧，亦當如斯。」

[0769c02]  彼時世尊告善調菩薩：「是離意女，本勸文殊  令發道意，如文殊等，東方世界如恒沙等，  南方、西方、北方、四維、上下，亦復如是，悉女所
化。

[0769c05]  「又，族姓子！棄諸陰蓋菩薩大士，勸離意女  使發道意，八維上下各恒沙等，亦復如是。  所開化者，如離意女等無差特。今我於此得
成佛道，亦轉法輪，本因族姓子亦勸化吾使  發道意。乃至往久遠過去世時，須彌幡等  佛，在世教化如我等類，在於十方各恒沙等
如來現在，其滅度者不可稱限，皆見開化。」

[0769c11]  這  說此語，三千大千世界六反震動，箜篌樂器  不鼓自鳴，飛鳥禽獸相向悲鳴，自慶鳥獸得  值佛聖，地獄餓鬼悉得解脫，心中悅豫如冥
覩明，婦女珠環相掁作聲。當爾之時，莫不欣  慶。說是法時，普光世界九十二載諸天及人，  皆得無所從生法忍。於是世界承佛威神，悉
聞斯法咸共勸助，代其悅豫欣慶無量。

[0769c18]  彌勒  菩薩亦受此法，益加恭敬，於斯佛土聞是法  者，六十四億諸天及人，皆發無上正真道意。  又七萬人，僉復逮得無所從生法忍。萬四千
比丘意解漏盡，五百比丘尼心亦解脫，二  十六載世間人民，遠塵離垢諸法眼淨。

[0769c24]  於是，釋迦文佛告彌勒菩薩：「仁當受此經典  之要，於後末世少有信者，唯以相付使得  廣布。」

[0769c26]  彌勒白佛：「唯當受之，如聖所教，不敢  違命。」

[0769c27]  「此經典者，若於後世所流布處，若受  持者，德不可量。若有菩薩，供養過去諸滅  度佛，又現十方無極聖尊，及諸發意建志
學道，方當學者悉令長存。一切聲聞并與緣  覺及其菩薩，若有一人，於當來世，悉供養此  諸如來眾，一切施安過去當來今現在佛，等  奉無異，福寧多不？」

[0770a04]  彌勒白佛：「多矣，世尊！吾聞  此喻，其心惘然不識所趣，其數浩浩不可稱  載，福無限量。」

[0770a07]  佛言：「若有菩薩，受是經典，持諷誦讀，為他  人說，得一反聞而悅信者，福多於彼供養諸  佛。」

[0770a09]  佛語彌勒：「我今現在、若滅度後，假使女  人，聞離意女名德之稱、棄諸陰蓋菩薩之號、  天王如來并此經典，因聞斯經名德變化，竟
是一世轉女人身得為男子，疾成無上正真  之道，為最正覺。未成佛頃，世世所生，常值佛  世，棄捐八難諸懅不閑，常識宿命，逮得總
持，三十二相莊嚴其身，所在遊居不更胞胎，  常得化生。所以者何？諸大正士威神廣大不  可稱計，若有女人得聞其名，然後亦當逮得  如此功勳。」

[0770a18]  佛說如是，彌勒菩薩，諸天、人民、阿  須倫聞佛所說，莫不歡喜，稽首禮佛。

諸佛要集經卷下

* * *

【經文資訊】大正藏第 17 冊 No. 0810 諸佛要集經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
