寶雲經卷第七


梁扶南三藏曼陀羅仙譯

[0237a22]  「善男子！菩薩復有十法名為正命。何等為十？  心不諂曲、不外現相貌而求利養、不作抑揚  顯己異眾、不外弊五欲而心求利養、不取非
法財、不取不清淨財、不著利養、不染利養、而  常知足、於如法利恒生知足。

[0237a26]  「云何菩薩心不  諂曲？不以利養令身、口、意曲。

[0237a27]  「云何不身諂  曲？菩薩不為見檀越故現諸威儀。云何作威  儀？見檀越時，低視徐行如猫伺鼠，是名身  諂曲。

[0237b01]  「云何口諂曲？菩薩不為利養作柔軟語、  作愛語、作庠序語、隨他所愛語、隨他意語，如  是等語皆悉不作。

[0237b03]  「云何意諂曲？口說知足而  心貪著。」

[0237b04]  佛言：「內燒、內熱，口言知足、心常貪著，  若不如是，名不諂曲。

[0237b05]  「云何名不外現相貌？菩  薩不以見檀越時作諸相貌：『我衣服短少、我  鉢器減少、湯藥、臥具減少。』菩薩不以見檀越  故作如是說。

[0237b08]  「云何名不作抑揚方便鼓動？菩  薩口終不言：『彼有檀越與我此物，為憐愍故  受。我今持戒清淨、具足多聞、少欲，信心檀越
皆樂施給。』不作此說者是名不作抑揚。

[0237b11]  「云  何名外弊五欲而心求利養？菩薩終不外  現苦行——作五熱炙身、拔髮、自餓……，如是等苦——而
要財利，於他利養不懷憎嫉亦無熱惱，是名  不外弊五欲心求利養。

[0237b15]  「云何名不取非法利  養？不輕秤小斗欺誑於他，受人財物終不  侵欺。

[0237b17]  「云何名不取不清淨財？若有人施佛、法、  僧物及僧祇物，如是之物取為己用，乃至博  貿、販賣、出息、生利而自入己，如是等物名非法
財。

[0237b20]  「菩薩摩訶薩遠離如是等物是名清淨活  命。

[0237b21]  「菩薩若得利養，不生我所想、財利歸己，亦  不生能得想、亦不作積聚守護想，常念施與  沙門、婆羅門、父母、師長、眷屬、貧窮、乞匃。恒作
是想：『若須食時當求支命，於諸美味心無染  著；若不得時亦不憂惱、亦不生熱，不得令彼  信心檀越生於不信。』若得如法利養皆與僧
同，能如是者佛亦印可、諸菩薩眾所不譏  呵、亦為諸天常隨讚歎、同梵行者心無譏嫌，  於利養中常生知足，得離邪命。

[0237b29]  「善男子！具此  十事是名菩薩清淨活命。

[0237c02]  「善男子！菩薩復有十法名不疲厭。何等為十？  常為眾生久處生死心無疲厭、為眾生故能  受生死、於無量苦亦無疲厭、為聲聞人教修
禪法不生疲厭、心不輕賤、修行覺法不生疲  厭、具菩提法不生疲厭、雖求涅槃而不證涅  槃、漸深流注、至菩提法岸。善男子！具此十  事是名菩薩心不疲厭。

[0237c09]  「善男子！菩薩復有十法名隨順佛教。何等為  十？不住放逸處、除諸放逸、善攝其身亦不令  身起諸過惡、善攝其口亦不令口起諸過
惡、善攝其心亦不使令心起諸過惡、畏後世  苦而具一切善法、修行一切善法而斷一切  不善法、說一切善法而毀呰一切惡法、毀
呰一切惡業、修行一切善業。於如來法不說  其過，消滅一切諸垢煩惱，守護如來所制聖  戒。善男子！具此十事是名菩薩順如來教。

[0237c18]  「善男子！菩薩復有十法名和顏悅色離於顰  蹙。何等為十？諸根澄淨、諸根清淨、諸根不  闕、諸根離垢、諸根白淨、除於惱害、除諸結
使、得不起結使、除嫌恨心、遠離瞋恚。」

[0237c21]  除蓋  障菩薩白佛言：「世尊！如我解佛所說，諸根清  淨故，得和顏悅色；和顏悅色故，離諸結使；離  諸結使故，得不顰蹙。」

[0237c24]  佛言：「善男子！如是，如是。  諸根清淨，和顏悅色，除諸結使，離於顰蹙。善  男子！具此十事是名菩薩和顏悅色離於顰  蹙。

[0237c28]  「善男子！菩薩復有十法名為多聞。何等為十？  見生死熾然如實而知、見瞋恚熾然如實而  知、見無明闇亂生死熾然如實而知、見一切
有為法悉皆無常如實而知、見一切有為法  悉皆是苦如實而知、見世間空如實而知、一  切法無我如實而知、一切眾生著於調戲如
實而知、解一切法從因緣生如實而知、寂滅  涅槃如實而知。但從聞、思慧，不取口語，如是  知已，為眾生故深發大悲，勤加修習，具於精
進。善男子！具此十事是名菩薩多聞。

[0238a09]  「善男子！菩薩復有十法名持正法。何等為十？  法欲壞時有五濁惡起，德薄眾生多住邪道，  智燈欲滅，無有導師能說正法。諸大修多羅
雖有深義，無能說者，亦無讀誦、受持之者。爾  時，菩薩見法壞時能受持經藏，讚歎、讀誦、為  人開示、分別解說。其中有人聞已，生信心樂
歡喜，不為財利但欲聽法，於說法者生世尊  想、於所聞法生甘露想、作不死想、如諸妙藥，  不惜身命勤求正法，聞已修行。善男子！具此  十事是名菩薩善能持法。

[0238a19]  「善男子！菩薩復有十法名法王子。何等為十？  以相具嚴身、眾好如妙華、諸根滿足無有缺  減、如來所親近法亦能親近、如來所行道亦
能順行、如來所解法亦能順解、成熟苦惱眾  生、善修學戒、長夜勤行四無量心、於如來所  止之城亦能住中。善男子！具此十事是名  菩薩法王之子。

[0238a26]  「善男子！菩薩復有十法名出過帝釋護世之  法。何等為十？於菩提心無有退轉、一切眾魔  不能動搖、於一切佛所種諸善根、能入一切
甚深法藏、於一切法得平等智、於佛法中不  從他信、得清淨智、不共聲聞辟支佛法、住無  生忍、出過一切護世之法。善男子！具此十事
是名菩薩出過一切帝釋護世之法。

[0238b04]  「善男子！菩薩復有十法能知眾生根性、內外  結使。何等為十？若體性貪欲如實能知、體性  瞋恚如實能知、體性愚癡如實能知、善知煩
惱上中下差體性內外如實能知、善知善體  性如實能知、善知堅體性如實能知、善知長  體性如實能知、善知慘惡體性如實能知、善
知一眾生、亦知一切世界眾生體性。善男  子！具此十事是名菩薩善知根性、結使內  外。

[0238b13]  「善男子！菩薩復有十法名能成熟眾生。何等  為十？應見佛身得度者即現佛身、應見菩薩  身得度者即現菩薩身、應見緣覺身得度者
即現緣覺身、應見聲聞身得度者即現聲聞  身、應見帝釋身得度者即現帝釋身、應見魔  身得度者即現魔身、應見梵王身得度者即
現梵王身、應見婆羅門身得度者即現婆羅  門身、應見剎利身得度者即現剎利身、應見  長者身得度者即現長者身，如是等身隨其
所應悉為現之。善男子！具此十事是名菩薩  成熟眾生。

[0238b24]  「善男子！菩薩復有十法名善調順。何等為十？  質直柔軟、無諂曲心、無惱害心、無垢污心、  常清淨心、無麁獷心、除瞋恚心、除麁惡語、
多諸忍辱、能止諍論。善男子！具此十事是名  菩薩能善調順。

[0238b29]  「善男子！菩薩復有十法名安樂共住。何等為  十？正見清淨、具足修行、具足清淨戒、具足諸  所行處、應出家法、起煩惱處不於中住、其心
調柔於同梵行者、如牛念犢修行平等、常樂  菩提第一正道、唯佛為尊不求餘神。善男子！  具此十事是名菩薩安樂共住。

[0238c06]  「善男子！菩薩復有十法名為攝法。何等為十？  以施攝眾生、以樂攝眾生、無盡施攝眾生、利  益攝眾生、義益攝眾生、說法攝眾生、化導攝
眾生、除衰與利攝眾生、同飲食攝眾生、資命  所須悉與共之攝眾生。

[0238c10]  「云何施攝眾生？常以  法施永濟其苦，是名為施。

[0238c11]  「云何施樂？施食令  安，無飢渴想，是名施樂。

[0238c12]  「云何無盡施？教修禪  定，遠離散亂，是名無盡施。

[0238c13]  「云何利益施？教授  善法，增長信心，是名利益施。

[0238c14]  「云何義益施？教  如實法，深了空相，是名義益施。

[0238c15]  「云何說法施？  依修多羅隨所應聞，終不邪說，是名說法施。

[0238c17]  「云何化導施？說如實法，無錯謬相，是名化導  施。

[0238c18]  「云何名為除衰與利施？勤滅惡法、安置善  法，是名除衰與利施。

[0238c19]  「云何同飲食施？所有飲  食悉與眾共，是名同飲食施。

[0238c20]  「云何名資命所  須施？象、馬、七珍，乃至供身眾具、雜物盡與眾  共，是名資命所須物施。

[0238c22]  「善男子！具此十事  法是名菩薩修行攝法。

[0238c23]  「善男子！菩薩復有  十法名為端正。何等為十？寂滅威儀、不詐  詭威儀、清淨威儀、人見愛敬威儀、如月威
儀、視不厭足威儀、意所悅樂威儀、一切樂見  威儀、能使一切歡悅威儀、能使一切信樂威  儀。善男子！具此十事是名菩薩端正。

[0238c29]  「善男子！菩薩復有十法名可依憑。何等為十？  能擁護眾生使離煩惱、能令眾生出於生死  曠野嶮難、能使眾生出生死魔竭、能為無救
眾生作親友處、能為煩惱病眾生而作良醫、  無救護者能為救護、無舍宅者為作舍宅、無  歸依者為作歸依、無洲渚者為作洲渚、未到
者能令作到。善男子！具此十事是名菩薩常  可依憑。

[0239a08]  「善男子！菩薩復有十法名大藥樹。何等為十？  譬如藥樹名曰善見，若有眾生得樹根者而  病除愈、有得莖者而病除愈、有得枝者而病
除愈、有得葉者而病除愈、有得華者而病除  愈、有得果者而病除愈、有見色者而病除愈、  有聞香者而病除愈、有得味者而病除愈、有
得觸者而病除愈。善男子！菩薩摩訶薩亦復  如是，從初發心，為無量眾生有若干種諸煩  惱病，有依捨得活、有依戒得活、有依忍得活、
有依精進得活、有依禪定得活、有依智慧得  活、有見法得活、有聞聲得活、有知味得活、  有同事得活。善男子！具此十事是名菩薩  如大藥樹。

[0239a21]  「善男子！菩薩復有十法名勤修福業。何等為  十？常於三寶隨力供養、於病者所施給醫藥、  於飢渴者隨施飲食、見裸寒者施其衣服、於
和上阿闍梨常恭敬供養信受言教、於同  梵行者起迎恭敬禮拜問訊、造作園林池井  乃至穀帛施與一切、及家奴婢僕使內外眷  屬亦等施之、與持戒沙門婆羅門、常念親近
往反恭事。善男子！具此十事是名菩薩勤  修福業。

[0239b01]  「善男子！菩薩復有十法名為善能作化。何等  為十？於一佛國身相不動而能遍諸佛剎問  答諮請、於一佛國不動亦能悉遍一切佛國
聽受妙法、於一佛國不動能遍供養十方諸  佛、於一佛國不動而能遍諸佛國莊嚴菩提  悉皆滿足、於一佛國不動而於一切佛國初  成佛時坐於道場菩提樹下恭敬供養尊重讚
歎、於一佛國不動能以自身現一切佛土坐  於道場現成佛道、於一佛土不動能現一切  佛土轉於法輪、於一佛土不動能現一切佛  土入於涅槃、於一佛土不動能現一切十方
佛土應受化者悉現其身。菩薩得無作神力，  於一切十方佛土不作變化想亦不作變化，  隨諸眾生所應見者悉皆現之。」

[0239b14]  爾時，除蓋障  菩薩白佛言：「世尊！云何菩薩能作如是變化？  復言亦不作變化想、亦作不變化？」

[0239b16]  「善男子！  汝今諦聽，我當說喻。譬如日、月，光照四天下  利益世間，能於眾生常作利安，而日、月亦不
作想：『我能照諸眾生有大利益。』然諸眾生悉  蒙光照。菩薩亦爾，以本善業誓願因緣，得無  作法自然成就，故能不作變化想亦不作變
化，然於一切有利益處悉現變化。善男子！  具此十事是名菩薩變化。

[0239b24]  「善男子！菩薩復有十法名速疾成阿耨多羅三  藐三菩提。何等為十？修行布施，令使布施滿  足；修行持戒，不闕戒、不譏嫌戒，出過聲聞、辟
支佛戒，清淨戒身滿足；忍辱滿足、精進滿足、  禪定滿足、智慧滿足、方便滿足、願滿足、力滿  足、智滿足，過一切聲聞、辟支佛、從初地乃至
九地菩薩所不能及。善男子！具此十事是名  菩薩速疾得阿耨多羅三藐三菩提。」

[0239c02]  說是經  時，三千大千世界六種震動。此三千大千世  界中間諸須彌山王、目真隣陀山、摩訶目真
隣陀山、鐵圍山、大鐵圍山、寶山、黑山，如是諸  山悉皆曲躬向伽耶山。何以故？如來自在神  通力故。三千大千世界中一切華樹、一切果
樹、一切香樹，皆來曲躬向伽耶山。何以故？如  來自在神通力故。

[0239c09]  無量億那由他百千億諸  菩薩，悉脫身上妙衣及諸瓔珞供養如來，神  通力故，積過須彌若干種衣服、瓔珞。

[0239c11]  無量百  千億帝釋、護世、梵天王等合掌頂禮，曼陀羅  華、摩訶曼陀羅華散諸佛上，曼殊沙華、摩
訶曼殊沙華、盧之華、摩訶盧之華以散佛上。

[0239c15]  百千萬億諸天在虛空中，皆散天衣、作眾伎  樂，歡喜踊躍出大音聲，各以天華供養於佛，  而作是言：「佛更出世再轉法輪，眾生有福、宿
殖德本、於過去佛所久種善根，得聞此經。聞  之尚難，況復信解、書寫、受持？」

[0239c19]  爾時，無量百千  摩睺  羅  伽於此演法出大雷音，遍三千大  千世界，以種種香汁雨伽耶山。無量百千龍
王在於佛前作眾伎樂；無量百千乾闥婆緊  那羅以柔軟音讚歎供養，遶伽耶山；無量百  千夜叉雨諸蓮華、放清涼風；無量百千他方
諸佛皆出白毫相光，供養如來及所說法，  出白毫相光作種種色——青、黃、赤、白、紫、頗梨  色——遶於三千大千世界，除一切闇，遶伽耶山
從佛頂沒。無量百千婆羅門、剎利、聚落、城邑，  香華、瓔珞、末香、衣服、繒蓋、幢幡以供養佛。

[0239c29]  說  是經時，如是等無量供養，七十二那由他菩  薩得無生法忍、無量百千眾生離諸塵垢得  法眼淨、無量百千億眾生發阿耨多羅三藐
三菩提心。

[0240a04]  伽耶山神名為無死，與其眷屬皆  從坐而起，自入宮室取供養具而供養佛。供  養佛已，白佛言：「世尊！我憶往昔共七萬二千
佛，皆在此一伽耶山說是經典，文字、章句如  今不異。」

[0240a08]  佛言：「快得善利，汝等得聞如是寶雲  經。」

[0240a09]  有一天子作如是念：「是伽耶山神久聞此  法、供養七萬二千佛，云何不轉女身？」

[0240a10]  除蓋  障菩薩摩訶薩知彼天子心之所念，白佛言：  「世尊！以何因緣，無死天神有大神德、聞是法  寶、供養爾所諸佛，云何不轉女身？」

[0240a13]  佛答言：「善  男子！為利益眾生故。」

[0240a14]  「以何因緣為不可思議  解脫？」

[0240a15]  「善男子！我憶過去於算數佛所，見是無  死天神發阿耨多羅三藐三菩提心。無死天  神有大威德神通、供養賢劫千佛，於此國土
當得成佛，號曰無死阿羅訶、三藐三佛陀。」

[0240a18]  佛  告無死：「今可現汝所成佛國土。」

[0240a19]  爾時，無死天  神即入現一切色三昧。現一切色三昧已，  此三千大千世界地平如掌，皆紺琉璃，一切
穢惡、諸黑山等悉皆滅沒；處處皆見劫鉢之  樹、眾寶樹、眾香樹；處處皆見流泉、浴池，八功  德水充滿其中；一切惡趣、下賤之人悉皆不
現，國中無有女人之名；處處皆有蓮華大如  車輪，菩薩而在其上結加趺坐。彼無死佛  在蓮華上坐，為諸菩薩演說法要，無量百千
億釋梵四天王等圍遶，又有無量百千萬億  眾生悉來供養佛，為說法次第諦聽。

[0240a29]  無死天  神從現一切色三昧起，頂禮佛足，右遶佛已  即隱不現。

[0240b02]  除蓋障菩薩摩訶薩白佛言：「世  尊！善男子、善女人作幾許福得聞是經？」

[0240b03]  佛言：  「若人至心善聽此經，憶念、受持、讀誦、書寫、廣  為人說。」

[0240b05]  佛言：「復有善男子、善女人於此三千  大千世界百千億劫修行布施，不如善男子  善女人信心清淨、書寫、供養，以清淨心故得
福甚多。何以故？財施微少、法施廣大。生死眾  生於生死中作無量財施，未曾得聞出世法  施。若善男子、善女人使三千大千世界眾生
皆立十善；復有善男子、善女人聞此正法，次  第受持、讀誦、廣分別說，其福亦過於上。何以  故？十善果報生此世界故。若善男子、善女人
能令三千大千世界眾生悉得須陀洹果、斯  陀含果、阿那含果、阿羅漢果、得辟支佛果，設  得如是功德，猶故不如聞上一句之義、次第
受持、讀誦、書寫、為人廣說。何以故？聲聞、辟支  佛功德皆從此經出故。因於此經能出一切  菩薩，及諸佛出現於世，若讀誦此經、次第句
義分別解說，即是受持一切佛法。何以故？此  經即是一切經母，若不得此經，諸大勝法皆  悉不得，此經即是菩薩具戒。」

[0240b22]  一切諸聲聞弟  子皆從坐而起，偏袒右肩，合掌白佛言：「世尊！  我等於大生死聞是經故皆得出離。」

[0240b24]  佛言：「比  丘！如是，如是。」

[0240b25]  爾時，世尊普告大眾：「善男子！善  女人！若國土方域有是經典文字、章句次第，  當知此處即是道場處、即是轉法輪處、即是
諸佛大塔像處、有此經處即是世尊。何以故？  善男子！法即是菩提、法即是轉法輪。善男子！  此法即是佛，供養於法即是供養佛。若有說
法法師處，此處即是佛塔，於此法師當生殷  重想、善知識想、作示正道想。見是法師應生  愛樂、信敬、歡喜，應起遠迎，請令就坐，應當讚
歎：『善哉善哉，快說法要。』若一劫、若減一劫、若  過一劫讚歎，如是讚歎猶不能盡。何以故？  若人好樂法者，種種讚歎、尊重、恭敬猶不能
盡所行之處。假使有人能以血灑地，猶故不  名盡心供養。何以故？如此法師則為受持如  來一切佛種。如此法師應如師子無  畏  ，不應
作下劣想、不作毀害心。著淨潔衣深生信敬，  得他讚歎而心不高，亦不起我慢、亦不輕他，  不為財利，專心說法。」

[0240c13]  爾時，釋提桓因白佛言：  「世尊！若有世界能說是經文字、章句次第之  處，我當躬自將諸眷屬往彼供養、擁護法師。」

[0240c16]  佛言：「善哉，善哉！憍尸迦！是汝應作。」

[0240c16]  爾時，除蓋  障菩薩摩訶薩白佛言：「世尊！此次第所說，當  云何名斯經？」

[0240c18]  「善男子！此經文字章句次第當  名『寶雲』，亦名『寶藏』，亦名『智燈』，亦名『除蓋障  菩薩之所受持』。」

[0240c20]  爾時，除蓋障菩薩及諸菩薩  聞已，諸大聲聞、帝釋、大梵、護世天王、摩醯首  羅并諸天子而為上首，乃至天、龍、夜叉、乾闥
婆、阿修羅、迦樓羅、摩睺羅伽，無量百千億眾  皆稱：「善哉，善哉！」歡喜奉行。

寶雲經卷第七

* * *

【經文資訊】大正藏第 16 冊 No. 0658 寶雲經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
