金色童子因緣經卷第一

譯經三藏朝散大夫試鴻  臚卿光梵大師賜紫沙門  臣惟淨等奉　詔譯

[0865a24]  如是隨聞：

[0865a24]  尊者大迦葉已趣圓常，尊者阿難  具大威德有大智慧，與尊者舍利子等無有  異，悲心如佛普攝一切，能於國城聚落方處，
隨彼彼處，以勝方便調伏化度一切眾生。乃  至後時，廣為教化俱胝百千諸眾生故，宣說  正法而雨甘露，灌注心頂，周遍廣嚴大城菴  羅樹園，皆作利樂。

[0865b02]  是時，王舍大城有一商主，其名日照，居處城  中，財寶富饒眷屬熾盛，其廣其大攝聚增多，  與毘沙門天王等無有異；以富盛故，娶於上
族，相與嬉戲遊止娛樂，久無嗣息，長者眷  屬心懷渴慕極生憂惱。

[0865b07]  是時，忉利天中有一天子具福威德，天報將  盡五衰相現，然其樂欲觀佛出世，乃至涅槃  莊嚴等事，求於人中相續受生。

[0865b10]  爾時帝釋天主，觀彼天子將其謝滅，樂欲觀  佛莊嚴等事，欲於人中相續受生。知已，乃謂  彼天子言：「汝若樂欲人中生者，汝今應知，王
舍城中有一商主其名日照，而彼妻室堪汝  托陰。」

[0865b14]  天子答言：「我昔曾聞，彼商主者於佛  法中而無淨信。」

[0865b15]  帝釋復言：「仁者！今當如我所  作，我能令彼日照商主於佛法中深生淨信。」

[0865b17]  天子白言：「如天主語，唯然受教。若彼商主與  其妻室，乃至盡壽歸依三寶，我當從命托彼  陰中。」

[0865b19]  是時，帝釋天主從天中隱，即於王舍大  城日照商主舍中，處空而住，以其帝釋天主  色相威神，周匝是舍有微妙光，而為照耀。

[0865b22]  時日照商主見是微妙光明照已，深生奇異，  舉熙怡目周遍四方，審諦觀察乃見帝釋天  主勝相，即時頭面禮奉雙足，作是白言：「天
主！我於今日快得善利，汝天聖尊降于小舍，  當何教令？吉祥勝事何所成辦？」

[0865b26]  天主答言：「商  主！知汝無子，汝若希求有子息者，汝與妻  室從今已往乃至盡壽，應發淨心歸依三寶，  當生貴子。」

[0865b29]  是時，日照商主聞是  語  已，心意泰  然，踊躍歡喜，作是白言：「天主！我等今者如  尊教令，從今已往乃至盡壽，同己妻室皆發
淨心歸依三寶。」

[0865c04]  爾時，帝釋天主為其日照商主及彼妻室，開  發淨信歸依三寶已，即於王舍城中隱而不  現，還復忉利天中彼天子宮，現住其前，為
彼天子一一廣宣如上事相。乃至其後，而彼  天子於彼天中謝滅天報，即於王舍城中日  照商主之妻托陰胎藏。

[0865c09]  聖子入胎，奇相斯現，  時商主妻身中自然具有最上色相威光，悅  意香風時來吹觸。是時，國城賢女之家皆生
智者，復有五種獨異之相。何等為五？一者、  能知人所愛樂；二者、能知人不愛樂；三者、知  時；四者、能知時中微細；五者、能知入胎藏事。
入胎藏事者，謂入胎時能知所生是男是女，  若是男者於胎藏中依右而住，若是女者於  胎藏中依左而住。

[0865c17]  是時，其妻心生歡喜，謂夫  主言：「君應當知，我觀于今所懷聖子，胎藏  分位漸增成長，依右而住，其後當生決定是
男。」夫主聞已，加復欣悅。

[0865c20]  時商主妻其身輕舉，  乃舒右臂，即作是言：「我久時中希求子息，願  見子面，今所懷子，若生未生我今宜應營作
福事。」即召主執：「聚以珍財隨力行施，令我種  族久住昌盛。何以故？我於前世，若少若多  隨行布施作福事已，於今生中施名不墜，亦  復生生隨逐不失。」

[0865c27]  爾時，商主之妻胎藏漸成，預知其相，處于高  閣安隱之所，善養護之。寒即隨寒而妙資養，  熱即隨熱而妙資養，方藥攝治飲食順度，苦
醋甘辛鹹淡之味悉無過極，六味調  勻  離諸  愆失。復以瓔珞莊嚴其身，猶如天女，而常  遊戲歡喜園中，若座若床高低隨易，或履地
時無諸硬澁，亦不少聞不悅意聲。乃至其後  胎中分位成熟圓滿，或滿八月、或滿九月，生  一童子，色相殊麗人所樂觀，端正嚴好支體
成滿，身有金色光相艶赫，諸分具足悅目適  心。眾共瞻覩，金黃色衣自然覆體，旃檀香風  遍觸其身，口中復出優鉢花香。

[0866a09]  童子生時，長  者舍中又復雨眾妙衣，所雨之衣皆悉金色，  迦尼迦花繽紛而墜，現如是等希有瑞相廣  大圓成。

[0866a13]  是時，日照商主與其妻室、并諸眷屬，見是事  已，咸生驚異。于時商主，即出其舍住於門側，  自外而觀愈增欣躍，見是相已，乃作是念：「童
子誕生誠多增長，心生最上最極歡喜。」還入  舍中，乃至其後見是童子，色相殊麗端正嚴  好，踊躍歡喜，說伽陀曰：

「快哉！我今得善利。　　快哉！意願已圓成。  
福威德子今日生，　　是故我心大歡喜。」

[0866a21]  說伽陀已，以歡喜故，復出家中殊妙衣服，普  施沙門及婆羅門、孤露貧者、宗里、親屬，以營  福事。

[0866a24]  爾時，童子生後已經二十一日，廣為修營眾  福事已。親族共議宜當立名，有親者言：「今  此童子身有金色艶赫光明，諸親今當為此
童子立名金色。」眾議已定，于是乃名金色童  子。

[0866a29]  是時，商主即為金色童子選八女人命為其  母：二為養育；二為洗濯；二為乳哺；二為戲  翫。由是速疾長養成立，如淨蓮花淤泥中出，
漸當教習童子藝能，若書、若算，及諸事業：一  為安布書算印記；二為安布諸所用具；三布  衣服；四安布馬；五布乘輿；六布珍寶；七布
童男；八布童女。如是八種廣安布已，悉令  觀矚驗其所好。而後，童子藝業成立語言明  利，信心清淨志意賢善，自利利他具大威德，
善修悲行成就法欲，愛念眾生智慧明了，善  解文論，如是童子功業圓備。

[0866b10]  商主爾時作是  思惟：「今此童子福威德力，衣服財寶一切圓  具，然我不知此福威德其何所因？豈非以我
歸依三寶勝威力故，此子誕生獲是勝福？」其  後商主於佛法中轉生淨信，依時如應作諸  佛事。

[0866b16]  爾時，王舍城中有一商主名曰離垢，經泛大  海獲利圓成安隱而還，為佛世尊及千二百  五十苾芻眷屬，普遍清淨飯供已訖，一一苾
芻復以三衣而為布施。于是，離垢商主淨信  之名充遍世間，咸讚是言：「今此商主善為商  導，涉渡大海果利無虛，而能於佛法中廣作  勝事。」

[0866b23]  時，日照商主聞是言已，願相習斆，乃起是念：  「我若同此涉渡大海無難還者，願我當以佛  諸聲聞弟子之眾，乃至遍住此閻浮提，以佛
教勅聚為一會。我當悉以上妙飲食，遍供給  已，復於一一苾芻，各以上妙三衣周行給施。」  作是念已，具以上事告語其妻，妻即答言：「夫
主！若能有其勢用，隨汝所願必能成辦。」

[0866c01]  是時日照商主，即於王舍城中，三復振鈴遍  警告已，乃與五百商人眷屬登涉大海，既已  得渡安處彼方。

[0866c03]  時佛世尊已入涅槃，其後復  聞尊者大迦葉亦入涅槃。乃至後時，金色童  子於竹林精舍，聞一苾芻誦無常偈曰：

「若晝若夜中，　　或行或復住，  
如大河迅流，　　念念無停止。  
寢宿過是夜，　　壽命隨減少，  
猶如少水魚，　　斯何有其樂？  
此色相衰朽，　　病集即破壞，  
如羊被殺時，　　命去死不久。  
此身非久住，　　地等六大成，  
譬如曠野居，　　無門無關  閉  。  
此身何所樂？　　穢惡眾盈流，  
病苦所縈纏，　　老死常驚怖。  
今此穢惡身，　　病集即離散，  
得勝寂靜時，　　乃最上安樂。」

[0866c18]  是時，金色童子聞是偈已，於生死中極生厭  離，欣樂涅槃廣多讚歎，即時禮奉彼苾芻已，  乃發問言：「向聞聖者所誦偈句，云何語邪？」

[0866c20]  苾  芻答言：「汝今當知，此是佛語。」童子聞已，於  佛法中益生淨信，乃發諦誠樂欲出家。轉復
肅恭於苾芻前，再伸拜奉白言：「聖者！我今  樂欲清淨出家，惟願聖者，悲愍攝受令得出  家。」

[0866c25]  苾芻答言：「汝欲出家，父母聽不？」

[0866c25]  童子答  言：「未承其命。」

[0866c26]  苾芻告言：「汝今宜應往白父  母，若其聽許，乃可出家。」童子復言：「如尊所  教。」

[0866c28]  是時，金色童子深厭生死極大怖畏，志樂  出家，即還自舍詣其母所，拜奉雙足前白母  言：「願母知我，我今樂欲清淨出家，於佛法
中修正法律，惟垂聽許。」

[0867a02]  母聞言已，悚然驚  懼拊膝傷歎，謂其子言：「唯汝一子我所愛念，  如其意樂百種依隨，云何汝今捨我出家？」

[0867a04]  子  白母言：「母今當知，諸有恩愛決定離散，願  母于今聽我出家修正法律。」

[0867a06]  母聞言已，逼惱  之心，轉復增極哽咽垂涕，復謂子言：「子今當  知，勿於我前三復斯說，無令熱血自口而流。」
其母即時乃自思忖：「若今如是畢竟不能止  其意樂，宜設方便以解其心。」乃復謂言：「童  子！汝父淨信，於佛法中廣營勝事，已涉大海
非久即還，汝今宜應俟父歸復，父必有命聽  汝出家。」

[0867a14]  是時，童子於母孝奉即自思惟：「我若重復啟  言陳告，必令我母極生逼惱，我宜從命俟父  還家。」于是童子默然受教。

[0867a17]  爾時，金色童子以其色相嚴好殊麗，凡於四  衢經遊出處，眾共瞻覩觀者無厭。時童子母  復作是念：「我子端嚴色相殊麗，眾所愛樂，然
我之子於世間法深生厭背，以是緣故心常  懷疑，此子欻然捨我出家。我今應當隨逐防  衛，子若去之後當生苦。」

金色童子因緣經卷第一

* * *

【經文資訊】大正藏第 14 冊 No. 0550 金色童子因緣經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
