須摩提女經

吳月支優婆塞支謙譯

[0837c12] 聞如是：

[0837c12] 一時，佛在舍衛國祇樹給孤獨園，爾時，世尊與大比丘眾千二百五十人俱。爾時，有長者名阿那邠邸，饒財多寶金銀珍寶，硨磲、碼碯、真珠、琥珀、水精、瑠璃，象、馬、牛、羊、奴婢、僕從不可稱計。爾時，滿富城中有長者名滿財，亦饒財多寶，硨磲、碼碯、真珠、琥珀、水精、瑠璃，象、馬、牛、羊、奴婢、僕從不可復稱。是阿那邠邸長者，少小舊好共相愛敬未曾忘捨，然復阿那邠邸長者，恒有數千萬珍寶財貨，在彼滿富城中販賣，使滿財長者經紀將護；然滿財長者亦有數千萬珍寶財貨，在舍衛城中販賣，使阿那邠邸長者經紀將護。

[0837c24] 是時，阿那邠邸有女名修摩提，顏貌端正如桃華色世之希有。爾時，滿財長者有少事緣，到舍衛城往至阿那邠邸長者家，到已就坐。是時，修摩提女從靜室出，先拜跪父母，後復拜跪滿財長者，還入靜室。爾時，滿財長者見修摩提女，顏貌端正如桃華色世之希有，見已問阿那邠邸長者曰：「此是誰家女？」阿那邠邸報曰：「向見女者是我所生。」滿財長者曰：「我有小息未有婚對，可得適貧家不？」是時阿那邠邸長者報曰：「事不宜爾。」滿財長者曰：「以何等故事不宜爾？為以姓望？為以財貨耶？」阿那邠邸長者報曰：「種姓財貨足相儔匹，但所事神祠與我不同。此女事佛，釋迦弟子，汝事外道異學，以是之故不赴來意。」時滿財長者曰：「我等所事自當別祀，此女所事別自供養。」阿那邠邸長者曰：「我女設當適汝家者，所出珍寶不可稱計，長者亦當出財寶不可稱計。」滿財長者曰：「汝今責幾許財寶？」阿那邠邸長者曰：「我今須六萬兩金。」是時滿財長者即與六萬兩金。時阿那邠邸長者復作是念：「我以方便前却，猶不能使止。」語彼長者曰：「設我嫁女，當往問佛，若世尊有所教勅，當奉行之。」是時阿那邠邸長者，假設事務如似小行即出門往，至世尊所頭面禮足在一面立。爾時，阿那邠邸長者白世尊曰：「修摩提女為滿富城中滿財長者所求，為可與？為不可與乎？」世尊告曰：「若當修摩提女適彼國者，多所饒益度脫人民不可稱量。」是時阿那邠邸長者復作是念：「世尊以方便知應適彼土。」是時，長者頭面禮足，繞佛三匝便退而去，還至家中供辦種種甘饌飲食與滿財長者。滿財長者曰：「我用此食為，但嫁女與我不耶？」阿那邠邸曰：「意欲爾者便可相從，却後十五日使兒至此。」作此語已便退而去。

[0838b01] 是時，滿財長者辦具所須乘羽葆之車，從八十由延內來，阿那邠邸長者復莊飾已女，沐浴香熏乘羽葆之車，將此女往迎滿財長者男，中道相遇。時滿長財者得女，便將去滿富城中。爾時，滿富城中人民之類各作制限：「若此城中有女出適他國者，當重刑罰；若復他國娶婦將入國者，亦重刑罰。」爾時，彼國有六千梵志，國人所奉。制限有言：「設犯制者，當飯六千梵志。」爾時，長者自知犯制，即飯六千梵志。然梵志所食炙食猪肉，及猪肉羹、重釀之酒；又梵志所著衣服，或被白[疊*毛]成被毳衣，然彼梵志之法入國之時，以衣偏著右肩半身露見。爾時，長者即白：「時到，飲食已具。」是時六千梵志，皆偏著衣裳半身露見入長者家。

[0838b16] 時長者見梵志來，膝行前迎恭敬作禮，最大梵志舉手稱善，前抱長者項往詣坐所，餘梵志者各隨次而坐。爾時，六千梵志坐已定訖，時長者語修摩提女曰：「汝自莊嚴向我等師作禮。」修摩提女報曰：「止止大家！我不堪任向裸人作禮。」長者曰：「此非裸人，非不有慚，但所著衣者是其法服。」修摩提女曰：「此無慚愧之人，皆共露形體在外，有何法服之用？長者願聽，世尊亦說有二事因緣世人所貴，所謂有慚有愧。若當無此二事者，則父母、兄弟、宗族、五親，尊卑高下則不可分別，如今鷄、犬、猪、羊、驢、騾之屬，皆共同類無有尊卑，以有此二法在世故，則有尊卑之序。然此等之人離此二法，以鷄犬猪羊驢騾同群，實不堪任向作禮拜。」

[0838c02] 時修摩提夫語其婦曰：「汝今可起向我等師作禮，此諸人皆是我所事之天。」修摩提女報曰：「且止族姓子！我不堪任向此無慚愧裸人作禮，我今是人向驢犬作禮。」夫復語曰：「止止！貴女勿作是言，自護汝口勿有所犯，此亦非驢非狂惑，但所著之衣正是法衣。」是時修摩提涕零悲泣，顏色變異並作是語：「我父母五親，寧形五刖斷其命根，終不墮邪見之中。」時六千梵志，各共高聲而作是說：「止止！長者！何故使此婢罵詈乃爾？若見請者時供辦飲食。」是時長者及修摩提夫，即辦豬肉、豬肉羹、重釀之酒，飯六千梵志皆使充足。諸梵志食已，少多論議，便起而去。

[0838c15] 是時，滿財長者在高樓上，煩冤愁惋獨坐思惟：「我今取此女來，便為破家，無異辱我門戶。」是時，有梵志名修跋，得五通亦得諸禪，然滿財長者所見貴重。時修跋梵志而作是念：「我與長者別來日久，今可往相見。」是時，梵志入滿富城往詣長者家，問守門者曰：「長者今為所在？」守門人報曰：「長者在樓上，極為愁憂大不可言。」時梵志徑上樓，與長者相見，梵志問長者曰：「何故愁憂乃至於斯？無縣官、盜賊、水火災變所侵枉乎？有非家中不和順耶？」長者報曰：「無有縣官、盜賊之變，但小家中事緣不遂。」梵志問曰：「願聞其狀，有何事緣？」長者報曰：「昨日為兒娶婦又犯國限，五親被辱請師在舍，將兒婦往禮拜而不從命。」梵志修跋報曰：「此女家者為在何國，近遠娉娶？」長者曰：「此女舍衛城中阿那邠邸女。」時，彼梵志修跋聞此語已，憐然驚怪兩手掩耳，而作是說：「咄咄長者！甚奇甚特！此女乃能故在，又不自殺、不投樓下，甚是大幸！所以然者？此女所事之師，皆是梵行之人，今日現在，甚奇甚特！」長者曰：「我聞汝語復欲嗤笑。所以然者？汝為外道異學，何故歎譽沙門釋種子行？此女所事之師，有何威德有何神變？」梵志報曰：「長者！欲聞此女師神德乎？我今粗說其源。」長者曰：「願聞其說。」

[0839a12] 梵志報曰：「我昔日詣雪山北人間乞食，得食已飛來詣阿耨達泉。時彼天龍鬼神遙見我來，皆獲持刀劍而來向我，並語我言：『修跋仙士！莫來止此泉邊，莫污辱此泉，設不隨我語者，正爾命根斷壞。』我聞此語，即離彼泉不遠而食。長者當知，此女所事之師，最小弟子名均頭沙彌，亦至雪山北乞食，飛來詣阿耨達泉，叉手淚塚間死人之衣血垢污染。是時阿耨達大神天龍鬼神，皆起前迎恭敬問訊：『善來人師！可就此坐。』時均頭沙彌往至泉水之處。又復長者，當泉水中央有純金之案，爾時，沙彌以此死人之衣，漬著水中却後坐食，食竟盪鉢，在金案上結跏趺坐，正身正意繫念在前便入初禪。從初禪起入第二禪，從第二禪起入第三禪，從第三禪起入第四禪，從第四禪起入空處，從空處起入識處，從識處起入不用處，從不用處起入有想無想處，從有想無想處起入滅盡三昧，從滅盡三昧起入焰光三昧，從焰光三昧起入水氣三昧，從水氣三昧起入焰光三昧，次復入滅盡三昧，次復入有想無想三昧，次復入不用處三昧，次復入識處三昧，次復入空處三昧，次復入四禪，次復入三禪，次復入二禪，次復入初禪，從初禪起而浣死人之衣。是時，天龍鬼神，或與蹋衣者，或以水澆者，或取水而飲者。爾時，浣衣已舉著空中而曝之，爾時，彼沙彌收攝衣已，便飛在空中還歸所在。長者當知，我爾時遙見而不得近，此女所事之師最小弟子有此神力，況復最大弟子有何可及乎？何況彼師如來、至真、等正覺，而可及乎？觀此義已而作是說，甚奇甚特！此女乃能而不自殺、不斷命根？」

[0839b16] 是時長者語梵志曰：「我等可得見此女所事師乎？」梵志報曰：「可還問此女。」是時長者問須摩提女曰：「吾今欲得見汝所事師，能使來不乎？」時女聞已，歡喜踊躍不能自勝，而作是說：「願時辦具飲食，明日如來當來至此，及比丘僧。」長者報曰：「汝今自請吾不解法。」是時長者女沐浴身體，手執香火上高樓上，叉手向如來而作是說：「唯願世尊！當善觀察無能見頂者。然世尊，無事不知無事不察，女今在此困厄，唯世尊當善察。」又以此偈而頌曰：

「觀世靡不周，　　佛眼之所察，
　降鬼諸神王，　　及降鬼子母。
　如彼噉人鬼，　　取人指作鬘，
　後復欲害母，　　然佛取降之。
　又在羅閱城，　　暴象欲來害，
　且如自歸命，　　諸天歎善哉。
　復至烏持國，　　復值惡龍王，
　見密迹力士，　　而龍自歸命。
　諸變不可計，　　皆使立正道，
　我今復值厄，　　唯願尊屈神。」
　爾時香如雲，　　懸在虛空中，
　遍滿祇洹舍，　　住在如來前。
　諸釋虛空中，　　歡喜而禮佛，
　又見香在前，　　須摩提所請。
　雨諸種種華，　　而不可稱量，
　悉滿祇洹林，　　如來笑放光。

[0839c15] 爾時，阿難見祇洹中有此妙香，見已至世尊所，到已頭面禮足在一面立。爾時，阿難白世尊言：「唯願世尊！此是何等香遍滿祇洹精舍中？」世尊告曰：「此香是佛使，滿富城中須摩提女所請。汝今呼諸比丘盡集一處而行籌，作是告勅：『諸有比丘漏盡阿羅漢得神足者便取舍羅，明日當詣滿富城中，受須摩提請。』」阿難白佛：「如是。世尊！」是時阿難受佛教已，即集諸比丘在普會講堂而作是念：「諸有得道阿羅漢者須取舍羅，明當往受須摩提請。」當於爾時，眾僧上座名曰君頭波歎，得須陀洹，結使未盡不得神足，是時上座而作是念：「我今大眾之中最是上座，又結使未盡未得神足，我明日不能得至滿富城中食。然如來眾中最下坐者，名均頭沙彌，此有神足有大威力，得至彼受請，我今亦當往受彼請。」爾時，上座以心清淨，居在學地而受舍羅。爾時，世尊以天眼清淨見君頭波歎居在學地，而受舍羅得無學。爾時，世尊告諸比丘：「我弟子中第一受舍羅者，君頭波歎比丘是。」爾時，世尊告諸神足比丘：「大目犍連！大迦葉！阿那律！離越！須菩提！優毘迦葉！摩訶匹那！尊者羅云！均利半持！均頭沙彌！汝等以神足先往至彼城中。」諸比丘對曰：「如是世尊！」

[0840a11] 是時眾僧使人名曰乾荼，明日清且躬負大釜，飛在空中往至彼城。是時，彼長者及諸人民，上高樓上欲覲世尊，遙見使人負釜而來。時長者與女便說此偈：

「白衣而長髮，　　露身如疾風，
　又復負大釜，　　此是汝師耶？」

[0840a17] 是時女復以偈報曰：

「此非尊弟子，　　如來之使人，
　三道具五通，　　此人名乾荼。」

[0840a20] 爾時，乾荼使人繞城三匝往詣長者家。

[0840a20] 是時，均頭沙彌化作五百華樹，色若干種皆悉敷析，其色甚好優鉢蓮華，如是之華不可計限，往詣彼城。是時，長者遙見沙彌來，復以此偈問曰：

「此華若干種，　　盡在虛空中，
　又有神足人，　　為是汝師乎？」

[0840a27] 是時女復以偈報曰：

「須跋前所說，　　泉上沙彌者，
　師名舍利弗，　　是彼之弟子。」

[0840b01] 是時均頭沙彌繞城三匝，往詣長者家。是時，尊者般特化作五百頭牛，衣毛皆青，在牛上結跏趺坐往詣彼城。是時長者遙見，復以此偈問女曰：

「此諸大群牛，　　衣毛皆青色，
　在上而獨坐，　　此是汝師耶？」

[0840b07] 女復以偈報曰：

「能化千比丘，　　在耆城園中，
　心神極為明，　　此名為般特。」

[0840b10] 爾時，尊者周利般特繞彼城三匝已往詣長者家。

[0840b11] 爾時，羅云復化作五百孔雀，色若干種，在上結跏趺坐往詣彼城。長者見已，復以此偈問女曰：

「此五百孔雀，　　其色甚為妙，
　如彼軍大將，　　此是汝師耶？」

[0840b16] 時女復以此偈報曰：

「如來說禁戒，　　一切無所犯，
　於戒能護戒，　　佛子羅云者。」

[0840b19] 是時羅云繞城三匝往詣長者家。

[0840b19] 是時，尊者迦匹那化作五百金翅鳥極為勇猛，在上結跏趺坐往詣彼城。時長者遙見已，復以此偈問女曰：

「五百金翅鳥，　　極為盛勇猛，
　在上無所畏，　　此是汝師耶？」

[0840b25] 時女以偈報曰：

「能行出入息，　　迴轉心善行，
　慧力極勇盛，　　此名迦匹那。」

[0840b28] 時尊者迦匹那繞城三匝往詣長者家。

[0840b28] 爾時，優毘迦葉化作五百龍皆有七頭，在上結跏趺坐往詣彼城。長者遙見已，復以此偈問女曰：

「今此七頭龍，　　威顏甚可畏，
　來者不可計，　　此是汝師耶？」

[0840c05] 時女報曰：

「恒有千弟子，　　神足化毘沙，
　優毘迦葉者，　　可謂此人是。」

[0840c08] 時優毘迦葉繞城三匝往詣長者家。

[0840c08] 是時，尊者須菩提化作瑠璃山，入中結跏趺坐往詣彼城。爾時，長者遙見已，以偈問女曰：

「此山極為妙，　　盡作瑠璃色，
　今在窟中坐，　　此是汝師耶？」

[0840c13] 時女復以此偈報曰：

「由本一施報，　　今獲此功德，
　已成良福田，　　解空須菩提。」

[0840c16] 爾時，須菩提繞城三匝往詣長者家。

[0840c16] 時尊者大迦旃延，復化作五百鵠，色皆純白，往詣彼城。是時長者遙見已，以此偈問女曰：

「今此五百鵠，　　諸色皆純白，
　盡滿虛空中，　　此是汝師耶？」

[0840c21] 時，女復以此偈報曰：

「佛經之所說，　　分別其義句，
　又演結使聚，　　此名迦旃延。」

[0840c24] 是時，尊者大迦旃延繞彼城三匝往詣長者家。

[0840c25] 是時，離越化作五百虎，在上坐而往詣彼城。長者見已，以此偈問女曰：

「今此五百虎，　　衣毛甚悅懌，
　又在上坐者，　　此是汝師耶？」

[0840c29] 時，女以偈報曰：

「昔在祇洹樹，　　六年不移動，
　坐禪最第一，　　此名離越者。」

[0841a03] 是時，尊者離越繞城三匝往詣長者家。

[0841a03] 是時，尊者阿那律，化作五百師子極為勇猛，在上坐往詣彼城。是時長者見已，以偈問女曰：

「此五百師子，　　勇猛甚可畏，
　在上而坐者，　　此是汝師耶？」

[0841a09] 時女以偈報曰：

「生時地大動，　　珍寶出於地，
　清淨眼無垢，　　佛弟阿那律。」

[0841a12] 是時，阿那律繞城三匝往詣長者家。

[0841a12] 是時，尊者大迦葉，化作五百匹馬，皆朱毛尾金銀交飾，在上坐並雨天華往詣彼城。長者遙見已，以偈問女曰：

「金馬朱毛尾，　　其數有五百，
　為是轉輪王？　　為是汝師耶？」

[0841a18] 女復以偈報曰：

「頭陀行第一，　　恒愍貧窮者，
　如來與半坐，　　最大迦葉是。」

[0841a21] 是時，大迦葉繞城三匝往詣長者家。

[0841a21] 是時，尊者大目犍連，化作五百象，皆有六牙，七處平整金銀交飾，在上坐而來放大光明悉滿世界，詣城在虛空之中，作倡妓樂不可稱計，雨種種雜華，又虛空之中懸繒幡蓋極為奇妙。爾時，長者遙見已，以偈問女曰：

「白象有六牙，　　在上如天王，
　今聞妓樂音，　　是釋迦文耶？」

[0841a29] 時女以偈報曰：

「在彼大山上，　　降伏難陀龍，
　神足第一者，　　名曰大目連。
　我師故未來，　　此是弟子眾，
　聖師今當來，　　光明靡不照。」

[0841b05] 是時，尊者大目犍連繞城三匝往詣長者家。

[0841b06] 是時，世尊已知時到，披僧伽梨在虛空中去地七仞。是時，尊者阿若拘隣在如來右，舍利弗在如來左，爾時，阿難承佛威神，在如來後而在執拂，千二百弟子前後圍繞。如來最在中央，及諸神足弟子阿若拘隣化作月天子，舍利弗化作日天子，諸餘神足比丘或作釋提桓因，或化作梵天者，或化作提頭吒毘留勒形者，毘留波叉或作毘沙門形者領諸鬼神，或有作轉輪聖王形者；或有入火光三昧，或有入水精三昧，或有放光者，或有放煙作種種神足。是時，梵天王在如來右，釋提桓因在如來左，手執拂，密迹金剛力士在如來後，手執金剛杵，毘沙門天王手執七寶之蓋，處虛空中在如來上，恐有塵土坌如來身。是時，般遮旬手執瑠璃琴，歎如來功德，及諸天神悉虛空之中，作倡妓樂數千萬種，雨天雜華散如來上。

[0841b23] 是時，波斯匿王、阿那邠邸長者，及舍衛城內人民之類，皆見如來在虛空中去地七仞，見已皆懷歡喜踊躍不能自勝。是時，阿那邠邸長者，便說此偈：

「如來實神妙，　　愛民如赤子，
　快哉須摩提，　　當受如來法。」

[0841b29] 爾時，波斯匿王及阿那邠邸長者，散種種名香雜華，是時世尊將諸比丘眾前後圍遶，及諸神天不可稱計，如似鴈王在虛空中往詣彼城。是時，般遮旬以偈歎佛：

「諸生結永盡，　　意念不錯亂，
　以無塵垢足，　　入彼舊邦土。
　心性極清淨，　　斷魔邪惡念，
　功德如大海，　　今入彼邦土。
　顏貌甚殊特，　　諸使永不起，
　為彼不自處，　　今入彼邦土。
　以度四流淵，　　脫於生老死，
　以斷有根源，　　今入彼邦土。」

[0841c12] 是時滿財長者，遙見世尊從遠而來，諸根憺怕世之希有，淨如天金，有三十二相八十種好莊嚴其身，猶須彌山出眾山上，亦如金聚放大光明。是時，長者，以偈問須摩提曰：

「此是日光耶，　　未曾見此容，
　數千萬億光，　　未敢能熟視。」

[0841c19] 是時須摩提女長跪叉手向如來，以此偈報長者曰：

「非日非有日，　　而放千種光，
　為一切眾生，　　亦復是我師。
　皆共歎如來，　　如前之所說，
　今當獲大果，　　勤加供養之。」

[0841c25] 是時，滿財長者右膝著地，復以偈歎如來曰：

「自歸十力尊，　　圓光金色體，
　天人所歎敬，　　今日自歸命。
　尊今是日王，　　如月星中明，
　以度不度者，　　今日自歸命。
　尊如天帝像，　　如梵行慈心，
　自脫脫眾生，　　今日自歸命。
　天世人中尊，　　諸鬼神王上，
　降伏諸外道，　　今日自歸命。」

[0842a05] 是時，須摩提女長跪叉手，歎世尊曰：

「自降能降他，　　自止復止人，
　以度度人民，　　已解復脫人，
　度岸使度岸，　　自照照群萌，
　靡不有度者，　　除鬪無鬪訟，
　極自淨潔住，　　心意不傾動，
　十力哀愍世，　　重自頂禮敬。

[0842a12] 「有慈悲喜護之心，具空無相願，於欲界中最尊第一，天中之上七財具足，擁護天人自然梵生，亦無與等亦可不像貌，我今日歸命。」

[0842a15] 是時六千梵志，見世尊作如此神變，各各自相謂言：「我等可離此國更適他土，此沙門瞿曇已降此國中人民。」是時，六千梵志尋出國去，更不復入國，猶如師子獸王出於山谷，而觀四方復三鳴吼，方行而求。諸有獸蟲之類各奔所趣莫知所，如飛逝沈伏，若伏有力神象聞師子聲，各奔所趣不能自安。所以然者？由師子獸王極有威神故，此亦如是。彼六千梵志聞世尊音響之聲，各各馳走不得自寧。所以然者？由沙門瞿曇有威力故。

[0842a25] 是時，世尊還捨神足，如常法則入滿富城中。是時，世尊足蹈門閾上，是時天地大動，諸尊神天散華供養。是時，人民見世尊容貌諸根寂靜，有三十二相、八十種好，而自莊嚴。人民之類便說此偈：

「二足尊極妙，　　梵志不敢當，
　無故事梵志，　　失此人中尊。」

[0842b03] 是時，世尊往詣長者家，就座而坐。爾時，彼國人民極為熾盛，時長者家有八萬四千人民之類，皆悉雲集，欲壞長者坊舍，方見世尊及比丘僧，爾時，世尊便作是念：「此人民之類必有所損，可作神力使舉國人民盡見我身及比丘僧。」爾時，世尊化長者屋舍，作瑠璃色內外相視，如似觀掌中珠。爾時，須摩提女前至佛所，頭面禮足悲喜交集，便說此偈：

「一切智慧具，　　盡度一切法，
　復斷欲愛網，　　我今自歸命。
　寧使我父母，　　而毀我雙目，
　不來適此間，　　邪見五逆中。
　宿作何惡緣，　　得來至此處，
　如鳥入羅網，　　願斷此疑結。」

[0842b18] 爾時，世尊復以偈報女曰：

「汝今快勿慮，　　憺怕自開意，
　亦莫起想著，　　如來今當演。
　汝本無罪緣，　　得來至此間，
　願誓之果報，　　欲度此眾生。
　今當拔根源，　　不墮三惡趣，
　數千眾生類，　　汝前當得度。
　今日當淨除，　　使得智慧眼，
　使天人民類，　　汝見如觀珠。」

[0842b27] 是時須摩提女聞此語已，歡喜踊躍不能自勝。是時，長者將已僕從，供給飲食種種甘饌，見世尊食已訖，行清淨水更取一小座，在如來前坐，及諸營從及八萬四千眾各各次第坐，或有自稱姓名而坐。爾時，世尊漸與彼長者及八萬四千人民之類，說於妙論，所謂論者，戒論、施論、生天之論，欲不淨想、漏為穢惡，出家為要。爾時，世尊以見長者及須摩提女八萬四千人民之類心開意解，諸佛世尊常所說法，苦集盡道，普與此眾生說之。彼各於座上諸塵垢盡得法眼淨，猶如極淨白[疊*毛]易染為色，此亦如是。滿財長者須摩提女，及八萬四千人民之類，諸塵垢盡得法眼淨，無復狐疑，得無所畏，皆歸三尊受持五戒。

[0842c12] 是時，須摩提女即於佛前，而說此偈：

「如來耳清徹，　　聞我遇此苦，
　降神至此化，　　諸人得法眼。」

[0842c16] 爾時，世尊已說法訖，即從座起還詣所在。是時，諸比丘白佛言：「須摩提女本作何因緣生富貴家？復作何因緣墮此邪見之家？復作何善功德今得法眼淨？復作何功德使八萬四千人皆得法眼淨？」

[0842c20] 爾時，世尊告諸比丘：「過去久遠此賢劫中，有迦葉佛、明行成為、善逝、世間解、無上士、道法御、天人師，號佛、眾祐，在波羅[木*奈]國界於中遊化，與大比丘眾二萬人俱。爾時，有王名曰哀愍，有女名須摩那，是時此女極有敬心，向迦葉如來奉持禁戒恒好布施，又四事供養。云何為四？一者施，二者愛敬，三者利人，四者等利。於迦葉如來所而誦法句，在高樓上高聲誦習，並作此願：『恒有此四愛之法，又於如來前而誦法句，其中設有毫釐之福者，所生之處不墮惡趣亦莫墮貧家，當來之世，亦當復值如此之尊，使我莫轉女人身，即於女身得法眼淨。』是時，城中人民之類，聞王女作如此誓願，皆共聚集，至王女所而作是說：『王女今日極為篤信作諸功德，四事不乏布施兼愛利人等利，復作誓願，使當來之世值如此之尊，若為我說法尋得法眼淨，今日王女已作誓願，并及我等國土人民同時得度。』時，王女報曰：『我持此功德并施汝等，設值如來說法者，同時度汝等。』比丘！豈有疑乎？莫作是觀。爾時哀愍王，今須達長者是；爾時王女者，今須摩提女是也；爾時國土人民之類，今八萬四千眾是。由彼誓願，今值我身聞法得道，及彼人民之類，盡作法眼淨。此是其義，當念奉行。所以然者？此四事者最是福田。若有比丘，親近四事便獲四諦，當求方便成四事法。如是諸比丘！當作是學。」

[0843a19] 爾時，諸比丘聞佛所說，歡喜奉行。

須摩提女經

【經文資訊】大正藏第 02 冊 No. 0128b 須摩提女經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA