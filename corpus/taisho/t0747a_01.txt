佛說罪福報應經


宋于闐國三藏求那跋陀羅譯

[0562b12]  聞如是：

[0562b12]  一時佛在迦維羅衛國釋氏精舍，與  千二百五十比丘俱。九月本齋一時畢竟，從  神室出，往至舍衛國祇樹給  孤  獨園。二國之
間有一大樹，名尼拘類，高二十里，枝布方圓  覆六十里。其樹上子數千萬斛，食之香甘其  味如蜜。甘果熟落人民食之，眾病皆除，眼目
精明。佛坐樹下。時諸比丘取果食之。

[0562b18]  佛告阿  難：「吾觀天地萬物，各有宿緣。」

[0562b19]  阿難即前為佛  作禮，長跪白佛：「何等宿緣？此諸弟子願欲聞  之。唯具演說，開化未聞。」

[0562b21]  佛告阿難：「善哉，善哉！  若樂聞者，一心聽之。」

[0562b23]  佛言：「夫人作福，譬如此樹，本種一核，稍稍漸  大所益無限。為人豪貴國王長者，從禮事三  寶中來；為人大富財物無限。從布施中來；
為人長壽無有疾病身體強壯。從持戒中來；  為人端正，顏色潔白暉容第一，手體柔軟，口  氣香潔，人見姿容無不歡喜，視之無厭，從忍
辱中來；為人精修無有懈怠，樂為福德，從精  進中來；為人安詳，言行審諦，從禪定中來；為  人才明達解深法，講暢妙義開悟愚蒙，人聞
其言莫不諮受宣用為珍，從智慧中來；為人  音聲清徹，從歌詠三寶中來；為人潔淨無有  疾病，從慈心中來，以其前生不行杖捶故。為
人姝長，恭敬人故；為人短小，輕慢人故；為人  醜陋，喜瞋恚故；生無所知，不學問故；為人顓  愚，不教人故；為人瘖瘂，謗毀人故；為人聾盲，
不視經法不聽經故；為人奴婢，負債不償故；  為人卑賤，不禮三尊故；為人醜黑，遮佛前光  明故；生在裸國，輕衣搪揬佛精舍故；生馬蹄  人國，  著
屐躡佛前故；生穿胸人國，布施作福悔  惜心故；生麞鹿麋塵中，憙驚怖人故；生墮  龍中，憙調戲故；身生惡瘡治護難差，憙鞭榜
眾生故；人見歡喜，前生見人歡悅故；人見不  歡喜，前生見人不歡悅故；憙遭縣官閉繫牢  獄桁械其身，前生為人籠繫眾生不從意故；
為人吻缺，前生釣魚魚決口故。聞好言善語  心不樂聞，於中閙語亂人聽受經法者，後為  耽耳狗。聞說法語心不飡採，後生長耳驢馬
之中。慳貪獨食，墮餓鬼中；出生為人，貧窮  飢餓、衣不蔽形。好者自噉、惡者與人，後墮猪  豚蜣蜋中。劫奪人物，後墮羊中，人生剝皮。憙
殺生者，後生水上浮游蟲，朝生暮死。憙偷盜  人財物者，後生牛馬奴婢中，償其宿債。憙  婬他人婦女者，死入地獄，男抱銅柱，女臥鐵
床；出生為人墮鷄鴨中。憙作妄語傳人惡者，  入地獄中洋銅灌口，拔出其舌以牛犁之；出  生墮惡聲鳥鵂鶹鸜鵒中，人聞其鳴無不驚
怖，皆言變怪，呪令其死。憙飲酒醉犯三十六  失，後墮沸  屎  泥犁中；出生墮狌狌中；後為人  愚癡頑無所知。夫婦不相和順者，數共鬪諍
更相驅遣，後生鴿鳩鳥中。貪人力者，後生象  中。為州郡令長粟食於官者，無罪或私侵人  民，鞭打捶杖、逼強輸送告訴無從，桁械繫錄
不得寬縱，後墮地獄，神受萬痛數千億歲；從  罪中出墮水牛中，貫穿鼻口，挽船牽車、大杖  打撲，償其宿罪。為人不裁淨者，從猪中來。慳
貪不庶幾者，從狗中來。佷戾自用者，從羊中  來。為人不安諦不能忍事者，從獼猴中來。人  身腥臭者，從魚鱉中來。為人兇惡含毒心者，
從蝮蛇中來。為人好美食、殺害眾生無有慈  心者，從豺狼狸鷹中來。生世短命，胞胎傷墮  不全，生世未幾而早命終，墮在三塗，數千萬  劫無得竟時。慎之，慎之！」

[0563a17]  佛言：「凡作功德皆應身為，燒香、福食及以轉  經不得請人而不嚫願，如倩人食，豈得自飽  不復飢耶？燒香潔淨，逮薩云若攝一切想。然
燈聰明，得三達智無所罣礙。燒香齋食、讀經  達嚫以為常法，布施得福諸天扶將，萬惡皆  却眾邪敢當。懈怠之人，安隱諧偶。無精進心，
一朝疾病有不吉利，便欲燒香方云作福，諸  天未降、眾魔故前，試共嬈觸作諸變怪，以是  之故常當精進。罪福隨人如影隨形，殖種福
田如尼俱類樹，本種之時為種幾核。」

[0563a26]  阿難長  跪叉手答佛言：「種一枚核，稍稍漸大收子無  限。」

[0563a28]  佛言：「阿難！施一得萬倍，言不虛也。」

[0563a28]  佛時頌  曰：

「賢者好布施，　　天人自扶將，  
施一得萬倍，　　安樂壽命長。  
今日施善人，　　其福不可量，  
皆當得佛道，　　度脫於十方。」

[0563b05]  佛語阿難：「世人無知生死，肉眼不知罪福。吾  以道眼，覩無數劫來至于今日罪福報應，猶  如掌中觀寶瑠璃，內外明徹無狐疑也。」

[0563b07]  阿難  即前整衣服，作禮而白佛言：「演說此法，當  何名之？」

[0563b09]  佛告阿難：「此經名為『五道輪轉罪福  報應』。若有善男子、善女人諷誦宣傳，功德無  量，當見賢劫千佛奉事供養，不墮三塗八難
之處，得無識定。」

[0563b12]  佛說經已，五百比丘漏盡意  解。諸天龍神時會樹下，清信士萬二千人、  清信女六千人，悉履道跡。皆前為佛作禮而  去。

佛說罪福報應經

* * *

【經文資訊】大正藏第 17 冊 No. 0747a 佛說罪福報應經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，波羅提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
