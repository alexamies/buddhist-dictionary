佛說除蓋障菩薩所問經卷第十一

譯經三藏朝散大夫試鴻臚卿光梵大師賜紫沙門臣惟淨等奉　詔譯

[0731b17] 爾時，除蓋障菩薩白佛言：「世尊！此法云何能證？云何能解？」

[0731b18] 佛言：「善男子！出世間慧，乃能證入內自明解。」

[0731b19] 除蓋障菩薩言：「豈非慧證，即是自心內解入邪？」

[0731b20] 佛言：「不也。善男子！何以故？慧但如實能觀諸法，由身作證故。」

[0731b21] 除蓋障菩薩言：「若諸善男子！豈非以彼聞思修慧能證法時，便能內自得解入邪？」

[0731b23] 佛言：「不也。善男子！非彼聞思修慧纔得聞時，便能內自解入。我今當以譬喻略明斯義。

[0731b25] 「善男子！譬如大曠野中夏盛熱時，或有一人自東而西，復有一人自西而東，當其炎毒渴乏所逼時，西至人謂東來者：『我今極熱為渴所逼，汝所從來善履途道，何處當有流泉池沼清冷之水？願為我說，令我飲之除其渴惱。』其東來者，善知東方所有道路，亦復悉知有水之處，其味甘美及深淺等，即告之云：『汝今前去，當觀一處有二道路，出於左者不應當詣，由於右者汝可往之。彼有園林蒼翠滋茂，中有池沼，清流甘美衍漾彌滿。』

[0731c06] 「善男子！於汝意云何？彼渴乏人纔聞說示有妙池沼起思念時，便能除去渴惱之患，即能內自得清涼邪？」

[0731c08] 除蓋障菩薩言：「不也。世尊！而炎渴人，若親詣彼有水之處，於其池中飲其水已，是人乃能除去炎渴內自清涼。」

[0731c11] 佛言：「善男子！聞思修慧非纔得聞便能內自解入法性，亦復如是。汝今當知，大曠野者是生死境；夏盛熱時受炎渴人，即是一切諸有情類；極炎熾者，即是煩惱六塵愛境；善知路人，即諸菩薩善能知於一切智道；其飲水者即是內自入證解者，得法勝味輕清甘美，第一義諦諸法實性。

[0731c17] 「善男子！汝今當聽，復說譬喻。假使如來住壽一劫，於閻浮提一切人前，稱讚天蘇陀妙色妙香，最上清淨精美之味，其所飲者得妙樂觸。善男子！閻浮提人聞如是說，於色香等內了知邪？」

[0731c21] 除蓋障菩薩言：「不也。世尊！」

[0731c22] 佛言：「善男子！由是之故，當知聞思修慧非纔聞時便能內自解入法性。汝今復聽，譬若有人於果實中知一果名，自先食已，與未食人說其果味及色香等。善男子！於汝意云何？彼未食人而能了知其果味邪？」

[0731c26] 除蓋障菩薩言：「不也。世尊！」

[0731c27] 佛言：「善男子！由是之故，當知聞思修慧非纔聞時便能內自解入法性。」

[0731c29] 爾時，除蓋障菩薩前白佛言：「善說世尊！善說善逝！如是內證理法，若有善男子能一歷耳，當知是人即能具足聞思修法。何以故？是人已具不顛倒因，故得此法。」

[0732a03] 佛言：「如是，如是。善男子！菩薩若修如是十種法者，即得善解法界之理。

[0732a05] 「復次，善男子！菩薩若修十種法者，善知空境界。何等為十？一者、知力空；二者、知無畏空；三者、知不共佛法空；四者、知戒蘊空；五者、知定蘊空；六者、智慧蘊空；七者、知解脫蘊空；八者、知解脫知見蘊空；九者、知空空；十者、知勝義空。雖知是空，亦不以其空因緣故，而於彼空有所得相，亦不執空，不起空見，不依止空，復不以其空因緣故，墮於斷見。善男子！菩薩若修如是十種法者，即善知空境界。

[0732a13] 「復次，善男子！菩薩若修十種法者，即能善修無相之行。何等為十？一者、離外相；二者、離內相；三者、離戲論相；四者、離一切遍計相；五者、離一切有所得相；六者、離一切舉動相；七者、離一切虛假相；八者、離一切所緣相；九者、離識有得相；十者、離識所知境相。善男子！菩薩若修如是十種法者，即能善修無相之行。」

[0732a21] 爾時，除蓋障菩薩白佛言：「世尊！如是行相是菩薩修無相之行。云何復見如來所修？」佛言：「善男子！當知此是不思議處。何以故？離心境界故。一切有情若謂如來有所思者，彼即狂亂。所有如來，若此岸事、若彼岸事，乃至疲極終不可見，亦不可得。所以者何？如來之法不可思議，甚深難測，莫究其際，與虛空等，超出一切尋伺境界，超出一切有所得相，非諸惟忖較計度量之所能及。」

[0732a29] 除蓋障菩薩白佛言：「世尊！我有少疑欲伸請問，若如來、應供、正等正覺，見聽我問，願為略說。」

[0732b02] 佛言：「除蓋障！汝今當問斯為常事。」

[0732b03] 除蓋障菩薩白佛言：「世尊！諸有自高之者乃非正士，如何世尊為大法王，今自讚說，得非自高邪？」

[0732b05] 佛言：「善哉！善哉！善男子！而汝心志深固能發是問，汝應諦聽，極善作意，今為汝說。」時除蓋障菩薩受教而聽。

[0732b08] 佛言：「善男子！如來無我慢心亦不自高，不為利養名稱所欲生於我慢，亦不為求人所知故，亦不起於諂誑心故生於我慢，但以己所得法，廣為利益安樂一切有情。何以故？欲令有情於如來所發生清淨歡喜之心，堪任法器者令彼獲得一切善法，使其長夜得大利樂。」

[0732b14] 除蓋障菩薩白佛言：「世尊！云何有情而不能知如來勝德？」

[0732b15] 佛言：「善男子！彼實不知。何以故？此佛剎中諸有情類，信解狹劣志著麁弊，少慧少信善根微尠，而不能知如來勝德，是故如來乃自讚說所有功德，意欲令諸有情發生淨信，能成如來諸勝功德。

[0732b19] 「善男子！譬如有人為大醫師，善療眾病，國中第一無有倫比，然其國中不知是人，明善方藥具醫勝德。時彼醫師，見有疾苦所逼惱者即起是念：『是人疾苦不善方藥，我今應當為其治療。』是時，醫師詣病人所語其人言：『我是醫師，明練方術，善知眾病及病所因，汝之病惱善為治療。』時彼病人聞是言已，即於醫師起信重心而作依仗。醫師即時為其治療，病得除愈。

[0732b27] 「善男子！於汝意云何？而彼醫師於病人前說已能解，為自讚邪？」

[0732b29] 除蓋障菩薩白佛言：「不也。世尊！」

[0732b29] 佛言：「善男子！如來亦復如是，為大醫王，善療有情諸煩惱病，知病所因施大法藥，而諸有情為無明等諸煩惱病之所逼迫，如來見已即詣其前，稱說如來具勝功德。令諸有情為其病苦所逼惱者，聞說如來勝功德已，能生清淨信重之心，以佛如來而為依仗。是故如來勝大醫王，為彼病者施大法藥，使諸有情煩惱重病咸得銷滅。

[0732c08] 「善男子！何等是大法藥？所謂多貪有情作不淨觀，多瞋有情作慈悲觀，愚癡有情作緣生觀。以是緣故，乃見如來自讚勝得。

[0732c11] 「復次，善男子！菩薩若修十種法者，得諸願離著。何等為十？一者、雖行布施而有願求，亦不著於布施；二者、雖持禁戒，亦不著於持戒；三者、雖行忍辱，亦不著於忍辱；四者、雖起精進，亦不著於精進；五者、雖習禪定，亦不著於禪定；六者、雖修智慧，亦不著於智慧；七者、雖依三界，亦不著於三界；八者、雖求菩提，亦不著於菩提；九者、雖行正道，亦不著於正道；十者、雖入涅槃，亦不著於涅槃。何以故？菩薩離諸所著，雖於世間一切所行而悉無著。善男子！菩薩若修如是十種法者，即得諸願離著。

[0732c22] 「復次，善男子！菩薩若修十種法者，得慈身具足。何等為十？一者、無方分慈；二者、無種類慈；三者、法慈；四者、定慈；五者、不害慈；六者、利益慈；七者、於一切有情平等心慈；八者、等心無瞋恚慈；九者、周遍十方廣大慈；十者、出世間慈。善男子！菩薩若修如是十種法者，即得慈身具足。

[0732c28] 「復次，善男子！菩薩若修十種法者，得悲身具足。何等為十？一者、見諸苦惱無救無依無歸趣者，菩薩見已發起菩提心；二者、發菩提心已求所得法；三者、歷苦勤求得法成已，普為有情作大利益；四者、慳貪有情令行布施；五者、毀戒有情令持淨戒；六者、瞋心有情令修忍行；七者、懈怠有情令發精進；八者、散亂有情令住定心；九者、無智有情令修智慧；十者、菩薩為利有情故，不以艱苦壞失退轉菩提勝行。善男子！菩薩若修如是十種法者，即得悲身具足。

[0733a09] 「復次，善男子！菩薩若修十種法者，善修喜行。何等為十？一者、菩薩自得出離三有熾然，故生歡喜；二者、為斷長時輪迴往來繫縛之索，故生歡喜；三者、菩薩遠離種種尋求，自已得渡生死海中諸惡雜類，故生歡喜；四者、菩薩自已摧折久遠以來高慢之幢，故生歡喜；五者、菩薩以智金剛，自已摧碎煩惱高峯細無塵末，故生歡喜；六者、菩薩自得安隱亦復令他悉得安隱，故生歡喜；七者、菩薩於其世間，貪愛執縛暗瞑所覆不得自在，長眠境中自能醒然睡眼明已，亦復令他悉能開覺，故生歡喜；八者、菩薩自能解脫出離惡趣，亦復令他悉得解脫出離惡趣，故生歡喜；九者、有情久處生死曠野險難之中，獨行無侶周旋往返，不知其道不識方所，菩薩自能超出遠離，而悉為他指導開示，故生歡喜；十者、菩薩得近一切智城，故生歡喜。善男子！菩薩若修如是十種法者，即善修喜行。

[0733a27] 「復次，善男子！菩薩若修十種法者，即善修捨行。何等為十？一者、眼雖觀色而行捨行，亦不見眼識色境，若增若減若成若壞；二者、耳雖聽聲；三者、鼻雖嗅香；四者、舌雖了味；五者、身雖覺觸；六者、意雖知法而行捨行，亦復不見耳聲鼻香舌味身觸意法諸塵，若增若減若成若壞；七者、雖觀行苦而行捨行，亦不見行苦，若增若減若成若壞；八者、雖觀苦苦而行捨行，亦不見苦苦，若增若減若成若壞；九者、雖觀壞苦而行捨行，亦不見壞苦，若增若減若成若壞；十者、觀所作已辦有情，菩薩於彼生歡喜心，乃起是念：『我欲度彼，彼已自度。』故修捨行。善男子！菩薩若修如是十種法者，即善修捨行。

[0733b11] 「復次，善男子！菩薩若修十種法者，即得神通游戲。何等為十？一者、示現捨壽；二者、入胎受生；三者、現童子相宮中游戲；四者、出家；五者、苦行；六者、詣菩提場；七者、成等正覺降伏魔軍；八者、現寂靜相；九者、轉妙法輪；十者、入大涅槃。」

[0733b17] 爾時，除蓋障菩薩前白佛言：「世尊！何因緣故，菩薩示現兜率陀天捨壽，乃至示現入大涅槃？」

[0733b19] 佛言：「善男子！兜率陀天諸有情等多生常想，而彼有情見菩薩——於一切世間最上最勝，而復高顯觀者無厭，不為五欲境界所染——能起捨壽，而彼有情見已，轉於常想生無常想，由依止無常故，即起不放逸行。

[0733b23] 「又復有情起放逸心者，於菩薩所雖有愛樂信重之心，然於諸境生愛著故，於菩薩所不來親近恭敬承事，而彼有情乃起是念：『菩薩久住於此，我亦久住。』生放逸心。菩薩為欲令彼有情起於厭離得不放逸，由能不起放逸心故，即得不退轉於阿耨多羅三藐三菩提，菩薩以是緣故，於兜率陀天示現捨壽。

[0733c01] 「善男子！若有有情應以入胎受生而可度者，菩薩即現入胎受生之相，令其見已生希有心。菩薩處母胎中，為彼彼有情如應說法，令得不退轉於阿耨多羅三藐三菩提，菩薩以是緣故，示現受生。

[0733c06] 「善男子！若有有情應以童子宮中游戲之相而可度者，又以下劣信解諸有情類，菩薩為成熟故為護持故，乃現童子宮中游戲之相。

[0733c09] 「善男子！若有有情應以出家之相而可度者，菩薩為成熟故，乃現出家之相。

[0733c10] 「善男子！若有志著麁弊天、龍、夜叉、乾闥婆、阿修羅等，應以苦行之相而可度者，菩薩為欲成熟彼故，及為降伏諸外道故，乃現苦行之相。

[0733c13] 「善男子！若有有情於長時中，念求菩薩當於何時詣菩提場，我當隨應作供養事。菩薩為欲成熟彼有情故，即為示現詣菩提場。至菩提場已，令諸有情隨應供養，作供養已，而彼有情即得不退轉於阿耨多羅三藐三菩提。

[0733c18] 「善男子！若有有情自恃我慢貢高，菩薩為欲令彼轉於我慢心故，現坐道場成等正覺降伏魔軍。復為有情樂寂靜者，便謂獲得勝上所證，菩薩乃為示現成等正覺。菩薩成正覺時，三千大千世界種種音聲皆悉寂然，而彼樂寂有情見是三千大千世界皆寂然已，俱發願言：『願我亦復如是，得成阿耨多羅三藐三菩提果。』

[0733c26] 「善男子！若有有情樂為師尊專志願求，然不能知出離之法，亦復不知後世因果。菩薩為彼有情成熟善根，令其堪任法器，乃為開示正道故，成正覺已，詣迦尸國三轉十二行相聖妙法輪。

[0734a01] 「善男子！若有有情應以入涅槃相而可度者，菩薩乃為示現入大涅槃。善男子！菩薩以是因緣，示現兜率陀天捨壽乃至入大涅槃。善男子！菩薩若修如是十種法者，即得神通游戲。

佛說除蓋障菩薩所問經卷第十一

【經文資訊】大正藏第 14 冊 No. 0489 佛說除蓋障菩薩所問經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】


本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA