摩訶般若波羅蜜經卷第六

後秦龜茲國三藏鳩摩羅什譯

◎發趣品第二十

[0256c06] 佛告須菩提：「汝問：『云何菩薩摩訶薩大乘發趣？』若菩薩摩訶薩行六波羅蜜時，從一地至一地，是名菩薩摩訶薩大乘發趣。」

[0256c08] 須菩提白佛言：「世尊！云何菩薩摩訶薩從一地至一地？」

[0256c10] 佛言：「菩薩摩訶薩知一切法無來去相，亦無有法若來若去、若至若不至、諸法相不滅故。菩薩摩訶薩於諸地不念不思惟，而修治地業亦不見地。何等菩薩摩訶薩治地業？菩薩摩訶薩住初地時行十事：一者、深心堅固、用無所得故。二者、於一切眾生中等心，眾生不可得故。三者、布施、施者、受者不可得故。四者、親近善知識，亦不自高。五者、求法，一切法不可得故。六者、常出家，家不可得故。七者、愛樂佛身，相好不可得故。八者、演出法教，諸法分別不可得故。九者、破憍慢，法生慧不可得故。十者、實語，諸語不可得故。菩薩摩訶薩如是初地中住，修治十事治地業。

[0256c23] 「復次，須菩提！菩薩摩訶薩住二地中常念八法。何等八？一者、戒清淨。二者、知恩報恩。三者、住忍辱力。四者、受歡喜。五者、不捨一切眾生。六者、入大悲心。七者、信師恭敬諮受。八者、勤求諸波羅蜜。須菩提！是名菩薩摩訶薩住二地中滿足八法。

[0256c29] 「復次，須菩提！菩薩摩訶薩住三地中行五法。何等五？一者、多學問，無厭足。二者、淨法施，亦不自高。三者、淨佛國土，亦不自高。四者、受世間無量懃苦，不以為厭。五者、住慚愧處。須菩提！是名菩薩摩訶薩住三地中應滿足五法。

[0257a05] 「復次，須菩提！菩薩摩訶薩住四地中應受行不捨十法。何等十？一者、不捨阿蘭若住處。二者、少欲。三者、知足。四者、不捨頭陀功德。五者、不捨戒。六者、穢惡諸欲。七者、厭世間心，順涅槃心。八者、捨一切所有。九者、心不沒。十者、不惜一切物。須菩提！是名菩薩摩訶薩住四地中不捨十法。

[0257a12] 「復次，須菩提！菩薩摩訶薩住五地中遠離十二法。何等十二？一者、遠離親白衣。二者、遠離比丘尼。三者、遠離慳惜他家。四者、遠離無益談說。五者、遠離瞋恚。六者、遠離自大。七者、遠離蔑人。八者、遠離十不善道。九者、遠離大慢。十者、遠離自用。十一者、遠離顛倒。十二者、遠離婬怒癡。須菩提！是為菩薩摩訶薩住五地中遠離十二事。

[0257a20] 「復次，須菩提！菩薩摩訶薩住六地中當具足六法。何等六？所謂六波羅蜜。復有六法所不應為。何等六？一者、不作聲聞、辟支佛意。二者、布施不應生憂心。三者、見有所索心不沒。四者、所有物布施。五者、布施之後心不悔。六者、不疑深法。須菩提！是名菩薩摩訶薩住六地中應滿具六法、遠離六法。

[0257a27] 「復次，須菩提！菩薩摩訶薩住七地中應遠離二十法所不應著。何等二十？一者、不著我。二者、不著眾生。三者、不著壽命。四者、不著眾數乃至知者見者。五者、不著斷見。六者、不著常見。七者、不應作相。八者、不應作因見。九者、不著名色。十者、不著五陰。十一者、不著十八界。十二者不著十二入。十三者、不著三界。十四者、不作著處。十五者、不作所期處。十六者、不作依處。十七者、不著依佛見。十八者、不著依法見。十九者、不著依僧見。二十者、不著依戒見。是二十法所不應著。復有二十法應具足滿。何等二十？一者、具足空。二者、無相證。三者、知無作。四者、三分清淨。五者、一切眾生中慈悲智具足。六者、不念一切眾生。七者、一切法等觀，是中亦不著。八者、知諸法實相，是事亦不念。九者、無生法忍。十者、無生智。十一者、說諸法一相。十二者、破分別相。十三者、轉憶想。十四者、轉見。十五者、轉煩惱。十六者、等定慧地。十七者、調意。十八者、心寂滅。十九者、無閡智。二十者、不染愛。須菩提！是名菩薩摩訶薩住七地中應具足二十法。

[0257b20] 「復次，須菩提！菩薩摩訶薩住八地中應具足五法。何等五？順入眾生心。遊戲諸神通。見諸佛國。如所見佛國，自莊嚴其國。如實觀佛身，自莊嚴佛身。是五法具足滿。復次，須菩提！菩薩摩訶薩住八地中復具足五法。何等五？知上下諸根。淨佛國土。入如幻三昧。常入三昧。隨眾生所應善根受身。須菩提！是為菩薩摩訶薩住八地中具足五法。

[0257b28] 「復次，須菩提！菩薩摩訶薩住九地中應具足十二法。何等十二？受無邊世界所度之分。菩薩得如所願。知諸天、龍、夜叉、揵闥婆語而為說法。處胎成就。家成就。所生成就。姓成就。眷屬成就。出生成就。出家成就。莊嚴佛樹成就。一切諸善功德成滿具足。須菩提！是名菩薩摩訶薩住九地中應具足十二法。

[0257c06] 「須菩提！十地菩薩當知如佛。」

[0257c07] 爾時慧命須菩提白佛言：「世尊！云何菩薩摩訶薩深心治地業？」

[0257c09] 佛言：「菩薩摩訶薩應薩婆若心集一切善根，是名菩薩摩訶薩深心治地業。」

[0257c10] 「云何菩薩於一切眾生中等心？」

[0257c11] 佛言：「若菩薩摩訶薩應薩婆若心生四無量心，所謂慈、悲、喜、捨，是名於一切眾生中等心。」

[0257c13] 「云何菩薩修布施？」

[0257c14] 佛言：「菩薩施與一切眾生，無所分別，是名修布施。」

[0257c15] 「云何菩薩親近善知識？」

[0257c15] 佛言：「能教人入薩婆若中住。如是善知識親近諮受恭敬供養，是名親近善知識。」

[0257c17] 「云何菩薩求法？」

[0257c18] 佛言：「菩薩應薩婆若心求法，不墮聲聞、辟支佛地，是名求法。」

[0257c19] 「云何菩薩常出家治地業？」

[0257c20] 佛言：「菩薩世世不雜心出家，佛法中出家，無能障閡者，是名常出家治地業。」

[0257c22] 「云何菩薩愛樂佛身治地業？」

[0257c22] 佛言：「若菩薩見佛身相，乃至阿耨多羅三藐三菩提終不離念佛，是名愛樂佛身治地業。」

[0257c24] 「云何菩薩演出法教治地業？」

[0257c25] 佛言：「菩薩若佛現在、若佛滅度後，為眾生說法，初中後善，妙義好語淨潔純具，所謂修多羅乃至憂波提舍，是名演出法教治地業。」

[0257c28] 「云何菩薩破於憍慢治地業？」

[0257c29] 佛言：「菩薩破是憍慢故，終不生下賤家，是名破於憍慢治地業。」

[0258a01] 「云何菩薩實語治地業？」

[0258a02] 佛言：「菩薩如所說行，是名實語治地業。是為菩薩摩訶薩初住地中修行十事治地業。」

[0258a04] 「云何菩薩戒清淨？」

[0258a04] 「若菩薩摩訶薩不念聲聞、辟支佛心及諸破戒、障佛道法，是名戒清淨。」

[0258a06] 「云何菩薩知恩報恩？」

[0258a06] 「若菩薩摩訶薩行菩薩道，乃至小恩尚不忘何況多，是名知恩報恩。」

[0258a08] 「云何菩薩住忍辱力？」

[0258a08] 「若菩薩於一切眾生無瞋無惱，是名住忍辱力。」

[0258a09] 「云何菩薩受歡喜？」

[0258a10] 「所謂成就眾生以此為喜，是名受歡喜。」

[0258a11] 「云何菩薩不捨一切眾生？」

[0258a11] 「若菩薩念欲救一切眾生故，是名不捨一切眾生。」

[0258a13] 「云何菩薩入大悲心？」

[0258a13] 「若菩薩如是念：『我為一一眾生故，如恒河沙等劫地獄中受懃苦，乃至是人得佛道入涅槃。』如是名為為一切十方眾生忍苦，是名入大悲心。」

[0258a16] 「云何菩薩信師恭敬諮受？」

[0258a17] 「若菩薩於諸師如世尊想，是名信師恭敬諮受。」

[0258a18] 「云何菩薩懃求諸波羅蜜？」

[0258a19] 「若菩薩一心求諸波羅蜜無異事，是名懃求諸波羅蜜。是為菩薩摩訶薩住二地中滿足八法。」

[0258a21] 「◎云何菩薩摩訶薩多學問無厭足？」

[0258a22] 「諸佛所說法，若此間世界、若十方世界諸佛所說法，盡欲聞持，是名多學問無厭足。」

[0258a24] 「云何菩薩淨法施？」

[0258a24] 「有所法施乃至不求阿耨多羅三藐三菩提，何況餘事，是名不求名利法施。」

[0258a26] 「云何菩薩淨佛國土？」

[0258a27] 「以諸善根迴向淨佛國土，是名淨佛國土。」

[0258a28] 「云何菩薩受世間無量懃苦不以為厭？」

[0258a28] 「諸善根備具故，能成就眾生亦莊嚴佛土，乃至具足薩婆若，終不疲厭，是名受無量懃苦不以為厭。」

[0258b02] 「云何菩薩住慚愧處？」

[0258b02] 「恥諸聲聞、辟支佛意，是名住慚愧處。是為菩薩摩訶薩住三地中滿足五法。」

[0258b04] 「云何菩薩不捨阿練若住處？」

[0258b05] 「能過聲聞辟支佛地，是名不捨阿練若住處。」

[0258b06] 「云何菩薩少欲？」

[0258b06] 「乃至阿耨多羅三藐三菩提尚不欲，何況餘欲，是名少欲。」

[0258b07] 「云何菩薩知足？」

[0258b08] 「得一切種智，是名知足。」

[0258b08] 「云何菩薩不捨頭陀功德？」

[0258b09] 「觀諸深法忍，是名不捨頭陀功德。」

[0258b10] 「云何菩薩不捨戒？」

[0258b10] 「不取戒相，是名不捨戒。」

[0258b11] 「云何菩薩穢惡諸欲？」

[0258b11] 「欲心不生故，是名穢惡諸欲。」

[0258b12] 「云何菩薩厭世間心、順涅槃心？」

[0258b13] 「知一切法不作故，是名厭世間心、順涅槃心。」

[0258b14] 「云何菩薩捨一切所有？不惜內外諸法故，是名捨一切所有。」

[0258b15] 「云何菩薩心不沒？」

[0258b16] 「二種識處心不生故，是名心不沒。」

[0258b17] 「云何菩薩不惜一切物？」

[0258b17] 「於一切物不著不念，是名不惜一切物。是為菩薩於四地中不捨十法。」

[0258b19] 「云何菩薩遠離親白衣？」

[0258b19] 「菩薩出家所生，從一佛國至一佛國，常出家剃頭著染衣，是名遠離親白衣。」

[0258b21] 「云何菩薩遠離比丘尼？」

[0258b22] 「不共比丘尼住，乃至彈指頃亦不生念，是名遠離比丘尼。」

[0258b23] 「云何菩薩遠離慳惜他家？」

[0258b24] 「菩薩如是思惟：『我應安樂眾生，他今助我安樂，云何生慳？』是名遠離慳惜他家。」

[0258b26] 「云何菩薩遠離無益談處？」

[0258b26] 「若有談處或生聲聞、辟支佛心，我當遠離，是名遠離無益談處。」

[0258b28] 「云何菩薩遠離瞋恚？」

[0258b28] 「不令瞋心、惱心、鬪心得入，是名遠離瞋恚。」

[0258b29] 「云何菩薩遠離自大？」

[0258c01] 「所謂不見內法故，是名遠離自大。」

[0258c02] 「云何菩薩遠離篾人？」

[0258c02] 「所謂不見外法故，是名遠離篾人。」

[0258c03] 「云何菩薩遠離十不善道？」

[0258c04] 「是十不善道能障八聖道，何況阿耨多羅三藐三菩提，是名遠離十不善道。」

[0258c05] 「云何菩薩遠離大慢？」

[0258c06] 「是菩薩不見法可作大慢者，是名遠離大慢。」

[0258c07] 「云何菩薩遠離自用？」

[0258c07] 「是菩薩不見是法可自用者，是名遠離自用。」

[0258c08] 「云何菩薩遠離顛倒？」

[0258c09] 「顛倒處不可得故，是名遠離顛倒。」

[0258c10] 「云何菩薩遠離婬怒癡？」

[0258c10] 「婬怒癡處不可見故，是名遠離婬怒癡。是為菩薩住五地中遠離十二法。」

[0258c12] 「云何菩薩住六地中具足六法？」

[0258c13] 「所謂六波羅蜜。諸佛及聲聞、辟支佛住六波羅蜜中能度彼岸，是名具足六法。」

[0258c15] 「云何菩薩不作聲聞、辟支佛意？」

[0258c15] 「作是念：『聲聞、辟支佛意，非阿耨多羅三藐三菩提道。』」

[0258c16] 「云何菩薩布施不生憂心？」

[0258c17] 「作是念：『此非阿耨多羅三藐三菩提道。』」

[0258c18] 「云何菩薩見有所索心不沒？」

[0258c19] 「作是念：『此非阿耨多羅三藐三菩提道。』」

[0258c20] 「云何菩薩所有物布施？」

[0258c20] 「菩薩初發心時布施，不言：『是可與；是不可與。』」

[0258c21] 「云何菩薩布施之後心不悔？」

[0258c22] 「慈悲力故。」

[0258c22] 「云何菩薩不疑深法？」

[0258c23] 「信功德力故。是為菩薩住六地中遠離六法。」

[0258c24] 「云何菩薩不著我？」

[0258c24] 「畢竟無我故。」

[0258c24] 「云何菩薩不著眾生、不著壽命、不著眾數乃至知者、見者？」

[0258c26] 「是諸法畢竟不可得故。」

[0258c26] 「云何菩薩不著斷見？」

[0258c27] 「無有法斷，諸法畢竟不生故。」

[0258c27] 「云何菩薩不著常見？」

[0258c28] 「若法不生，是不作常。」

[0258c28] 「云何菩薩不應取相？」

[0258c29] 「無諸煩惱故。」

[0258c29] 「云何菩薩不應作因見？」

[0259a01] 「諸見不可見故。」

[0259a01] 「云何菩薩不著名色？」

[0259a02] 「名色處相無故。」

[0259a02] 「云何菩薩不著五陰、不著十八界、不著十二入？」

[0259a03] 「是諸法性無故。」

[0259a04] 「云何菩薩不著三界？」

[0259a04] 「三界性無故。」

[0259a04] 「云何菩薩不應作著心？云何菩薩不應作願？云何菩薩不應作依止？」

[0259a06] 「是諸法性無故。」

[0259a06] 「云何菩薩不著依佛見？」

[0259a07] 「作依見不見佛故。」

[0259a07] 「云何菩薩不著依法見？」

[0259a08] 「法不可見故。」

[0259a08] 「云何菩薩不著依僧見？」

[0259a09] 「僧相無為，不可依故。」

[0259a09] 「云何菩薩不著依戒見？」

[0259a10] 「罪無罪不著故。是為菩薩住七地中二十法所不應著。」

[0259a11] 「云何菩薩應具足空？」

[0259a12] 「具足諸法自相空故。」

[0259a12] 「云何菩薩無相證？」

[0259a13] 「不念諸相故。」

[0259a13] 「云何菩薩知無作？」

[0259a13] 「於三界中不作故。」

[0259a14] 「云何菩薩三分清淨？」

[0259a14] 「十善道具足故。」

[0259a15] 「云何菩薩一切眾生中慈悲智具足？」

[0259a16] 「得大悲故。」

[0259a16] 「云何菩薩不念一切眾生？」

[0259a16] 「淨國土具足故。」

[0259a17] 「云何菩薩一切法等觀？」

[0259a17] 「於諸法不損益故。」

[0259a18] 「云何菩薩知諸法實相？」

[0259a18] 「諸法實相無知故。」

[0259a19] 「云何菩薩無生忍？」

[0259a19] 「為諸法不生不滅，不作忍故。」

[0259a20] 「云何菩薩無生智？」

[0259a20] 「知名色不生故。」

[0259a21] 「云何菩薩說諸法一相？」

[0259a21] 「心不行二相故。」

[0259a22] 「云何菩薩破分別相？」

[0259a22] 「一切法不分別故。」

[0259a23] 「云何菩薩轉憶想？」

[0259a23] 「小大無量想轉故。」

[0259a24] 「云何菩薩轉見？」

[0259a24] 「於聲聞、辟支佛地見轉故。」

[0259a25] 「云何菩薩轉煩惱？」

[0259a25] 「斷諸煩惱故。」

[0259a25] 「云何菩薩等定慧地？」

[0259a26] 「所謂得一切種智故。」

[0259a26] 「云何菩薩調意？」

[0259a27] 「於三界不動故。」

[0259a27] 「云何菩薩心寂滅？」

[0259a27] 「制六根故。」

[0259a28] 「云何菩薩無閡智？」

[0259a28] 「得佛眼故。」

[0259a28] 「云何菩薩不染愛？」

[0259a29] 「捨六塵故。是為菩薩住七地中具足二十法。」

[0259b01] 「云何菩薩順入眾生心？」

[0259b02] 「菩薩以一心知一切眾生心及心數法。」

[0259b02] 「云何菩薩遊戲諸神通？」

[0259b03] 「以是神通從一佛國至一佛國，亦不作佛國想。」

[0259b04] 「云何菩薩觀諸佛國？」

[0259b05] 「自住其國見無量諸佛國，亦無佛國想。」

[0259b06] 「云何菩薩如所見佛國，自莊嚴其國？」

[0259b06] 「住轉輪聖王地，遍至三千大千世界，以自莊嚴。」

[0259b08] 「云何菩薩如實觀佛身？」

[0259b08] 「如實觀法身故。是為菩薩住八地中具足五法。」

[0259b09] 「云何菩薩知上下諸根？」

[0259b10] 「菩薩住佛十力，知一切眾生上下諸根。」

[0259b11] 「云何菩薩淨佛國土？」

[0259b11] 「淨眾生故。」

[0259b11] 「云何菩薩如幻三昧？」

[0259b12] 「住是三昧能成辦一切事，亦不生心相故。」

[0259b13] 「云何菩薩常入三昧？」

[0259b13] 「菩薩得報生三昧故。」

[0259b14] 「云何菩薩隨眾生所應善根受身？」

[0259b15] 「菩薩知眾生所應生善根而為受身，成就眾生故。是為菩薩住八地中具足五法。」

[0259b17] 「云何菩薩受無邊世界所度之分？」

[0259b18] 「十方無量世界中眾生，如諸佛法所應度者而度脫之。」

[0259b19] 「云何菩薩得如所願？」

[0259b19] 「得六波羅蜜具足故。」

[0259b20] 「云何菩薩知諸天、龍、夜叉、揵闥婆語？」

[0259b21] 「辭辯力故。」

[0259b21] 「云何菩薩胎生成就？

[0259b22] 「菩薩世世常化生故。

[0259b22] 「云何菩薩家成就？」

[0259b22] 「常在大家生故。」

[0259b23] 「云何菩薩所生成就？」

[0259b23] 「若剎利家生、若婆羅門家生故。」

[0259b24] 「云何菩薩姓成就？」

[0259b24] 「如過去菩薩所生姓，從此中生故。」

[0259b25] 「云何菩薩眷屬成就？」

[0259b26] 「純諸菩薩摩訶薩為眷屬故。」

[0259b26] 「云何菩薩出生成就？」

[0259b27] 「生時光明遍照無量無邊世界，亦不取相故。」

[0259b28] 「云何菩薩出家成就？」

[0259b28] 「出家時無量百千億諸天侍從出家，是一切眾生必至三乘。」

[0259c01] 「云何菩薩莊嚴佛樹成就？」

[0259c01] 「是菩提樹以黃金為根，七寶為莖節枝葉，莖節枝葉光明遍照十方阿僧祇三千大千世界。」

[0259c03] 「云何菩薩一切諸善功德成滿具足？」

[0259c04] 「菩薩得眾生清淨，佛國亦淨。是為菩薩住九地中具足十二法。」

[0259c06] 「云何菩薩住十地中當知如佛？」

[0259c07] 「若菩薩摩訶薩具足六波羅蜜、四念處，乃至十八不共法、一切種智具足滿，斷一切煩惱及習，是名菩薩摩訶薩住十地中當知如佛。須菩提！菩薩摩訶薩住是十地中，以方便力故行六波羅蜜，行四念處乃至十八不共法，過乾慧地、性地、八人地、見地、薄地、離欲地、已作地、辟支佛地、菩薩地，過是九地住於佛地，是為菩薩十地。如是，須菩提！是名菩薩摩訶薩大乘發趣。」

摩訶般若波羅蜜經出到品第二十一

[0259c17] 佛告須菩提：「汝所問：『是乘何處出？至何處住？』者。」佛言：「是乘從三界中出，至薩婆若中住，以不二法故。何以故？摩訶衍、薩婆若是二法，不合不散、無色無形無對，一相所謂無相。若人欲使實際出，是人為欲使無相法出。若人欲使如、法性、不可思議性出，是人為欲使無相法出。若人欲使色空出，是人為欲使無相法出。若人欲使受想行識空出，是人為欲使無相法出。何以故？須菩提！色空相不出三界亦不住薩婆若。受想行識空相不出三界亦不住薩婆若。所以者何？色色相空，受想行識識相空故。若人欲使眼空出，是人為欲使無相法出。若人欲使耳鼻舌身意空出，是人為欲使無相法出。若人欲使乃至意觸因緣生受空出，是人為欲使無相法出。何以故？須菩提！眼空不出三界亦不住薩婆若，乃至意觸因緣生受空不出三界亦不住薩婆若。所以者何？眼眼相空，乃至意觸因緣生受意觸因緣生受相空故。若人欲使夢出，是人為欲使無相法出。若人欲使幻、焰、響、影、化出，是人為欲使無相法出。何以故？須菩提！夢相不出三界亦不住薩婆若，幻、焰、響、影、化相亦不出三界亦不住薩婆若。須菩提！若人欲使檀那波羅蜜出，是人為欲使無相法出。若人欲使尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜出，是人為欲使無相法出。何以故？檀那波羅蜜相不出三界亦不住薩婆若，尸羅波羅蜜乃至般若波羅蜜不出三界亦不住薩婆若。所以者何？檀那波羅蜜檀那波羅蜜相空，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜般若波羅蜜相空故。若人欲使內空出乃至無法有法空出，是人為欲使無相法出。何以故？須菩提！內空相乃至無法有法空相不出三界亦不住薩婆若。所以者何？內空內空性空乃至無法有法空無法有法空性空故。若人欲使四念處出，是人為欲使無相法出。何以故？四念處性不出三界亦不住薩婆若。所以者何？四念處性四念處性空故。若人欲使四正懃、四如意足、五根、五力、七覺分、八聖道分出，是人為欲使無相法出。何以故？八聖道分性不出三界不住薩婆若。所以者何？八聖道分性八聖道分性空故。乃至十八不共法亦如是。須菩提！若人欲使阿羅漢出生處，是人為欲使無相法出。若人欲使辟支佛出生處，是人為欲使無相法出。若人欲使多陀阿伽度、阿羅訶、三藐三佛陀出生處，是人為欲使無相法出。何以故？阿羅漢性、辟支佛性佛性不出三界亦不住薩婆若。所以者何？阿羅漢性阿羅漢性空、辟支佛性辟支佛性空、佛性佛性空故。若人欲使須陀洹果、斯陀含果、阿那含果、阿羅漢果、辟支佛道、佛道、一切種智出，是人為欲使無相法出。如上說。若人欲使名字、假名施設相、但有語言出，是人為欲使無相法出。何以故？名字空不出三界亦不住薩婆若。所以者何？名字相名字相空故。乃至施設亦如是。是人欲使不生不滅法、不垢不淨無作法出，是人為欲使無相法出。何以故？不生乃至無作法性不出三界亦不住薩婆若。所以者何？不生性乃至無作性性空故。須菩提！以是因緣故，摩訶衍從三界中出，至薩婆若中，住不動故。

[0260b24] 「須菩提！汝所問：『是乘至何處住？』者，須菩提！是大乘無住處。何以故？一切法無住相故，是乘若住不住法住。須菩提！譬如法性不生不滅、不垢不淨無、相無作，非住非不住。須菩提！是乘亦如是，非住非不住。何以故？法性相非住非不住。所以者何？法性相空故，乃至無作性無作性空故。諸餘法亦如是。須菩提！以是因緣故，是乘無所住。以不住法、不動法故。

[0260c04] 「須菩提！汝所問：『誰當乘是乘出？』者，無有人乘是乘出者。何以故？是乘及出者，所用法及出時，是一切法皆無所有。若一切法無所有，用何等法當出？何以故？我不可得乃至知者、見者不可得，畢竟淨故。不可思議性不可得，畢竟淨故。陰入界不可得，畢竟淨故。檀那波羅蜜不可得，畢竟淨故。乃至般若波羅蜜不可得，畢竟淨故。內空不可得，畢竟淨故。乃至無法有法空不可得，畢竟淨故。四念處不可得，乃至十八不共法不可得，畢竟淨故。須陀洹不可得，乃至阿羅漢、辟支佛、菩薩、佛不可得，畢竟淨故。須陀洹果乃至阿羅漢果、辟支佛道、佛道、一切種智不可得，畢竟淨故。不生不滅、不垢不淨、無起無作不可得，畢竟淨故。過去世未來現在世生住滅不可得，畢竟淨故。增減不可得，畢竟淨故。何法不可得故不可得？法性不可得故不可得，如、實際、不可思議性、法相、法位、檀那波羅蜜不可得故不可得，乃至般若波羅蜜不可得故不可得。內空不可得故不可得，乃至無法有法空不可得故不可得。四念處不可得故不可得，乃至十八不共法不可得故不可得。須陀洹不可得故不可得，乃至佛不可得故不可得。須陀洹果不可得故不可得，乃至佛道不可得故不可得。不生不滅乃至不起不作不可得故不可得。

[0261a02] 「復次，須菩提！初地不可得故不可得，乃至第十地不可得故不可得，畢竟淨故。云何為初地乃至十地？所謂乾慧地、性地、八人地、見地、薄地、離欲地、已作地、辟支佛地、菩薩地、佛地。內空中初地不可得，乃至無法有法空中，初地不可得。內空乃至無法有法空中，第二第三第四第五第六第七第八第九第十地不可得。何以故？須菩提！初地非得非不得，乃至十地非得非不得，畢竟淨故。內空乃至無法有法空中，成就眾生不可得，畢竟淨故。內空乃至無法有法空中，淨佛國土不可得，畢竟淨故。內空乃至無法有法空中，五眼不可得，畢竟淨故。如是，須菩提！菩薩摩訶薩以一切諸法不可得故，乘是摩訶衍出三界，住薩婆若。」

◎
摩訶般若波羅蜜經◎勝出品第二十二

[0261a18] 慧命須菩提白佛言：「世尊！摩訶衍摩訶衍者，勝出一切世間及諸天、人、阿修羅。世尊！是摩訶衍與虛空等，如虛空受無量無邊阿僧祇眾生，摩訶衍亦如是，受無量無邊阿僧祇眾生。世尊！是摩訶衍不見來處、不見去處、不見住處，是摩訶衍前際不可得、後際不可得、中際不可得，三世等是摩訶衍。世尊！以是故是乘名摩訶衍。」

[0261a25] 佛告須菩提：「如是，如是！菩薩摩訶薩摩訶衍，所謂六波羅蜜，檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，是名菩薩摩訶薩摩訶衍。復次，須菩提！菩薩摩訶薩摩訶衍，一切陀羅尼門、一切三昧門，所謂首楞嚴三昧乃至離著虛空不染三昧，是名菩薩摩訶薩摩訶衍。復次，須菩提！菩薩摩訶薩摩訶衍，所謂內空乃至無法有法空，是名菩薩摩訶薩摩訶衍。復次，須菩提！菩薩摩訶薩摩訶衍，所謂四念處乃至十八不共法，是名菩薩摩訶薩摩訶衍。如須菩提所言，是摩訶衍勝出一切世間及諸天、人、阿修羅。須菩提！若欲界當有實、不虛妄、不異諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以欲界虛妄憶想分別和合名字等，有一切無常想無法。以是故，摩訶衍勝出一切世間及諸天、人、阿修羅。須菩提！色界、無色界若當實有不虛妄、不異諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以色界、無色界虛妄憶想分別和合名字等，有一切無常破壞相無法。以是故，摩訶衍勝出一切世間及諸天、人、阿修羅。須菩提！若色當實有、不虛妄、不異諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以色虛妄憶想分別和合名字等，有一切無常破壞相無法。以是故，是摩訶衍勝出一切世間及諸天、人、阿修羅。受想行識亦如是。須菩提！若眼乃至意，色乃至法，眼識乃至意識，眼觸乃至意觸，眼觸因緣生受乃至意觸因緣生受，若當實有、不虛妄、不異諦、不顛倒、有常、不壞相、非無法者，是摩訶衍不能勝出一切世間及諸天、人、阿修羅。須菩提！以眼乃至意觸因緣生受虛妄憶想分別和合名字等，有一切無常破壞相無法。以是故，摩訶衍勝出一切世間及諸天、人、阿修羅。須菩提！若法性是有法非無法者，是摩訶衍不能勝出一切世間及諸天、人、阿修羅。須菩提！以法性無法非法，以是故，摩訶衍勝出一切世間及諸天、人、阿修羅。須菩提！若如、實際、不可思議性是有法非無法者，是摩訶衍不能勝出一切世間及諸天、人、阿修羅。須菩提！以如、實際、不可思議性無法非法，以是故，摩訶衍勝出一切世間及諸天、人、阿修羅。須菩提！若檀那波羅蜜是有法非無法者，是摩訶衍不能勝出一切世間及諸天、人、阿修羅。以檀那波羅蜜無法非法，以是故，摩訶衍勝出一切世間及諸天、人、阿修羅。若尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜是有法非無法者，是摩訶衍不能勝出一切世間及諸天、人、阿修羅。以尸羅波羅蜜乃至般若波羅蜜無法非法，以是故，摩訶衍勝出一切世間及諸天、人、阿修羅。須菩提！若內空乃至無法有法空是有法非無法者，是摩訶衍不能勝出一切世間及諸天、人、阿修羅。以內空乃至無法有法空無法非法，以是故，摩訶衍勝出一切世間及諸天、人、阿修羅。須菩提！若四念處乃至十八不共法是有法非無法者，是摩訶衍不能勝出一切世間及諸天、人、阿修羅。以四念處乃至十八不共法無法非法，以是故，摩訶衍勝出一切世間及諸天、人、阿修羅。須菩提！若性人法是有法非無法者，是摩訶衍不能勝出一切世間及諸天、人、阿修羅。以性人法無法非法，以是故，摩訶衍勝出一切世間及諸天、人、阿修羅。須菩提！若八人法、須陀洹法、斯陀含法、阿那含法、阿羅漢法、辟支佛法、佛法是有法非無法者，是摩訶衍不能勝出一切世間及諸天、人、阿修羅。以八人法乃至佛法無法非法，以是故，摩訶衍勝出一切世間及諸天、人、阿修羅。須菩提！若性地人是有法非無法者，是摩訶衍不能勝出一切世間及諸天、人、阿修羅。以性地人無法非法，以是故，摩訶衍勝出一切世間及諸天、人、阿修羅。須菩提！若八人法、須陀洹乃至佛是有法非無法者，是摩訶衍不能勝出一切世間及諸天、人、阿修羅。以八人乃至佛無法非法，以是故，摩訶衍勝出一切世間及諸天、人、阿修羅。須菩提！若一切世間及諸天、人、阿修羅是有法非無法者，是摩訶衍不能勝出一切世間及諸天、人、阿修羅。以一切世間及諸天人阿修羅無法非法，以是故，摩訶衍勝出一切世間及諸天、人、阿修羅。須菩提！若菩薩摩訶薩從初發心乃至道場，於其中間諸心若是有法非無法者，是摩訶衍不能勝出一切世間及諸天、人、阿修羅。以菩薩從初發心乃至道場，於其中間諸心無法非法，以是故，摩訶衍勝出一切世間及諸天、人、阿修羅。須菩提！若菩薩摩訶薩如金剛慧是有法非無法者，是菩薩摩訶薩不能知一切結使及習，無法非法得一切種智。須菩提！以菩薩摩訶薩如金剛慧無法非法，是故菩薩知一切結使及習無法非法，得一切種智。以是故，摩訶衍勝出一切世間及諸天、人、阿修羅。須菩提！若諸佛三十二相是有法非無法者，諸佛威德不能照然勝出一切世間及諸天、人、阿修羅。須菩提！以諸佛三十二相無法非法，以是故，諸佛威德照然勝出一切世間及諸天、人、阿修羅。須菩提！若諸佛光明是有法非無法者，諸佛光明不能普照如恒河沙等國土。須菩提！以諸佛光明無法非法，以是故，諸佛能以光明普照如恒河沙等國土。須菩提！若諸佛六十種莊嚴音聲是有法非無法者，諸佛不能以六十種莊嚴音聲遍至十方無量阿僧祇國土。須菩提！以諸佛六十種莊嚴音聲無法非法，以是故，諸佛能以六十種莊嚴音聲遍至十方無量阿僧祇國土。須菩提！諸佛法輪若當是有法非無法者，諸佛不能轉法輪，諸沙門、婆羅門，若天、若魔、若梵及世間餘眾所不能如法轉者。須菩提！以諸佛法輪無法非法，以是故，諸佛轉法輪，諸沙門、婆羅門，若天、若魔、若梵及世間餘眾不能如法轉者。須菩提！諸佛為眾生轉法輪，是眾生若實有法非無法者，不能令是眾生於無餘涅槃而般涅槃。須菩提！以諸佛為眾生轉法輪，是眾生無法非法，以是故，能令眾生於無餘涅槃中，已滅今滅當滅。」

◎
摩訶般若波羅蜜經等空品第二十三(丹本作含受品)

[0262c06] 佛告須菩提：「汝所言衍與空等。如是，如是！須菩提！摩訶衍與虛空等。須菩提！如虛空無東方，無南方西方北方四維上下。須菩提！摩訶衍亦如是，無東方，無南方西方北方四維上下。須菩提！如虛空非長非短、非方非圓。須菩提！摩訶衍亦如是，非長非短、非方非圓。須菩提！如虛空非青非黃非赤非白非黑。摩訶衍亦如是，非青非黃非赤非白非黑。以是故，說摩訶衍與空等。須菩提！如虛空非過去、非未來、非現在。摩訶衍亦如是，非過去、非未來、非現在。以是故，說摩訶衍與空等。須菩提！如虛空不增不減。摩訶衍亦如是，亦不增亦不減。須菩提！如虛空無垢無淨。摩訶衍亦如是，無垢無淨。須菩提！如虛空無生無滅、無住無異。摩訶衍亦如是，無生無滅、無住無異。須菩提！如虛空非善非不善、非記非無記。摩訶衍亦如是，非善非不善、非記非無記。以是故，說摩訶衍與空等。如虛空無見無聞、無覺無識。摩訶衍亦如是，無見無聞、無覺無識。如虛空不可知不可識不可見、不可斷不可證不可修。摩訶衍亦如是，不可知不可識不可見、不可斷不可證不可修。以是故，說摩訶衍與空等。如虛空非染相非離相。摩訶衍亦如是，非染相非離相。如虛空不繫欲界、不繫色界、不繫無色界。摩訶衍亦如是，不繫欲界、不繫色界、不繫無色界。如虛空無初發心亦無二三四五六七八九第十心。摩訶衍亦如是，無初發心乃至無第十心。如虛空無乾慧地、性人地、八人地、見地、薄地、離欲地、已作地。摩訶衍亦如是，無乾慧地乃至已辦地。如虛空無須陀洹果、無斯陀含果、無阿那含果、無阿羅漢果。摩訶衍亦如是，無須陀洹果乃至無阿羅漢果。如虛空無聲聞地、無辟支佛地、無佛地。摩訶衍亦如是，無聲聞地乃至佛地。以是故，說摩訶衍與虛空等。如虛空非色非無色、非可見非不可見、非有對非無對、非合非散。摩訶衍亦如是，非色非無色、非可見非不可見、非有對非無對、非合非散。以是故，說摩訶衍與空等。須菩提！如虛空非常非無常、非樂非苦、非我非無我。摩訶衍亦如是，非常非無常、非樂非苦、非我非無我。以是故，說摩訶衍與空等。須菩提！如虛空非空非不空、非相非無相、非作非無作。摩訶衍亦如是，非空非不空、非相非無相、非作非無作。以是故，說摩訶衍與空等。須菩提！如虛空非寂滅非不寂滅、非離非不離。摩訶衍亦如是，非寂滅非不寂滅、非離非不離。以是故，說摩訶衍與空等。須菩提！如虛空非闇非明。摩訶衍亦如是，非闇非明。以是故，說摩訶衍與空等。須菩提！如虛空非可得非不可得。摩訶衍亦如是，非可得非不可得。以是故，說摩訶衍與空等。須菩提！如虛空非可說非不可說。摩訶衍亦如是，非可說非不可說。以是故，說摩訶衍與空等。須菩提。以是諸因緣故。說摩訶衍與空等。須菩提！如汝所言：『如虛空受無量無邊阿僧祇眾生，摩訶衍亦受無量無邊阿僧祇眾生。』如是，如是！須菩提！眾生無有故，當知虛空無有。虛空無有故，當知摩訶衍亦無有。以是因緣故，摩訶衍受無量無邊阿僧祇眾生。何以故？是眾生、虛空、摩訶衍，是法皆不可得故。

[0263b12] 「復次，須菩提！摩訶衍無所有故，當知阿僧祇無所有。阿僧祇無所有故，當知無量無所有。無量無所有故，當知無邊無所有。無邊無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？是眾生、虛空、摩訶衍、阿僧祇、無量、無邊，是一切法不可得故。

[0263b19] 「復次，須菩提！我無所有乃至知者、見者無所有故，當知如、法、性實際無所有。如、法性、實際無所有故，當知乃至無量，無邊，阿僧祇無所有。無量，無邊，阿僧祇無所有故，當知一切法無所有。以是因緣故，須菩提！是摩訶衍受無量無邊阿僧祇眾生。何以故？是眾生乃至知者、見者、實際，乃至無量、無邊、阿僧祇，是一切法不可得故。

[0263b27] 「復次，須菩提！我無所有乃至知者、見者無所有故，當知不可思議性無所有。不可思議性無所有故，當知色受想行識無所有。色受想行識無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無所有。阿僧祇無所有故，當知無量無所有。無量無所有故，當知無邊無所有。無邊無所有故，當知一切諸法無所有。以是因緣故，須菩提！當知摩訶衍受無量無邊阿僧祇眾生。何以故？須菩提！我乃至知者、見者等一切法皆不可得故。

[0263c09] 「復次，須菩提！我無所有乃至知者、見者無所有故，當知眼無所有，耳鼻舌身意無所有。眼乃至意無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無所有。阿僧祇無所有故，當知無量無所有。無量無所有故，當知無邊無所有。無邊無所有故，當知一切諸法無所有。以是因緣故，須菩提！摩訶衍受無量無邊阿僧祇眾生。何以故？須菩提！我乃至一切諸法皆不可得故。

[0263c19] 「復次，須菩提！我無所有乃至知者、見者無所有故，當知檀那波羅蜜無所有，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜無所有。般若波羅蜜無所有故，當知虛空無所有。虛空無所有故，當知摩訶衍無所有。摩訶衍無所有故，當知無量無邊阿僧祇無所有。無量無邊阿僧祇無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？我、眾生乃至一切諸法皆不可得故。

[0263c29] 「復次，須菩提！我無所有乃至知者、見者無所有故，當知內空無所有，乃至無法有法空無所有。無法有法空無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無量無邊無所有。阿僧祇無量無邊無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？我、眾生乃至一切諸法皆不可得故。

[0264a09] 「復次，須菩提。我、眾生乃至知者、見者無所有故，當知四念處無所有。四念處無所有故，乃至十八不共法無所有。十八不共法無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無量無邊無所有。阿僧祇無量無邊無所有故，當知一切諸法無所有。以是因緣故，須菩提！是摩訶衍受無量無邊阿僧祇眾生。何以故？我、眾生乃至一切諸法皆不可得故。

[0264a18] 「復次，須菩提！我、眾生無所有乃至知者、見者無所有故，當知性地無所有，乃至已作地無所有。已作地無所有故，當知虛空無所有。虛空無所有故，當知摩訶衍無所有。摩訶衍無所有故，當知阿僧祇無量無邊無所有。阿僧祇無量無邊無所有故，當知一切諸法無所有。以是因緣故，是摩訶衍受無量無邊阿僧祇眾生。何以故？我、眾生乃至一切諸法皆不可得故。

[0264a27] 「復次，須菩提！我、眾生乃至知者、見者無所有故，當知須陀洹無所有。須陀洹無所有故，當知斯陀含無所有。斯陀含無所有故，當知阿那含無所有。阿那含無所有故，當知阿羅漢無所有。阿羅漢無所有故，當知乃至一切諸法無所有。以是因緣故，須菩提！摩訶衍受無量無邊阿僧祇眾生。何以故？須菩提！我乃至一切諸法皆不可得故。

[0264b06] 「復次，須菩提！我乃至知者、見者無所有故，當知聲聞乘無所有。聲聞乘無所有故，當知辟支佛乘無所有。辟支佛乘無所有故，當知佛乘無所有。佛乘無所有故，當知聲聞人無所有。聲聞人無所有故，當知須陀洹無所有。須陀洹無所有故，乃至佛無所有。佛無所有故，當知一切種智無所有。一切種智無所有故，當知虛空無所有。虛空無所有故，當知摩訶衍無所有。摩訶衍無所有故，當知乃至一切諸法無所有。以是因緣故，是摩訶衍受無量無邊阿僧祇眾生。何以故？我乃至一切諸法皆不可得故。須菩提！譬如涅槃性中受無量無邊阿僧祇眾生，是摩訶衍亦受無量無邊阿僧祇眾生。以是因緣故，須菩提！如虛空受無量無邊阿僧祇眾生，是摩訶衍亦如是受無量無邊阿僧祇眾生。

[0264b22] 「須菩提！汝所言：『是摩訶衍不見來處、不見去處、不見住處。』如是，如是！須菩提！是摩訶衍不見來處、不見去處、不見住處。何以故？須菩提！一切諸法不動相故。是法無來處、無去處、無住處。何以故？須菩提！色無所從來亦無所去亦無所住，受想行識無所從來亦無所去亦無所住。須菩提！色法無所從來亦無所去亦無所住，受想行識法無所從來亦無所去亦無所住。須菩提！色如無所從來亦無所去亦無所住，受想行識如無所從來亦無所去亦無所住。須菩提！色性無所從來亦無所去亦無所住，受想行識性無所從來亦無所去亦無所住。須菩提！色相無所從來亦無所去亦無所住，受想行識相無所從來亦無所去亦無所住。須菩提！眼、眼法、眼如、眼性、眼相無所從來亦無所去亦無所住，耳鼻舌身意、意法、意如、意性、意相無所從來亦無所去亦無所住。色聲香味觸法亦如是。須菩提！地種、地種法、地種如、地種性、地種相無所從來亦無所去亦無所住，水火風空識種、識種法、識種如、識種性、識種相亦如是。須菩提！如、如法、如如、如性、如相無所從來亦無所去亦無所住。須菩提！實際、實際法、實際如、實際性、實際相無所從來亦無所去亦無所住。須菩提！不可思議、不可思議法、不可思議如、不可思議性、不可思議相無所從來亦無所去亦無所住。須菩提！檀那波羅蜜、檀那波羅蜜法、檀那波羅蜜如、檀那波羅蜜性、檀那波羅蜜相無所從來亦無所去亦無所住，尸羅波羅蜜羼提波羅蜜毘梨耶波羅蜜禪那波羅蜜般若波羅蜜、般若波羅蜜法、般若波羅蜜如、般若波羅蜜性、般若波羅蜜相無所從來亦無所去亦無所住。須菩提！四念處、四念處法、四念處如、四念處性、四念處相無所從來亦無所去亦無所住。乃至十八不共法亦如是。須菩提！菩薩、菩薩法、菩薩如、菩薩性、菩薩相無所從來亦無所去亦無所住。佛、佛法、佛如、佛性、佛相無所從來亦無所去亦無所住。阿耨多羅三藐三菩提，阿耨多羅三藐三菩提法、如、性、相無所從來亦無所去亦無所住。須菩提！有為法、有為法法、有為法如、有為法性、有為法相無所從來亦無所去亦無所住。須菩提！無為法、無為法法、無為法如、無為法性、無為法相無所從來亦無所去亦無所住。以是因緣故，須菩提！是摩訶衍不見來處、不見去處、不見住處。

[0265a12] 「須菩提！汝所言：『是摩訶衍前際不可得、後際不可得、中際不可得，是衍名三世等。以是故，說名摩訶衍。』如是，如是！須菩提！是摩訶衍前際不可得、後際不可得、中際不可得，是衍名三世等。以是故，說名摩訶衍。何以故？須菩提！過去世過去世空，未來世未來世空，現在世現在世空，三世等三世等空，摩訶衍摩訶衍空，菩薩菩薩空。何以故？須菩提！是空非一非二非三非四非五非異。以是故，說名三世等是菩薩摩訶薩摩訶衍。是衍中等不等相不可得故，染不染不可得、瞋不瞋不可得、癡不癡不可得、慢不慢不可得，乃至一切善法不善法不可得。是衍中常不可得、無常不可得，樂不可得、苦不可得，實不可得、空不可得，我不可得、無我不可得，欲界不可得、色界不可得、無色界不可得，度欲界不可得、度色界不可得、度無色界不可得。何以故？是摩訶衍自法不可得故。須菩提！過去色過去色空，未來現在色未來現在色空，過去受想行識過去受想行識空，未來現在受想行識未來現在受想行識空，空中過去色不可得。何以故？空中空亦不可得，何況空中過去色可得。空中未來現在色不可得。何以故？空中空亦不可得，何況空中未來現在色可得。空中過去受想行識不可得。何以故？空中空亦不可得，何況空中過去受想行識可得。空中未來現在受想行識不可得。何以故？空中空亦不可得，何況空中未來現在受想行識可得。須菩提！過去檀那波羅蜜不可得，未來檀那波羅蜜不可得，現在檀那波羅蜜不可得。三世等中檀那波羅蜜亦不可得。何以故？等中過去世不可得，未來世不可得，現在世不可得。等中等亦不可得，何況等中過去世未來世現在世可得。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜亦如是。

[0265b20] 「復次，須菩提！過去世中四念處不可得，乃至過去世中十八不共法不可得。未來世現在世亦如是。復次，須菩提！三世等中四念處不可得，三世等中乃至十八不共法亦不可得。何以故？等中過去世四念處不可得，等中未來世四念處不可得，等中現在世四念處不可得。乃至十八不共法亦如是。等中等亦不可得，何況等中過去世四念處，未來現在世四念處可得。等中等亦不可得，何況等中過去世乃至十八不共法可得。未來現在世乃至十八不共法亦如是。復次，須菩提！過去世凡夫人不可得，未來世現在世中凡夫人不可得。三世等中凡夫人亦不可得。何以故？眾生不可得，乃至知者、見者不可得故。過去世中聲聞、辟支佛、菩薩、佛不可得，未來現在世聲聞、辟支佛、菩薩、佛不可得。三世等中聲聞、辟支佛、菩薩、佛不可得。何以故？眾生不可得乃至知者、見者不可得故。如是，須菩提！菩薩摩訶薩住般若波羅蜜中學三世等相，當具足一切種智，是名菩薩摩訶薩摩訶衍。所謂三世等相，菩薩摩訶薩住是衍中，勝一切世間及諸天、人、阿脩羅，成就薩婆若。」

[0265c14] 爾時須菩提白佛言：「世尊！善哉，善哉！是菩薩摩訶薩摩訶衍。何以故？過去諸菩薩摩訶薩是衍中學得一切種智，未來世諸菩薩摩訶薩亦是衍中學當得一切種智。世尊！今十方無量阿僧祇國土中諸菩薩摩訶薩亦是衍中學得一切種智。以是故，世尊！是衍實是菩薩摩訶薩摩訶衍。」

[0265c20] 佛告須菩提：「如是，如是！過去未來現在諸佛是摩訶衍中學，已得一切種智，當得、今得。」

◎
摩訶般若經卷第六

[0265c25] 佛告須菩提：「汝所問：『是乘何處出？至何處住？』者。佛言是乘從三界中出，至薩婆若中住，以不二法故。何以故？摩訶衍、薩婆若是二法俱不合不散、無色無形無對，一相所謂無相。若人欲出無相法，為欲出實際。若欲出無相法，為欲出如、法性、不可思議性。若欲出無相法，為欲出色空，為欲出受想行識空。何以故？須菩提！色空相不出三界亦不住薩婆若，受想行識空相不出三界亦不住薩婆若。所以者何？色色相空，受想行識識相空故。若欲出無相法，為欲出眼空，為欲出耳鼻舌身意空，為欲出乃至眼觸因緣生受空，耳鼻舌身意觸因緣生受空。何以故？須菩提！眼空不出三界亦不住薩婆若，乃至意觸因緣生受空不出三界亦不住薩婆若。所以者何？眼眼相空，乃至意觸因緣生受，意觸因緣生受相空故。若欲出無相法，為欲出夢，為欲出幻、焰、響、影、佛所化。何以故？須菩提！夢相不出三界亦不住薩婆若，幻、焰、響、影、化相不出三界亦不住薩婆若。須菩提！若欲出無相法，為欲出檀那波羅蜜。若欲出無相法，為欲出尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜。何以故？檀那波羅蜜相不出三界亦不住薩婆若，尸羅波羅蜜乃至般若波羅蜜不出三界亦不住薩婆若。何以故？檀那波羅蜜檀那波羅蜜性空，尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜般若波羅蜜性空。若欲出無相法，為欲出內空乃至無法有法空。何以故？須菩提！內空性乃至無法有法空性不出三界亦不住薩婆若。所以者何？內空性內空性空，乃至無法有法空性無法有法空性空故。若欲出無相法，為欲出四念處。何以故？四念處性不出三界亦不住薩婆若。所以者何？四念處性四念處性空。若欲出無相法，為欲出四正勤、四如意足、五根、五力、七覺分、八聖道分。何以故？八聖道分性不出三界亦不住薩婆若。所以者何？八聖道分性八聖道分性空故，乃至十八不共法亦如是。須菩提！若欲出無相法，為欲出阿羅漢生處，為欲出辟支佛生處，為欲出多陀阿伽度、阿羅呵、三藐三佛陀生處。何以故？阿羅漢性、辟支佛性、佛性不出三界亦不住薩婆若。所以者何？阿羅漢性阿羅漢性空、辟支佛性辟支佛性空、佛性佛性空。若欲出無相法，為欲出須陀洹果、斯陀含果、阿那含果、阿羅漢果、辟支佛道、佛道、一切種智。何以故？須陀洹果乃至一切種智性不出三界亦不住薩婆若。所以者何？須陀洹果乃至一切種智一切種智性空故。若欲出無相法，為欲出名字、假名施設相、但有言語。何以故？名字不出三界亦不住薩婆若。所以者何？名字相名字相空故。乃至施設亦如是。若欲出無相法，為欲出不生不滅、不垢不淨、無起無作法。」

【經文資訊】大正藏第 08 冊 No. 0223 摩訶般若波羅蜜經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA