正法華經卷第七

西晉月氏國三藏竺法護譯

◎
安行品第十三

[0107b16] 於是溥首大士白佛：「唯大聖，此諸菩薩恭敬世尊，所當勸悅難及難及。何時應當為一切眾說斯經典？」

[0107b18] 佛語溥首曰：「菩薩先處二法乃應講經，一曰威儀，二曰禮節。何謂菩薩解知威儀？假使持心忍辱調柔，將護其意畏不自立，其志如地不見有人，不見有人而行法者，觀自然相諸法本無，此諸法者眾行之式，亦無想念，是謂威儀。何謂禮節？設令菩薩不與王者太子、大臣吏民從事，不與外道異學交啟，不尚世典讚敘音韶合偶習俗，不貪不學不與屠殺魚獵、弋射鷄鶩、羅網賊害從事，不與歌樂遊戲眾會同處，不與聲聞比丘、比丘尼、清信士、清信女從事，亦不親近行禮問訊，不共止頓，不與同志經行燒香散華然燈，除其往至講經會時，唯與講會而共從事，縱有所說亦無所著，是為禮節。」

[0107c03] 又語溥首：「菩薩大士不嫪家居宗室親屬，不慇懃思見內人女弱獨說經法，亦不頻數詣群從幼童男女，及餘異人而說軟語，所不當講不為定意自賴說經，不與住立亦不同願，亦不與一比丘尼獨入房室，除念如來精進為行。縱為女人有說經緣，不於是中污染法味，不令受取而廣誼理。不與沙彌、比丘尼、童子童女共在一處，常好燕坐綢繆好習辟屏閑居，是為禮節。」

[0107c11] 又語溥首：「菩薩大士，觀一切法皆為空無，如所住立已墮顛倒，所立正諦常住如法，專秉身心不動不搖，不退不轉蠲捨滅盡，不生不有無有自然，無為無數無所可有，逮無所有除諸言辭，不住無為無想不想，得伏諸想。假使菩薩，乙密觀察斯一切法，欵欵修此所當行者，常住威儀禮節二事。」

[0107c18] 世尊重解現此誼，而歎頌曰：

「若菩薩好樂，　　說此經典者，
　於後當來世，　　勇猛無怯劣，
　順威儀禮節，　　善明清白行。
　國王及太子，　　大臣寮屬吏，
　外道若異學，　　屠獵惡害品，
　抑制交啟習，　　不與通往返。
　比丘放羅漢，　　除立於法律，
　不與自大俱，　　復遠犯禁者，
　比丘比丘尼，　　調譺謿話談，
　捨離清信女，　　不與無益言。
　現在欲獲法，　　常當止息非，
　好住滅度地，　　是謂為威儀。
　假使不肯往，　　諮問於道法，
　為斯持法說，　　不怯無所著。
　眾生有癩病，　　若親屬宗室，
　母人諸細色，　　悉當捨離去，
　不與是等俱，　　而積殖德本。
　當棄販賣業，　　諸慢不恭敬，
　棄捐諸住立，　　不為己身害，
　若干種蟲蚤，　　不習食噉肉，
　蠲捨諸非法，　　憙瞋恚恨者，
　所行乃如是。　　亦不與談語，
　不與強顏俱，　　及餘自用性，
　作行如是者，　　皆當屏除之。
　明者設有緣，　　為女人說經，
　而不獨遊行，　　不住於調戲。
　設入出聚落，　　數數行求食，
　將一比丘伴，　　常志念於佛。
　佛故先示現，　　此威儀禮節，
　其奉持斯典，　　則當勤行之。
　上中下劣人，　　若不行法者，
　無無常供養，　　一切皆至誠。
　丈夫無想念，　　堅固行勇猛，
　不知一切法，　　亦不見滅盡。
　一切諸菩薩，　　是謂為威儀，
　如常行禮節，　　且當聽察之。
　斯當講說，　　無為之法，　　一切不興，
　亦無所生。　　建志常立，　　觀採空誼，
　此為明者，　　所行禮節。　　有所念者，
　悉顛倒想，　　以無為有，　　用虛作實。
　雖有所起，　　諸法無生，　　因想蹉踖，
　而生諸有。　　心常專一，　　善修三昧，
　建立於行，　　若須彌頂。　　所住如此，
　普觀諸法，　　是一切法，　　猶如虛空。
　譬若虛無，　　等無堅固，　　不念取勝，
　無所棄捐。　　諸法所處，　　無有常名，
　是為明者，　　所行禮節。　　我滅度後，
　若有比丘，　　敢能守護，　　如是法則。
　無所怯軟，　　心不起想，　　為無數人，
　說此經典。　　其明哲者，　　所念以時，
　若入屋室，　　所行若茲，　　觀察諸法，
　一切普淨，　　宴然說誼，　　而不動搖。
　國主帝王，　　及與太子，　　欲聽聞法，
　皆供養之。　　并餘長者，　　及諸梵志，
　立諸眷屬，　　皆無所欲。」

[0108b16] 又語溥首：「如來滅度之後欲說此經，住于安隱已立安隱，不懷諛諂無眩惑心，乃說經法藏厭身懷，或載竹帛為他人說，亦不多辭亦無所生，亦不輕慢諸餘比丘，為法師者亦不歌歎亦不毀呰。異心比丘為聲聞者，未曾舉名說其瑕穢，亦不誹謗，亦不仇怨意相待之。未曾毀呰居家行者，無所志願，不建彼行亦無所想，行來安住而立誼要。往來周旋，若詣法會，自護己身行無有失，而說經法。若有請問，心無所猗，離聲聞乘，有所發遣覺了佛慧。」佛時頌曰：

「智者常安，　　住於佛道，　　先隱定坐，
　爾乃說經。　　若當敷座，　　務令柔軟，
　若干種具，　　所置綺燦。　　體常儭著，
　淨潔被服，　　於七七日，　　而習經行。
　猶如黑雲，　　在於虛空，　　合集積累，
　弘雅功德。　　所處之座，　　具足篋藏，
　床足堅固，　　平坦顯赫。　　無數坐具，
　[疊*毛]蓐綩綖，　　儼然正首，　　尊其視瞻。
　安詳升據，　　高廣法座，　　而普等心，
　為一切人。　　國主帝王，　　太子大臣，
　及諸比丘，　　比丘尼眾，　　清信高士，
　及清信女，　　應所樂聞，　　為講無量。
　明智無限，　　次第剖判，　　為演種種，
　微妙之誼。　　追逐侍後，　　請求問誼，
　斯叡哲者，　　復為解說。　　而入神足，
　柔順之忍，　　其有聽聞，　　悉得佛道。
　斯智慧士，　　皆為一切，　　進却棄除，
　懈怠疲厭。　　常以慈心，　　為眾說法，
　未曾起于，　　勞廢之想。　　晝夜歌誦，
　詠尊法訓，　　分別演說，　　億千姟喻。
　普能勸悅，　　諸會者心，　　無敢生念，
　欲危害者。　　若得供養，　　飲食之具，
　床臥所安，　　衣服被枕，　　病瘦醫藥，
　而無僥冀，　　不從眾人，　　有所請求。
　除其瞻勞，　　住廟精舍，　　欲令眾庶，
　悉解佛道。　　若一切人，　　來聽經法，
　我乃嘉豫，　　如獲大安。　　佛滅度後，
　若有比丘，　　宣揚經法，　　無所悕望，
　無所妨廢，　　不遭苦患，　　常察精進，
　離於疾病。　　無能為彼，　　造恐怖事，
　不被杖痛，　　無誹謗想，　　身無疲厭，
　不有所患，　　其人住忍，　　得力如是。
　其明智者，　　所處安隱，　　有所存立，
　如佛言詔。　　若已諮嗟，　　億百功德，
　一切稱譽，　　不能究竟。」

[0109a04] 又語溥首：「如來滅度後，若有菩薩於是經卷懷疑不了，若說教化聞不堅固、性不調和，見餘菩薩求大乘者，為造虛妄而誹謗之，見聲聞、緣覺，比丘、比丘尼、清信士、清信女、若值菩薩，心為躊躇不即往見，其族姓子則遠無上正真之道，而不得近佛天中天所在行處。假使究竟不蒙福力不成最正覺。菩薩行三乘，猶如師子在於林樹，若有猶豫自然遠離，不樂所樂亦不不樂。若於眾生修行慈力，至於如來興大父想，見諸菩薩念如世尊，及諸處家未離塵穢，寬弘等敬禮節恭肅，淨諸法誼無疑無結，嚴一切法謹慎安諦，欽順平等不著經法，極有所樂亦無所至，所在晝夜敬護斯典。溥首！是為三法之行。菩薩觀時然後乃說，造安隱行，不被煩惱亦不嬈害。說是經法者，與同學者等心道友，若講若聞信樂斯典，誦持書寫載之竹帛，供養奉事德不可量，說以安住。」

[0109a21] 則乃頌曰：

「若有嫉妬，　　懷難億數，　　其法師慈，
　當遠憎惡。　　有明智者，　　不造貪著，
　若欲讀斯，　　正典摸者，　　未曾誹謗，
　說人之惡，　　亦不墮非，　　諸疑邪見。
　心常[火*霍]然，　　無有沈吟，　　以愍傷故，
　得了此定。　　安住之子，　　亦能忍辱，
　其人常屏，　　貢高自大。　　數數講誦，
　佛之典誥，　　未曾以此，　　持作懈倦。
　其有菩薩，　　在十方者，　　愍傷眾生，
　於世興行。　　順造恭敬，　　學聖慧者，
　皆當念之，　　是我世尊。　　思念諸佛，
　兩足之上，　　視諸菩薩，　　如想父母。
　設有求道，　　無有情欲，　　棄捐吾我，
　自大之想。　　假使聽省，　　如是像法，
　其明士等，　　當自慎護。　　所行安隱，
　常得調定，　　將御佛道，　　救億眾生。」

[0109b09] 又語溥首：「如來滅度後，若菩薩大士，奉行斯典常以時節，其是比丘當行慈愍，向諸白衣、出家寂志、一切群生行菩薩道者，常念過去世行大乘者，善權方便演真諦誼，若聽聞者，不知不了、不悅不信、不省不綜，反自歎說：『我當逮得無上正真道成最正覺，威神足力而欲得飛。』溥首當知，吾見斯等，佛滅度後，菩薩有四事說法而不諍怒。何等為四？為諸比丘、比丘尼、清信士、清信女所見奉敬，帝王太子、大臣群寮、郡國人民所見供養，長者梵志皆共承順，虛空神明無數天子聽所說經，天龍鬼神侍衛其後皆營護之；是為四。若入縣邑還歸室宇，晝夜悉來諮問經法，若為解說分別所歸莫不歡喜。所以者何？溥首欲知，皆佛所建立加此經恩，去來今佛盡從斯生，亦護是典。若於忍界聞正法華品，服名聽聲者甚難值遇。

[0109b25] 「溥首！譬有大力轉輪聖王，威德弘茂順化所領，諸餘敵國未率伏者，不敢闚[門@俞]。若轉輪王興舉軍兵，當有所討，不賓之臣欲距大邦，雄猛將士奮武剋捷，莫不稽顙。王用歡悅斷功定賞，封城食邑，賜之土田、七寶珍奇、象馬車乘、男女奴婢。元首効績勳殊特者，王解髻中明珠賜之。所以者何？臣當國強華裔乃康。如來正覺亦復如是，為大法王無極道諦，自伏其心，以法教化，以德消害，以慧戰鬪，降諸法王無數之眾，無量經典百千要誼，咸施群生無所祕蔽，詔平等城其見身魔，能與魔戰以賢聖法，攻婬怒癡降魔官屬，盡三界患至於滅度，所作剋捷則大勇猛，於後無壞亦無有實，因由諸虛致斯世間，如處色像一切因緣。普諸世界古今以來，無有信此《正法華經》，未曾暢說。所以說者，由諸通慧大慈所致，如大聖帝髻中明珠，以為世尊第一法要，緣是趣行，如來使聞深妙之典，往古來今諸行班宣，斯經為最。消除一切緣起之患，猶如聖帝珍重愛護髻中明珠，久乃解出以賜元功。如來如是，夙夜寶護最妙無瑕，從是來久立諸法頂，今日加哀乃演散耳。」

[0109c18] 世尊欲重顯現要誼，而歎頌曰：

「今如來現，　　慈心之力，　　常愍眾生，
　群萌之界。　　安住諮嗟，　　最尊經卷，
　故分別說，　　如斯典誥。　　最後世時，
　志菩薩法，　　若使出學，　　及居家者，
　若聞此經，　　慈心戰慄，　　一切普現，
　不得誹謗。　　吾本初始，　　得佛道時，
　如今如來，　　現在之時。　　設能逮聞，
　於是尊經，　　則便建立，　　億權方便。
　猶如勢強，　　轉輪聖帝，　　戰鬪降伏，
　外異國王。　　得賜象馬，　　車乘篋藏，
　又加封邑，　　城郭郡土。　　或有得賜，
　手足寶釧，　　微妙之色，　　紫磨金珍，
　真珠夜光，　　車璩碧玉，　　種種殊別，
　奇財妙異，　　若干諸物，　　各用賜之，
　使一切眾，　　踊躍驚喜。　　覩所立功，
　怪未曾有，　　最後解髻，　　明月寶施。
　佛亦如是，　　今為法王，　　忍辱之力，
　無極慧音。　　常行慈愍，　　興發哀護，
　以法等化，　　一切世間。　　覩諸眾庶，
　憂惱之患，　　講說經法，　　億千之數。
　曉知眾生，　　所應方便，　　今日眾生，
　以為盡原。　　於時法王，　　無極大聖，
　分別經卷，　　億百千姟，　　以知黎庶，
　志力猛慧，　　便說此經，　　如髻明珠。
　最後世時，　　正典所處，　　一切諸法，
　皆無及者。　　欽仰是經，　　未曾輕講，
　識練幽微，　　慧明者聞。　　吾以演現，
　如是像法，　　佛滅度後，　　當恃怙之。
　其有志求，　　斯尊道者，　　普當受決，
　如佛所言。　　彼人未曾，　　有疵瑕欲，
　無有疾病，　　眾患之難，　　則於末後，
　將來之世，　　便即逮成，　　無上真慧。
　殊勝差特，　　普當具足，　　諸四部眾，
　亦復順遇。　　若有聞者，　　除身諸漏，
　怪其無為，　　悉叉手歸，　　己身景曜，
　所照光光，　　其奉行是，　　所獲若此。
　得成正覺，　　而轉法輪，　　則覩弘摸，
　及見最勝。　　夢中聞見，　　百福德相，
　紫磨金色。　　佛所說經，　　設得聞已，
　為眾會說，　　及諸親族，　　皆悉具足。
　又復所護，　　一切除棄，　　若使臥寤，
　所見如是。　　悉捨遠離，　　而行出家，
　皆得往至，　　於佛道場。　　便即處於，
　師子之座，　　是為求道，　　所獲利誼。
　所謂七寶，　　悉歸於斯，　　修此則奉，
　最勝如來。　　已得佛道，　　存立惠施，
　即轉法輪，　　無有諸漏。　　為諸四輩，
　而說經法，　　不可思議，　　億千劫數。
　分別講說，　　無漏之法，　　教化無數，
　億姟眾生。　　夢中所見，　　如斯色像，
　滅度因緣，　　悉無生死。　　溥首當知，
　常志道者，　　多所教化，　　不可限量。
　最後末世，　　求斯尊法，　　分別廣說，
　安住所演。」

正法華經菩薩從地踊出品第十四

[0110b17] 於是他方世界八江河沙等菩薩大士，各異形服來詣佛所，稽首于地長跪叉手，白世尊曰：「鄙之徒類來造忍界，欲聞斯典受持諷寫，精進供養奉行如法，惟願大聖垂心於我，如來滅度後，以《正法華經》加哀見付。」

[0110b21] 世尊告曰：「止。族姓子！仁等無乃建發是計。今此忍界自有八江河沙等大士，一一大士各有眷屬，如六十億江河沙等菩薩大士，後末世時，皆當受持分布班宣。」時此佛界，周普無數億百千姟諸菩薩眾自然雲集，顏貌殊妙紫磨金色，三十二相嚴莊其身，在於地下攝護土界，人民道行倚斯忍界，聞佛顯揚《法華》音聲從地踊出，一一菩薩，與六十億江河沙等諸菩薩俱，營從相隨一心一行，無有差別。或半江河沙百千菩薩來者，或四十分江河沙，或五十分江河沙，或百分江河沙，或五百分江河沙，或千分江河沙，或百千分，或億百千分江河沙等菩薩，各各朋黨相隨來。或復無央數億百千菩薩眷屬而來至者，或有二百人同行修菩薩道，或有百千。各有眷屬，或有千眷屬，或五百眷屬，或四百眷屬，或三百眷屬，或二百眷屬，或百眷屬，或五十眷屬，或四十眷屬，或三十眷屬，或二十眷屬，或十眷屬，或五眷屬，或四眷屬，或三眷屬，或二眷屬，或一眷屬，或獨而至，不可稱限，其數難喻，從地踊出。或從上下，或四方來，至忍世界悉住空中，見于滅度多寶世尊、能仁大聖，各處七寶樹下坐師子床，尋稽首禮二如來、至真、等正覺，右繞三匝却住一面。或有菩薩，以若干品奇妙之誼，諮嗟二尊讚詠諸佛，從始已來假使具足，五十中劫不能究暢，能仁世尊為勤苦行，與佛別來亦復如是，四部眾會，等無差特，亦復默然。

[0110c20] 爾時世尊，即如色像現其神足，令四部眾悉得普見。又使念知此忍世界，諸菩薩眾於虛空中，各各攝護百千佛土，諸菩薩眾，皆滿具足百千佛土。又此大眾，有四菩薩以為元首，其名曰：種種行菩薩，無量行菩薩，清淨行菩薩，建立行菩薩；是為四。於無限無量塵數雲集，大會菩薩之上最也。

[0110c27] 於是四菩薩大士，各與大眾不可思議，部部住立，於世尊前叉手白曰：「大聖體尊起居康強，蠲除眾疾所行安耶？群生各各善順律行，處于清涼無眾患乎？此類將無興墜嶮谷？」

[0111a02] 時四菩薩大士，以偈讚曰：

「世雄闡光曜，　　所行康強耶，
　救脫現在者，　　眾行無患難。
　眾生善因室，　　決受諦清淨，
　得無起疲厭，　　寧受世吼命。」

[0111a08] 爾時世尊告眾大會諸菩薩曰：「諸族姓子，佛所行安無疾無患，眾庶各各悉受律行，善學道教不敢興厭，欲至嚴淨。所以者何？斯之品類，乃於往古諸平等覺，各各作行，是諸聲聞，信樂吾教入于佛慧，又各各異三乘學者，住聲聞乘，我悉立志入佛大慧。」

[0111a13] 時諸菩薩而歎頌曰：

「善哉快世尊，　　我等悉勸助，
　乃令眾生一，　　善化微妙律。
　欲得聞大聖，　　教命詢深要，
　聽之歡喜信，　　乃入法供養。」

[0111a19] 於是世尊，讚大會菩薩曰：「善哉！善哉！諸族姓子，誠如所云。如來所詔，各隨權宜不違本旨。」

[0111a21] 時彌勒大士，及餘八億恒沙菩薩俱舉聲，而歎頌曰：

「從古以來，　　未曾見聞，　　乃有爾所，
　菩薩之眾，　　從地踊出，　　住世尊前，
　供奉歸命。　　是等儔類，　　從何來乎？」

[0111a26] 彌勒即知八億恒沙菩薩心之所念，尋時叉手以頌問曰：

「無央數百千，　　於算巨億載，
　不可稱限量，　　未曾見菩薩，
　來詣兩足尊，　　曷因是何等？
　大通所從來，　　其像巨億長，
　一切志強勇，　　猛雄為大聖，
　端正可欽敬，　　今為所從來？
　世尊一一見，　　慧雅諸菩薩，
　眷屬無央數，　　猶如江河沙，
　其數超江河，　　具足度佛法，
　諸菩薩眷屬，　　皆建正覺道。
　如是群英倫，　　集會禮大聖，
　具足滿六十，　　百千江河沙，
　其數過於彼，　　眷屬無思想。
　五百江河沙，　　或四或三百，
　或二百江河，　　諸營從如是。
　其限復殊此，　　或五或復十，
　一一諸眷屬，　　世尊大聖子，
　斯眾緣何來，　　至于導師所？
　或四三或二，　　或一江河沙，
　恒沙數各來，　　伴侶悉善學，
　甚多不可限，　　除住空中者，
　於億百千劫，　　不可卒合聚。
　半江或三分，　　或十或二十，
　具足眾立行，　　明哲眾菩薩，
　俱住於空中，　　其限不可量，
　現別無彼此，　　億劫行清淨。
　又無量異部，　　眷屬不可議，
　億億復超億，　　或有半億者，
　或十或二十，　　五四三或二，
　諸雄從眷屬，　　無能籌量者。
　身各自修行，　　寂寞樂等遵，
　恬怕如虛空，　　別來者無限。
　猶如江河劫，　　莫能有計者，
　在精舍寂室，　　各從其方來。
　一切天神聖，　　皆用尊故至，
　諸菩薩雄猛，　　何從忽見此？
　誰為彼說經？　　誰立於佛道？
　為顯何佛教？　　建立何佛行？
　細微各可敬，　　普從四方來，
　因明目神足，　　大慧忽然現。
　於羸曠世界，　　能仁令充備，
　仁賢諸菩薩，　　倫黨自然至。
　從生出已來，　　未見如斯變，
　願說其國土，　　大聖哀盡名。
　十方所從來，　　各懷十八法，
　吾未曾得見，　　如斯等菩薩。
　我為最勝子，　　未曾見聞此，
　今斯若干眾，　　能仁願說行。
　菩薩無數千，　　百姟難可限，
　諸億千無量，　　本為何所處？
　諸菩薩勇猛，　　志性不可量，
　如是之等類，　　大雄願說之。」

[0111c22] 爾時他方世界無央數億百千姟諸如來、至真、等正覺，普從十方詣能仁如來勸說法者，各各坐于七寶樹下師子之床。是諸如來侍者，各各見諸菩薩無量大會部部變化，從地踊出，各各住立自問其佛：「此諸菩薩大士之等，從何所來，不可計量無有邊際？」時彼諸佛，各各告其侍者曰：「諸族姓子，且待須臾，有菩薩名彌勒，為能仁如來所授決，當逮無上正真道成最正覺，自問能仁，如爾所怪，佛為一一分別誼歸，悉靜一心而俱聽之。」

[0112a02] 爾時佛告彌勒大士：「善哉！阿逸！仁者所問極大微妙優奧難量。且聽，且聽！今吾說之。一切菩薩及諸會者，普當堅固，強猛力勢於無上意，當知如來，慧見無底，諸大聖立境界無量，禪定智慧所樂自恣，莫能宣暢而剖判說，方便興化不可限量。」

[0112a08] 時佛頌曰：

「諸族姓子，　　皆聽佛道，　　今吾所說，
　慧柔和悅。　　若明達者，　　以為美香，
　如來之慧，　　不可思議。　　皆當強意，
　普存堅固，　　各建立志，　　一心平等。
　大聖難值，　　愍哀世間，　　今當聽受，
　未曾有法。　　佛當建立，　　仁者諸黨，
　一切無得，　　生狐疑心。　　導師所詔，
　令無有異，　　其慧平等，　　安隱無特。
　安住所療，　　法甚深奧，　　非心所思，
　不可限量。　　今當講說，　　無極因緣，
　普共聽之，　　義何所趣。」

[0112a20] 世尊歎已，告彌勒曰：「班宣一切，阿逸！欲知此諸菩薩大士眾會無量不可思議各各從地而踊出者，昔所不見皆集忍界。吾始逮無上正真道成最正覺時，勸悅斯等立不退轉，使成大道教授化立，族姓開士大士之眾，處于下方而於其中，有所救護讚經諷誦，思惟禪定專察其歸，欣然悅豫樂無為行。諸族姓子，志于恬惔，不存遠近，天上人間常應專修，轉於法輪無為無會，好深神通法樂為樂，志願精進求于佛慧。」

[0112a29] 於時世尊而歎頌曰：

「今此無數，　　諸菩薩眾，　　不可思議，
　無能限量，　　造行億數，　　不可限劫，
　殖積神足，　　博聞智慧。　　吾悉勸誘，
　於大聖道，　　今佛一切，　　皆授其決。
　斯諸菩薩，　　悉佛眾子，　　皆為住止，
　於吾國土。　　悉捨棄離，　　諸所習地，
　一切皆處，　　閑居得度。　　斯諸佛子，
　所行無為，　　精修學習，　　奉遵上道。
　斯聰哲者，　　在于下方，　　今日故來，
　攝護國土。　　晝夜精進，　　無有逸慢，
　積累德行，　　分別佛道，　　常行勤修，
　立於慧力，　　一切意堅，　　而無限量，
　志常勇猛，　　思惟法典，　　普悉是吾，
　達清淨子。　　吾初逮成，　　為佛道時，
　在於城中，　　若樹無著，　　則便講演，
　無上法輪，　　勸立其志，　　於尊佛道。
　今佛所說，　　至誠無漏，　　聞佛歎詠，
　皆當信之。　　開化發起，　　此諸群英，
　從久曩來，　　立尊正道。」

[0112b21] 爾時彌勒大士，聞佛說彼菩薩之眾，億百千姟數難計會，心用愕如，怪未曾有，白世尊曰：「云何大聖，處迦維羅衛釋氏王宮為太子時，委國重位眾女之娛，出適道場坐于樹下，得無上正真道成最正覺，從來近近甫四十年，而所教化所度無量，乃復爰發諸佛境界，多所勸益所建權慧而不可議。今是菩薩大會之眾，悉皆如來之所開導，部黨部黨眾多無量，久修梵行殖眾德本，供養無數百千諸佛，假使欲計成就已來劫數無限。」

[0112c01] 彌勒又啟：「欲引微喻，譬如士夫年二十五，首髮美黑姿體鮮澤，被服璨麗端嚴殊妙，常懷恐懼見百歲子。其父謂言：『族姓子來，爾則我子。』其百歲子謂二十五歲人：『是我之父。』父則察知口自說言：『是我之子。』如是世尊！世俗之人所不信者，而令得信。佛亦如是，成佛未久，今有若干億百千數，久修梵行長夜遵倚在於道慧，勸進現在無量之眾，曉了坐定起立方便，成大神通聰明智慧，住于佛地習佛慧誼，於世希有，建大聖力。世尊往古，亦復教化于斯品類，誘導建立於菩薩地，當成無上正真之道致諸正覺，悉行方便所作已辦。今我以受信誓誠諦，探暢既往斷析此誼。其唯如來，新學菩薩心懷猶豫所不及知，如來滅後聞是經典，終不信也。以有猶豫不遵此法，亦不勸樂，當獲罪釁。善哉！世尊！現說此誼，其有狐疑於斯典者，當來末世諸學大乘，設使聞者令不沈吟。」

[0112c19] 於是彌勒大士，於世尊前歎斯頌曰：

「譬如有人，　　現生老子。　　能仁至聖，
　棄國捐王，　　生於城中，　　而得佛道。
　導師近爾，　　布屬尠少，　　今此諸樂，
　不退轉子，　　無數億劫，　　行救大眾，
　神足之力，　　住不可動。　　學智慧強，
　靡所不入，　　今來至斯，　　在所開通。
　如水蓮華，　　悉無所著，　　威神尊重，
　志超於世。　　住立恭肅，　　一切叉手，
　諸菩薩眾，　　如是色像。　　為如之何，
　誰當信此？　　惟願大聖，　　加哀示現，
　剖判分別，　　如審諦誼。　　譬如有人，
　而為士夫，　　年既幼少，　　髮美且黑，
　其人年歲，　　二十有五。　　而能產生，
　百歲之男，　　養育澡洗，　　隨時衣食，
　是我等父，　　而為最勝。　　一切世間，
　無有信者，　　幼稚年少，　　而生斯子。
　如是世尊，　　我等無失。　　無數菩薩，
　如來集會，　　心強智慧，　　又無所畏，
　無數億劫。　　所學審諦，　　志懷明哲，
　其目通達，　　威神巍巍。　　顯現端正，
　而勇意猛，　　曉了法律，　　為雄導師。
　所見諮嗟，　　而竄山巖，　　靜行無為，
　如虛空界，　　悉無所著。　　禪定精進，
　為安住子，　　而心志求，　　於此佛道。
　而何所人，　　當信此言？　　若於導師，
　滅度之後，　　吾等於此，　　而無狐疑。
　佛前目覩，　　則聞菩薩。　　於是之處，
　初學罔然，　　將無菩薩，　　歸於惡道。
　云何勸發，　　化斯等倫？　　惟願世尊，
　覼縷解決。」◎

◎正法華經如來現壽品第十五

[0113a23] 爾時世尊，普告菩薩大眾，三舉聲詔：「諸族姓子，悉當信佛誠諦至教，勿得猶豫。」

[0113a24] 時會菩薩、彌勒大士，具餘之眾，咸皆叉手白世尊曰：「惟願大聖，分別說之，我等悉信如來所詔。」諸菩薩白佛而亦至三。

[0113a27] 於是世尊，見諸菩薩三稱勸助欲令佛說，佛告諸菩薩曰：「諦聽諦聽！善思念之。」僉曰：「受教佛言。」

[0113a29] 「族姓子，如來建立如是色像無極之力，諸天、龍、神、阿須倫、世間人，各自知之各自念言：『能仁世尊從釋氏土，棄國捐王行至江邊，就于道場坐於樹下，逮得無上正真道成最正覺。』又吾在昔，從無數億百千那術姟劫以來，已成至真等正覺矣。譬有無數五百千億佛世界，所有土地滿其中塵，若有士夫舉取一塵，過于東方不可計會億百千姟諸佛國土，乃著一塵，如是次取越爾所國土，復著一塵。如斯比類，取無數五百千億佛界所有土地一切之塵，一一取布著諸佛國，悉令塵盡。於諸族姓子意中云何？有能計數此諸佛國，思惟籌算，寧知者乎？」

[0113b13] 彌勒、大會諸菩薩眾，悉白佛言：「無能計者。天中天！所以者何？諸佛世界甚多無量不可思議，非心所及，假使一切聲聞、緣覺處賢聖慧，不能思惟知其數者，唯有世尊大聖之慧，乃能知耳，餘無能及。正使我等不退轉地諸菩薩，尚不能知，此諸佛世界不可限量，難得邊際。」

[0113b19] 於時世尊告大眾曰：「今吾宣布詔諸族姓子，如彼士夫取無數五百千億佛界中塵，舉一塵過于東方不可計會億百千姟諸佛國土，乃著一塵，如是次取，越爾所國土復著一塵。如斯比類，取無央數五百千億佛界所有土地一切之塵，一一取布著諸佛國，悉令塵盡。吾逮無上正真道成最正覺已來，其劫之限，過於爾所塵數之劫。諸族姓子等，見吾於此忍界講法，復在他方億百千姟諸佛世界而示現，皆悉稱吾為如來、至真、等正覺。錠光如來，以諸伴黨若干之數而現滅度。諸族姓子，吾以善權方便，演說經典，現無央數種種瑞應。

[0113c03] 「又如來悉知一切群萌，往來進止諸原根本，悉觀其心而隨示現，各為名號，亦不滅度而說泥洹，順諸眾生瑕穢善惡，則為解演若干種法。諸族姓子，見無數品心性各異，所行不同德本淺薄，多所壞破而不信樂，故為說言，告諸比丘：『這度終始方今出家，成平等覺從來未久，甫乃逮得無上正真道成最正覺。』

[0113c10] 「又如來成佛已來甚久，故佛說言，得佛未久。所以者何？欲化眾生故。諸可說經皆已度脫，所可講詔自現其身，為一切故建示所行，皆為天人喜造罪福，以故如來諸所講演，皆實至誠非是虛妄。如來皆見一切三界，隨其化現亦無所行，亦復不生亦不周旋，亦不滅度不實不有，亦不本無不知不爾，亦無虛實亦不三界。如來所行不見三處，如來普觀一切諸法，在於某處不失諸法，一切所說至誠不虛。眾生苦惱不可稱限，行若干種志性各異，思想諸念各各差別，欲令眾生殖眾德本，故為分別說若干法。又如來所當作者皆悉作之，現這得佛，成平等覺已來大久，壽命無量常住不滅度。

[0113c23] 「又如來不必初始所說，前過去世時行菩薩法，以為成就壽命限也。又如來得佛已來，復倍前喻億百千姟，然後乃於泥洹而般泥曰。所以者何？為眾生故而教化之，故而示現行來久遠。為無德類離於福祚，為貧窶行著於愛欲，纏諸見網而自覆蓋，驅馳不定，如來故為現，發忨忨疾獲之想，不起懈怠難得之慮。如來善權告諸比丘，勤苦作行乃得佛道，誠諦不虛。以諸眾生從無央數億百千姟，乃見如來，以其怱怱所作不當故，恇汲恇汲無寧息故，言法難值、如來難遇聞見，是已怪之難及興難遭想，悲喜孜孜知佛希有，便多發意，樂在閑居而行精進。這不見佛而懷渴仰，見如來已，歡喜稽首造眾德本，其不滅度者教令滅度，開化黎庶。緣是如來出現，說經而宣斯言，誠諦不虛。

[0114a11] 「譬如士夫而為醫術，聰明智慧工巧難及，曉練方藥知病輕重藥所應療，多有兒子若十至百，其醫遠行諸子皆在，不解誼理、不別醫藥、不識毒草，被病困篤皆服毒藥，毒藥發作悶愊反覆。父從遠來，子在城中腦發邪想。父見諸子被病，起想這見父來，悉皆喜悅白言：『父來，安隱甚善，我等自為食，任信他言而服毒藥。惟願大人救濟我命。』時父見子遭苦惱患婉轉在地，尋勅從人持大藥來。藥色甚好味美且香，和合眾藥與諸兒子，而告之曰：『速服上藥甘香芬馥。假使諸子時服此藥，其毒消滅病得瘳除，身體安隱氣力康強。』諸子不隨顛倒[怡-台+龍]悷想者，見藥嗅香，嘗知其味，尋便服之，病即得愈毒藥消滅。子性悷者，不肯服之。毒藥除者，皆白父母：『與我等藥，病悉瘳愈，而蒙安隱。』其邪想者，不肯服也，得見藥色不憙香味。父醫念言：『今我此子愚冥不解，志性顛倒不肯服藥，病不除愈或恐死亡。寧可以權飲諸子藥。』則設方便欲令速服，便告諸子：『今我年老羸穢無力，如是當死。汝輩孚起，若吾命盡，可以此藥多所療治，服藥節度汝等當學，假使厭病欲得安隱，宜服斯藥。』教諸子已捨詣他國，猶如終沒。諸子聞父潛逝發哀，啼哭悲哀不能自勝：『我等之父智慧聰明，慠不服藥今者薨殪。』兄弟孤露思慕慇懃，乃自剋責存不順教，甫便遵崇父之餘業，諦觀眾藥形色香味，自當攻療不可輕戲，尋便服藥深自消息，病即除愈。時父見子服藥病愈，便復還現。」

[0114b11] 佛語諸族姓子：「如是醫者善權方便，令子病愈，寧可誹謗，彼醫所處為不審乎？」

[0114b13] 諸菩薩白佛言：「不也。世尊！不也。安住！」

[0114b14] 佛言：「吾從無數不可計限億百千劫，發無上正真道意，懃苦無量每行權便，示現教化發起群生。其父醫者，謂如來也。諸兒子者，謂五道生死人也。父他行而不在者，謂如來未出於世。諸子入城服毒藥婉轉者，謂在三界三毒所縛，婉轉五道不能自濟。父聞來還，謂佛如來行大悲哀，見三界人，或流五趣不能自出，故現世間，廣說經法開化黎庶。服藥病愈，謂發無上正真道意，立不退轉無所從生，或得聲聞、緣覺乘，不至究竟。視藥形色香味不肯服者，謂六十二見諸墮邪者。見父年老留藥教子捨之去者，謂諸黎庶疑受道教，故現滅度，留諸經法以教後世，四輩弟子諷誦學問，思佛功德發大道意，或得羅漢或得緣覺，佛見如是復還出世，一切眾生皆是吾子，諸族姓子，如來行權非徒虛妄。」於是世尊，欲重解誼顯揚其事，而歎頌曰：

「不可思議，　　億百千劫，　　欲得限量，
　莫能知數。　　得佛已來，　　至尊大道，
　常講說經，　　未曾休懈，　　勸助發起，
　無數菩薩，　　皆建立之，　　於佛道慧。
　無數億劫，　　開道眾生，　　億千姟數，
　不可思議，　　而為示現，　　立于滅度，
　以教化誼，　　導利眾生。　　用權方便，
　而現滅度，　　故為眾人，　　演斯法典。
　吾已自立，　　一切黎庶，　　分別群萌，
　於彼之誼。　　其心顛倒，　　而不覺了，
　欲立是等，　　佛宣暢說。　　設見於佛，
　滅度之後，　　以若干物，　　而用供養，
　又覩吾沒，　　愁悒憂慼，　　若復見佛，
　歡喜踊躍。　　假使質直，　　說至誠言，
　眾生之類，　　朽棄身體，　　然後如來，
　合集眾音，　　能自示現，　　顯大佛道。
　而於後世，　　分別此語，　　吾在于斯，
　不為滅度。　　比丘欲知，　　佛權方便，
　數數堪忍，　　現壽於世，　　及與異人，
　眷屬圍繞，　　因而宣揚，　　於尊佛道。
　諸賢得聞，　　佛出世間，　　又復導師，
　餘國滅度，　　觀察眾生，　　愁憂懊惱，
　倉卒不見，　　其身相好。　　望想飢虛，
　欲得見佛，　　然後乃為，　　分別經典。
　不可思議，　　億百千劫，　　吾常建立，
　如此像誼。　　佛來至於，　　靈鷲之山，
　自然床座，　　無量姟數。　　設使眾生，
　見是世界，　　水火災變，　　劫燒天地。
　當斯之時，　　吾此佛土，　　具足微妙，
　柔軟安雅，　　歌舞戲笑，　　無量安隱，
　講堂精舍，　　樓閣室宅，　　校飾莊嚴，
　皆以七寶，　　藥草樹木，　　華實茂好，
　自然雨華，　　心華眾色，　　以散於佛，
　及弟子上。　　諸人皆坐，　　館室雷震，
　或復好樂，　　發道意者。　　吾之國土，
　建立常然，　　餘人有見，　　劫如燒盡。
　覩其世界，　　火甚可異，　　本以權便，
　示現斯變。　　如來諮嗟，　　無央數億，
　佛之法尊，　　其為若茲。　　眾生品類，
　不肯聽聞，　　然而憙造，　　殃釁之罪。
　假使人民，　　柔軟中和，　　其時佛興，
　出于人間。　　已見世尊，　　經法所詔，
　則為顯揚，　　清淨誼理。　　佛來為人，
　分別誡誨，　　說斯所造，　　往返之事。
　假使如來，　　久久而現，　　然後乃為，
　講是經典。　　吾智慧力，　　聖達光明，
　如是所見，　　不為薄少。　　前世所行，
　無量劫數，　　慈心之品，　　平坦無求。
　智慧明者，　　無得狐疑，　　棄捐猶豫，
　勿懷結滯。　　所當列露，　　未曾班宣，
　佛今散告，　　無復餘誼。　　如醫所建，
　善權方便，　　開闡分別，　　示子方術。
　現衰老死，　　其身續存，　　神變音聲，
　不終不始。　　受諸等友，　　而自由用，
　世吼療治，　　眾生之病。　　開導癡騃，
　令離愚冥，　　而現泥洹，　　亦不滅度。
　何故慇懃，　　欲得現已，　　人常闇弊，
　使意信樂，　　以放逸故，　　墜墮三處，
　其心踊躍，　　欲令覺了。　　如來所詔，
　常以知時，　　為其眾生，　　而行智慧。
　以何方便，　　而受道法？　　何因令獲，
　從佛經教？」

[0115b07] 世尊說是如來壽限時，則無央數不可思議眾生，皆獲利誼解脫至道。

◎
正法華經卷第七

【經文資訊】大正藏第 09 冊 No. 0263 正法華經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，佛教電腦資訊庫功德會提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA