大乘寶雲經卷第四


梁扶南三藏曼陀羅仙共僧伽婆羅譯

陀羅尼品第四

[0259a24]  爾時，佛告降伏一切障礙菩薩摩訶薩言：「善  男子！菩薩摩訶薩具足十法，深解微細。何等  為十？所謂解求出離、解究竟諸法、解具足一
切法、解隨順一切法相、解分析一切諸法、解  十二因緣甚深難冒、解業力不可思議、解如  所說深義、解通達順如道理、解一實諦。

[0259a29]  「善男  子！云何菩薩解求出離乃至云何解一實諦？

[0259b02]  「菩薩恒作是念：『一切世間痛哉苦哉，八苦猛  火之所焚然，婬欲炎盛燒其身首、瞋烟蓬勃  妄想亂起、無明癡暗障蔽眼目。』

[0259b04]  「菩薩見已，復  作是念：『是等眾生云何出離三界火宅得脫  火難？』

[0259b06]  「為是眾生得脫因緣，是故求解諸法，求  得隨順諸法平等；得平等已，如實了知諸法  幻相；了知幻已則如實知；如實知已而順觀
察甚深難冒十二因緣；得緣觀已，觀察業力  不可思議。

[0259b10]  「作是觀已，生大希有而作是念：『一  切諸法雖無自體，而能巧作種種色像。』

[0259b11]  「如是  微細以意覺了，所說諸義則得明解；已了義  故，通達真如；達真如已，得見實際；見實際已  則能度脫一切眾生生死火宅。

[0259b14]  「善男子！如是，  菩薩解求出離乃至解一實諦。具足如是十  法，菩薩摩訶薩深解微細。

[0259b16]  「善男子！菩薩摩訶  薩具足十法，辯才會理。何等為十？所謂一切  諸法但是假名，無我、無人、無眾生、無壽者、無
養者、無造者、無受者、無知者、無見者，危脆災  厄、不能自由、空無所有、虛妄分別、因緣假合，  如是假合假名說之。善男子！有此道理隨順
法相，無人、無我、眾生、壽者、造者、受者、知者、見  者，無有自在、虛妄分別、因緣假合。如是說法  有此道理隨順法相，不違法相與理相應，如
是觀察實法道理，悉不顛倒顯了法相。如是，  辯才與理相應，是故說名辯才會理。善男子！  具足十法，菩薩摩訶薩辯才會理。

[0259b27]  「善男子！菩  薩摩訶薩具足十法，辯才明了。何等為十？所  謂解結辯才、無盡辯才、無斷絕辯才、無不潤
辯才、無下劣辯才、無怖畏辯才、無比辯才、不  可沮壞辯才、無窮辯才、四無礙具足辯才。善  男子！菩薩摩訶薩具是十法，辯才明了。

[0259c03]  「善男  子！菩薩摩訶薩具足十法，淨潔辯才。何等  為十？所謂無吃訥辯才、無恐怖辯才、無劣弱
辯才、不自逞辯才、不損義辯才、不損文辯才、  不失方法辯才、無失時辯才、無麁澁辯才、無  不明了辯才。

[0259c08]  「善男子！菩薩辯才無諸吃訥。所  以者何？以無所畏故，菩薩在大眾中如師子  王，不畏、不怯。

[0259c10]  「菩薩辯才不逞、不諂。何以故？遠  煩惱故；有煩惱者而恒自逞，非無煩惱。

[0259c11]  「菩薩  辯才義無損減。何以故？得法爾故。

[0259c12]  「菩薩無無  義辯才。何以故？證得法故。

[0259c13]  「善男子！未證法者  有義損減非得法者，菩薩辯才無文損  減  。何  以故？通學一切諸經論故。不學經論有失文
章，若學經論無有此失。

[0259c16]  「菩薩不失方法。何以  故？已修一切諸方法故。

[0259c17]  「菩薩善學無量經法，  不失時節、無前後失，故菩薩無麁澁辯才、無  有麁惡、無逆耳語。何以故？遠離惡口、諸過失  故。

[0259c20]  「菩薩辯才無不明了。何以故？具利根故。

[0259c20]  「善  男子！菩薩摩訶薩具是十法，辯才淨潔。

[0259c21]  「善男  子！菩薩摩訶薩具足十法，能令一切眾生歡  喜辯才。何等為十？所謂愛語、姿顏悅豫無有
顰蹙、恒說義理、恒說正法、說法平等、不逞自  能、無所輕蔑、心無污染、不輕躁動、種種辯才。

[0259c26]  「善男子！菩薩愛語，能令眾生心得歡喜。

[0259c26]  「姿  顏光悅，無有顰蹙，諮嗟具足，和悅眾生。

[0259c27]  「恒說  義理，優量語故悅眾生心。

[0259c28]  「恒為說法，利益  語故而悅眾生。

[0259c29]  「說法平等，於諸眾生令悅其  意。

[0260a01]  「菩薩不自逞能，遠離憍慢、自恣、矜高，隨眾  生類而教導之，必令歡喜。

[0260a02]  「菩薩無所輕蔑，殷  勤為說令得歡喜。

[0260a03]  「菩薩無所染污，持淨戒故  令眾歡喜。

[0260a04]  「菩薩不輕躁動，多修忍故。

[0260a04]  「菩薩種  種辯才，以愛語故令眾歡喜。

[0260a05]  「善男子！菩薩摩  訶薩具是十法，辯才能令一切眾生歡喜。

[0260a06]  「善  男子！菩薩摩訶薩具足十法，言語辯才人所  信受。何等為十？所謂菩薩於諸眾生非是法  器而不為說、謗法眾生亦不為說、有來調弄
亦不為說、外道邪見亦不為說、無恭敬者亦  不為說、無信心者亦不為說、幻惑諂曲亦不  為說、不為自身乏無資生故為說法、不為利
養嫉妬慳悋故為說法、散頭裸袒及瘖瘂者  不為說法。所以者何？善男子！菩薩於諸眾生  無有慳悋、亦無祕法、無不憐愍、無不利物，但
諸眾生於佛法中非法器故，是故菩薩而不攝  受。」

[0260a17]  降伏一切障礙菩薩言：「世尊！有何眾生，菩  薩為其說法？」

[0260a18]  佛言：「善男子！菩薩說法為諸眾  生：有信根者可成熟者、具有法器、於過去佛  已種善根、無有諂曲、離諸欺誑、所有威儀
實無虛假、不著世間名聞利養、具足信心、善  友攝持、行諸善業、易可開悟、利根眾生於所  說義能解意趣、精進勇猛能得佛果、如說修
行，善男子！如是眾生，諸佛、菩薩而為說法。善  男子！菩薩摩訶薩具是十方，所出語言悉可  信受。

[0260a26]  「善男子！菩薩摩訶薩具足十法，善能說  法。何者為十？所謂但為修行諸佛法故而演  說法，如是說法而佛及法俱不可得；但欲修
行諸波羅蜜而為說法，而是修行及波羅蜜  亦不可得；為菩提行菩薩說法，而是菩提及  菩提行皆不可得；為滅煩惱故為說法，不得
煩惱及煩惱滅；為修厭離而證滅故，菩薩說  法不得厭離亦不得滅；為須陀洹、為斯陀含、  為阿那含證得果故菩薩說法，亦不得是須
陀洹及斯陀含、阿那含等悉不可得；為阿羅  漢果故菩薩說法，亦不可得阿羅漢及阿羅  漢果；為得辟支佛果故菩薩說法，緣覺及
果俱不可得；為滅執著、諸我見故菩薩說法，  我與執著皆不可得；菩薩雖說有諸業報，業  及業報亦不可得。何以故？作是思惟：『所說之
法依因名字，依此名字尋法不得。所以者何？  所言法者，非文字體。夫文字者亦無法體，以  是義故，依於假名俗諦故說。於無名法而立
名字，如是名字皆是虛妄而非真實。非真實  者，非第一義；既非真諦，是虛妄法，誑惑一切  嬰兒、凡夫。』善男子！菩薩摩訶薩具是十法，善  能說法。

[0260b18]  「善男子！菩薩摩訶薩具足十法，無不  隨順。善男子！菩薩隨順於法不出於色、隨順  於法不出受想行識、隨順於法不出欲界、隨
順於法不出色界、隨順於法不出無色界、隨  順於法不出於法、隨順於法不順眾生、隨順  於法不順斷見、隨順於法不出於道、以智善
巧方便相應非不隨順。善男子！菩薩摩訶薩  具是十法，無不隨順。

[0260b25]  「善男子！菩薩摩訶薩具  足十法，善解法界。何者為十？所謂智慧具足、  為善知識之所攝受、勇猛精進、遠離一切障
礙、善能清淨、於所教誨生殷重心、多修空相、  遠離僻見、善行聖道、了見真實，是為十法。善  男子！慧命菩薩親近善友，見善知識生歡喜
心，於善友中生世尊想，依止而住。依善友已，  勇猛精進，為滅一切不善之法、成就滿足一  切善法，如是勇猛，一切障礙悉皆滅盡。無障
礙已，不息於道，故得清淨，遠離一切身、口、意  惡及破戒業。得清淨已，於所教誨生殷重心；  殷重教已，多修空相；修空相已，不生倒見；離
倒見已而修聖道；修聖道已而見真實。」

[0260c08]  降伏  一切障礙菩薩言：「世尊！何者名為真實？」

[0260c09]  佛言：  「善男子！夫真實名非顛倒名。」

[0260c10]  「世尊！何者是非  顛倒？」

[0260c11]  佛言：「善男子！非是虛妄，名不顛倒。」

[0260c11]  「世  尊！何者是非虛妄？」

[0260c12]  佛言：「即是如如無變異  法。」

[0260c13]  「世尊！何者名如如？」

[0260c13]  佛言：「夫如如者，謂是  內所證知之法，不可文字之所顯示。所以者  何？是法一切言語道斷，文字、章句所不能
詮，過音聲界、離諸口業、絕諸戲論，不增、不減，  不出、不入，不合、不散，非可籌度、不可思量，過  算數境非心行處、無礙無想過想境界、過諸
嬰兒一切境界、一切嬰兒所不行處、過一切  魔境界、過一切煩惱境界、過識境界無所住  處、無住寂靜聖智行處。如是，如是內所證，無
垢、無污、無染、清淨，微妙第一、畢竟最勝，常恒  湛然，無生滅法，如來出世及不出世法界常  爾。

[0260c24]  「善男子！菩薩為是法故，精勤不懈，修行精  進、忍種種苦，如是苦行證是法界，於是法中  復加安立一切眾生。善男子！是名如如、是名
實際、是名一切智、是名一切種智、是名不可  思議界、是名無二界。」

[0260c28]  降伏一切障礙菩薩言：  「世尊！云何應證？云何應得？如是法界說名內  所證得耶？」

[0261a01]  佛言：「善男子！以出世智故，內應當  證、內應當得。」

[0261a02]  降伏一切障礙菩薩復白佛言：  「世尊！以智所證得，是內證得不？」

[0261a03]  佛言：「善男子！  不也。何以故？以智慧故，如實見法，以身證之。」

[0261a05]  菩薩復言：「世尊！諸善男子若以聞慧、若以思  慧得證是法，名內證不耶？」

[0261a06]  佛言：「善男子！不可  也。何以故？不可以聞慧、不可以思慧內證此  法。

[0261a08]  「善男子！我今為汝說於譬喻。善男子！如大  曠野林中夏月後分，設有一人從東方而往  西域。復有一人從於西方而往東域，以蒸熱
所苦，渴乏惱亂，路中逢見東方來者而問之  曰：『仁者！我今熱惱所苦，渴乏煩躁。汝可為我  示於道路——若池、若湖——有清淨水涼冷無濁，能
為我除此渴乏者？』是時，東方來人諳悉道路，  經見善知水路之相，己曾自飲洗浴是水，便  報之曰：『仁者！以此道路汝但直去，若於是處
見有二道，可避左邊而行右道，乃至得見欝  茂叢林，是叢林中有三池水，清淨香美、柔軟  輕冷、八德具足。』

[0261a19]  「善男子！於汝意云何？是人為  熱所苦，渴乏逼惱，但聞水名，唯思是水除渴  乏不？即證此水涼冷以不？」

[0261a21]  對曰：「不也。世尊！如  渴乏者要須至彼清冷水處，得飲浴已渴乏  乃除，方自證知。」

[0261a23]  「善男子！聞、思二慧不得內證，  亦復如是。善男子！言叢林者，即生死之名也；  熱惱所苦者，一切眾生也。何以故？三障煩惱
熱所逼故，渴乏五欲。所言示道路者，則是菩  薩之名也，善解一切智道，經證是法，內證得  法故；言清冷水者，即是第一義諦之名也。

[0261a28]  「復  次，善男子！我今為汝更說譬喻，汝當聽之。善  男子！於意云何？諸佛如來若住世界一劫壽
命，於閻浮提人前稱歎甘露之味——所謂色、香、  美味、清淨具足、柔軟——是諸眾生聞歎是食得  飽以不？」

[0261b04]  「不也。世尊！」

[0261b04]  佛言：「善男子！以此義故應  當知之，聞、思二慧不可內證得如是法。

[0261b05]  「復次，  善男子！諦聽譬喻。善男子！如有一人經食甘  果知其美味，於眾人前而稱嘆之具足色、
香、味、觸。善男子！汝意云何？是等眾人聞說果  味，得果味不？」

[0261b09]  「不也。世尊！」

[0261b09]  佛言：「善男子！依此義  故應當知之，聞、思二慧不可內證得如是法。」

[0261b11]  降伏一切障礙菩薩言：「善說。世尊！善說。善逝！  世尊！是等眾生何當得是法？由聞此經歷耳  因緣故。所以者何？世尊！是等眾生為得此法，
因聞是法無顛倒故。」

[0261b14]  佛言：「如是如是，如汝所  說。得聞是法，以不顛倒故當得是法，如我不  異。

[0261b16]  「善男子！菩薩摩訶薩具是十法，善解法界。

[0261b17]  「善男子！菩薩摩訶薩具足十，法行空境界。何  等為十？所謂力空、無畏空、佛不共法空、戒  藏空、定藏空、慧藏空、解脫藏空、解脫知見藏
空、一切法空、空空，悉皆了知。不以此因緣  故而得空法，亦不著空、亦無空見、亦不依空、  亦不以此因緣故墮斷滅相。善男子！菩薩摩  訶薩具是十法，行空境界。

[0261b23]  「善男子！菩薩摩  訶薩具足十法，住於無相。何者為十？所謂離  於外相、亦離內相、離諸戲論、離一切分別、離
一切有所得、離一切動轉、離一切行處、離一  切境界、不得於識、亦不得所識之法。善男子！  菩薩摩訶薩具是十法，住於無相。」

[0261b28]  爾時，降伏  一切障礙菩薩白佛言：「世尊！諸佛菩薩云  何觀察是無相法？」

[0261c01]  佛言：「善男子！是處不可思  議，其義深妙。何以故？過意識境界故，一切眾  生於是法處皆生狂亂。善男子！是如來法不
可思議，一切眾生不能得見；是如來法微妙  甚深，不可思算勞累心識。所以者何？善男子！  是法難入，甚深甚深、不可思議，無彼、無此，等
於虛空，一切論師非其境界，不能思量、不能  籌度。」

[0261c08]  降伏一切障礙菩薩言：「世尊！我於今日  重欲諮啟，願垂聽許。」

[0261c09]  佛言：「善男子！隨汝所問，  我當答之。」

[0261c10]  降伏一切障礙菩薩即白佛言：「如  佛所說，此無相法一切眾生不能得見。是如  來法誰能信者？如來法王而自稱嘆，將非貢
高、增上慢耶？夫貢高者，非大人相。」

[0261c13]  佛言：「善  男子！善能諮問，諦聽諦聽，善思念之。」

[0261c14]  「唯然，  世尊！」

[0261c15]  佛言：「善男子！佛無憍慢亦無貢高，不  為名聞、不為利養、不為知識，非虛自歎、非虛  自高，但為利益一切眾生故、為得此法故而
作是說。所以者何？是等眾生於如來邊聞是  所說，得大歡喜、無量清淨，當得是法不異今  日，為是法器長夜利安，乃至能得阿耨多羅  三藐三菩提。」

[0261c21]  降伏一切障礙菩薩言：「世尊！是  等眾生將不知佛之威神耶？」

[0261c22]  佛言：「善男子！是  等不知。何以故？心下劣故。善男子！此佛剎土  多有眾生小意下劣、薄弱卑陋、小智小信、少
分善根，是故不知如來威神之德。為是眾生  故，佛自歎己，令彼於佛而生信故。

[0261c26]  「善男子！如  一醫王善巧治病。時多眾生深滯疾苦，是處  聚落唯有此醫，無二、無三，諸病人眾都無一
人識是醫者善能療治、具大威德。是時，醫師  而作是念：『此等病者困苦可矜、眾惱所逼，不  識藥性、不識增損，我今當為是等眾生療治
令差。』是時，醫王於病眾前而自歎己：『汝等病  人應知我是大醫之王，善巧治病、了知病源、  善解診藥。』病者聞已，信知是醫而往依附。是
大醫王即為病人而療治之，種種疾病應時  得差。善男子！於意云何？是醫可得名貢高不？」

[0262a08]  「不也。世尊！」

[0262a08]  佛言：「善男子！諸佛如來亦復如是，  為大醫王，了知一切煩惱重病，亦知煩惱病  之根源，普施眾生大法妙藥。煩惱病者所不
識知，如來醫王見是事已，於病眾前而自稱  歎己之功德。諸眾生等聞說如來真實功德，  皆生信心歸投如來。為是等人，如來大醫以
大法藥、種種微妙療治一切煩惱重病，悉皆  滅盡。何者名為大法藥耶？所謂不淨觀、慈悲  觀、十二因緣等觀。善男子！佛見如是無量利  故自歎己德，非貢高也。

[0262a17]  「善男子！菩薩摩訶薩  具足十法，遠離一切依願。何者為十？所謂雖  願布施不依於施，雖願戒、忍、精進、禪定、智慧
及以三界、菩提、涅槃悉皆不願。所以者何？菩  薩遠離一切諸願，以無所願遍行世間。善男  子！菩薩摩訶薩具是十法，遠離一切依願。

[0262a22]  「善  男子！菩薩摩訶薩具足十法，以慈為身。何者  為十？所謂無少分慈具足、無彼此慈具足、法
慈具足、寂靜慈具足、不追過慈具足、利益慈  具足、於諸眾生生平等慈具足、無忿恨慈具  足、於十方界普覆慈具足、出世間慈具足。善
男子！菩薩摩訶薩具足十法，以慈為身。

[0262a28]  「善男  子！菩薩摩訶薩具足十法，以悲為身。何等為  十？所謂見諸眾生困苦、無救、無護、無歸依處
發菩提心；發是心已努力修行，勇猛精進為  得是法；得是法已為諸眾生而作利益——見慳  惜者勸住於施、見破戒者勸令持戒、見瞋恨
者勸修忍辱、見懈怠者勸修精進、見散亂者  勸修攝心、見無智者勸修智慧——菩薩摩訶薩  見諸眾生劇苦所逼、難可堪忍，是故不退於菩
提行。善男子！菩薩摩訶薩具足十法，以悲  為身。

[0262b09]  「善男子！菩薩摩訶薩具足十法，住於歡  喜。何者為十？所謂我已得出遠離三有火宅  牢獄，故生歡喜；我已斷除生死羅網、無始纏
縛，故生歡喜；我已得度種種覺觀蛟龍亂住  生死大海，故生歡喜；久遠戴立憍慢之幢我  已傾倒，故生歡喜；我以金剛智杵破碎煩惱
高山，令究竟盡無復遺餘，故生歡喜；我已穌  息，復為安慰未穌息者令得悅意，故生歡喜；  我已覺寤，無始久遠世間睡眠渴愛所逼、無
明癡暗障蔽眼目、未覺寤者復令覺寤，故生  歡喜；我已得脫六趣惡道種種苦報，復當度  脫諸餘眾生遭是惡道受苦報者，故生歡喜；
我無始來迷於生死曠野稠林，獨無伴侶、慞  遑亂走、未曾見路、不識正道、無示導者，今日  欻然值遇導師，故生歡喜；我今漸近一切智
城、隣於佛座，故生歡喜。善男子！菩薩摩訶薩  具是十法，住於歡喜。

[0262b25]  「善男子！菩薩摩訶薩具  足十法，住優畢叉。何者為十？所謂眼識所了  諸色境界此中捨離，不以色境而自損害、不
作瘡疣；耳所聽聲、鼻所嗅香、舌所得味、身所  覺觸、意所了法皆悉捨離，不以意識了諸法  故而自損害、為作瘡疣、亦不隔礙；於行苦中、
於苦苦中、於壞苦中捨離而住，於此三苦不  自損害、不作瘡疣、亦無隔礙，於事已辦；眾聖  人邊捨心而住，於聖人邊生大歡喜，復作是
念：『是等聖人本凡夫地，我應化度。其今成聖，  我願已得。』故住捨心。善男子！菩薩摩訶薩具  是十法，住於捨心。

[0262c07]  「善男子！菩薩摩訶薩具足  十法，神通遊戲。何者為十？所謂從兜率下、託  神母胎、示現受生、處宮受樂、踰城出家、樂於
閑寂苦行修道、降制魔軍、坐於道場而成正  覺、轉於法輪、示現涅槃。」

[0262c11]  降伏一切障礙菩薩  白佛言：「世尊！何因緣故，菩薩摩訶薩示現兜  率天下乃至示現涅槃？」

[0262c13]  佛言：「善男子！於彼兜  率天宮有諸眾生，執有常想。時見菩薩——世間  最勝、至尊至極、無上無邊、不染欲樂——從彼退
墮，是其所執常想即滅，生無常想，依無常想  故不放逸。

[0262c17]  「善男子！於彼天宮有諸眾生多放  逸者，於菩薩所生歡喜心，戀著欲樂而不欲  往，修覲菩薩亦不承事，其作是念：『菩薩常在、
我等亦在，時節長遠，何慮不得往親近之？』是  故，菩薩為除是等眾生放逸故現退墮。彼諸  眾生忽見菩薩於彼墮墜，大生懊惱，遠離五
欲，不復放逸；無放逸故，決定當得阿耨多羅  三藐三菩提。

[0262c24]  「善男子！有諸眾生宜於胎中受  教化者，菩薩在胎威神巍巍，是等見已即生  希有，為是眾生菩薩處胎，隨其所宜而為說
法，必令決定當得阿耨多羅三藐三菩提。

[0262c27]  「善  男子！有諸眾生宜於菩薩作嬰兒時及在  宮中應可成熟，而諸菩薩為彼眾生得成熟  故、及餘下劣眾生樂小法者為隨順故，是故
示現作嬰兒相住於宮中。

[0263a02]  「善男子！有諸眾生  宜見菩薩踰城出家，是菩薩為彼眾生令成  熟故而示是等踰城出家。

[0263a04]  「善男子！有天、龍、夜  叉、乾闥婆等樂於弊陋，為是等故示現苦行，  復為降伏諸外道故示現苦行。

[0263a06]  「善男子！有諸  眾生：『待菩薩坐道場時，我當到彼設諸供養。』  為是等故現坐道場。是諸眾生詣菩薩所而
設供養，因緣決定當得阿耨多羅三藐三菩  提。

[0263a10]  「善男子！有諸眾生憍慢、剛強，為折伏故，菩  薩坐於道場降伏魔軍。

[0263a11]  「善男子！有諸眾生成  熟善根，為進修德勝利益故，是故菩薩現登  正覺。

[0263a13]  「是時，菩薩登於正覺，三千大千世界種  種音聲悉皆休息，三千大千世界無不寂靜。  是等眾生見是事已，發弘誓願：『願我來世坐
於道場，證得阿耨多羅三藐三菩提。』

[0263a16]  「善男子！  有諸眾生謂言自是世間之師，而未覺了究  竟出離清淨之法，於當來世亦無其分，但為  折伏是眾生故。有諸眾生善根成熟、堪為法
器，為是等眾示現道故，而是菩薩得道之時  往詣迦尸城轉于法輪——其輪十二，三轉具足——  於大眾中而師子吼。

[0263a22]  「善男子！有諸眾生宜於  涅槃受教化者，為化此等，是故菩薩現般涅  槃。

[0263a24]  「善男子！以是因緣，示現從兜率天下閻浮  提，乃至涅槃而示現之。

[0263a25]  「善男子！菩薩摩訶薩  具是十法，神通遊戲。

[0263a26]  「善男子！菩薩摩訶薩具  足十法，遠離八難。何等為十？所謂遠離一切  諸不善業、於諸如來所制禁戒不敢故犯、遠
離慳貪、於過去佛種諸善根、福德相應、智慧  具足、善巧方便、發弘誓願、修厭離想、勇猛精  進。

[0263b02]  「善男子！菩薩不造諸不善業、不感地獄。  有諸眾生墮於地獄，受於種種不如意苦，受  苦既久，於彼眾生在地獄者互生瞋恚；而是
菩薩性戒清淨、十善具足，是故菩薩不墮地  獄。

[0263b06]  「善男子！菩薩摩訶薩於諸如來所制禁戒  不敢故犯，隨順受持，是故不生畜生惡道。何  以故？是諸畜生受畜生苦故。

[0263b08]  「善男子！菩薩摩  訶薩無慳貪心，慳貪因緣墮餓鬼道、受餓鬼  苦故。

[0263b10]  「菩薩摩訶薩不生邪見卑下之家。何以  故？邪見眾生不得親近善知識故。所以者何？  菩薩累劫久於過去諸如來所種諸善根，以
是因緣，生生世世生正見家、富足錢財、具足  修道習因成就，展轉增長福德智慧。菩薩摩  訶薩所得諸根無不具足，以是因緣，諸根具  足為佛法器。

[0263b16]  「是故，菩薩功德成就既與福德  業相應故，於佛塔廟、於法、於僧設諸供養；供  養因緣修習善業，是故而得諸根具足；諸根
具故，是則得為諸佛法器。

[0263b19]  「菩薩摩訶薩不生  邊地。何以故？邊地眾生暗鈍癡頑、瘖瘂，不了  不解言語，似於羺羊、不堪聽受善不善法、甚
深意趣不識道理，而不堪為甘露法器、不名  沙門、不名信士，是故菩薩生於中國。中國眾  生利根聰哲、諸根明了、智者稱嘆、堪受所說
善不善法、深解意趣、堪為諸佛甘露法器、名  為沙門、名為信士。何以故？過去願力、智慧力  故。

[0263b27]  「菩薩不生長壽天中，若生住彼，無量諸佛  出於世間不沾法潤、不獲法利，饒益眾生便  爾被廢。是故，菩薩生於欲界，教化成熟下界
眾生，值佛出世。何以故？如是菩薩巧方便故。

[0263c02]  「菩薩不生無佛出處。何以故？是中眾生不聞  佛名、不聞法名、不聞僧名、不敬三尊，是故菩薩  所生剎土有三寶處，如其過去所發誓願具
足滿故。

[0263c05]  「眾生  [怡-台+龍]  悷、剛強難化；菩薩不爾。何以  故？聞八難苦無不厭離。以厭離故，勇猛精進，  修行正勤，滅如是等不善法故。

[0263c07]  「善男子！菩薩  摩訶薩具是十法，遠離八難。

[0263c08]  「善男子！菩薩摩  訶薩具足十法，不忘菩提心。何等為十？所謂  遠離幻惑、諂曲、貢高，質直和雅，信心清淨；於
正法中斷除疑悔，於諸眾生樂受法者而不  悋惜、不作祕師；絓是能損正法因緣皆悉遠  離，不相違犯，如說修行；受持大乘一切諸典，
若見有人持大乘者生殷重心，恭敬禮拜作同  學想，一心一意聽受大乘，於說法人生如來  想。善男子！菩薩摩訶薩具是十法，不忘菩提  心。

[0263c17]  「善男子！菩薩摩訶薩具足十法，得宿命智。  何等為十？所謂已多供養承事諸佛、已曾受  持諸佛正法、戒品清淨、遠離掉悔、無有諸障、
心多歡喜、修心令直、得入禪定、恒受化生、無  疑惑心。

[0263c21]  「善男子！菩薩摩訶薩以多供養過  去佛者，敬重正法、於持法人生謙下心，以是  因緣就聽正法，受持、讀誦、通利文句、廣為他
人、分別解說、不惜身命而弘正法。

[0263c24]  「禁戒清淨  者，所謂於三品戒——若身、口、意——持淨戒故，離諸  掉悔而生恭敬。所以者何？以戒清淨故而無
掉悔，無掉悔故而離障礙，離障礙故而生歡  喜，多歡喜故而能堪任修心令直，以修  心故則得入定，得禪定故六道清淨，六道淨
故而受化生，受化生故無疑惑心，無疑惑故  得宿命智，追憶過去一生、二生、三、四、五生、十  生、二、三十生、四、五十生，乃至無量百萬億生。

[0264a04]  「善男子！菩薩摩訶薩具是十法，得宿命智。

[0264a04]  「善  男子！菩薩摩訶薩具足十法，值善知識。何等  為十？所謂不離見佛、不離聞法、不離供養眾  僧福田、不離恭敬禮拜謙卑合掌承事諸佛
菩薩、不離多聞及說法者、不離聞諸波羅蜜  行、不離聞三十七品助道之法、不離聞三解  脫門、不離聞於四無量心、不離聞於一切種
智。善男子！菩薩摩訶薩具是十法，得值善  友。

[0264a12]  「善男子！菩薩摩訶薩具足十法，遠離惡知  識。何等為十？所謂遠離破戒人故——當知名  為離惡知識——遠離邪見人故、遠離失威儀人
故、遠離邪命人故、遠離喧閙混雜中住故、遠  離懈怠懶惰人故、遠離樂住生死人故、遠離  背菩提行人故、遠離交習在家人故、遠離一
切煩惱故，是則名為諸惡知識，菩薩摩訶薩  當遠離之。善男子！雖離是處，於眾生邊不生  惡心亦不生瞋，心無惱熱亦不輕蔑，於前眾
生而作是念：『如佛所說，一切眾生是氣類聚，  為近惡知識故失於大利。是故，我今速當遠  離諸惡知識。』善男子！菩薩摩訶薩具足十法，  離惡知識。

[0264a24]  「善男子！菩薩摩訶薩具足十法，得  佛法身。何等為十？所謂無等等身、清淨之身、  無瘡疣身、非修得身、不可思算身、甚深法身、
非思議身、寂靜之身、虛空等身、佛智之身。善  男子！菩薩摩訶薩具是十法，得佛法身。」

[0264a28]  降伏  一切障礙菩薩白佛言：「世尊！菩薩摩訶薩何  處住止，能得如來如是法身？」

[0264b01]  佛言：「善男子！於  初地中得無等等身。何以故？遠離一切身差  別故、隨順一切菩薩平等法故；二地菩薩得
清淨身，戒品清淨故；三地菩薩得無瘡疣身，  遠離一切瞋恨故；四地菩薩得非修得身，已  經修佛法故；五地菩薩得不思算身，已得通
達一切法故；六地菩薩得甚深法身，已修不  可思量法故；七地菩薩得不可思議身，已修  善巧方便故；八地菩薩得寂靜身，已遠離一
切戲論、無煩惱故；九地菩薩得虛空等身，光  明徹故；十地菩薩得妙智身。何以故？遍修一  切所知境故。」

[0264b12]  降伏一切障礙菩薩白佛言：「世  尊！如來法身、菩薩法身，將無差別耶？」

[0264b13]  佛言：「善  男子！得種種身無有差別，功德明昧亦有差  別。」

[0264b15]  降伏一切障礙菩薩言：「世尊！云何種種身  而無差別，功德威神獨有差別？」

[0264b16]  佛言：「善男子！  彼身、此身，無有差別。何以故？修一身故。而是  功德威神之相殊有差別，應當觀之。」

[0264b18]  降伏一  切障礙菩薩言：「世尊！兩身差別當云何觀？」

[0264b19]  佛  言：「善男子！諦聽諦聽，我當為汝說於譬喻，成  是義故。善男子！如摩尼珠磨瑩治飾，光曜明
淨，以練治故。於諸摩尼未被練者，比前摩尼  可相及不？」

[0264b23]  「不也。世尊！被練治者，光色淨徹，悅  眾意故；未被治者不得為類。」

[0264b24]  佛言：「如是，菩薩  身摩尼珠及如來身摩尼之珠，雖復同是清  淨法身，菩薩法身於如來身，畢竟清淨不可
為比。所以者何？如來身者不可限量，齊眾生  界、徹虛空界，遍照而住。何以故？最極清淨，遠  離一切諸塵垢故。而菩薩身摩尼珠明徹不  爾。何以故？有餘垢故。

[0264c01]  「善男子！譬如初月，其光  始顯漸漸增長，至十五日方乃圓明。俱得月  名，而此初月不可比於十五日夜。何以故？得
法爾故。諸佛、菩薩雖復同得法身之名，而菩  薩身於如來身，光明遍照不可為比。善男子！  如是，佛身及菩薩身同是身相，與佛功德威  神之相非為一相。

[0264c07]  「善男子！菩薩摩訶薩具足  十法，獲得金剛貞實堅固不破壞身。何者為  十？所謂貪、瞋、癡等不能破壞；怨憾、忿恨、災蓋、
憍慢、貢高、邪見、顛倒不能破壞；世間八風不  能破壞；三惡道苦不能破壞；眾生諸苦不能  破壞；生、老、病、死不能破壞；外諸梵志、諸邪論
師不能破壞；一切眾魔及諸天魔不能破壞；  一切聲聞及緣覺等一切欲樂亦不能壞。善  男子！菩薩摩訶薩具是十法，獲得金剛貞實  堅固不破壞身。

[0264c16]  「善男子！菩薩摩訶薩具足十  法，作大薩泊主。何者為十？所謂堪可慶賀、堪  為恭敬、能令濟度、堪可依止、能為安立、資糧
豐厚、修理行具、無有厭足、引導上首、善能隨  入一切智城。

[0264c20]  「善男子！云何菩薩堪可慶賀乃  至善能隨入一切智城？

[0264c21]  「善男子！如薩泊主，國  王、朝臣、宰相所可慶賀；如是，菩薩大薩泊主，  諸佛、菩薩所可慶賀亦復如是。

[0264c23]  「善男子！如薩  泊主，剎利、百民之所恭敬；菩薩宗主，學、無學  人，及餘天、龍、夜叉、乾闥婆所可恭敬，亦復如  是。

[0264c26]  「善男子！如大宗主，於大山林曠野險難而  能濟度，令得安樂而無疲倦；菩薩宗主在於  生死稠林曠野，眾生群品遭諸煩惱劫賊逼
切而能濟度，令得安樂而無疲倦，亦復如是。

[0265a01]  「善男子！如諸商賈貧窮困乏，而往依投大薩  泊主即得出於曠野稠林；尼揵、梵志、種種外  道依投菩薩大薩泊主，獲得出離生死曠野
諸大險難處。

[0265a04]  「善男子！如薩泊主能為安立文  武等眾諸憑附者；菩薩宗主能為安立生死眾  生亦復如是。

[0265a06]  「善男子！如薩泊主隨方發趣，與  大群眾冒涉山林險難曠野，為得至彼安樂  大城，足有資糧，安隱得出曠野之難不覺疲
勞，乃得到彼豐樂之處；菩薩宗主亦復如是，  是過去佛所行之方而隨行之，將領是等大  群眾生欲令得度生死大險、欲令是等速至
一切種智大城，而修種種福德資糧，豐足無  限，示導而行。

[0265a13]  「善男子！如大宗主多畜種種資  生之具隨方而行，所謂金、銀、瑠璃、真珠、璧玉、  珊瑚等寶；菩薩宗主亦復如是，趣向一切種
智大城，善修佛法種種諸行。

[0265a16]  「善男子！如薩泊  主求諸財物不知厭足；菩薩宗主求聖法財  不知厭足亦復如是。

[0265a18]  「善男子！如薩泊主於諸  商賈引導之首。何以故？富財物故、眾中勝故、  以將領故、語言有用故。如是，菩薩大薩泊主
於諸眾生為引導主。何以故？豐功德故、階位  勝故、法自在故、所說無謬故。

[0265a22]  「善男子！如薩泊  主善能令至豐沃國土，如是，菩薩大薩泊主  善領眾生至於一切種智國土。

[0265a24]  「善男子！如是，  菩薩具是十法，作大宗主。

[0265a25]  「善男子！菩薩摩訶  薩具足十法，作大導師，了知正道。何等為十？  所謂知路平坦、知路阻險、知路豐沃、知路安
隱、知路有水無水、知路穌息處所、知路相貌、  知路正直、知路迴曲、知路速出。善男子！如是，  菩薩摩訶薩具是十法，了知正道。

[0265b01]  「善男子！菩  薩摩訶薩具足十法，能示導正路而不顛倒。  何等為十？所謂若以大乘所應化者，而為是
等說大乘道，而不為說聲聞之乘；若有眾生  以聲聞乘而受化者，即為是等說聲聞道，而  不為說菩薩之乘；若有眾生以一切智應得
度者，即為是等說一切智道，而不為說二乘  之道；若有眾生以辟支佛道所應化者，即為  是等說辟支佛道，而不為說大乘之道；若有
眾生執著我見、執著諸法，為是等故而說無  我、空、無相道，不說我、人、眾生、壽者；若有眾生  著於二邊，而為是等不說二邊；若有眾生心
有散亂，為是等故說奢摩他、毘婆舍那，不說  散亂；若有眾生多有戲論，為是等故說如如  道，不說戲論凡夫之道；若有眾生樂住生死，
為是等故說涅槃道，不說生死；若有眾生行  於邪道，為是等故說平坦道，不說煩惱刺棘  等道。善男子！如是，菩薩摩訶薩具是十法，能  示正道而不顛倒。

[0265b19]  「善男子！我今為諸四部弟  子大眾安樂行故，說是經者、聽是經者護其  身心，令其辯才明了無盡，使諸天龍八部擁
護是眾，令其獲得四事供養，離諸疾惱，四百  四病令滅無餘，生生世世得宿命智，見佛、聞  法、遇善知識，展轉增長乃至成佛，十力具足、  得無所畏。」

[0265b25]  而說呪曰：

[0265b26]  「怛絰咃　陀柯第  (吳音)  陀柯婆羅第　陀柯那  伽脚那呵利膩　毘梨履膩　迦蘭闍蘭那桎  叉桎叉薩婆薩埵  (耽音)  婆羅耶寐
莎呵阿祇  那伽多羅祇　阿致那祇　禰弟  (吳音)  斯思伊  履旨履　比詈　須呵羅怒　摩訶薩衣  (吳音)  因陀羅闍　液叉　卑多屈  (居勿反)  砂
[璊-王+月]  茶柯  喃羅裳伽多喃　婆覆  莎  呵　南無般那伽寐  詈　莎呵　怛絰咃　豆富豆富　柯支留  一柯支喜遏婆詈他　離樓地  (吳音)
紀理矩鏤  蔗　魔磨　陀罕塼彌莎呵　怛絰咃　他  彌他彌他彌他須　旨利旃陀利乾他梨常伽  利　拘波癡  (吳音)  婆羅磨那　頗婆枳展那賒  耶泥　展那閤示
拘留師理　尼猗婆　弼  地耶　娑莫伽羅呵禰　薩跋痤邏　毘那尸  尼　薩婆魯伽婆奢摩尼　摩訶摩由羅喜陀  耶  [璊-王+月]  多　婆摩波多　伊底莎呵

[0265c13]  「若火難、若王難、若災厄難、若劫賊難、若惡鬼  難、若兩足難、若四足難、若多足難、若無足難、
若有色難、若無色難、若煩惱難，一切諸難，當  用一心憶念、受持、讀誦此呪，即得消除、遠離  諸難，便得安樂，永無怖畏，得如所願。」

大乘寶雲經卷第四

* * *

【經文資訊】大正藏第 16 冊 No. 0659 大乘寶雲經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
