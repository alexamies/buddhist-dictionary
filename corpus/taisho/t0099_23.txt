雜阿含經卷第二十三

宋天竺三藏求那跋陀羅譯

（六〇四）

[0161b13] 如是我聞：

[0161b13] 一時，佛住王舍城迦蘭陀竹園。

[0161b14] 爾時，世尊晨朝著衣持鉢，共諸比丘僧入城乞食，如偈所說：

「身色如金山，　　端嚴甚微妙，
　行步如鵝王，　　面如淨滿月，
　世尊與眾俱。」

[0161b19] 時，世尊以足踐城門限地，作六種震動，如偈所說：

「大海及大地，　　城郭并諸山，
　牟尼足所踐，　　動搖如浪舟。」

[0161b23] 佛變現如是神力。時，諸民人高聲唱言：「奇特未嘗有法！變現神力，如佛世尊，入城示現如是種種未曾有法。」如偈所說：

「地下即成平，　　高地反為下，
　由佛威神故，　　荊棘諸瓦礫，
　皆悉不復見，　　聾盲及瘖瘂，
　即得見聞語，　　城郭諸樂器，
　不擊妙音出。」

[0161c02] 時，彼世尊光相普照，如千日之焰，如偈所說：

「世尊身光明，　　普照城邑中，
　民人蒙佛光，　　涼若栴檀塗。」

[0161c06] 時，世尊順邑而行。時，彼有兩童子，一者上姓，二者次姓，共在沙中嬉戲。一名闍耶，二名毘闍耶，遙見世尊來，三十二大人相莊嚴其體。時，闍耶童子心念言：「我當以麥麨，仍手捧細沙，著世尊鉢中。」

[0161c10] 時，毘闍耶合掌隨喜，如偈所說：

「見大悲世尊，　　通身一尋光，
　勇顏覩世尊，　　心生大敬信，
　捧沙即奉施，　　得離生老際。」

[0161c15] 時，彼童子而發願言：「以惠施善根功德，令得一天下一繖蓋王，即於此生得供養諸佛。」如偈所說：

「牟尼知彼心，　　及彼意所願，
　受果增善根，　　及福田力故，
　即以大悲心，　　受其奉施沙。」

[0161c21] 時，闍耶以此善根，當得為王，王閻浮提，乃至得成無上正覺，故世尊發微笑。

[0161c22] 爾時，阿難見世尊發微笑，即便合掌向佛，而白佛言：「世尊！諸佛世尊阿羅訶三藐三佛陀，非無因緣而能發微笑，今佛世尊以何因緣而發微笑？」如偈所說：

「世尊離調笑，　　無上世中尊，
　齒白如珂玉，　　最勝今發笑，
　勇猛勤精進，　　無師而自覺，
　妙言令樂聞，　　無上柔軟音，
　而記彼童子，　　梵音遠清徹，
　無上兩足尊，　　記彼施沙果。」

[0162a04] 爾時，世尊告阿難曰：「如是，如是，如汝所說。諸佛無有因緣亦不發笑，我今笑者，其有因緣。阿難當知，於我滅度百年之後，此童子於巴連弗邑統領一方，為轉輪王，姓孔雀，名阿育，正法治化，又復廣布我舍利，當造八萬四千法王之塔，安樂無量眾生。

[0162a10] 「如偈所說：

「於我滅度後，　　是人當作王，
　孔雀姓名育，　　譬如頂生王，
　於此閻浮提，　　獨王世所尊。

[0162a14] 「阿難！取此鉢中所施之沙，捨著如來經行處，當行彼處。」

[0162a15] 阿難受教，即取鉢沙，捨經行處。

[0162a16] 「阿難當知，於巴連弗邑，有王名曰月護。彼王當生子，名曰頻頭娑羅，當治彼國。彼復有子，名曰修師摩。

[0162a18] 「時，彼瞻婆國有一婆羅門女，極為端正，令人樂見，為國所珍，諸相師輩見彼女相，即記彼女：『當為王妃，又生二子，一當領一天下，一當出家學道，當成聖跡。』

[0162a22] 「時，彼婆羅門聞彼相師所說，歡喜無量，即持其女，詣巴連弗邑，種種莊嚴，莊嚴其體，欲嫁與修師摩王子。相師云：『應嫁與頻頭娑羅王，彼女當生福德子，子當紹王基。』婆羅門即以其女嫁與此王。王見其女，端正有德，即為夫人。前夫人及諸婇女見是夫人來，作是念言：『此女極為端正，國中所珍，王若與彼相娛樂者，棄捨我等，乃至目所不視。』

[0162b01] 「諸女輩即使學習剃毛師業。彼悉學已，為王料理鬢髮。料理之時，王大歡喜，即問彼女：『汝何所求欲？』女啟王言：『唯願王心愛念我耳！』如是三啟。

[0162b05] 「時，王言：『我是剎利灌頂王，汝是剃毛師，云何得愛念汝？』彼女白王言：『我非是下姓生，乃是高族婆羅門之女。相師語我父云：此女應嫁與國王。是故來至此耳！』王言：『若然者，誰令汝習下劣之業？』女啟王言：『是舊夫人及婇女令我學此。』

[0162b10] 「王即勅言：『自今勿復習下業。』王即立為第一夫人。王恒與彼自相娛樂，仍便懷體，月滿生子，生時安隱，母無憂惱。過七日後，立字無憂。又復生子，名曰離憂。無憂者，身體麁澁，父王不大附捉，情所不念。又王欲試二子，呼賓伽羅阿。語婆羅門言：『和上觀我諸子，於我滅後，誰當作王？』婆羅門言：『將此諸子出城金殿園館中，於彼當觀其相。』乃至出往彼園。

[0162b19] 「時，阿育王母語阿育言：『承王出金殿園館中，觀諸王子，於我滅後，誰當作王。汝今云何不去？』阿育啟言：『王既不念我，亦復不樂見我。』母復言：『但往彼所。』阿育復啟：『母復勅令往，今便往去，願母當送飲食。』母言：『如是。當出城去。』

[0162b24] 「時，出門逢一大臣，名曰阿㝹羅陀。此臣問阿育言：『王子今至何所？』阿育答言：『聞大王出在金殿園館，觀諸王子，於我滅後，誰當作王。今往詣彼。』

[0162b28] 「王先勅大臣：『若阿育來者，當使其乘老鈍象來，又復老人為眷屬。』時，阿育乘是老象，乃至園館中，於諸王子中地坐。

[0162c01] 「時，諸王子各下飲食，阿育母以瓦器盛酪飯，送與阿育。如是諸王子各食飲食。時，父王問師言：『此中誰有王相，當紹我位？』時，彼相師視諸王子，見阿育具有王相，當得紹位。又作是念：『此阿育，王所不應，我若語言當作王者，王必愁憂不樂。』即語言：『我今總記。』王報言：『如師所教。』師言：『此中若有乘好乘者，是人當作王。』時，諸王子聞彼所說，各念言：『我乘好乘。』時，阿育言：『我乘老宿象，我得作王。』

[0162c11] 「時，王又復語師言：『願更為觀授記。』師復答言：『此中有第一座者，彼當作王。』諸王子各相謂言：『我坐第一座。』阿育言：『我今坐地，是我勝座，我當作王。』

[0162c14] 「復語師：『更為重觀。』師又報言：『此中上器、上食，此當得王。』乃至阿育念言：『我有勝乘、勝座、勝食。』時，王觀子相畢，便即還宮。

[0162c17] 「時，阿育母問阿育言：『誰當作王？婆羅門復記誰耶？』阿育啟言：『上乘、上座、上器、上食，當作王子，自見當作王：老象為乘，以地為坐，素器盛食，粳米雜酪飯。』

[0162c21] 「時，彼婆羅門知阿育當作王，數修敬其母。其母亦重餉婆羅門，即便問言：『大王崩後，誰當作王？』師答言：『此不可說也。』如是乃至三問。師言：『吾當語汝，慎勿使人知，汝生此子，名曰阿育，是其人也。』夫人白言：『我聞此語，歡喜踊躍，若王聞者，於師所不生敬信，師今可還本住處；若子作王者，師當一切得吉利，盡形供養。』

[0162c29] 「時，頻頭羅王邊國德叉尸羅反。時，王語阿育：『汝將四兵眾，平伐彼國。』王子去時，都不與兵甲。

[0163a02] 「時，從者白王子言：『今往伐彼國，無有軍仗。云何得平？』阿育言：『我若為王，善根果報者，兵甲自然來。』應發是語時，尋聲地開，兵甲從地而出，即將四兵，往伐彼國。

[0163a06] 「時，彼諸國民人聞阿育來，即平治道路，莊嚴城郭，執持吉瓶之水，及種種供養，奉迎王子，而作是言：『我等不反大王及阿育王子，然諸臣輩不利我等，我等是故背違聖化。』即以種種供養王子，請入城邑。平此國已，又使至伐佉沙國。

[0163a12] 「時，彼二大力士為王平治道路，推諸山石。又復諸天宣令此國：『阿育當王此天下，汝等勿興逆意。』彼國王即便降伏。如是，乃至平此天下，至於海際。

[0163a15] 「時，修師摩王子出外遊戲，又復遇逢一大臣，臣不修禮法，王子即使人打拍其身。大臣念言：『此王子未得王位，用性如是；若得王者，不可而當。又聞阿育得天下，得壞五百大臣，我等相與立阿育為王，領此天下。』

[0163a20] 「又，德叉尸羅國反，諸臣共議：『令修師摩王子去。』王亦應可，即便往彼國，不能降伏。

[0163a22] 「時，父王復得重疾，王語諸臣：『吾今欲立修師摩為王，令阿育往至彼國。』時，諸臣欲令阿育作王，以黃物塗阿育體及面手脚已，諸臣白王言：『阿育王子今得重疾。』諸臣即便莊嚴阿育，將至王所：『今且立此子為王，我等後徐徐當立修師摩為王。』時，王聞此語，甚以不喜，憂愁不樂，默然不對。

[0163a29] 「時，阿育心念口言：『我應正得王位者，諸天自然來，以水灌我頂，素繒繫首。』尋聲諸天即以水灌阿育頂，素繒繫首。時，王見此相貌，極生愁惱，即便命終。

[0163b04] 「阿育王如禮法殯葬父王已，即立阿㝹樓陀為大臣。

[0163b05] 「時，修師摩王子聞父崩背，今立阿育為王，心生不忍，即集諸兵，而來伐阿育。阿育王四門中，二門安二力士，第三門安大臣，自守東門。

[0163b08] 「時，阿㝹樓陀大臣機關木象，又作阿育王像，像即騎象，安置東門外。又作無烟火坑聚，以物覆之。修師摩既來到時，阿㝹樓陀大臣語修師摩王子：『欲作王者，阿育在東門，可往伐之，能得此王者，自然得作王。』時，彼王子即趣東門，即墮火坑，便即死亡。

[0163b15] 「爾時，有一大力士，名曰跋陀羅由陀，聞修師摩終亡，厭世，將無量眷屬，於佛法中出家學道，加勤精進，逮得漏盡，成阿羅漢道。

[0163b18] 「阿育王正法治化。時，諸臣輩我等共立阿育為王故，輕慢於王，不行君臣之禮，王亦自知諸臣輕慢於我。

[0163b20] 「時，王語諸臣曰：『汝等可伐花果之樹，植於刺棘。』諸臣答曰：『未甞見聞却除華果而植刺樹，而見除伐刺樹而植果實。』乃至王三勅令伐，彼亦不從。

[0163b24] 「爾時，國王忿諸大臣，即持利劍，殺五百大臣。又時，王將婇女眷屬，出外園中遊戲，見一無憂樹，華極敷盛。王見已，此華樹與我同名。心懷歡喜。王形體醜陋，皮膚麁澁，諸婇女輩，心不愛王，憎惡王故，以手毀折無憂華樹。王從眠覺，見無憂樹華狼藉在地，心生忿怒，繫諸婇女，以火燒殺。王行暴惡，故曰暴惡阿育王。

[0163c02] 「時，阿㝹樓陀大臣白王言：『王不應為是法。云何以手自殺人，諸臣婇女？王今當立屠殺之人，應有所殺，以付彼人。』王即宣教立屠殺者。彼有一山，名曰耆梨，中有一織師家。織師有一子，亦名耆梨，兇惡撾打繫縛小男小女，及捕水陸之生，乃至拒逆父母，是故世人傳云兇惡耆梨子。

[0163c09] 「時，王諸使語彼：『汝能為王斬諸兇人不？』彼答曰：『一切閻浮提有罪者，我能淨除，況復此一方？』

[0163c11] 「時，諸使輩還啟王言：『彼人已得兇惡者。』王言：『覓將來也！』諸使呼彼，彼答言：『小忍，先奉辭父母。』具說上事，父母言：『子不應行是事。』如是三勅，彼生不仁之心，即便殺父母已，然後乃至。

[0163c15] 「諸使問曰：『何以經久不速來也？』時，彼兇惡具說上事。諸使者以是事具啟王。王即勅彼：『我所有罪人，事應至死，汝當知之。』彼啟王言：『為我作舍。』王乃至為其作舍屋室，極為端嚴，唯開一門，門亦極精嚴，於其中間，作治罪之法羅列，狀如地獄，彼獄極為勝好。時，彼兇人啟王言：『今從王乞願，若人來入此中者，不復得出。』王答言：『如汝所啟乞願，當以與汝。』

[0163c24] 「時，彼屠主往詣寺中，聽諸比丘說地獄事。時，有比丘講地獄經：『有眾生生地獄者，地獄即執彼罪人，以熱鐵鉗鉗開其口，以熱鐵丸著其口中。次融銅灌口，次復鐵斧斬截其體，次復杻械枷鏁檢繫其身，次復火車鑪炭，次復鐵鑊，次復灰河，次復刀山劍樹。』具如天五使經所說。彼屠主具聞比丘說是諸事，開其住處，所作治罪之法如彼所說，案此法而治罪人。

[0164a04] 「又一時，商主將其婦入於大海，入海時，婦便生子，名曰為海。如是在海十有餘年，採諸重寶，還到本鄉，道中值五百賊，殺於商主，奪彼寶物。

[0164a07] 「爾時，商主之子見父傷死，及失寶物，厭世間苦故，於如來法中出家學道，還其本土，遊行諸國，次至巴連弗邑。過此夜已，晨朝著衣持鉢，入城次第乞食，誤入屠殺舍中。

[0164a11] 「時，彼比丘遙見舍裏，見火車鑪炭等治諸眾生，如地獄中，尋生恐怖，衣毛皆竪，便欲出門。時，兇惡即往，執彼比丘言：『入此中者，無有得出，汝今於此而死。』比丘聞其所說，心生悲毒，泣淚滿目。兇主問曰：『汝云何如小兒啼？』

[0164a16] 「爾時，比丘以偈答曰：

「『我不恐畏死，　　志願求解脫，
　　所求不成果，　　是故我啼泣，
　　人身極難得，　　出家亦復然，
　　遇釋師子王，　　自今不重覩。』

[0164a22] 「爾時，兇主語比丘曰：『汝今必死，何所憂惱？』比丘復以哀言答云：『乞我少時生命，可至一月。』彼兇不聽。如是日數漸減，止於七日，彼即聽許。

[0164a25] 「時，此比丘知將死不久，勇猛精進，坐禪息心，終不能得道。至於七日，時，王宮內人有事至死，送付兇惡之人，令治其罪。兇主將是女人著臼中，以杵擣之，令成碎末。

[0164a29] 「時，比丘見是事，極厭惡此身：『嗚呼！苦哉！我不久亦當如是。』而說偈言：

「『嗚呼大悲師，　　演說正妙法，
　　此身如聚沫，　　於義無有實。
　　向者美女色，　　今將何所在，
　　生死極可捨，　　愚人而貪著。
　　係心緣彼處，　　今當脫鏁木，
　　令度三有海，　　畢竟不復生。
　　如是勤方便，　　專精修佛法，
　　斷除一切結，　　得成阿羅漢。』

[0164b10] 「時，彼凶惡人語此比丘：『期限已盡。』比丘問曰：『我不解爾之所說。』彼兇答曰：『先期七日，今既已滿。』比丘以偈答曰：

「『我心得解脫，　　無明大黑闇，
　　斷除諸有蓋，　　以殺煩惱賊，
　　慧日今已出，　　鑒察心意識，
　　明了見生死，　　今者愍人時，
　　隨順修聖法，　　我今此身骸，
　　任爾之所為，　　無復有悋惜。』

[0164b19] 「爾時，彼兇主執彼比丘著鐵鑊油中，足與薪火，火終不然，假使然者，或復不熱。兇主見火不然，打拍使者，而自然火，火即猛盛；久久，開鐵鑊蓋，見彼比丘鐵鑊中蓮華上坐，生希有心，即啟國王，王即便嚴駕，將無量眾，來看比丘。

[0164b24] 「時，彼比丘調伏時至，即身昇虛空，猶如鴈王，示種種變化，如偈所說。

「王見是比丘，　　身昇在虛空，
　心懷大歡喜，　　合掌觀彼聖：

「『我今有所白，　　意中所不解，
　　形體無異人，　　神通未曾有，
　　為我分別說，　　修習何等法，
　　令汝得清淨，　　為我廣敷演，
　　令得勝妙法，　　我了法相已，
　　為汝作弟子，　　畢竟無有悔。』

[0164c05] 「時，彼比丘而作是念：『我今伏是王，多有所導，攝持佛法，當廣分布如來舍利，安樂無量眾生，於此閻浮提，盡令信三寶。』以是因緣故，自顯其德。而向王說偈言：

「『我是佛弟子，　　逮得諸漏盡，
　　又復是佛子，　　不著一切有，
　　我今已調伏，　　無上兩足尊，
　　息心得寂靜，　　生死大恐怖，
　　我今悉得脫，　　有離三有縛，
　　如來聖法中，　　獲得如是利。』

[0164c15] 「時，阿育王聞彼比丘所說，於佛所生大敬信，又白比丘言：『佛未滅度時，何所記說？』比丘答言：『佛記大王：「於我滅後，過百歲之時，於巴連弗邑，有三億家，彼國有王，名曰阿育，當王此閻浮提，為轉輪王，正法治化；又復廣布我舍利，於閻浮提立八萬四千塔。」佛如是記大王。然大王今造此大地獄，殺害無量民人，王今宜應慈念一切眾生，施其無畏，令得安隱，佛之所記大王者，王當如法修行。』而說偈言：

「『當行哀愍心，　　莫惱諸群生，
　　當修習佛法，　　廣布佛舍利。』

[0164c27] 「時，彼阿育王於佛所極生敬信，合掌向比丘作禮：『我得大罪，今向比丘懺悔，我之所作甚為不可，願為佛子，受我懺悔。捨心勿復責，我愚人今復歸命。』而說偈言：

「『我今歸依佛，　　無上勝妙法，
　　比丘諸眾尊，　　我今盡命歸，
　　我今當勇猛，　　奉受世尊勅，
　　於此閻浮提，　　普立諸佛塔，
　　種種諸供養，　　懸繒及幡幢，
　　莊嚴世尊塔，　　妙麗世希有。』

[0165a08] 「時，彼比丘度阿育王已，乘空而化。

[0165a08] 「時，王從地獄出，兇主白王言：『王不復得去。』王曰：『汝今欲殺我耶？』彼曰：『如是。』王曰：『誰先入此中？』答曰：『我是。』王曰：『若然者，汝先應取死。』王即勅人，將此兇主著作膠舍裏，以火燒之，又勅壞此地獄，施眾生無畏。

[0165a13] 「時，王欲建舍利塔，將四兵眾，至王舍城，取阿闍世王佛塔中舍利，還復修治此塔，與本無異。如是取七佛塔中舍利，至羅摩村中。時，諸龍王將是王入龍宮中，王從龍索舍利供養，龍即與之。王從彼而出，如偈所說：

「『羅摩羅村中，　　所有諸佛塔，
　　龍王所奉事，　　守護而供養，
　　王從龍索分，　　諸龍開懷與，
　　即持此舍利，　　漸進於餘方。』

[0165a23] 「時，王作八萬四千金、銀、琉璃、頗梨篋，盛佛舍利；又作八萬四千四寶瓶，以盛此篋，又作無量百千幡幢繖蓋，使諸鬼神各持舍利供養之具，勅諸鬼神言：『於閻浮提，至於海際，城邑聚落滿一億家者，為世尊立舍利塔。』

[0165a28] 「時，有國名著叉尸羅，三十六億家，彼國人語鬼神言：『三十六篋舍利與我等，起立佛塔。』王作方便，國中人少者，令分與彼，令滿家數，而立為塔。

[0165b02] 「時，巴連弗邑有上座，名曰耶舍，王詣彼所，白上座曰：『我欲一日之中，立八萬四千佛塔，遍此閻浮提，意願如是。』如偈讚曰：

「『大王名阿育，　　於先八塔中，
　　各取其舍利，　　於此閻浮提，
　　建立諸佛塔，　　八萬及四千，
　　縱廣殊妙勝，　　一日都使畢。』

[0165b10] 「時，彼上座白王言：『善哉！大王！剋後十五日月食時，令此閻浮提起諸佛塔。』如是乃至一日之中，立八萬四千塔，世間民人，興慶無量，共號名曰法阿育王。如偈讚曰：

「『王聖種孔雀，　　安樂世間人，
　　於此閻浮提，　　建立勝妙塔，
　　本名為惡王，　　今造勝妙業，
　　共號名法王，　　相傳至於後。』

[0165b18] 「王已建八萬四千塔，歡喜踊躍，將諸群臣往詣鷄雀精舍，白耶舍上座曰：『更有比丘，佛所授記，當作佛事不？我當往詣彼所供養恭敬。』

[0165b21] 「上座答曰：『佛臨般涅槃時，降伏阿波羅龍王、陶師旃陀羅、瞿波梨龍。』詣摩偷羅國，告阿難曰：『於我般涅槃後，百世之中，當有長者，名瞿多，其子名曰優波崛多，當出家學道，無相佛教授於人，最為第一，當作佛事。』佛告阿難曰：『遙見彼山不？』阿難白佛：『見也。世尊！』佛告阿難：『此山名優留曼茶，是阿蘭若處名那茶婆低，隨順寂靜。而偈讚曰：

「『優波崛比丘，　　教授最第一，
　　名聞振四方，　　最勝之所記，
　　於我滅度後，　　當得作佛事，
　　度諸眾生類，　　其數無有限。』

[0165c05] 「時，王問上座曰：『尊者優波崛今已出世不？』上座答曰：『已出世，出家學道，降伏煩惱，是阿羅漢，共諸無量比丘眷屬一萬八千，住在優留曼茶山中阿蘭若處，哀愍眾生，如佛說淨妙法，度無量諸天及人，令入甘露城。』王聞已，歡喜踊躍，即勅群臣，速辦嚴駕，將無量眷屬往詣彼所，修敬供養優波崛多。

[0165c12] 「時，臣白王言：『彼聖既在王國，宜當遣信奉迎之，彼自當來。』王答臣曰：『不宜遣信至彼所，應當自往，彼不宜來也。』而說偈曰：

「『汝得金剛舌，　　那能不斷壞，
　　諫我莫往彼，　　親近田舍人。』

[0165c17] 「王即遣信，往彼尊者所言：『某日當來尊所。』時，尊者思惟：『若王來者，無量將從，受諸大苦，逼殺害微蟲、聚落人民。』作是念已，答使者曰：『我當自往詣王所。』時，王聞尊者自來，歡喜踊躍，從摩偷羅至巴連弗邑，於其中間，開安舟航，於航懸諸幢蓋。

[0165c22] 「時，尊者優波崛愍念王故，將一萬八千阿羅漢眾，隨於水道徑至王國。時，國中人啟王言：『尊者優波崛將一萬八千比丘眾來至。』

[0165c25] 「王聞，大歡喜踊躍，即脫瓔珞，價直千萬，而授與之。王將諸大臣眷屬，即出往尊者所，即為下食，五體投地，向彼作禮，長跪合掌，而作是言：『我今領此閻浮提，受於王位，不以為喜；今覩尊者，踊躍無量，如來弟子，乃能如是，如覩於佛。』而說偈言：

「『寂滅已度世，　　汝今作佛事，
　　世間愚癡滅，　　如日照佛世，
　　為世作導師，　　說法中第一，
　　眾生可依怙，　　我今大歡喜。』

[0166a07] 「時，王勅使者宣令國界：『尊者優波崛比丘今來此國。』如是唱言：

「『欲得富貴者，　　遠離貧窮苦，
　　常處天上樂，　　解脫涅槃者，
　　當值優波崛，　　修敬今供養，
　　未見諸佛者，　　今覩優波崛。』

[0166a13] 「時，王嚴飾國界，平治道路，懸繒幡蓋，燒香散華，及諸伎樂。舉國人民皆出奉迎尊者優波崛，供養恭敬。

[0166a15] 「爾時，尊者優波崛白王言：『大王！當以正法治化，哀愍眾生，三寶難遇，於三寶中，常以供養恭敬，修念讚歎，廣為人說。所以者何？如來、應供、等正覺知人見人，常為記說：「我之正法，寄在國王，及我比丘僧等。」』而說偈曰：

「『世雄人中尊，　　正勝妙大法，
　　寄付於大王，　　及我比丘僧。』

[0166a23] 「時，王白優波崛曰：『我已建正法。』而說偈曰：

「『我已造諸塔，　　莊嚴諸國界，
　　種種興供養，　　幡幢及諸寶，
　　廣布佛舍利，　　遍於閻浮提，
　　我興如是福，　　意願悉已滿，
　　自身及妻兒，　　珍寶及此地，
　　今已悉捨施，　　供養賢聖塔。』

[0166b01] 「時，尊者優波崛讚王言：『善哉！善哉！大王應行如是法。』而說偈言：

「『捨身及財命，　　世世無所憂，
　　受福無有窮，　　必得無上覺。』

[0166b05] 「時，王請尊者優波崛入城，設種種座，請尊者就座，眾僧令往鷄雀精舍。白尊者曰：『尊者顏貌端正，身體柔軟，而我形體醜陋，肌膚麁澁。』

[0166b08] 「尊者說偈曰：

「『我行布施時，　　淨心好財物，
　　不如王行施，　　以沙施於佛。』

[0166b11] 「時，王以偈報曰：

「『我於童子時，　　布施於沙土，
　　今獲果如是，　　何況餘妙施。』

[0166b14] 「尊者復以偈讚曰：

「『快哉善大王，　　布施諸沙土，
　　無上福田中，　　植果無窮盡。』

[0166b17] 「時，阿育王告諸大臣：『我以沙布施於佛，獲其果報如是。云何而不修敬於世尊？』王復白優波崛言：『尊者！示我佛所，說法、遊行處所，當往供養禮拜，為諸後世眾生攝受善根。』而說偈言：

「『示我佛說法，　　諸國及住處，
　　供養當修敬，　　為後眾生故。』

[0166b24] 「尊者言：『善哉！善哉！大王能發妙願，我當示王處所，為後眾生。』

[0166b25] 「時，王將四兵軍眾，及持種種供養香華、幡幢，及諸伎樂，便將尊者發去。尊者隆頻林，此是如來生處，而說偈言：

「『如來初生處，　　生時行七步，
　　顧視諸四方，　　舉手指天上，
　　我今最後生，　　當得無上道，
　　天上及於人，　　我為無上尊。』

[0166c04] 「時，王五體投地，供養禮拜，即立佛塔。尊者白王言：『大王欲見諸天見佛生時行七步處不？』王白言：『願樂欲見。』

[0166c06] 「時，尊者舉手，指摩耶夫人所攀樹枝，而告彼樹神曰：『樹神！今現，令王見之，生大歡喜。』尋聲即見，住尊者邊，而作是言：『何所教勅？我當奉行。』尊者語王言：『此神見佛生時。』

[0166c10] 「王以偈問神曰：

「『汝見嚴飾身，　　生時青蓮華，
　　足行於七步，　　口中有所說。』

[0166c14] 「神以偈答曰：

「『我見相好身，　　生時二足尊，
　　舉足行七步，　　口中有所說，
　　於諸天人中，　　我為無上尊。』

[0166c18] 「時，王問神言：『佛生有何瑞應？』神答言：『我不能宣說妙勝諸事，今略說少分：

「『光明能徹照，　　身體具相好，
　　令人喜樂見，　　感動於天地。』

[0166c22] 「時，王聞神所說歡喜，施十萬兩珍寶而去。又將王入城裏，語言：『此處菩薩現三十二相、八十種好，莊嚴其體紫磨金色。』時，王向此處作禮，興種種供養。

[0166c25] 「又將王至天寺中，語王言：『太子生時，令向彼神禮。時，諸神悉禮菩薩。時，諸民人為菩薩立名，今是天中天。』時，王復以種種供養。

[0166c28] 「又將示處語王言：『此處父王以菩薩示諸婆羅門，瞻其相德。』王復種種供養。

[0167a01] 「又示：『此處菩薩學堂，此處學乘象，此處學乘馬、乘車、弓弩。如是學一切伎術處，此處是菩薩治身，此處菩薩六萬夫人遊戲處，此處菩薩見老、病、死人。此處菩薩坐閻浮提樹下，坐禪得離欲，樹影不離身，父王向其作禮。此處菩薩將百千天神，出城而去。此處菩薩脫瓔珞，與車匿遣馬還國。』而說偈曰：

「『菩薩於此處，　　脫瓔珞及冠，
　　授與於車匿，　　遣馬還於國，
　　獨行無有侶，　　便入學道山。』

[0167a12] 「『又此處菩薩從獵師，易袈裟衣，被此衣已，而為出家。此處是仙人所稽請處，此處瓶沙王與菩薩半國處，此處問優藍弗仙人，此處菩薩六年苦行。』如偈所說：

「『苦行於六年，　　極受諸苦惱，
　　知此非真道，　　棄捨所習行。』

[0167a18] 「此處二女奉菩薩乳糜，如偈所說：

「『大聖於此中，　　受二女乳糜，
　　從此而起去，　　往詣菩提樹。』

[0167a21] 「此處迦梨龍讚歎菩薩，如偈所說：

「『此處迦梨龍，　　讚歎諸菩薩，
　　當隨古時道，　　證無上妙果。』

[0167a24] 「時，王向尊者而說偈曰：

「『我今欲見龍，　　彼龍見佛者，
　　從此趣菩提，　　證得勝妙果。』

[0167a27] 「時，尊者以手指龍宮，語曰：『迦梨龍王！汝以見佛，今當現身。』時，龍王尋聲即出，住在尊前，合掌白言：『何所教勅？』時，尊者語王曰：『此龍王見佛，讚歎如來。』

[0167b01] 「時，王合掌向龍，而說偈曰：

「『汝見金剛身，　　我師無疇匹，
　　面如淨滿月，　　為我說彼德，
　　十力之功德，　　往詣道場時。』

[0167b06] 「時，龍王以偈答曰：

「『我今當演說，　　足踐於地時，
　　大地六種動，　　光耀倍於日，
　　遍照三千界，　　而趣菩提樹。』

[0167b10] 「時，王如是等處處種種供養，及立塔廟。

[0167b11] 「時，尊者將王至道樹下，語王曰：『此樹，菩薩摩訶薩以慈悲三昧力破魔兵眾，得阿耨多羅三藐三菩提。』而說偈言：

「『牟尼牛王尊，　　於此菩提樹，
　　降伏惡魔軍，　　得勝菩提果，
　　天人中特尊，　　無能與等者。』

[0167b17] 「時，王捨無量珍寶，種種供養，及起大塔廟。

[0167b18] 「此處四天王各持一鉢，奉上於佛，合為一鉢。此處於賈客兄弟所受諸飯食。此處如來詣波羅奈國時，阿時婆外道問佛。此處仙人園鹿野苑，如來於中為五比丘三轉十二行法輪。而說偈言：

「『此處鹿野苑，　　如來轉法輪，
　　三轉十二行，　　五人得道跡。』

[0167b25] 「時，王於是處興種種供養，及立塔廟。

[0167b25] 「此處如來度優樓頻螺迦葉等仙人為道。此處如來為瓶沙王說法，王得見諦，及無量民人、諸天得道。此處如來為天帝釋說法，帝釋及八萬諸天得道。此處如來示大神力，種種變化。此處如來至天上，為母說法，將無量天眾，下於人間。

[0167c02] 「王復種種供養，及立塔廟。

[0167c04] 「時，尊者語阿育王，至鳩尸那竭國，言：『此處如來具足作佛事畢，於無餘般涅槃而般涅槃。』而說偈言：

「『度脫諸天人，　　修羅龍夜叉，
　　建立無盡法，　　佛事既已終。
　　於有得寂滅，　　大悲入涅槃，
　　如薪盡火滅，　　畢竟得常住。』

[0167c11] 「時，王聞是語，憂惱迷悶擗地。時，諸臣輩以水洗心面，良久得穌，啼泣涕零。如是乃至興種種供養，立大塔廟。

[0167c14] 「時，王復白尊者曰：『我意願欲得見佛諸大弟子佛之所記者，欲供養彼舍利，願為示之。』時，尊者白王言：『善哉！善哉！大王能發如是妙心。』

[0167c17] 「時，尊者將王至舍衛國，入祇桓精舍，以手指塔：『此是尊者舍利弗塔，王當供養。』王曰：『彼有何功德？』尊者曰：『是第二法王，隨轉法輪。』而說偈言：

「『一切眾生智，　　比於舍利弗，
　　十六之一分，　　以除如來智。
　　如來轉法輪，　　是則能隨轉，
　　彼有無量德，　　誰復能宣說。』

[0167c25] 「時，王生大歡喜，捨十萬兩珍寶，供養其塔，而說偈言：

「『我禮舍利弗，　　解脫諸恐怖，
　　名稱普於世，　　智慧無有等。』

[0167c29] 「次，復示大目揵連塔：『王應供養此塔。』

[0167c29] 「王復問曰：『彼有何功德？』尊者答曰：『是神足第一，以足指踐地，地即震動，至於天宮，降伏難陀跋難陀龍王。』而說偈曰：

「『以足指動地，　　至於帝釋宮，
　　神足無與等，　　誰能盡宣說？
　　二龍王兇暴，　　見者莫不怖，
　　彼於神足力，　　降伏息瞋恚。』

[0168a08] 「時，王捨十萬兩珍寶，供養此塔，以偈讚曰：

「『神足中第一，　　離於老病死，
　　有如是功德，　　今禮目揵連。』

[0168a11] 「次，復示摩訶迦葉塔，語王言：『此是摩訶迦葉塔，應當供養。』王問曰：『彼有何功德？』答曰：『彼少欲知足，頭陀第一，如來施以半座及僧伽梨衣，愍念眾生，興立正法。』即說偈曰：

「『功德田第一，　　愍念貧窮類，
　　著佛僧伽梨，　　能建於正法，
　　彼有如是德，　　誰能具宣說。』

[0168a19] 「時，王捨十萬兩珍寶，供養是塔，以偈讚曰：

「『常樂於寂靜，　　依止林藪間，
　　少欲知足富，　　今禮大迦葉。』

[0168a22] 「次，復示尊者薄拘羅塔：『此是薄拘羅塔，應當供養。』王問曰：『彼有何功德？』尊者答曰：『彼無病第一，乃至不為人說一句法，寂然無言。』王曰：『以一錢供養。』諸臣白王：『功德既等，何故於此供養一錢？』王告之曰：『聽吾所說：

「『雖除無明癡，　　智慧能鑒察，
　　雖有薄拘名，　　於世何所益？』

[0168b01] 「時，彼一錢還來至王所。時，大臣輩見是希有事，異口同音讚彼：『嗚呼！尊者！少欲知足，乃至不須一錢。』

[0168b04] 「復示阿難塔，語王言：『此是阿難塔，應當供養。』王曰：『彼有何功德？』答曰：『此人是侍佛者，多聞第一，撰集佛經。』而說偈曰：

「『奉持牟尼鉢，　　念至能決斷，
　　多聞之大海，　　辯才柔軟音，
　　能悅天人眾，　　善知三佛心，
　　一切悉明了，　　功德之寶篋。
　　最勝所稱歎，　　降伏煩惱諍，
　　如是等功德，　　應當修供養。』

[0168b13] 「王即捨百億兩珍寶，而供養其塔。

[0168b13] 「時，諸臣白王言：『何故於此布施供養皆悉勝前？』王曰：『聽吾所說心中所以：

「『如來之體身，　　法身性清淨，
　　彼悉能奉持，　　是故供養勝。
　　法燈常存世，　　滅此愚癡冥，
　　皆由從彼來，　　是故供養勝。
　　如大海之水，　　牛跡所不容，
　　如是佛智海，　　餘人不能持。
　　唯有阿難尊，　　一聞悉受持，
　　終無忘失時，　　是故供養勝。』

[0168b24] 「爾時，王如是種種供養，向尊者合掌，而作是言：

「『我今受此形，　　不復負此身，
　　修無量功德，　　今為人中主，
　　我今取堅實，　　造立諸塔廟，
　　莊嚴在於世，　　如星莊嚴月，
　　奉佛弟子法，　　應行諸禮節，
　　我今悉已作，　　稽首尊者足，
　　蒙尊者恩力，　　今見勝妙事，
　　快獲大善利，　　從是分別法。』

[0168c05] 「爾時，王供養上種種事，恒偏至菩提道場樹。此樹下如來得阿耨多羅三藐三菩提，世間希有珍寶供養之事，供養菩提樹。

[0168c07] 「時，王夫人名曰低舍羅絺多，夫人作是念：『王極愛念於我，我亦念王，王今捨我去，持諸珍寶至菩提樹間。我今當作方便殺是菩提樹，樹既枯死，葉便凋落，王當不復往，彼可與我常相娛樂。』即喚呪師，語呪師言：『汝能殺菩提樹不？』彼答曰：『能，與我千兩金。』

[0168c13] 「時，夫人即與千兩金錢。呪師往菩提樹間，以呪呪樹以綖繫樹。時，樹漸漸枯死，葉即萎落，未即枯死，其葉凋落。白夫人曰：『復應以熱乳澆樹，乃可令枯。』夫人白王：『我今欲以乳供養菩提樹。』王曰：『隨卿意耶！』如是乃至以熱乳澆之，樹即枯燥。

[0168c19] 「時，諸夫人白王言：『菩提樹忽然枯死，葉葉變落。』而說偈言：

「『如來所依樹，　　名曰菩提者，
　　於是得正覺，　　具足一切智，
　　大王今當知，　　是樹今枯死，
　　葉色亦變異，　　不知何以故。』

[0168c26] 「時，王聞是語，即迷悶擗地，諸人輩以水澆王心面，良久而穌，即便泣淚言：

「『我見菩提樹，　　便見於如來，
　　今聞彼樹死，　　我今亦隨沒。』

[0169a01] 「時，彼夫人見王憂愁不樂，而白王言：『主勿憂惱，我當喜悅王心。』王曰：『若無彼樹，我命亦無。如來於彼樹得阿耨多羅三藐三菩提，彼樹既無，我何用活耶？』

[0169a04] 「夫人聞王決定語，還復以冷乳灌菩提樹下，彼樹尋復更生。王聞以乳溉灌樹還得生，日日送千瓮乳溉灌其本，樹還復如先。諸夫人輩白王言：『菩提樹今復如先，無復有異。』

[0169a08] 「時，王聞已，即生歡喜，詣菩提樹下，覩於菩提樹，目不暫捨，而說偈言：

「『諸王所未作，　　瓶沙持國者，
　　我今應供養，　　我今浴菩提。
　　諸乳及香水，　　華香及塗香，
　　當復供養僧，　　賢聖五部眾。』

[0169a15] 「時，王各辦四寶瓮，金、銀、琉璃、頗梨，盛諸香乳，及諸香湯，持種種飲食，幡幢、寶蓋各有千種，及種種花香伎樂，受持八支齋布薩，著白淨衣服，執持香鑪，在於殿上，向四方作禮，心念口言：『如來賢聖弟子在諸方者，憐愍我故，受我供養。』而說偈言：

「『如來賢聖子，　　正順寂諸根，
　　離諸三界欲，　　諸天應供養，
　　今當悉來集，　　受我微心惠，
　　哀愍副我意，　　令法種增長，
　　常樂於寂止，　　解脫諸所著，
　　如來之真子，　　從法而化生，
　　諸天所供養，　　哀愍於我故，
　　今當悉來集，　　副我之微意，
　　諸聖在處處，　　罽賓多波婆，
　　大林離波多，　　阿耨大池邊，
　　江河山藪間，　　如是一切處，
　　諸聖在中者，　　今當悉來集，
　　哀愍於我故，　　副我之微意，
　　又在於天上，　　尸梨沙宮殿，
　　香山石室中，　　神通具足者，
　　今當悉來集，　　哀愍於我故。』

[0169b08] 「時，王如是語時，三十萬比丘悉來集。彼大眾中十萬是阿羅漢，二十萬是學人及凡夫比丘，上座之座無人坐。

[0169b10] 「時，王問諸比丘：『上座之座，云何而無人坐？』時，彼大眾中有一比丘，名曰耶舍，是大阿羅漢，具足六通，白王言：『此座，上座之座，餘者豈敢於中而坐？』

[0169b13] 「王復問曰：『於尊者所，更有上座耶？』尊者答曰：『更有上座，大王！佛之所說，名曰賓頭盧，是上座，應坐此處。』

[0169b16] 「王大歡喜，而作是言：『於中有比丘見佛者不？』尊者答曰：『有也，大王！賓頭盧者，猶故在世。』

[0169b18] 「王復白曰：『可得見彼比丘不？』尊者曰：『大王！不久當見，尋當來至。』

[0169b20] 「時，王生大歡喜，而說偈言：

「『我今快得利，　　攝受於我故，
　　令我自目見，　　尊者賓頭盧。』

[0169b23] 「時，尊者賓頭盧將無量阿羅漢，次第相隨。譬如鴈王乘虛而來，在於上座處坐。諸比丘僧各修禮敬，次第而坐。

[0169b25] 「時，王見尊者賓頭盧頭髮皓白，辟支佛體，頭面禮足，長跪合掌，覩尊者顏貌，而說偈言：

「『我今之王位，　　統領閻浮提，
　　不以為歡喜，　　今得見尊者，
　　我今見尊者，　　便是見生佛，
　　心懷大踊躍，　　勝見於王位。』

[0169c03] 「復白尊者曰：『尊者見世尊耶？三界所尊仰。』

[0169c04] 「時，尊者賓頭盧以手舉眉毛，視王而言：

「『我見於如來，　　於世無譬類，
　　身作黃金色，　　三十二相好，
　　面如淨滿月，　　梵音聲柔軟，
　　伏諸煩惱諍，　　常處於寂滅。』

[0169c09] 「王復問曰：『尊者何處見佛？』尊者曰：『如來將五百阿羅漢，俱初在王舍城安居，我爾時亦復在中。』而說偈言：

「『大牟尼世尊，　　離欲相圍遶，
　　在於王舍城，　　結於夏三月。
　　我時在彼眾，　　恒住如來邊，
　　大王今當知，　　我目見真佛。』

[0169c16] 「『又復，佛住舍衛國時，如來大作神力，種種變化，作諸佛形，滿在諸方，乃至阿迦尼吒天，我爾時亦在於中，見如來種種變化神通之相。』而說偈言：

「『如來神通力，　　降伏諸外道，
　　佛遊於十方，　　我親見彼相。』

[0169c22] 「『又復，如來在天上與母說法時，我亦在於中；與母說法竟，將諸天眾從天上來，下僧迦奢國。時，我見此二事。天人受福樂，優波羅比丘尼化作轉輪聖王，將無量眷屬，乘空而來，詣世尊所，我亦見此。』而說偈言：

「『如來在天上，　　於彼結夏坐，
　　我亦在於中，　　牟尼之眷屬。』

[0170a01] 「『又復，世尊住舍衛國，五百阿羅漢俱。時，給孤獨長者女適在於富樓那跋陀那國。時，彼女請佛及比丘僧。時，諸比丘各乘空而往彼，我爾時以神力合大山，往彼受請。時，世尊責我：「汝那得現神足如是？我今罰汝，常在於世，不得取涅槃，護持我正法，勿令滅也。」』而說偈曰：

「『世尊受彼請，　　五百比丘俱，
　　時我以神力，　　挑大山而去，
　　世尊責罰我，　　住世未滅度，
　　護持我正法，　　勿令法沒盡。』

[0170a12] 「『又復，如來將諸比丘僧入城乞食。時，王共二童子沙土中戲，逢見佛來，捧於塵沙，奉上於佛。時，世尊記彼童子：「於我滅度百歲之後，此童子於巴連弗邑當受王位，領閻浮提，名曰阿育。當廣布我舍利，一日之中，當造八萬四千塔。」今王身是也。我爾時亦在於中。』而說偈曰：

「『王於童子時，　　以沙奉上佛，
　　佛記於王時，　　我亦親在中。』

[0170a21] 「時，王白尊者曰：『尊者今住在何處？』尊者答王曰：『在於北山，山名揵陀摩羅，共諸同梵行僧。』

[0170a23] 「王復問曰：『有幾眷屬？』尊者答：『六萬阿羅漢比丘。』尊者曰：『王何須多問？今當施設供養於僧。食竟，使王歡喜。』王言：『如是，尊者！然我今先當供養佛念所覺菩提之樹，然後香美飲食施設於僧。』勅諸群臣，唱令國界：『王今捨十萬兩金布施眾僧，千瓮香湯溉灌菩提樹，集諸五眾。』

[0170a29] 「時，王子名曰拘那羅，在王右邊，舉二指而不言說，意欲二倍供養。大眾見之，皆盡發笑，王亦發笑，而語言：『嗚呼！王子！乃有增益功德供養。』

[0170b03] 「王復言：『我復以三十萬兩金供養眾僧，復加千瓮香湯，洗浴菩提樹。』時，王子復舉四指，意在四倍。

[0170b06] 「時，王瞋恚，語臣曰：『誰教王子作是事，與我興競？』臣啟王言：『誰敢與王興競？然王子聰慧利根，增益功德，故作是事耳！』

[0170b09] 「時，王右顧視王子，白上座曰：『除我庫藏之物，餘一切物，閻浮提夫人、婇女、諸臣、眷屬，及我拘那羅子，皆悉布施賢聖眾僧，唱令國界，集諸五眾。』而說偈曰：

「『除王庫藏物，　　夫人及婇女，
　　臣民一切眾，　　布施賢聖僧，
　　我身及王子，　　亦復悉捨與。』

[0170b16] 「時，王、上座及比丘僧，以瓮香湯洗浴菩提樹。

[0170b17] 「時，菩提樹倍復嚴好，增長茂盛，以偈頌曰：

「『王浴菩提樹，　　無上之所覺，
　　樹增於茂盛，　　柯條葉柔軟。』

[0170b21] 「時，王及諸群臣生大歡喜。

[0170b21] 「時，王洗浴菩提樹已，次復供養眾僧。時，彼上座耶舍語王言：『大王！今大有比丘僧集，當發淳信心供養。』時，王從上至下，自手供養。

[0170b24] 「時，彼有二沙彌，得食已，各以麨團歡喜丸，更互相擲。王見即笑而言：『此沙彌作小兒戲。』供養訖已，王還上座前立。上座語王言：『王莫生不信敬心。』王答上座：『無有不敬心，然見二沙彌作小兒戲，如世間小兒，以土團更互相擲。如是二沙彌以麨團、以歡喜丸，更互相擲。』上座白王言：『彼二沙彌是俱解脫阿羅漢，更相奉食。』王聞是已，增其信心，而作是念：『此二沙彌能展轉相施，我今亦當於一切僧人施絹、劫貝。』

[0170c05] 「時，二沙彌知王心所念，二沙彌共相謂言：『令王倍增敬信。』一沙彌持鑊授與王，一沙彌授以染草。王問彼沙彌：『用作何等？』二沙彌白王言：『王因我故，施與眾僧絹及劫貝，我欲令大王染成其色，施與眾僧。』

[0170c10] 「時，王作是念：『我雖心念，口未發言。此二達士得他心智，而知我心。』王即稽首敬禮眾僧，而說偈言：

「『孔雀之族姓，　　內外親眷屬，
　　因此惠施故，　　悉皆獲大利，
　　遭值良福田，　　歡喜應時施。』

[0170c16] 「時，王語沙彌言：『我因汝等施僧衣，施僧衣已，復以三衣并四億萬兩珍寶，嚫五部眾；嚫願已，復以四十億萬兩珍寶，贖取閻浮提宮人、婇女，及太子、群臣。』

[0170c19] 「阿育王所作功德，無量如是。」

雜阿含經卷第二十三

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA