大智度初品中放光釋論第  十四之餘  (卷第八)
龍樹菩薩造

後秦龜茲國三藏法師鳩摩羅什  奉　詔譯

[0114c11]  ◎【經】

[0114c11]  爾時，世尊以常光明遍照三千大千世  界，亦至東方如恒河沙等諸佛世界，乃至十  方亦復如是。若有眾生遇斯光者，必得阿耨
多羅三藐三菩提。

[0114c14]  【論】

[0114c14]  問曰：

[0114c14]  上已舉身微笑  及放毛孔光明，今何以復放常光而照十  方？

[0114c16]  答曰：

[0114c16]  有人見異光明，謂非佛光。

[0114c16]  見佛  常光轉大，心則歡喜，此實佛光，便畢至阿  耨多羅三藐三菩提。

[0114c18]  問曰：

[0114c18]  云何為「常光」？

[0114c18]  答  曰：

[0114c19]  佛身四邊各一丈光明，菩薩生便有此，是  三十二相之一，名為丈光相。

[0114c20]  問曰：

[0114c20]  佛何以  故光常一丈而不多？

[0114c21]  答曰：

[0114c21]  一切諸佛常光無  量，常照十方世界。

[0114c22]  釋迦牟尼佛神通身光無  量，或一丈、百丈、千萬億，乃至滿三千大千  世界；乃至十方，如諸佛常法。

[0114c24]  但於五濁世  為眾生少德、少智故，受一丈光明；若受多  光，今眾生薄福鈍根，目不堪其明。如人見  天身眼則失明，以光盛眼微故。

[0114c27]  若眾生利  根福重，佛則為之現無量光明。

[0114c28]  復次，有人  見佛常光歡喜得度。譬如國王以常食之  餘賜諸群下，得者大喜；佛亦如是，有人  見佛種種餘光心不歡喜，見佛常光，必
至阿耨多羅三藐三菩提。

[0115a04]  【經】

[0115a04]  爾時，世尊出廣長舌相，遍覆三千大千世  界，熙怡而笑。從其舌根出無量千萬億光，  是一一光化成千葉金色寶華。是諸華上，皆
有化佛結加趺坐，說六波羅蜜；眾生聞者，必  得阿耨多羅三藐三菩提。復至十方如恒河  沙等諸佛世界，皆亦如是。

[0115a09]  【論】

[0115a09]  問曰：

[0115a09]  如佛世  尊大德尊重，何以故出廣長舌，似如輕  相？

[0115a11]  答曰：

[0115a11]  上三種放光，照十方眾生令得  度脫。今欲口說摩訶般若波羅蜜；摩訶般若  波羅蜜甚深，難解、難知、難可信受，是故出
廣長舌為證。舌相如是，語必真實。

[0115a14]  如昔一  時佛於舍婆提國受歲竟，阿難從佛遊行  諸國，欲到婆羅門城。

[0115a16]  婆羅門城王知佛神  德，能化眾人感動群心，今來到此，誰復樂  我？便作制限：「若有與佛食、聽佛語者，輸  五百金錢。」

[0115a19]  作制限後，佛到其國，將阿難持  鉢入城乞食。城中眾人皆閉門不應，佛空  鉢而出。

[0115a21]  是時，一家有一老使人，持破瓦器，  盛臭  潘  淀，出門棄之，見佛世尊空鉢而  來。老使人見佛相好：金色、白毛、肉髻、丈光，
鉢空無食；見已思惟：「如此神人應食天廚，  今自降身持鉢行乞，必是大慈愍一切故。」  信心清淨，欲好供養，無由如願；慚愧白佛：
「思欲設供，更不能得，今此弊食，佛須者可  取！」

[0115a28]  佛知其心信敬清淨，伸手以鉢受其施  食；佛時即笑，出五色光，普照天地，還從眉  間相入。

[0115b01]  阿難合掌長跪白佛：「唯然！世尊！今  笑因緣，願聞其意！」

[0115b03]  佛告阿難：「汝見老女人信心施佛食不？」

[0115b03]  阿  難言：「見。」

[0115b04]  佛言：「是老女人施佛食故，十五劫  中天上人間受福快樂，不墮惡道；後得男  子身，出家學道，成辟支佛，入無餘涅槃。」

[0115b06]  爾  時佛邊有一婆羅門立，說偈言：

「汝是日種剎利姓，　　淨飯國王之太子，  
而以食故大妄語，　　如此臭食報何重？」

[0115b10]  是時，佛出廣長舌，覆面上至髮際，語婆羅  門言：「汝見經書，頗有如此舌人而作妄  語不？」

[0115b12]  婆羅門言：「若人舌能覆鼻，言無虛妄，  何況乃至髮際？我心信佛必不妄語，不解  小施報多如是！」

[0115b14]  佛告婆羅門：「汝頗曾見世  所希有難見事不？」

[0115b15]  婆羅門言：「見！我曾共婆  羅門道中行，見一尼拘盧陀樹，蔭覆賈客五  百乘車，蔭猶不盡，是謂希有難見事也！」

[0115b17]  佛  言：「此樹種子，其形大小？」

[0115b18]  答言：「大如芥子三分  之一。」

[0115b19]  佛言：「誰當信汝言者？樹大乃爾，而種  子甚小！」

[0115b20]  婆羅門言：「實爾！世尊！我眼見之，非  虛妄也。」

[0115b21]  佛言：「我亦如是，見老女人淨信心  施佛，得大果報，亦如此樹，因少報多；又是  如來福田良美之所致也。」

[0115b23]  婆羅門心開意解，  五體投地悔過向佛：「我心無狀，愚不信佛。」

[0115b25]  佛為種種說法，得初道果；即時舉手大發  聲言：「一切眾人！甘露門開，如何不出！」

[0115b26]  城中一  切諸婆羅門，皆送五百金錢與王，迎佛供  養，皆言：「得甘露味，誰當惜此五百金錢！」眾  人皆去，制限法破。

[0115b29]  是婆羅門王亦共臣民  歸命佛法，城人一切皆得淨信。

[0115c01]  如是佛出  廣長舌相，為不信者故。

[0115c02]  問曰：

[0115c02]  如為婆羅門  出舌相覆面，今舌相光明，何以乃至三千  大千世界？

[0115c04]  答曰：

[0115c04]  覆面髮際，為小信故；今為  般若波羅蜜大事興故，廣長舌相覆三千大  千世界。

[0115c06]  問曰：

[0115c06]  是一城中人，盡得見此覆面  舌相，猶尚為難；何況今說摩訶般若波羅  蜜，一切大會，此及他方無量眾集而得盡見？

[0115c09]  又以人目所覩不過數里，今言遍三千  大千世界，無乃大而難信！

[0115c10]  答曰：

[0115c10]  佛以方便  借其神力，能令一切皆見舌相覆此三千  大千世界。若不加神力，雖復十住亦不知  佛心；若加神力，乃至畜生能知佛心。

[0115c13]  如《般  若波羅蜜》後品中說：「一切眾人皆見阿閦佛  會，與眼作對。」

[0115c15]  亦如佛說阿彌陀佛世界種  種嚴淨。阿難言：「唯願欲見。」佛時即令一切  眾會皆見無量壽佛世界嚴淨。

[0115c17]  見佛舌相，亦  復如是。

[0115c18]  佛以廣長舌相遍覆三千大千世  界已，然後便笑。笑因緣，如上說。

[0115c19]  問曰：

[0115c19]  前已  出舌相光明，今何以故舌根復放光明？

[0115c20]  答  曰：

[0115c21]  欲令一切得重信故。

[0115c21]  又以舌相色如珊  瑚，金光明淨共相發起，故復放光。

[0115c22]  復次，是  諸光明變成千葉金色寶華。從舌相出此  千葉金色寶華，光明徹照，如日初出。

[0115c24]  問曰：

[0115c24]  何  以故光明中變化作此寶華？

[0115c25]  答曰：

[0115c25]  佛欲坐  故。

[0115c26]  問曰：

[0115c26]  諸床可坐，何必蓮華？

[0115c26]  答曰：

[0115c26]  床為世  界白衣坐法。

[0115c27]  又以蓮華軟淨，欲現神力，能  坐其上令花不壞故；又以莊嚴妙法座  故；又以諸華皆小，無如此華香淨大者。人
中蓮華，大不過尺；漫陀耆尼池及阿那婆  達多池中蓮華，大如車蓋；天上寶蓮華復大  於此，是則可容結加趺坐。佛所坐華，復  勝於此百千萬倍。

[0116a04]  又如此華華臺，嚴淨香  妙可坐。

[0116a05]  復次，劫盡燒時，一切皆空；眾生福德  因緣力故，十方風至，相對相觸，能持大水；水  上有一千頭人，二千手足，名為韋紐；是人臍
中出千葉金色妙寶蓮花，其光大明，如萬日  俱照；華中有人結加趺坐，此人復有無量  光明，名曰梵天王；此梵天王心生八子，八  子生天地人民。

[0116a11]  是梵天王於諸婬瞋已盡無  餘，以是故言：「若有人修禪淨行，斷除婬  欲，名為行梵道。」

[0116a13]  佛轉法輪，或名法輪，或  名梵輪。是梵天王坐蓮華上，是故諸佛隨  世俗故，於寶華上結加趺坐，說六波羅
蜜。聞此法者，畢至阿耨多羅三藐三菩提。

[0116a17]  問曰：

[0116a17]  釋迦文尼佛化作無量千萬億諸佛，云  何一時能說法耶？如《阿毘曇》說：「一時無二  心。」若化佛語時，化主應默；化主語時，化亦應
默。云何一時皆說六波羅蜜？

[0116a20]  答曰：

[0116a20]  如此說  者，外道及聲聞變化法耳。

[0116a21]  如佛變化，無量三  昧力不可思議，是故佛自語時，無量千萬億  化佛亦一時皆語。

[0116a23]  又諸外道及聲聞，化不能  作化；如佛世尊，化復作化。

[0116a24]  諸外道及聲聞，  滅後不能留化；如佛世尊自身滅度後，  復能留化如佛無異。

[0116a26]  復次，《阿毘曇》中，一時無  二心；今佛亦如是，當化語時，亦不有心；佛  心念化，欲令化語即便皆語。

[0116a28]  問曰：

[0116a28]  佛今欲  說般若波羅蜜，何以令化佛說六波羅蜜？

[0116b01]  答曰：

[0116b01]  是六波羅蜜及般若波羅蜜，一法無異。

[0116b02]  是五波羅蜜不得般若波羅蜜，不名波羅  蜜。如檀波羅蜜，不得般若波羅蜜，沒在世  界有盡法中，或得阿羅漢、辟支佛道般涅槃；
若得般若波羅蜜共合，是名波羅蜜，能至  佛道。以是故般若波羅蜜與六波羅蜜，一  法無異。

[0116b07]  般若波羅蜜有二種：一者莊嚴，二  者未莊嚴。如人著好瓔珞莊嚴其身，有人  不著，名未莊嚴。亦如國王將諸官從，是
名王來；若無官從，是名獨身。

[0116b10]  如是東方  如恒河沙等世界，乃至十方亦爾。

[0116b11]  問曰：

[0116b11]  若  佛有如是大神力，無數千萬億化佛，乃至十  方說六波羅蜜度脫一切，應盡得度，不應  有殘！

[0116b14]  答曰：

[0116b14]  有三障：三惡道中眾生不能解  知；人中、天上，若大小，若大老，若大病；及上無  色、無想天——皆不能聞、不能知。

[0116b17]  問曰：

[0116b17]  諸能聞、能知者，何以不皆得道？

[0116b17]  答曰：

[0116b18]  是亦不應盡得道。何以故？結使、業障故。有  人於結使重，常為結使覆心，以是故不盡  得道。

[0116b20]  問曰：

[0116b20]  當令十方諸佛，亦應遣化說六  波羅蜜，我等亦無三障，何以不聞？

[0116b21]  答曰：

[0116b21]  當  今眾生，生在惡世，則入三障中！

[0116b22]  生在佛後，  不善業報，或有世界惡罪業障，或有厚重結  使障。墮在佛後，人多為厚重結使所障：或
婬欲薄而瞋恚厚，瞋恚薄而婬欲厚，婬欲薄  而愚癡厚，愚癡薄而瞋恚厚，如是等展轉互  有厚薄。

[0116b27]  是結使障故，不聞、不知化佛說法，  不見諸佛光明，何況得道！

[0116b28]  譬如日出，盲人  不見，便謂世間無有日月，日有何咎！

[0116b29]  又  如雷電震地，聾人不聞，聲有何過！

[0116c01]  今十方  諸佛常說經法，常遣化佛至十方世界說  六波羅蜜，罪業、盲聾故，不聞法聲；以是故  不盡聞見。雖復聖人有大慈心，不能令皆
聞、皆見。若罪欲滅、福將生者，是時乃得見  佛聞法。

◎

[0116c07]  【經】

[0116c07]  爾時，世尊故在師子座，入師子遊戲三昧，  以神通力感動三千大千世界，六種震動。

[0116c09]  【論】

[0116c09]  問曰：

[0116c09]  此三昧何以名「師子遊戲」？

[0116c09]  答曰：

[0116c09]  譬  如師子搏鹿，自在戲樂；佛亦如是，入此三  昧，能種種迴轉此地，令六反震動。

[0116c11]  復次，師  子遊戲，譬如師子戲日，諸獸安隱；佛亦如是，  入是三昧時，震動三千大千世界，能令三  惡眾生一時得息，皆得安隱。

[0116c15]  復次，佛名人師子，師子遊戲三昧，是佛戲三  昧也。入此三昧時，令此大地六種震動，一  切地獄惡道眾生，皆蒙解脫得生天上，是  名為戲。

[0116c18]  問曰：

[0116c18]  佛何以故入此三昧？

[0116c18]  答曰：

[0116c19]  欲動三千大千世界，出三惡道眾生，著  二道中故。

[0116c21]  復次，上三種變化，出自佛身，人或信心不  深；今動大地，欲令眾生知佛神力無量，  能令外物皆動，信淨心喜，皆得離苦。

[0116c23]  問曰：

[0116c24]  有諸阿羅漢及諸天亦能動地，何以獨言是  佛神力？

[0116c25]  答曰：

[0116c25]  諸阿羅漢及諸天不能具足  動，唯佛世尊能令大地六種震動。

[0116c26]  問曰：

[0116c26]  佛  何以故震動三千大千世界？

[0116c27]  答曰：

[0116c27]  欲令眾  生知一切皆空、無常故。有諸人言：「大地及  日月、須彌、大海，是皆有常。」是以世尊六種動  地，示此因緣，令知無常。

[0117a01]  復次，如人欲染衣，  先去塵土；佛亦如是，先令三千世界眾生  見佛神力，敬心柔軟，然後說法，是故六種  動地。

[0117a04]  云何六種動？

[0117a05]  【經】

[0117a05]  東涌西沒，西涌東沒；南涌北沒，北涌南  沒；邊涌中沒，中涌邊沒。

[0117a06]  【論】

[0117a06]  問曰：

[0117a06]  何以故正  有六種動？

[0117a07]  答曰：

[0117a07]  地動有上、中、下。

[0117a07]  下者，二種  動：或東涌西沒，或南湧北沒，或邊中。

[0117a08]  中者，  有四：或東、西、南、北，或東、西、邊、中，或南、北、邊、中。

[0117a10]  上者，六種動。

[0117a10]  有種種因緣令地大動，如佛  告阿難：「八因八緣，令地震動。」如別說。

[0117a11]  復次，  有人言：「四種地動：火動，龍動，金翅鳥動，天王  動。」二十八宿，月月一周繞：

[0117a13]  若月至昴宿、張  宿、氐宿、婁宿、室宿、胃宿，是六種宿中，爾時地  動若崩，是動屬火神；是時無雨，江河枯竭，
年不宜麥，天子凶，大臣受殃。

[0117a16]  若柳宿、尾宿、  箕宿、壁宿、奎宿、危宿，是六種宿中，爾時，地動  若崩，是動屬龍神；是時無雨，江河枯竭，年
不宜麥，天子凶，大臣受殃。

[0117a19]  若參宿、鬼宿、星  宿、軫宿、亢宿、翼宿，是六種宿中，爾時，若地動  若崩，是動屬金翅鳥；是時無雨，江河枯竭，
年不宜麥，天子凶，大臣受殃。

[0117a22]  若心宿、角宿、  房宿、女宿、虛宿、井宿、畢宿、觜宿、斗宿，是九種  宿中，爾時地動若崩，是動屬天帝；是時安
隱豐雨，宜五穀，天子吉，大臣受福，萬民安  隱。

[0117a26]  復次，地動因緣有小有大，有動一閻浮  提，有動四天下、一千、二千、三千大千世界。  小動以小因緣故：若福德人若生若死，一國
地動，是為小動。大動大因緣故：如佛初生  時、初成佛時、將滅度時，三千大千世界皆為  震動，是為大動。

[0117b02]  今佛欲大集眾生故，令  此地六種震動。

[0117b03]  復次，《般若波羅蜜》中授諸菩  薩記，當得作佛；佛為天地大主，是時地神  大喜：「我今得主！」是故地動。譬如國主初立，
臣民喜慶，皆稱萬歲，踊躍歌舞。

[0117b06]  復次，三千大  千世界眾生福德因緣故，有此大地山河樹  木一切眾物，而眾生不知無常！是故佛以福  德智慧大力，動此世界眾生福德，令知微
薄，一切磨滅，皆歸無常。

[0117b11]  【經】

[0117b11]  地皆柔軟，令眾生和悅。

[0117b11]  【論】

[0117b11]  問曰：

[0117b11]  地動，  云何能令眾生心得和悅？

[0117b12]  答曰：

[0117b12]  心隨身故，  身得樂事，心則欣悅。悅者，共住之人及便  身之具，能令心悅。今以是三千大千世界  雜惡眾生其心麁獷，無有善事；是故世尊動
此大地，令皆柔軟，心得利益。

[0117b16]  譬如三十三  天王歡樂園中，諸天入者，心皆柔軟，歡樂  和悅，麁心不生；若阿修羅起兵來時，都無鬪
心。是時，釋提婆那民將諸天眾入麁澁園  中，以此園中樹木華實氣不和悅，麁澁惡  故，諸天人眾鬪心即生。佛亦如是，以此大
地麁澁弊惡故，變令柔軟，使一切眾生心  得喜悅。

[0117b23]  又如呪術藥草熏人鼻時，恚心便  生，即時鬪諍；復有呪術藥草能令人心和  悅歡喜，敬心相向。呪術草藥尚能如此，何
況三千大千世界地皆柔軟？

[0117b27]  【經】

[0117b27]  是三千大千世界中地獄、餓鬼、畜生及八  難處，即時解脫，得生天上，從四天王天處乃  至他化自在天處。

[0117b29]  【論】

[0117b29]  問曰：

[0117b29]  若佛入師子  遊戲三昧，能令地獄、餓鬼、畜生及餘八難皆  得解脫，生四天處乃至他化自在天者，復  何用修福行善，乃得果報？

[0117c03]  答曰：

[0117c03]  此如上說，  福德多者，見光得度；罪垢深者，地動乃悟。

[0117c05]  譬如日出照蓮華池，熟者先開，生者未敷。  佛亦如是，先放光明，福熟智利，先得解  脫；其福未熟，智心不利，是故未得。佛大慈
悲，等度一切，無憎愛也。

[0117c08]  亦如樹果，人動其  樹，熟者先墮；佛亦如是，是三千大千世界如  樹，動之者佛；先度者果熟，未度者果生。

[0117c10]  問  曰：

[0117c11]  何以故善心因緣生欲界天，不生色界  及無色界？

[0117c12]  答曰：

[0117c12]  佛欲度此眾生令得道證。  無色界中以無身故，不可為說法；色界中  則無厭心，難可得道，禪樂多故，慧心則鈍。

[0117c15]  復次，佛以神通感動，令此三千大千世界地  皆柔軟，眾生心信得歡喜故，生欲界天；不  行四禪及四空定故，不得生色、無色界。

[0117c18]  問曰：

[0117c18]  五眾無常、空、無我，云何生天人中？誰  死誰生者？

[0117c19]  答曰：

[0117c19]  是事，〈讚菩薩品〉中已廣說，今  當略答：汝言「五眾無常、空、無我」者，是般若  波羅蜜中，五眾無有常無常、有空無空、有
我無我。若如外道求索實我，是不可得；但  有假名，種種因緣和合而有，有此名字。

[0117c24]  譬如幻人相殺，人見其死；幻術令起，人見  其生；生死名字，有而無實。世界法中實有生  死，實相法中無有生死。

[0117c26]  復次，生死人有生  死，不生死人無生死。何以故？不生死人以  大智慧能破生相。如說偈言：

「佛法相雖空，　　亦復不斷滅；  
雖生亦非常，　　諸行業不失。  
諸法如芭蕉，　　一切從心生；  
若知法無實，　　是心亦復空。  
若有人念空，　　是則非道行；  
諸法不生滅，　　念有故失相。  
有念墮魔網，　　無念則得出；  
心動故非道，　　不動是法印。」

[0118a08]  【經】

[0118a08]  是諸天人自識宿命，皆大歡喜，來詣佛所  頭面禮佛足，却住一面。

[0118a09]  【論】

[0118a09]  問曰：

[0118a09]  諸天生時，  有三事自知：知所從來處，知所修福田  處，知本所作福德。

[0118a11]  是人生時，無此三事，云  何識宿命？

[0118a12]  答曰：

[0118a12]  人道不定，或有識者，有不  識者。

[0118a13]  復次，假佛神力，則識宿命。

[0118a13]  問曰：

[0118a13]  諸天  有報五神通，自識宿命能到佛所；人雖蒙  佛神力得知宿命，所住處遠，云何能至佛  所？

[0118a16]  答曰：

[0118a16]  或有人生報得神通，如轉輪王、聖  人等；或有人假佛神力。

[0118a17]  問曰：

[0118a17]  人生十月，三  年乳餔，十歲後能自出。今蒙佛威神，三惡、  八難皆得解脫，生天、人中，即至佛所。天則  可爾，人法未成，云何得來？

[0118a20]  答曰：

[0118a20]  五道生法  各各不同：

[0118a21]  諸天、地獄皆化生。

[0118a21]  餓鬼二種生：若  胎、若化生。

[0118a22]  人道、畜生四種生：卵生、濕生、化生、  胎生。

[0118a23]  卵生者，如毘舍佉、彌伽羅母三十二子  (毘舍佉母生三十二卵，卵剖生三十二男，皆為力士。彌伽羅，大兒字也，此母人得三道果)  ——如
是等名卵生。

[0118a25]  濕生者，如揜羅婆利  (揜烏甘反)  婬  女，頂生轉輪聖王——如是等名濕生。

[0118a26]  化生者，  如佛與四眾遊行，比丘尼眾中，有比丘尼  名阿羅婆，地中化生；及劫初生時，人皆化生——  如是等名為化生。

[0118a29]  胎生者，如常人生。

[0118a29]  化生  人即時長大，能到佛所。有人報得神通  故，能到佛所。復次，佛借神通力故，能到佛  所。

[0118b04]  【經】

[0118b04]  如是十方如恒河沙等世界，地皆六種震  動；一切地獄、餓鬼、畜生及餘八難處，即得解  脫，得生天上，齊第六天。

[0118b06]  【論】

[0118b06]  問曰：

[0118b06]  三千大  千世界無量無數，眾生甚多，何以復及十方  如恒河沙等世界眾生？

[0118b08]  答曰：

[0118b08]  佛力無量，雖  度三千大千世界眾生，猶以為少，以是故  復及十方。

[0118b10]  問曰：

[0118b10]  若釋迦文尼佛以大神力  廣度十方，復何須餘佛？

[0118b11]  答曰：

[0118b11]  眾生無量，不  一時熟故。又眾生因緣各各不同，如聲聞  法中說：「舍利弗因緣弟子，除舍利弗，諸佛尚  不能度，何況餘人？」

[0118b14]  復次，今但說東方一恒河  沙等，不說若二、三、四乃至千萬億恒河沙等  諸世界。又以世界無邊無量，若有邊有量，眾  生可盡。

[0118b17]  以是故十方無量世界，諸佛應度。

[0118b18]  【經】

[0118b18]  爾時，三千大千世界眾生，盲者得視，聾  者得聽，啞者能言，狂者得正，亂者得定，裸者  得衣，飢渴者得飽滿，病者得愈，形殘者得具  足。

[0118b21]  【論】

[0118b21]  問曰：

[0118b21]  眾生苦患有百千種，若佛神力，  何以不遍令得解脫？

[0118b22]  答曰：

[0118b22]  一切皆救，今但  略說麁者；如種種結使，略說為三毒。

[0118b23]  問曰：

[0118b24]  但言「盲者得視」則足，何以故言「生盲」？

[0118b24]  答曰：

[0118b25]  生盲者，先世重罪故。重罪者，猶尚能令得視，  何況輕者？

[0118b26]  問曰：

[0118b26]  云何先世重罪而令生盲？

[0118b27]  答曰：

[0118b27]  若破眾生眼，若出眾生眼，若破正見  眼，言無罪福，是人死墮地獄，罪畢為人，從  生而盲。

[0118b29]  若復盜佛塔中火珠及諸燈明，若阿  羅漢、辟支佛塔珠及燈明，若餘福田中奪取  光明。

[0118c02]  如是等種種先世業因緣故失明。

[0118c02]  今  世若病、若打故失明，是今世因緣。

[0118c03]  復次，九  十六種眼病，闍那迦藥王所不能治者，唯  佛世尊能令得視。

[0118c05]  復次，先令得視，後令  得智慧眼。

[0118c06]  聾者得聽，亦如是。

[0118c06]  問曰：

[0118c06]  若有生  盲，何以不說生聾？

[0118c07]  答曰：

[0118c07]  多有生盲，生聾者  少，是故不說。

[0118c08]  問曰：

[0118c08]  以何因緣故聾？

[0118c08]  答曰：

[0118c08]  聾  者，是先世因緣：師父教訓，不受不行而反瞋  恚，以是罪故聾。  復  次，截眾生耳，若破眾生
耳，若盜佛塔、僧塔、諸善人福田中揵稚、鈴、貝  及鼓，故得此罪。如是等種種先世業因緣。

[0118c12]  今  世因緣，若病、若打，如是等是今世因緣得聾。

[0118c14]  問曰：

[0118c14]  啞者不能言，作何等罪故啞？

[0118c14]  答曰：

[0118c15]  先世截他舌，或塞其口，或與惡藥令不  得語；或聞師教、父母教勅，斷其語，非其  教；或作惡邪人，不信罪福破正語；地獄
罪出，生世為人，啞不能言。如是種種因緣  故啞。

[0118c19]  問曰：

[0118c19]  「狂者得正」，云何為狂？

[0118c19]  答曰：

[0118c19]  先世  作罪，破他坐禪，破坐禪舍，以諸呪術呪  人令瞋鬪諍婬欲。

[0118c21]  今世諸結使厚重。如婆  羅門失其福田，其婦復死，即時狂發，裸形  而走。

[0118c23]  又如翅舍伽憍曇比丘尼，本白衣時，七  子皆死，大憂愁故，失心發狂。

[0118c24]  有人大瞋不  能自制，成大癡狂。

[0118c25]  有愚癡人惡邪故，以  灰塗身，拔髮裸形，狂癡食糞。

[0118c26]  有人若風病、  若熱病，病重成狂。

[0118c27]  有人惡鬼所著，或有人  癡飲雨水而狂。

[0118c28]  如是失心，如是種種名  為狂。得見佛故，狂即得正。

[0118c29]  問曰：

[0118c29]  「亂者得定」，  狂則是亂，以何事別？

[0119a01]  答曰：

[0119a01]  有人不狂而  心多散亂，志如獼猴，不能專住，是名亂  心。

[0119a03]  復有劇務怱怱，心著眾事，則失心力，不  堪受道。

[0119a04]  問曰：

[0119a04]  亂心有何因緣？

[0119a04]  答曰：

[0119a04]  善心轉  薄，隨逐不善，是名心亂。

[0119a05]  復次，是人不觀無  常，不觀死相，不觀世空；愛著壽命，計念  事務，種種馳散，是故心亂。

[0119a07]  復次，不得佛法  中內樂，外求樂事，隨逐樂因，是故心亂。

[0119a08]  如  是亂人得見佛故，其心得定。

[0119a09]  問曰：

[0119a09]  先言「狂  者得正」，今言「裸者得衣」，除狂，云何更有裸？

[0119a11]  答曰：

[0119a11]  狂有二種：一者、人皆知狂；二者、惡邪  故自裸，人不知狂。

[0119a12]  如說：南天竺國中有法  師，高坐說五戒義，是眾中多有外道來聽。

[0119a14]  是時國王難曰：「若如所說，有人施酒及自  飲酒，得狂愚報，當今世人應狂者多，正者  少；而今狂者更少，不狂者多，何以故爾？」

[0119a16]  是時  諸外道輩言：「善哉！斯難甚深！是禿高坐，必不  能答，以王利智故。」

[0119a18]  是時法師以指指諸外  道，而更說餘事，王時即解。

[0119a19]  諸外道語王言：  「王難甚深，是不知答，恥所不知，而但舉指  更說餘事。」

[0119a21]  王語外道：「高坐法師指答已訖，  將護汝故，不以言說；向者指汝，言汝等是  狂，狂不少也。汝等以灰塗身，裸形無恥，以
人髑髏盛糞而食；拔頭髮，臥刺上，倒懸熏  鼻；冬則入水，夏則火炙。如是種種所行非  道，皆是狂相。復次，汝等法以賣肉賣鹽，即
時失婆羅門法；於天祠中得牛布施，即時  賣之，自言得法；牛則是肉，是誑惑人，豈非  失耶？又言『入吉河水中，罪垢皆除』，是為罪
福無因無緣。賣肉、賣鹽，此有何罪？入吉  河水中言能除罪，若能除罪，亦能除福，誰  有吉者？如此諸事，無因無緣，強為因緣，
是則為狂。如是種種狂相，皆是汝等；法師  將護汝故，指而不說。是名為裸形狂。」

[0119b05]  復次，  有人貧窮無衣，或弊衣藍縷，以佛力故，令  其得衣。

[0119b07]  問曰：

[0119b07]  「飢者得飽，渴者得飲」，云何飢  渴？

[0119b08]  答曰：

[0119b08]  福德薄故，先世無因，今世無緣，是  故飢渴。

[0119b09]  復次，是人先世奪佛、阿羅漢、辟支佛  食，及父母所親食；雖值佛世，猶故飢渴，以  罪重故。

[0119b11]  問曰：

[0119b11]  今有惡世生人得好飲食，值  佛世生而更飢渴；若罪人不應生值佛世，  若福人不應生惡世，何以故爾？

[0119b13]  答曰：

[0119b13]  業報  因緣，各各不同。或有人有見佛因緣，無飲  食因緣；或有飲食因緣，無見佛因緣。

[0119b15]  譬如  黑蛇而抱摩尼珠臥，有阿羅漢人乞食不  得。

[0119b17]  又如迦葉佛時，有兄弟二人出家求道，  一人持戒、誦經、坐禪；一人廣求檀越，修諸福  業。

[0119b19]  至釋迦文佛出世，一人生長者家，一人  作大白象，力能破賊。

[0119b20]  長者子出家學道，得  六神通阿羅漢，而以薄福，乞食難得。

[0119b21]  他日  持鉢入城乞食，遍不能得；到白象廐中，  見王供象種種豐足。語此象言：「我之與汝，  俱有罪過。」象即感結，三日不食。

[0119b24]  守象人怖，  求覓道人，見而問言：「汝作何呪，令王白象  病不能食？」答言：「此象是我先身時弟，共於
迦葉佛時出家學道。我但持戒、誦經、坐禪，不  行布施；弟但廣求檀越作諸布施，不持  戒，不學問。以其不持戒、誦經、坐禪故，今作
此象；大修布施故，飲食備具，種種豐足。我但  行道，不修布施故，今雖得道，乞食不能  得。」

[0119c03]  以是事故，因緣不同，雖值佛世，猶故  飢渴。

[0119c04]  問曰：

[0119c04]  此諸眾生，云何飽滿？

[0119c04]  答曰：

[0119c04]  有人  言：「佛以神力變作食，令得飽滿。」

[0119c05]  復有人  言：「佛光觸身，令不飢渴。譬如如意摩尼珠，  有人心念，則不飢渴，何況值佛！」

[0119c07]  「病者得愈」，  病有二種：

[0119c08]  先世行業報故，得種種病。今世  冷熱風發故，亦得種種病。

[0119c09]  今世病有二種：  一者、內病，五藏不調，結堅宿疹；二者、外病，  奔車逸馬，塠壓墜落，兵刃刀杖，種種諸病。

[0119c12]  問曰：

[0119c12]  以何因緣得病？

[0119c12]  答曰：

[0119c12]  先世好行鞭杖、  拷掠、閉繫，種種惱故，今世得病。

[0119c13]  現世病，不  知將身，飲食不節，臥起無常。以是事故，  得種種諸病。

[0119c15]  如是有四百四病，以佛神力  故，令病者得愈。

[0119c16]  如說：佛在舍婆提國，  有一居士請佛及僧於舍飯食，佛住精舍  迎食有五因緣：一者、欲入定，二者、欲為諸
天說法，三者、欲遊行觀諸比丘房，四者、看  諸病比丘，五者、若未結戒欲為諸比丘結  戒。

[0119c21]  是時佛手持戶排，入諸比丘房，見一  比丘病苦，無人瞻視，臥大小便，不能起居。

[0119c23]  佛問比丘：「汝何所苦？獨無人看！」

[0119c23]  比丘答言：  「大德！我性嬾，他人有病，初不看視；是故我  病，他亦不看！」

[0119c25]  佛言：「善男子！我當看汝。」

[0119c25]  時釋  提婆那民盥水，佛以手摩其身。摩其身  時，一切苦痛即皆除愈，身心安隱。是時，世尊  安徐扶此病比丘起，將出房澡洗著衣，安
徐將入，更與敷褥令坐。

[0119c29]  佛語病比丘：「汝久  來不勤求未得事令得、未到  事  令到、未  識事令識，受諸苦患，如是方當更有大  苦！」

[0120a03]  比丘聞已，心自思念：「佛恩無量，神力無數，  以手摩我苦痛即除，身心快樂！」

[0120a04]  以是故，佛  以神力令病者得愈。

[0120a05]  「形殘者得具足」，云何  名「形殘者」？

[0120a06]  若有人先世破他身，截其頭，  斬其手足，破種種身分；或破壞佛像，毀  佛像鼻，及諸賢聖形像；或破父母形像。以是  罪故，受形多不具足。

[0120a10]  復次，不善法報，受身醜陋。

[0120a10]  若今世被賊，或被  刑戮，種種因緣以致殘毀；或風寒熱病，身生  惡瘡，體分爛壞，是名形殘。

[0120a12]  蒙佛大恩，皆得  具足。

[0120a13]  譬如祇洹中奴，字犍抵  (揵抵秦言續也)  ，  是波斯匿王兄子；端正勇健，心性和善。王大  夫人見之心著，即微呼之，欲令從己。犍抵
不從，夫人大怒，向王讒之，反被其罪。王聞，  即節節解之，棄於塚間；命未絕頃，其夜虎、狼、  羅剎來欲食之。是時佛到其邊，光明照之，
身即平復，其心大喜；佛為說法，即得三道；  佛牽其手將至祇洹。是人言：「我身已破、已  棄，佛續我身，今當盡此形壽，以身布施佛
及比丘僧。」明日波斯匿王聞如是事，來至  祇洹，語犍抵言：「向汝悔過！汝實無罪，枉  相刑害，今當與汝分國半治。」犍抵言：「我已
厭矣，王亦無罪。我宿世殃咎，罪報應爾！我  今以身施佛及僧，不復還也。」

[0120a26]  如是若有眾  生形殘不具足者，蒙佛光明即時平復。是  故言：乃至形殘皆得具足，蒙佛光明，即時  平復。

[0120b01]  【經】

[0120b01]  一切眾生皆得等心相視：如父如母、如兄  如弟、如姊如妹，亦如親親及善知識。是時，眾  生等行十善業道，淨修梵行，無諸瑕穢，惔然
快樂，譬如比丘入第三禪；皆得好慧，持戒自  守，不嬈眾生。

[0120b05]  【論】

[0120b05]  問曰：

[0120b05]  是諸眾生未離欲，  無禪定，不得四無量心，云何「得等心」？

[0120b06]  答  曰：

[0120b07]  是等，非禪中等，是於一切眾生中無怨  無恚；以此等故，善心相視。

[0120b08]  復次，等心者，經  中有言：「云何等心？相視如父母，是名等心。」

[0120b10]  問曰：

[0120b10]  視一切眾生便是父母、兄弟、姊妹不？

[0120b10]  答  曰：

[0120b11]  不也！見老者如父母，長者如兄，少者如  弟，姊妹亦爾。等心力故，皆如親親。

[0120b12]  問曰：

[0120b12]  云  何非父母言父母，乃至非親親言親親？不  墮妄語耶？

[0120b14]  答曰：

[0120b14]  一切眾生無量世中，無非  父母、兄弟、姊妹、親親者。

[0120b16]  復次，實法相中，無父母、兄弟；人著吾我，顛  倒計故，名為父母、兄弟。今以善心力故，相  視如父如母，非妄語也。

[0120b18]  復次，如人以義相  親，非父事之為父，非母事之為母，兄弟、兒  子亦復如是。如人有子行惡，黜而棄之；他  姓善行，養以為子。

[0120b21]  如是相視，則為等心。如  說偈：

「視他婦如母，　　見他財如火，  
一切如親親，　　如是名等見。」

[0120b25]  是時，眾生等行十善業道者。

[0120b25]  身業道三種：不  殺、不盜、不邪婬；口業道四種：不妄語、不兩舌、  不惡口、不綺語；意業道三種：不貪、不惱害、不  邪見。

[0120b28]  自不殺生，不教他殺，讚不殺者，見  人不殺代其歡喜；乃至邪見亦有四種。

[0120c01]  問曰：

[0120c01]  後三業道非業，前七業道亦業，云何  言十善業道？

[0120c02]  答曰：

[0120c02]  沒少從多故，通名業  道。

[0120c03]  後三雖非業，能起業；又復為業故生，是  故總名業道。

[0120c04]  「淨修梵行，無諸瑕穢」者。

[0120c04]  問  曰：

[0120c05]  上說行十善業道，此理已足，今何以  復言「淨修梵行」？

[0120c06]  答曰：

[0120c06]  有人行十善業道，不  斷婬；今更讚此行梵天行，斷除婬欲故，  言「淨修梵行」。

[0120c08]  「無諸瑕穢」者，行婬之人，身惡  名臭，以是故讚斷婬人，言「無諸瑕穢」。

[0120c09]  「惔  然快樂」者。

[0120c10]  問曰：

[0120c10]  此何等樂？

[0120c10]  答曰：

[0120c10]  是樂二種：  內樂，涅槃樂。是樂不從五塵生，譬如石泉，  水自中出，不從外來。心樂亦如是，行等心，
修梵行，得十善業道，清淨無穢，是名內樂。

[0120c14]  問曰：

[0120c14]  此樂何界繫？欲界繫、色界繫、無色界繫  耶？

[0120c15]  答曰：

[0120c15]  是樂欲界繫，亦不繫；非色、無色界  繫。

[0120c16]  今言「譬如比丘入第三禪」，若是色界繫，不  應言「譬如」。以是事故知非色界繫。此欲  界心生喜樂，一切滿身；譬如煖蘇漬身，柔
軟和樂。

[0120c19]  不繫者，得般若波羅蜜相，觀諸法不  生不滅，得實智慧，心無所著，無相之樂，是  為不繫。

[0120c21]  問曰：

[0120c21]  佛言涅槃第一樂，何以言「第  三禪樂」？

[0120c22]  答曰：

[0120c22]  有二種樂：有受樂，有受盡  樂。

[0120c23]  受盡樂，一切五眾盡更不生，是無餘涅槃  樂。

[0120c24]  能除憂愁煩惱，心中歡喜，是名樂受；如  是樂受滿足，在第三禪中。

[0120c25]  以是故言「譬如  第三禪樂」。

[0120c26]  問曰：

[0120c26]  初禪、二禪亦有樂受，何以故  但言「第三禪」？

[0120c27]  答曰：

[0120c27]  樂有上、中、下：下者初禪，  中者二禪，上者三禪。

[0120c28]  初禪有二種：樂根、喜  根；五識相應樂根，意識相應喜根。

[0120c29]  二禪中  意識相應喜根。

[0121a01]  三禪意識相應樂根。

[0121a01]  一切三  界中，除三禪，更無意識相應樂根。是五識  不能分別，不知名字相，眼識生如彈指頃，  意識已生。

[0121a04]  以是故，五識相應樂根不能滿  足樂，意識相應樂根能滿足樂。

[0121a05]  以是故，三  禪中諸功德少，樂多故，無背捨、勝處、一切入。

[0121a07]  過是三禪更無樂，以是故言「譬如比丘入  第三禪」。

[0121a08]  一切眾生「皆得好慧，持戒、自守，不  嬈眾生」者。

[0121a09]  問曰：

[0121a09]  何以故次樂後，言「皆得  好慧」？

[0121a10]  答曰：

[0121a10]  人未得樂，能作功德；既得樂已，  心著樂多故，不作功德！是故樂後次第心  得好慧。

[0121a12]  好慧者，持戒、自守，不嬈眾生。

[0121a12]  問曰：

[0121a13]  持戒是名自守，亦名不嬈眾生，何以故復  言「自守、不嬈眾生」耶？

[0121a14]  答曰：

[0121a14]  身口善，是名「持  戒」；撿心就善，是名「自守」，亦名「不嬈眾生」。

[0121a16]  一切諸功德，皆戒身、定身、慧身所攝。

[0121a16]  言「好持  戒」，是戒身攝；「好自守」者，是定身攝；「不嬈  眾生」，禪中慈等諸功德，是慧身攝。

[0121a18]  問曰：

[0121a18]  亦無  有人言「不好持戒」者，今何以言「好持戒」？

[0121a20]  答曰：

[0121a20]  有如婆羅門著世界法者言：「捨家  好持戒，是為斷種人。」

[0121a21]  又以自力得財，廣  作功德，如是有福。出家乞食，自身不給，何  能作諸功德？如是為呵好持戒。

[0121a23]  亦有著  世界治法道人，呵好自守者言：「人當以  法治世，賞善罰惡，法不可犯，不捨尊親，  立法濟世，所益者大，何用獨善其身，自守
無事？世亂而不理，人急而不救！」如是名為  呵好自守。

[0121a28]  亦有人呵好不嬈眾生者言：  「有怨不能報，有賊不能繫，惡人不能治，  有罪無以肅，不能却患救難，默然無益，
何用此為！」如是為呵好不嬈眾生。如  說：

「人而無勇健，　　何用生世間，  
親難而不救，　　如木人在地！」

[0121b06]  如是等種種不善語，名為呵不嬈眾生。

[0121b06]  是  諸天人皆得好慧，持戒、自守，不嬈眾生；行  是善法，身心安隱，無所畏難，無熱無惱，有  好名善譽，人所愛敬，是為向涅槃門。命欲
終時，見福德心喜，無憂無悔。若未得涅  槃，生諸佛世界，若生天上。以是故言：「得  好慧，持戒、自守，不嬈眾生。」

大智度論卷第八

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
