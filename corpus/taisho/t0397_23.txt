大方等大集經卷第二十三

北涼天竺三藏曇無讖譯

虛空目分第十之二中世間目品第二

[0162c06] 爾時，世尊即放眉間白毫相光，悉蔽十方諸佛世界日月星宿、珠火燈明所照之處，一切石山諸惡刺棘為不復現。十方無量恒河沙等世界眾生見是光已，各各繫念思惟善事。其中諸佛見是光已，各告己眾而作是言：「善男子！過於無量恒河沙世界，彼有世界名曰娑婆，具足五滓。有佛出世，號釋迦牟尼如來、應、正遍知、明行足、善逝、世間解、無上士、調御丈夫、天人師、佛、世尊。無量世界無量菩薩、無量聲聞，悉集彼土坐彼佛前，彼佛即為宣說法行法目陀羅尼門。為諸聲聞，說法行已放大光明，將欲演說淨目法門陀羅尼法。為中乘者得緣覺果，為諸菩薩莊嚴成就阿耨多羅三藐三菩提，具足十地如來十八不共之法，轉不退輪壞三惡趣，令修八聖得無上果。」

[0162c21] 爾時，十方恒河沙等世界諸眾聞是語已，各各白佛言：「世尊！我欲往彼娑婆世界至說法處，聽受如是淨目法門。」爾時，無量諸菩薩眾，悉共來詣娑婆世界，到於佛所頭面禮拜却坐一面。

[0162c25] 時此世界無量梵天，往至佛所供養恭敬却坐一面。百億魔天、百億化自在天、百億兜率天、百億夜摩天、百億帝釋天、百億四天王天、百億日月天、百億自在天、百億閻羅王、百億地鬼、四百億阿修羅、四百億龍王，如是等眾悉向佛所，恭敬供養却坐一面。無量沙門及婆羅門悉得神通，來向佛所恭敬供養却坐一面。

[0163a03] 諸世界中外道相師，見光明時，作是思惟：「如是光者，非是日月星宿之明，必是異光，如是不久七日並出，當焦四海須彌山王一切草木，其後欲界火災當出。」或復有言：「却後不久必當雨毒害於一切。」或復有言：「却後不久必當雨刀害諸人物，惡時將至誰能救之？」或復有言：「瞿曇沙門憐愍一切，唯是能救施其壽命。」爾時，一切無量眾生至心念佛；念已即見是大寶坊，以佛力故即至坊中。

[0163a12] 爾時，波斯匿王以佛神力故亦見寶坊，以佛力故得到坊中。憂填耶那王、惡性王、輸頭檀王、摩醯陀王、修陀奢那王、頻婆娑羅王，如是等王亦因佛力得見寶坊，悉至坊中，供養禮拜，次第而坐，各作是念：「今此眾中有大仙人，有佛、世尊，此光因緣今當問誰？當問仙人？問佛可耶？」

[0163a19] 爾時，須陀舍那王言：「我今有大婆羅門師，名曰電髮，善知相法能解能說，是最可問。」電髮聞已即作是言：「我所博覽一切相書都無此事，我實不能解此光瑞，閻浮提中一切相師其數五百悉不能解。」

[0163a23] 爾時，頻婆娑羅王語諸王言：「汝何故狂？此大眾中有佛、世尊，號釋迦牟尼，具一切智，善知世間出世間相，了十二月善相之書，大悲憐愍一切眾生，實語正語，唯佛能說是光報應。」爾時，諸王及諸大眾一切宗仰，共白佛言：「世尊！唯願如來為我等說十二月相書。」

[0163a29] 佛言：「大王！今此大會不應宣說世間相書。」

[0163b01] 頻婆娑羅王白佛言：「世尊！今此會中有諸眾生，不信如來所有功德，又不信是一切智人，唯願破壞如是疑心而宣說之。是諸眾生若得聞已心生喜信，生信心已，乃可為說出世之道。如是眾生，亦當樂受易可調伏。」

[0163b06] 佛言大王：「至心諦聽，我當說之。大王！往昔雪山有一仙人，名婆伽婆，食果草根修集慈心，而不能除諸煩惱結，不能調伏貪欲之心。時彼住處有一雌虎，即共行欲，虎便懷妊。日月已滿，至此人所產十二子。是時仙人心憐愍故，即取洗浴而哺養之，虎母心愛隨時乳養。爾時仙人各為立名：一名竭伽、二名跋伽婆、三名為虎、四名師子、五名擔重、六名婆羅墮闍、七名步行、八名婆羅奴、九名健食、十名惡性、十一名師子擔、十二名健行。

[0163b16] 「是十二子年始七歲，食草根華果。是時父母俱時命終，時十二子心懷愁惱，仰天號哭：『如何一旦無所歸依？』時有樹神聞是聲已，作如是言：『諸童子且莫啼哭，有歸依處，所謂梵天憐愍眾生，汝等應當晝夜六時淨自洗浴，向於虛空至心禮拜求哀梵天。梵天當以無礙天耳聞汝等聲，聞已當來至汝住處，以憐愍故。來已當壞汝等癡闇施慧光明，得智慧已，一切諸天當供養汝，況世間人！』時十二子聞是語已，如教而行經十二年。然後梵天乃聞其聲，即來下至三十三天。

[0163b27] 「爾時，帝釋見梵天來即前供養，既供養已，即復白言：『大士！欲何所至？』『憍尸迦！汝不見彼雪山之中十二仙耶？憍尸迦可共往彼。』時釋提桓因與無量天，相隨俱下至雪山中。時十二仙見梵天來，歡喜踊躍禮拜供養。

[0163c03] 「時梵天王告十二童子：『汝等何故，十二年中精勤苦行供養於我？欲何所求？為求名聲、色力、財寶、聖道、智慧諸天身耶？』時竭伽仙白梵天言：『大士！我今不求如是等事，我欲求智慧，為眾生故。我等孤稚，少失覆蔭，自隨其心，無教告者。唯願大士施我智慧，令我識知善惡等業，及了眾生善惡等業，亦知眾生、國土、城邑、剎利、婆羅門、毘舍、首陀、男女、大小善惡等相受苦樂事。諸王貪國無厭足者，興兵相伐衰盛等相，若我知已，當以方便教滅惡相，令得受樂。』」

大方等大集經虛空目分中彌勒品第三

[0163c15] 爾時，彌勒菩薩即於佛前，心念說偈，問於如來：

「非有途路，　　而有輪轉；　　如來亦不
　住一切道，　　非道見道，　　道見非道。」

[0163c19] 佛言：「善男子！非道者即是不出不滅，不住非智，非智境界，非明非闇，非常非斷，非善非惡，非是色陰乃至識陰，是名實性，是名法性，名一切行，名真實際，是名非道，如是中道。諸佛如來轉於法輪，而不貪著如是諸道。若有眾生，道見非道、非道見道，如是眾生不能達於道與非道及知三道。如來悉能分別解說，及以斷道。

[0163c26] 「善男子！如來、世尊於無道中而轉法輪，為壞眾生三種道故。何等三道？一、煩惱道；二者、苦道；三者、業道。業道者，所謂行有；煩惱道者，所謂無明愛取；苦道者，所謂識名色、六入、觸受生老死等。如是三道，何因緣有？觸緣故有。

[0164a02] 「善男子！因眼見色而生愛心，愛心者即是無明，為愛造業即名為行，至心專念名之為識，識共色行是名名色，六處生貪是名六入，因入求受名之為觸，貪著心者即名為愛，求是等法名之為取，如是法生是名為有，次第不斷名之為生，次第斷故名之為死，生死因緣眾苦所逼名之為惱，乃至識法因緣生貪，亦復如是。如是十二因緣，一人一念皆悉具足。

[0164a11] 「出有三種：一者、因出；二者、初出；三者、道出。若有比丘修行法行，觀察所有愛心相貌。比丘當觀，若有愛心即是無明，無明之體能出二過：一者、出行；二者、出識。識亦有二：一者、出名；二者、出色。名色亦二：一者、無住；二、住六入。六入亦二：一、不厭欲；二、能生觸。觸亦有二：一、生受心；二者、求受。受亦有二：一、受苦樂；二、生貪愛。愛亦有二：一者、繫縛堅固；二者、求取。取亦有二：一者、貪心；二者、求有。有亦有二：一者、樂住；二、生因緣。生亦有二：一者、生老；二者、苦緣。老亦有二：一、壞壯色；二、作死因。死亦有二：一、壞壽命；二、愛別離，是名出因。

[0164a23] 「云何初出？若有比丘修集法行，觀如是法亦出亦滅，是名初出。」

[0164a25] 爾時，世尊告憍陳如：「云何道出？若比丘見道有二種：一者、行行；二者、慧行。憍陳如！汝頗知是行行慧行耶？」

[0164a27] 憍陳如言：「未知。世尊！唯願如來為觀十二因緣比丘得大智慧壞諸煩惱，分別解說，比丘聞已當具受持。」

[0164b01] 爾時，世尊告寶幢童子：「善男子！汝頗能知息出入不？」

[0164b02] 「不也。世尊！」

[0164b02] 「善男子！法行比丘先觀無明乃至老死。云何名為觀於無明？先觀中陰，於父母所生貪愛心，愛因緣故四大和合，精血二渧合成一渧，大如豆子名歌羅羅。是歌羅羅有三事：一命、二識、三煖。過去世中業緣果報，無有作者及以受者，初息出入是名無明。歌羅羅時氣息入出，有二種道：所謂隨母氣息上下、七日一變。息入出者名為壽命，是名風道；不臭不爛，是名為煖；是中心意，名之為識。

[0164b11] 「善男子！若有欲得辟支佛果，當觀如是十二因緣，後觀三受因緣：五陰、十二入、十八界。云何為觀？隨於念心觀息出息入，觀於內身皮膚肌肉筋骨髓腦如空中雲。是身中風亦復如是，有風能上，有風能下，有風能滿，有風能焦，有能增長，是故息之出入名為身行；以出入息從覺觀生，故名意行；和合出聲名為口行。以如是等三行因緣，故有識生。識因緣故則有四陰及以色陰，故名名色。五陰因緣行六處，故名六入。情塵相對故名為觸。觸因緣故念色至念法，是名為受。貪著於色乃至於法，是名為愛。愛因緣故四方求覔，故名為取。取因緣故受於後身，故名為有。有因緣故有生老死種種諸苦。是名五陰、十二入、十八界，十二因緣之大樹也。

[0164b26] 「是故緣出入息，能生一切諸苦煩惱，是故凡夫生時，亦為煩惱繫縛，死時亦爾；終不能得身心自在，不得三昧，不盡諸漏。若有比丘觀入出息，如空中風無我我所，無有作者及以受者，從緣而生從緣而滅，無相無物無有覺觀；眾生風者亦復如是，共四大行，生歌羅羅九孔乃至九萬九千諸孔出入，無作無受，是風出入如是肉段，以是因緣故，有無明乃至老死眾苦聚集。

[0164c05] 「善男子！譬如虛空無物無我，出入諸息、地水火風、壽命煖識、無明乃至生老病死，亦復如是。眾生顛倒，於非我中而橫見我，於如是等同虛空法，作陰界入想，一切凡夫因是顛倒，輪轉生死無有窮已。若法行比丘，觀是息冷則舉身冷，觀是息煖則舉身煖，是身爾時隨意隨風。若觀冷時不得禪定不入定聚，是人則墮冷地獄中。若觀煖時不得禪定不入定聚，是人則墮熱地獄中。若佛弟子修集法行，觀察出入息冷煖等時則得正道。法行比丘如實觀察無明乃至生老病死，心不顛倒，是名淨目陀羅尼也。善男子！汝若能受是陀羅尼，即是真實觀入出息。」

[0164c18] 寶幢菩薩白佛言：「世尊！諸佛境界不可思議，非是聲聞緣覺所及。」

[0164c19] 爾時，四天王白佛言：「世尊！隨是經典所流布處，我等要當隨侍守護，所有惡事悉令消滅。」

大方等大集經虛空目分中四無量心品第四

[0164c25] 爾時，頻婆娑羅王白佛言：「世尊！因諸聲聞辟支佛等修行法行，令閻浮提無有疾疫飢饉惡事。世尊！菩薩摩訶薩修四無量心，若有四姓供養恭敬，得幾所福？」

[0164c28] 佛告大王：「若有菩薩修四無量，隨所住國具八上事：一者、其土人民供養父母、增長慚愧，恭敬沙門諸婆羅門耆舊有德，受持禁戒。大王！若諸國土有諸菩薩修四無量，其土人民，則能成就如是初事。復次，大王！若有菩薩修四無量，隨所住國其土人民，修集慈心遠離殺害，其心調柔無有濁心瞋恚之心，平等無二，是名為二。復次，大王！若有菩薩修四無量，隨所住國其土人民，不貪財寶，樂為惠施，呵責盜竊，是名為三。復次，大王！若有菩薩修四無量，隨所住國，其土人民自足妻色，遠離非法，呵責欲心，是名為四。復次，大王！若有菩薩修四無量，隨所住國其土人民，真語實語、無破壞語，常修善語，是名為五。復次，大王！若有菩薩修四無量，隨所住國，其土人民無有嫉妬濁惡之心，是名為六。復次，大王！若有菩薩修四無量，隨所住國其土人民，正見不謬無有邪見，是名為七。復次，大王！若有菩薩修四無量，隨所住國其土人民，一切供養恭敬三寶，遠離惡見，是名為八。大王！若有菩薩修四無量，隨所住國其土人民，具足如是八種功德。

[0165a21] 「大王！若有菩薩修四無量，隨所住國，其土無有八怖畏事。何等為八？一者、無內外軍畏；二者、無諸惡鬼畏；三者、無惡星宿畏；四者、無諸惡病畏；五者、無諸惡獸畏；六者、無諸惡賊畏；七者、無諸旱澇畏；八者、無諸穀難畏。大王！若有菩薩修四無量，隨所住國，其土無有如是八畏。

[0165a27] 「大王！若有菩薩修四無量，隨所住國，其土具足八大丈夫。何等為八？一者、有諸眾生已於過去無量佛所，深種善根，如是之人樂生其土。二者、復有眾生已於過去無量世中，修戒多聞，如是之人樂生其土。三者、復有眾生已於過去無量世中，供養父母、師長、和上、耆舊有德，如是之人樂生其土。四者、復有眾生已於過去無量世中，成就天業，當受天身，故轉天身來生其土。五者、復有眾生能壞一切三惡道業，如是之人樂生其土。六者、復有眾生具聲聞乘，如是之人樂生其土。七者、復有眾生樂緣覺乘，如是之人來生其土。八者、復有眾生，已於過去無量世中，修六波羅蜜，如是之人樂生其土。大王！若有菩薩修四無量，隨所住國，其土具足如是八人。

[0165b13] 「大王！若有菩薩修四無量，隨所住國，其地具足上地水味、無上法味、眾生之味，一切眾生心相親愛，如是眾生捨是身已復生天上，乃至鳥獸亦復如是。大王！譬如一筐盛四種香：一者、沈水；二者、多伽羅；三者、牛頭栴檀；四者、多摩羅葉，如是四香合有四兩。有四姓人，以四種衣置之筐中，經數日已各自齎去，而是四香銖兩不折，然是衣中各各有香。大王！若有菩薩修四無量，隨所住國其土人民，各各成就種種功德，而於菩薩無所損減。」

[0165b23] 爾時，頻婆娑羅王白佛言：「世尊！菩薩摩訶薩修四無量心不可思議。何以故？菩薩摩訶薩自身修集，能令無量無邊眾生得大利益。」

[0165b27] 爾時，會中有一菩薩名曰淨光，告無勝菩薩言：「善男子！汝今已得無上利益。何以故？汝常修集四無量心。」

[0165b29] 無勝菩薩言：「善男子！我今云何得大利益？如是法中無作無受、無覺無見無知、無此無彼。善男子！如人自言能畫虛空瓔珞莊嚴。雖有是言，真實不能。一切諸法亦復如是，無出無壞，無生無滅，無有處所，無有覺觀，淨三解脫無相無作無願。如爾法界，無轉無散，無合無礙，無濁無邊，猶如虛空無有和合，無欲無性，無見無說。法性無數，無少無多，無有境界，無二無著，無量無色，無聲寂靜，無變無量，猶如虛空。無比無勝，無常無斷，難見難知，難可思惟，堅固無行，無有瞋恚，攝諸佛界，是名梵行，名四無量。如來修集，心無厭足，勤行精進，是名佛法，大信大念，大不放逸，至心不忘。

[0165c14] 「若菩薩摩訶薩修集如是四無量心，即是菩薩修行菩薩甚深法界。如是菩薩將欲近入無生法忍，行六波羅蜜護諸佛法，已近第三如法順忍，真見佛身。能摧魔眾及壞邪道，度生死河入大智海，通達一切諸佛境界，具足莊嚴諸佛功德。諸所有色種姓財物，勝諸眾生，次第當坐如來法座，具足一切三昧總持，不為一切聖人所輕。為諸緣覺之所讚歎，常為諸佛之所護念，能解一切國土眾生種種語言。於諸法中，不見受者及以施者，亦無說者及聽法者，無有作者及以受者，猶如虛空。」

[0165c25] 淨光言：「善男子！是故我言，汝今成就無量功德。何以故？已於無量無邊世中勤修集故。善男子！若佛獲得十力無畏一切佛法，出家苦行逮成正覺，轉妙法輪示大神通入大涅槃，如是等事悉皆因修四無量心，如是即是四無量果。以是義故，諸善男子及善女人，應當修集四無量心。」說是法時，二萬眾生得隨慈忍，無量眾生具四無量心，一切大眾咸供養佛。

大方等大集經虛空目分中淨目品第五

[0166a06] 爾時，有一菩薩童子名無勝意，長跪合掌白佛言：「世尊！慈無量心有何等相？有何等體？何等因緣？何等果報？云何具足？」

[0166a08] 佛言：「善哉，善哉！善男子！能問如是甚深之義？」

[0166a09] 爾時，如來即入三昧，其三昧名調伏眾生無所畏懼。入三昧已，從其肉髻放大光明，其光猛盛有種種色，遍照無量無邊世界，復出妙音而說偈言：

「淤泥之中生芙蓉，　　亦復生於種種華，
　眾生以之供養佛，　　并及一切諸天神。
　一切惡國亦如是，　　生諸聖人大菩薩，
　能調難調不調眾，　　猶如眾生華供養。
　娑婆世界惡土地，　　釋迦住中宣說法，
　若欲獲得無量利，　　應當往彼娑婆界。」

[0166a20] 無量世界所有眾生，聞是偈已，各各供養其土世尊。既供養已，乘佛神力，悉來集會娑婆世界。至於佛所，頭面禮拜，却坐一面。

[0166a22] 爾時，此界大寶坊中，無量眾生具足彌滿，是諸眾生各作是念：「獨我至此供養如來，獨在佛前諮問正法，如來獨為我一人說。」

[0166a25] 爾時，世尊告無勝意童子：「善男子！慈有三種：一、眾生緣；二者、法緣；三者、無緣。

[0166a27] 「善男子！眾生緣者緣於五有，若有法行菩薩，欲得具足六波羅蜜大慈大悲菩薩十地，速得成就阿耨多羅三藐三菩提，轉正法輪，調伏無量無邊眾生，令度無邊生死大河，欲壞無量惡魔伴黨入大涅槃。如是菩薩，應當修集四無量心。應云何修？若菩薩摩訶薩，為下方眾生乃至上方一切眾生修集是慈，視諸眾生如父如母，如師和上，如佛、世尊、聲聞、緣覺。爾時，應作如是思惟：『若有眾生，橫於我所起諸惡事。菩薩爾時應作是念：「若我瞋是惡眾生者，則為十方諸佛所見，是大可恥。當見呵責：云何是人為阿耨多羅三藐三菩提，而自不能調伏其心？譬如有人無有脚足而欲趣彼欝單曰土，如無目者而欲讀書，如無手者而欲執作，遠離慈心而欲獲得阿耨多羅三藐三菩提者，亦復如是。若不能斷如是瞋心，尚不能得聲聞菩提，何況阿耨多羅三藐三菩提？若我不能調伏自心，當為諸佛聲聞緣覺天龍八部之所呵責。若我不能調伏自心，當得大罪受地獄苦，不得現在未來利益，是故應當修集慈心。」』復作是念：『若有於我已作諸惡，始作欲作，或以惡事加於我親，以利養事益於我怨，亦復如是。』如是觀已，菩薩先於一方眾生修集慈心，二三四方四維上下亦復如是。善男子！是名菩薩慈緣眾生。」

[0166b24] 爾時，會中有一天子名曰明星，白佛言：「世尊！若菩薩摩訶薩初修慈心，如是慈心有何等果？為是現在，為在未來，具足成就幾所福德？世尊！如是菩薩修集慈心，頗復當墮三惡道不？」

[0166b28] 佛言：「善哉，善哉！善男子！汝已於昔供養恭敬無量諸佛，是故今能發如是問；已種善子善根堅固，無量世中修集慈心，不與聲聞辟支佛共，為欲利益無量眾生，是故今者能作是問。

[0166c03] 「善男子！諦聽，諦聽！今當為汝分別解說。若有菩薩，能如我先所說修慈，是人則得臥安寤安不見惡夢，資生所須無所乏少。諸天守護，人天樂見，不聞惡聲，身不惡病，常樂寂靜，勤行精進，樂受正法，知見無我，常為國主、沙門、梵志、男女、大小，乃至鳥獸之所供養，親近善友，所謂聲聞緣覺諸佛菩薩，樂行惠施能度眾生。所有善心，不為三毒之所破壞，善名好譽流布四方。能療眾生所有惡病，能令眾生遠離眾苦，能解眾生一切繫縛，能調眾生諸惡煩惱，能壞一切惡邪異見，能與眾生信心念心。大智慧心，心住大乘無能傾動，不隨他語，能壞眾生身口意惡，能滅眾生三種障業，唯除五逆，誹謗正法賢聖之人、劫招提僧物。

[0166c17] 「善男子！菩薩若能如是修慈，當捨命時，面見十方諸佛、世尊手摩其頭，佛手觸故心則歡喜，心歡喜故，尋得往生其佛國土，亦聞如是善妙之言：所謂『莫生怖畏，莫生怖畏。汝是修慈純善之人，定當得生淨佛世界，覲見無量諸佛、世尊，離三惡道必入涅槃，亦聞法緣、無緣之慈，亦得具足四無量心，乃至獲得阿耨多羅三藐三菩提。』」

[0166c25] 爾時，明星天子聞是法時，於諸禪定出入自在。無勝意童子白佛言：「世尊！如是天子，以何力故，於禪定中速入速出？」

[0166c28] 佛言：「善男子！是天子者，已於無量諸如來所殖諸善根，無量世中修法緣慈，本願力故生四天處。在日天前十千由旬，所住宮殿縱廣三萬二千由旬，琉璃所成，前後左右滿十由旬。諸天男女而共圍遶，是人在中離其眷屬三由旬所獨坐寶床，出入禪定一日一夜。此四天下有八十天處，六十龍處，四阿修羅處，四迦樓羅處，五十二緊那羅處，四十六摩睺羅伽處，八拘辦荼處，三十富餓鬼處，三十毘舍遮處。於如是處，悉能調伏如是眾生，以本願力故。往昔發願，此閻浮提夜五分過，餘一分在，當在日前十千由旬，先當破壞閻浮提闇而作明相。若閻浮提諸善眾生欲度生死修禪定者，當為是人除去睡眠施其念力。若欲見我，我當於夢現作和上師長父母。若有凡夫修集外道，我當破壞其人邪心示以正道。若有眾生於世間事及出世事，生懈怠者，覩見我已除去懈怠勤修事業。若有眾生迷失正路，得見我時則還見道。若有眾生身遇重病，得見我者苦痛休息，身得安眠受大快樂。若有老人身受眾苦心多忘誤，得見我者還得念心，然我出時能令眾生繫心念善。若有眾生命將欲盡，最後一念，我當為說大乘經典，彼既聞已面見佛像，捨身得生淨佛世界。若有欲求辟支佛者，我當為說辟支佛乘。若有欲求聲聞乘者，我亦當為說聲聞乘。若有眾生，有三惡業，聞我說法惡業即滅。世尊！我先行於閻浮提國，然後次行於瞿陀尼，瞿陀尼後次欝單曰欝單曰後，次弗婆提。以如是等本願力故，常得修行六波羅蜜，乃至得成阿耨多羅三藐三菩提。」

[0167b01] 爾時，明星天子白佛言：「世尊！我今為欲利益一切眾生故，說此陀羅尼：

[0167b03] 「『盧遮羅(一)　盧遮羅(二)　盧遮那(三)　娑羅叉婆(四)　娑羅叉婆(五)　娑羅叉[(口*皮)/女](六)　阿[(口*皮)/女]呵呵(七)　阿[(口*皮)/女]特荼(八)　阿婆闍婆(九)　阿婆叉那(十)　阿叉叉叉(十一)　富羅婆邏(十二)　阿婆叉叉(十三)　闍婆闍婆(十四)　摩呵迦波(十五)　阿婆阿婆(十六)　摩呵娑摩(十七)　頻豆(十八)　莎闍羯波(十九)　阿鞾(二十)　阿鞾(二十一)　呵呵尼摩(二十二)　沫邏莎律闍(二十三)　迦留那闍邏(二十四)　莎呵』

[0167b10] 「世尊！若有比丘、比丘尼、優婆塞、優婆夷，若男、若女、若大、若小，若有至心念我事者，是人則得淨於諸業，神通施戒忍辱精進禪定智慧，解脫佛土四無礙智。如是諸人不得成就如是事者，我則欺誑十方諸佛，於未來世，亦莫令我得阿耨多羅三藐三菩提。」

[0167b15] 爾時，無勝意童子白佛言：「世尊！他方佛土所有人民，常作是言：『娑婆世界雜穢不淨。』然我今者常見清淨。」

[0167b18] 佛言：「如是，如是。善男子！如汝所說。又此世界諸菩薩等，或作天像調伏眾生，或作龍像，或作鬼像，或阿修羅像，或迦樓羅像，或緊那羅像，或摩睺羅像，或夜叉像，或拘辦荼像，毘舍闍像，薜荔陀像，人像，畜生像，鳥獸之像，遊閻浮提，教化如是種類眾生。善男子！若為人天調伏眾生，是不為難。若為畜生調伏眾生，是乃為難。

[0167b25] 「善男子！閻浮提外，南方海中有琉璃山，名之為潮。高二十由旬，具種種寶，其山有窟名種種色，是昔菩薩所住之處，縱廣一由旬高六由旬，有一毒蛇在中而住，修聲聞慈。復有一窟名曰無死，縱廣高下亦復如是，亦是菩薩昔所住處，中有一馬修聲聞慈。復有一窟名曰善住，縱廣高下亦復如是，亦是菩薩昔所住處，中有一羊修聲聞慈。其山樹神名曰無勝，有羅剎女名曰善行，各有五百眷屬圍遶，是二女人常共供養如是三獸。

[0167c06] 「善男子！閻浮提外西方海中有頗梨山，高二十由旬，其山有窟，名曰上色，縱廣高下亦復如是，亦是菩薩昔所住處，有一獼猴修聲聞慈。復有一窟名曰誓願，縱廣高下亦復如是，亦是菩薩昔所住處，中有一雞修聲聞慈。復有一窟名曰法床，縱廣高下亦復如是，亦是菩薩昔所住處，中有一犬修聲聞慈。中有火神，有羅剎女，名曰眼見，各有五百眷屬圍繞，是二女人常共供養是三鳥獸。

[0167c15] 「善男子！閻浮提外北方海中有一銀山，名菩提月，高二十由旬，中有一窟名曰金剛，縱廣高下亦復如是，亦是菩薩昔所住處，中有一猪修聲聞慈。復有一窟名香功德，縱廣高下亦復如是，亦是菩薩昔所住處，中有一鼠修聲聞慈。復有一窟名高功德，縱廣高下亦復如是，亦是菩薩本所住處，中有一牛修聲聞慈。山有風神名曰動風，有羅剎女名曰天護，各有五百眷屬圍繞，是二女人常共供養如是三獸。

[0167c25] 「善男子！閻浮提外東方海中有一金山，名功德相，高二十由旬，中有一窟名曰明星，縱廣高下亦復如是，亦是菩薩昔所住處，有一師子修聲聞慈。復有一窟名曰淨道，縱廣高下亦復如是，亦是菩薩昔所住處，中有一兔修聲聞慈。復有一窟名曰喜樂，縱廣高下亦復如是，亦是菩薩昔所住處，中有一龍修聲聞慈。山有水神名曰水天，有羅剎女名修慚愧，各有五百眷屬圍遶，是二女人常共供養如是三獸。

[0168a05] 「是十二獸，晝夜常行閻浮提內，天人恭敬，功德成就，已於諸佛所發深重願。一日一夜常令一獸遊行教化，餘十一獸安住修慈，周而復始。七月一日鼠初遊行，以聲聞乘教化一切鼠身眾生，令離惡業勸修善事。如是次第至十三日，鼠復還行，如是乃至盡十二月。至十二歲，亦復如是，常為調伏諸眾生故。

[0168a12] 「善男子！是故此土多有功德，乃至畜生亦能教化，演說無上菩提之道，是故他方諸菩薩等，常應恭敬此佛世界。」

[0168a15] 爾時，會中有一優婆塞名曰淨德，白佛言：「世尊！我今可得覩見如是十二獸不？」

[0168a16] 「善男子！若有比丘、比丘尼、優婆塞、優婆夷，欲得覩見是十二獸，欲得大智大念大定大神通力，欲受一切所有典籍、四無量心，欲行正道得奢摩他，欲得寂靜，欲增善法，是人當以白土作山，縱廣七尺高十二尺，種種香塗金薄薄之，四邊周匝二十尺，所散瞻婆華當以銅器盛，諸種種非時之漿置之四面，清淨持戒日三洗浴敬信三寶。離山三丈正東向立，誦如是呪：

[0168a26] 「◎戰陀羅呵(一)　修利蛇比摩(二)　其羅[月*兄](三)　沸己牟邏(四)　若蛇牟邏(五)　阿呵希(六)　娑呵囉希(七)　若蛇呵希(八)　薩婆復多呵(九)　梨蛇婆呵休(十)　摩莎車婆牟梨(十一)　迦[(口*皮)/女]浮(十二)　邏奢浮(十三)　修邏蛇牟(十四)　呿迦那(十五)　摩希叉婆(十六)　迦婆摩訶(十七)　阿叉比婆邏(十八)　多波比莎(十九)　沙持因持利蛇鞞莎(二十)　阿闍牟他婆(二十一)　婆盧婆叉(二十二)　槃陀哆(二十三)　遮羅叉婆希(二十四)　呵迦比牟(二十五)　哆比勒搜(二十六)　散遮勒搜(二十七)　[(口*皮)/女]婆浮(二十八)　娑邏[(口*皮)/女]叉搜(二十九)　沸己遮(三十)　哆莎賴莎(三十一)　陀叉邏莎(三十二)　波利波遮(三十三)　修羅修(三十四)　搜婆莎彌(三十五)　希邏莎(三十六)　[(口*皮)/女]邏牟莎邏莎(三十七)　牟莎邏私(三十八)　邏婆邏娑(三十九)　頻婆思邏莎(四十)　[(口*皮)/女][(口*皮)/女]邏娑(四十一)　陀摩盧遮那邏娑(四十二)　富囊挫蘭呵邏娑(四十三)　首陀盧遮那邏娑(四十四)　[(口*皮)/女]摩摩邏娑(四十五)　比摩盧遮那呿伽(四十六)　薩顛摩邏娑(四十七)　阿利耶盧遮那耨耨(四十八)　比摩牟(四十九)　婆羅呵芒[(口*皮)/女]呵邏私㝹㝹(五十)　阿由比目猛(五十一)　牟尼邏提致汦(五十二)　莎呵

[0168b15] 「住十五日，當於山上見初月像。爾時則知見十二獸，見已所願隨意即得。善男子！若能如是修行苦行，即得眼見是十二獸。」

[0168b17] 爾時，淨德優婆塞語明星菩薩言：「善男子！汝能教化調伏眾生。云何調伏？為以身耶？口耶意耶？」

[0168b20] 「善男子！我非身口，唯以心業。」

[0168b20] 「善男子！若是心業，為過去耶？未來耶？現在乎？」

[0168b21] 「善男子！亦非去來，唯是現在，制現在心不令作惡。」

[0168b23] 「善男子！汝猶不能令現在心獲得解脫？云何而能調伏眾生？」

[0168b24] 明星答言：「我今受持四無礙智淨目持力故，能調伏一切眾生。」

[0168b25] 淨德言：「四無礙智淨目持者，亦復不能調伏眾生。何以故！無覺觀故，云何而言能調眾生？」

[0168b27] 「善男子！我今問汝，隨意見答。善男子！攝入繫縛解脫清淨道及寂靜，雖復平等亦不平等。如是平等及不平等，何因緣生？何因緣出？何因緣增長？汝寧不知乎？」

[0168c02] 淨德答言：「善男子！如是等事，因我我所生出增長。」

[0168c03] 明星菩薩言：「善男子！是我我所何因緣生？」

[0168c04] 「善男子！是我我所風因緣生。」

[0168c05] 明星菩薩言：「風住何處？」

[0168c05] 「善男子！風住虛空。」

[0168c06] 又問：「虛空為何所住？」

[0168c06] 答言：「虛空住於至處。」

[0168c07] 又問：「至處復何所住？」

[0168c07] 答言：「至處何處住者不可宣說。何以故？遠離一切諸處所故，一切處所所不攝故，非數非稱不可量故。非覺非觀，非有非無，非行非生，非出非滅，非有增長，非字非念，非作非受，非闇非明，非增非減，非壯非老，真實之性是一切法無罣礙門，是故至處無有住處。」

[0168c13] 明星菩薩言：「善男子！如是即是四無礙智淨目陀羅尼。若有菩薩修集如是陀羅尼者，一切煩惱則為爛敗，入法緣慈，一切法中無有疑心。」說是法時十方世界無量眾生得法緣慈，無量眾生得近四無礙智淨目陀羅尼。

[0168c18] 爾時，世尊讚是二人：「善哉，善哉！善男子！能如法問，能如法答，是陀羅尼因緣力故。四天王等！於我滅後能守護法。」

大方等大集經卷第二十三

[0168c23] 「『戰阿羅呵(一)　修利蛇比摩(二)　其羅貶(三)　佛已牟邏(四)　若蛇牟邏(五)　阿呵希(六)　婆呵囉希(七)　若蛇呵希(八)　薩婆復多呵希(九)　梨咃婆呵休(十)　摩沙車婆牟梨(十一)　迦[(口*皮)/女]浮(十二)　邏奢浮(十三)　修邏蛇牟(十四)　呿迦那(十五)　摩希叉婆(十六)　迦婆摩呵(十七)　阿叉比婆邏(十八)　多波比婆(十九)　沙持因持利蛇鞞婆(二十)　阿闍牟他婆(二十一)　婆盧婆叉(二十二)　槃陀哆(二十三)　遮羅叉婆希(二十四)　呵迦比牟(二十五)　哆比勒搜(二十六)　散遮勒搜(二十七)　嘙嘙浮(二十八)　婆羅婆叉搜(二十九)　佛已遮(三十)　哆紗賴沙(三十一)　陀叉邏娑(三十二)　波利波遮(三十三)　修邏修(三十四)　搜婆娑彌(三十五)　希邏(三十六)　嘙羅牟娑羅娑(三十七)　牟娑邏私(三十八)　羅婆邏婆(三十九)　頻婆思邏娑(四十)　嘙嘙邏娑(四十一)　陀摩盧遮那邏娑(四十二)　富囊挫蘭呵邏婆(四十三)　首陀盧遮那邏娑(四十四)　嘙摩摩邏娑(四十五)　比摩盧遮那呿伽(四十六)　薩顛摩邏娑(四十七)　阿利那遮那褥褥(四十八)　比摩牟(四十九)　婆遮呵芒嘙呵邏私葂葂(五十)　阿由比目醯(五十一)　牟尼邏提致沙(五十二)　娑呵(五十三)』」

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA