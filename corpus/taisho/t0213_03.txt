法集要頌經卷第三

尊者法救集

西天中印度惹爛駄囉國密林寺三藏明教大師賜紫沙門臣天息災奉　詔譯

法集要頌經廣說品第二十四

　雖說百伽陀，　　句義不周正，
　不如解一句，　　聞乃得解脫。
　雖說百伽陀，　　不明有何益？
　不如解一義，　　聞乃得止息。
　雖解多伽陀，　　不行無所益，
　不如行一句，　　習行可得道。
　若人壽百歲，　　毀戒意不息，
　不如一日中，　　供養持戒人。
　若人壽百歲，　　懈怠劣精進，
　不如一日中，　　勇猛行精進。
　若人壽百歲，　　不觀生滅法，
　不如一日中，　　而解生滅法。
　若人壽百歲，　　不觀成敗事，
　不如一日中，　　覩微知所忌。
　若人壽百歲，　　不見無漏句，
　不如一日中，　　得見無漏道。
　若人壽百歲，　　不見無動句，
　不如一日中，　　得見無動道。
　若人壽百歲，　　不覩難見句，
　不如一日中，　　得見微妙道。
　若人壽百歲，　　不見無生句，
　不如一日中，　　得見無生道。
　若人壽百歲，　　不見無作句，
　不如一日中，　　得見無作道。
　若人壽百歲，　　不見最上句，
　不如一日中，　　得見最上道。
　若人壽百歲，　　不見寂滅句，
　不如一日中，　　得見寂滅道。
　若人壽百歲，　　不見甘露句，
　不如一日中，　　得服甘露味。
　若人壽百歲，　　不見無垢句，
　不如一日中，　　得見清淨道。
　若人壽百歲，　　不見離垢句，
　不如一日中，　　離垢得解脫。
　雖復壽百歲，　　山林祭火神，
　不如須臾間，　　觀身而積行。
　雖復百歲中，　　山林祭火神，
　不如須臾間，　　正見得解脫。
　從月至於月，　　愚者用飲食，
　彼人不信佛，　　十六不獲一。
　若人禱神祀，　　經歲望其福，
　彼於四分中，　　亦不獲其一。
　從月至於月，　　愚者用飲食，
　不生慈愍心，　　十六不及一。
　從月至於月，　　愚者用飲食，
　彼不知法數，　　十六不及一。
　從月至於月，　　常行平等會，
　彼人不信佛，　　十六不及一。
　從月至於月，　　常行平等會，
　彼人不信法，　　十六不及一。
　從月至於月，　　常行平等會，
　彼人不信僧，　　十六不及一。
　月月常千祀，　　恒施於平等，
　彼無慈愍心，　　十六不及一。
　月月常千祀，　　恒施於平等，
　彼不恤蠕動，　　十六不及一。
　月月常千祀，　　恒施於平等，
　若無悲念心，　　十六不及一。
　月月常千祀，　　恒施於平等，
　彼懷怨恨心，　　十六不及一。
　月月常千祀，　　恒施於平等，
　不見擇滅法，　　十六不及一。
　月月常千祀，　　終身而不輟，
　不如須臾間，　　一心念真法。
　一念福無邊，　　勝彼終身祀，
　雖終百歲壽，　　奉事祀火神。
　不如須臾間，　　供養佛法僧，
　一念供養福，　　勝彼終身祀。

法集要頌經善友品第二十五

　無信懷憎嫉，　　鬪亂彼此人，
　智者所棄嫌，　　愚習以為樂。
　有信無憎嫉，　　精進信多聞，
　智者所敬待，　　賢聖以為樂。

　不親惡知識，　　不與非法會，
　親近善知識，　　恒與正法會。
　行路念防慮，　　持戒多聞人，
　思慮無量境，　　聞彼善言教。
　各各知差別，　　近惡自陷溺，
　習善致名稱。　　妙者恒自妙，
　此由身真正；　　善者終以善，
　斯由親近善。　　智慧為最上，
　持戒永寂滅。

　如魚湊臭爛，　　人貪競取之，
　意者不覺臭，　　習惡亦如是。
　多誐波羅葉，　　眾生往採取，
　葉薰香遠布，　　習善亦如是。

　親近惡知識，　　罪垢日夜增，
　如猪身不淨，　　自污兼污他。
　己自不習惡，　　親近習惡者，
　為人所輕笑，　　惡名日夜熾。
　觀習而習之，　　知近而親近，
　毒箭在其束，　　淨者被其污。
　勇夫能除污，　　去惡不為伴，
　是故知果報，　　智人悉分別。
　非親慎莫習，　　習當近於賢，
　苾芻修行道，　　忍苦盡諸漏。

　愚人盡形壽，　　承事明智人，
　亦不知真法，　　如杓斟酌食。
　智者須臾間，　　承事賢聖人，
　一一知真法，　　如舌了眾味。
　智者尋一句，　　演出無量義，
　愚者誦千句，　　不解一句義。
　一句義成就，　　智者所修學，
　愚者好遠離，　　真佛之所說。
　怨憎有智勝，　　不隨親友義，
　愚者訓非道，　　漸趣地獄徑。

　愚者自稱愚，　　當知善黠慧，
　愚人自稱智，　　是謂愚中甚。
　若復歎譽愚，　　毀訾智者身，
　毀智猶有勝，　　歎愚不為上。
　莫見愚聞聲，　　亦莫與愚居，
　與愚同居難，　　猶如怨同處。
　莫見愚聞聲，　　亦莫與愚居，
　與愚同居難，　　猶如怨同處。
　當選擇共居，　　如與親親會，
　是故事多聞，　　并及持戒者。
　如是人中上，　　如月在眾星。

法集要頌經圓寂品第二十六

　如龜藏其六，　　苾芻攝意想，
　無倚無害彼，　　圓寂無言說。
　忍辱第一道，　　佛說圓寂最，
　不以懷煩熱，　　害彼為沙門。
　言當莫麁獷，　　所說應辯才，
　少聞共論難，　　反受彼屈伏。
　數自興煩惱，　　猶彼器敗壞，
　生死數流轉，　　長沒無出期。
　若不自煩惱，　　猶器完牢具，
　如是至圓寂，　　永無諸塵翳。

　無病第一利，　　知足第一富，
　知親第一友，　　圓寂第一樂。
　飢為第一患，　　行為第一苦，
　如實知此者，　　圓寂第一樂。

　最妙聖言教，　　流布無窮際，
　世共傳習者，　　實無有厭時。
　如是無等倫，　　所說善言教，
　身苦所逼迫，　　何過飢患苦？

　趣善之徒少，　　趣惡之徒多，
　如實知此者，　　速求於圓寂。
　有緣生善處，　　有緣生惡趣，
　有緣般涅槃，　　如斯皆有緣。

　鹿歸於田野，　　鳥歸於虛空，
　義歸於分別，　　真人歸寂滅。
　不以懈怠意，　　怯弱有所至，
　欲求於圓寂，　　焚燒諸縛著。
　苾芻速杼船，　　以杼便當輕，
　求斷貪欲情，　　然後至圓寂。
　我有本以無，　　本有我今無，
　非無亦非有，　　如今不可獲。
　難見諦不動，　　善觀而不動，
　當察愛盡源，　　是謂名業際。

　斷愛除其欲，　　竭河無流兆，
　能明此愛本，　　是謂名苦際。
　無身滅其想，　　諸痛得清涼，
　眾行永止息，　　識想不復興。
　如實知此者，　　是謂名苦際，
　住動虛則靜，　　非近非有樂。
　無動得輕安，　　靜乃獲圓寂，

　亦不由往來，　　往來絕生滅。
　老死煩惱除，　　斷苦獲圓寂，
　吾已無往來，　　不去而不來，
　不沒不復生，　　此際名圓寂。
　智生之本末，　　有為知無為，
　生死所纏縛，　　縛者而難制。
　如是四大身，　　五蘊苦惱集，
　安住觀實苦，　　盡苦獲圓寂。
　諸法無往來，　　往來恒生滅，
　老病死遷流，　　無漏獲圓寂。

　苾芻有世生，　　有造無作行，
　有無生無有，　　無作無所行。
　苾芻吾已知，　　無復諸地入，
　無有虛空入，　　無諸入用入。
　無想非想入，　　無今世後世，
　亦無日月想，　　無往亦無來。
　從食因緣有，　　從食致憂樂，
　而此要滅者，　　諸苦法已盡。
　非食命不濟，　　孰能不搏食？
　夫立食為先，　　然後乃至道。
　地種及水火，　　是時風無吹，
　光焰所不照，　　亦不見其實。
　非月非有光，　　非日非有照，
　審諦觀此者，　　乃應真圓寂。
　端正色縱容，　　得脫一切苦，
　非色非無色，　　得脫第一苦。
　究竟不恐懼，　　越縛無狐疑，
　未斷有欲刺，　　豈知身為患？
　所謂究竟者，　　圓寂為第一，
　盡斷諸想著，　　文句不錯謬。
　知節不知節，　　最勝捨有行，
　內自思惟行，　　如卵壞其膜。
　眾施法施勝，　　眾樂法樂上，
　眾力忍力最，　　愛盡圓寂樂。

法集要頌經觀察品第二十七

　善觀己瑕隙，　　使己不露外，
　彼彼自有隙，　　如彼飛輕塵。
　若己稱無瑕，　　罪福俱并至，
　但見他人隙，　　恒懷無明想。
　知慚壽中上，　　焉以貪牽縛，
　力士無畏忌，　　斯等命短促。
　知慚不盡壽，　　恒求清淨行，
　威儀不缺漏，　　當觀真淨壽。
　世間普盲冥，　　智眼尠尠耳，
　群鳥墮羅網，　　生天不足言。
　觀世衰耗法，　　但見眾色變，
　愚者自繫縛，　　為闇所纏繞，
　亦不見於行，　　觀而無所有。

　眾生皆有我，　　為彼而生患，
　一一不相見，　　不覩邪見刺。
　觀此刺因緣，　　眾生多染著，
　我造彼非有，　　彼造非我有。

　眾生為慢纏，　　染著於憍慢，
　為見所迷惑，　　不免生死際。
　已得與當得，　　二俱受塵垢，
　習於病根本，　　及覺諸所學。
　觀諸持戒者，　　梵行清淨人，
　瞻侍病瘦者，　　是謂至邊際。
　當觀水上泡，　　亦觀幻野馬，
　如是不觀身，　　亦不見死至。
　當觀水上泡，　　亦觀幻野馬，
　如是不觀世，　　亦不見死王。

　如是當觀身，　　如王雜色車，
　愚者所染著，　　善求遠離彼。
　如是當觀身，　　如王雜色車，
　愚者所染著，　　智者遠離之。

　如是當觀身，　　眾病之所因，
　病與愚合會，　　焉能可恃怙？
　當觀畫形像，　　摩尼紺青髮，
　愚者以為緣，　　不求越彼岸。
　當觀畫形像，　　摩尼紺青髮，
　愚者以為緣，　　智者所厭患。
　強以彩畫形，　　莊嚴醜穢身，
　愚者以為緣，　　亦不求自度。
　爪髮為八分，　　雙部眼耳璫，
　愚者所染著，　　亦不求自度。
　著欲染於欲，　　不究結使緣，
　不以生結使，　　當度欲有流。
　非園脫於園，　　脫園復就園，
　當復觀此人，　　脫縛復就縛。

　今捨天王位，　　不造生死本，
　求離地獄苦，　　願說圓寂樂。
　青衣白蓋身，　　御者御一輪，
　觀彼未離垢，　　求便斷縛著。
　人多求自歸，　　山川樹木神，
　園觀及神祀，　　望免苦患難。
　此非自歸上，　　亦非有吉利，
　如有自歸者，　　不脫一切苦。
　若有自歸佛，　　及法苾芻僧，
　修習聖四諦，　　如慧之所見，
　苦因緣苦生，　　當越此苦本，
　賢聖八品道，　　滅盡甘露際。
　是為自歸上，　　非不有吉利，
　如有自歸者，　　得脫一切苦。
　觀已觀當觀，　　不觀亦當觀，
　觀而復重觀，　　觀而不復觀。
　觀而復重觀，　　分別彼性本，
　計晝以為夜，　　寶身壞不久。
　觀而不重觀，　　雖見亦不見，
　如見而不見，　　觀而亦不見。
　云何見不見？　　何說見不見？
　因何見不見？　　因為出何見。

　猶若不觀苦，　　常當深自觀，
　以解苦根原，　　是為明妙觀。
　誰令凡夫人，　　不觀眾行本？
　因彼而觀察，　　去冥見大明。

法集要頌經罪障品第二十八

　諸惡業莫作，　　諸善業奉行，
　自淨其意行，　　是名諸佛教。
　惠施獲福報，　　不藏恚怒懷，
　以善滅其惡，　　欲怒癡無餘。
　獨行勿逐愚，　　欲群當逐智，
　智者滅其惡，　　如鶴擇乳飲。
　觀世若干變，　　知法起滅跡，
　賢聖不樂世，　　愚者不處賢。
　解知念待味，　　思惟休息義，
　無熱無飢想，　　當服於法味。

　人不損其心，　　亦不毀其意，
　以善永滅惡，　　不憂隨惡道。
　人欲鍊其神，　　要當數修琢，
　智者易彫飾，　　乃名世之雄。
　能親近彼者，　　安隱無憂惱，
　永息無過者，　　柔和不卒暴，
　吹棄諸惡法，　　如風落其葉。

　無故畏彼人，　　謗毀清淨者，
　尋惡獲其力，　　煙雲風所吹。
　人之為善惡，　　各各自知之，
　修善得善果，　　為惡隨惡趣。
　達己淨不淨，　　何慮他人淨？
　愚者不自鍊，　　如鐵鑽純鋼。
　若眼見非邪，　　黠人求方便，
　智者善壽世，　　亦不為眾惡。
　商人在路懼，　　伴少而貨多，
　經過險難處，　　然有折軸憂。

　有身無瘡疣，　　不為毒所害，
　毒無奈瘡何？　　無惡無所造。
　多有行眾惡，　　必為身作累，
　施善布恩德，　　此事甚為難。
　善哉修善者，　　傷哉為甚惡，
　惡惡自為易，　　惡人為善難。
　愚者自謂正，　　猶惡不成熟，
　惡已成熟滿，　　諸苦亦復熟。
　賢者見於惡，　　不為惡所熟，
　如惡以不熟，　　惡者觀其惡。

　賢者觀其惡，　　乃至賢不熟，
　設以賢熟者，　　賢賢自相觀。
　人雖為惡行，　　亦不數數行，
　於彼意不樂，　　知惡之為苦。
　人能作其福，　　亦當數數造，
　於彼意願樂，　　善愛其福報。
　先當制善心，　　攝持惡根本，
　由是興福業，　　心由樂於惡。

　為惡雖復少，　　後世受苦深，
　當獲無邊福，　　如毒在心腹。
　為福雖微少，　　後受大福德，
　當獲大果報，　　如種獲真實。

　無過而強輕，　　無恚而強侵，
　當於十品處，　　便當趣於彼。
　痛癢語麤獷，　　此形必壞敗，
　眾病所逼切，　　心亂而不定。
　宗族別離散，　　財貨費耗盡，
　為賊所劫掠，　　所願不從意。
　或復無數變，　　為火所焚燒，
　身壞無智慧，　　亦趣於十品。
　作惡勿言無，　　人作言無罪，
　屏隈言無罪，　　斯皆有證驗。

　作惡言有憂，　　久作亦言憂，
　憂屏隈亦言，　　憂彼報亦憂。
　此憂彼亦憂，　　惡行二俱憂，
　彼憂彼受報，　　見行乃審知。

　此喜彼亦喜，　　福行二俱喜，
　彼行彼受報，　　見行自清淨。
　此煮彼亦煮，　　罪行二俱煮，
　彼煮彼受報，　　見行自有驗。
　作福不作惡，　　皆由宿行法，
　終不畏死徑，　　如船截流渡。

法集要頌經相應品第二十九

　夜光照于冥，　　至日未出間，
　日光布大明，　　夜光便黤黮。
　察者布光明，　　如來未出頃，
　佛出放大明，　　無察無聲聞。

　不堅起堅想，　　堅起不堅想，
　後不至於堅，　　由起邪見故。
　堅而知堅者，　　不堅知不堅，
　彼人求於堅，　　正治以為本。

　愚者以為堅，　　反被九結縛，
　如鳥墮羅網，　　斯由愛深固。
　諸有懷狐疑，　　今世及後世，
　禪定盡能滅，　　無惱修梵行。
　無塵離於塵，　　能持此服者，
　無御無所至，

　此不應法服。　　若能除垢穢，
　修戒等慧定，　　彼應思惟業，
　此應服袈裟。　　不以柔和言，
　名稱有所至，　　人有善顏色，
　乃懷巧偽心，　　有能斷是者，
　永拔其根本。

　智者除諸穢，　　乃名為善色，
　不以色縱容，　　暫覩知人意。
　世多違行人，　　遊蕩在世界，
　如彼虛偽鍮，　　其中純有銅。
　獨遊無畏忌，　　內穢外不淨，
　貪餮不自節，　　三轉隨時行，
　如圈被養猪，　　數數受胞胎。
　人能專其意，　　於食知止足，
　趣欲支其形，　　養壽守其道，
　觀淨而自淨。　　諸根不具足，
　於食無厭足，　　斯等凡品行，

　轉增於欲意。　　如屋壞穿漏，
　當觀不淨行，　　諸根無缺漏，
　於食知止足。　　有信執精進，
　不恣於欲意，　　如風吹泰山。
　空閑甚可樂，　　然人不樂彼，
　無欲常居之，　　非欲之所處。
　難移難可動，　　如彼重雪山，
　非賢則不現，　　猶夜射冥室。
　賢者有千數，　　智者在叢林，
　義理極深邃，　　智者所分別。

　多有眾生類，　　非射而不值，
　今觀此義理，　　無戒人所恥。
　觀有知恐怖，　　變易知有無，
　是故不樂有，　　當念遠離有。

　無信無反復，　　穿牆而盜竊，
　斷彼希望思，　　是名為勇士。
　除其父母緣，　　王家及二種，
　徧滅其境界，　　無垢為梵行。

　若人無所依，　　知彼所貴食，
　空及無相願，　　思惟以為行。
　鳥飛於虛空，　　而無足跡現，
　如彼行行人，　　言說無所趣。

　諸能斷有本，　　不依於未然，
　空及無相願，　　思惟以為行。
　希有諸眾生，　　多不順其性，
　有度不度者，　　為滅甚為難。

　諸有平等說，　　法法共相觀，
　盡斷諸結使，　　無復有熱惱。
　行路無復憂，　　終日得解脫，
　一切結使盡，　　無復有眾惱。
　如鳥飛虛空，　　而無有所礙，
　彼人獲無漏，　　空無相願定。
　如鳥飛虛空，　　而無有所礙，
　行人到彼岸，　　空無相願定。

　無造無有造，　　造者受煩惱，
　非造非無造，　　前憂後亦憂。
　造者為善妙，　　以作不懷憂，
　造而樂而造，　　生天受歡樂。

　虛空無轍迹，　　沙門無外意，
　眾人盡樂惡，　　唯佛淨無穢。
　虛空無轍迹，　　沙門無外意，
　世間皆無常，　　佛無我所有。

　諸天及世人，　　一切行相應，
　得脫一切苦，　　離愛免輪迴。
　諸天及世人，　　一切行相應，
　能遠諸惡業，　　不墮於惡趣。

　亦復不知論，　　賢愚無差別，
　若復知論義，　　所說無垢跡。
　說應法議論，　　當豎仙人幢，
　法幢為仙人，　　仙人為法幢。

　或有寂然罵，　　或有在眾罵，
　或有未聲罵，　　世無不罵者。
　一毀及一譽，　　但利養其名，
　非有亦非有，　　則亦不可知。
　智人所稱譽，　　若好兼及醜，
　智人無缺漏，　　慧定得解脫。
　如紫磨真金，　　內外徹清淨，
　猶如安明山，　　不為風所動，
　智人亦如是，　　不為毀譽動。
　如樹無有根，　　無枝況有葉？
　健者以解縛，　　誰能毀其德？
　無垢無有住，　　身壍種苦子，
　最勝無有愛，　　天世人不知。
　猶如網叢林，　　無愛況有餘？
　佛有無量行，　　無跡誰跡將？
　若有不欲生，　　以生不受有，
　佛有無量行，　　無跡誰跡將？
　若欲滅其想，　　內外無諸因，
　亦無過色想，　　四應不受生。
　捨前及捨後，　　捨間越於有，
　一切盡皆捨，　　不復受生老。

法集要頌經卷第三

【經文資訊】大正藏第 04 冊 No. 0213 法集要頌經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA