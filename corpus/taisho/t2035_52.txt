佛祖統紀卷第五十二
宋咸淳四明福泉沙門志磐撰

歷代會要志第十九之二

[0455a28]  宿命前身　　放生禁殺　　祈禱災異

[0455a29]  國朝典故　　諸國朝貢

宿命前身

[0455b02]  晉武帝。羊祐前身造武當山寺。今供給偏重  (云云)  。

[0455b04]  梁武帝。岳陽王蕭察鎮越。知前身是許詢  與曇彥造塔  (云云)  。

[0455b06]  北齊文宣。使人乘駝出城。奄然如夢。至山  腹寺取經函。群沙彌曰。高洋駝來。引見老  僧。問曰。高洋作天子何如  (云云)  。

[0455b09]  唐太宗。威禪師前身是陳徐陵。聽智者講  經立五願。後生縉雲朱氏。投章安為師○  栽松道者。託生周氏女。遇四祖出家。是為
五祖忍○玄宗。房琯與道士邢和璞過夏。  入廢寺使人掘地。得甕中所藏婁師德與  永禪師書。悅然悟前身為永○沙門法秀  有異僧引入終南山。見朱門榜曰回向。老
宿指宮房曰。此唐天子舊室。命侍者取玉  簫曰。向居此好聲樂。謫為人間主。

[0455b18]  ○德宗。西川節度韋臯初生。有梵僧曰。此  諸葛武侯後身。

[0455b20]  ○憲宗。齊君佐梵僧與一棗食之。即悟前  身是講經僧。乃投靈隱出家名鑑空。

[0455b22]  ○僖宗。知玄國師見一珠入左股痛甚。上  有晁錯二字。玄知宿業即右脇而逝。世稱  玄是袁盎後身  (云云)  。

[0455b25]  宋仁宗。參政張方平出知滁州。至僧舍見  楞伽經。手迹宛然。知前身為書經僧○宰  相曾公亮。前身是禪門青草堂○頴州官妓。
口作蓮華香。蜀僧曰。此女前為尼。誦法華  三十年○哲宗。蘇軾前身五祖戒禪師。

○放生禁殺

[0455c02]  隋文帝。詔天下正五九月及六齋日。不得  殺生命○智者禪師至岳州講金光明經。  化一郡五縣。一千餘所咸捨漁捕。

[0455c05]  梁武帝。勅太醫不得以生類為藥。郊廟  牲牷。皆代以麪。宗廟用蔬果。

[0455c07]  北魏獻文。勅祭天地宗社勿用牲。歲活七  萬五千牲命。

[0455c09]  北齊文宣。受戒不食肉。禁境內屠殺。

[0455c10]  唐高祖。詔正五九及月十齋日。不得行刑屠  釣○武后。勅斷天下屠釣○肅宗。詔天下  立放生池。凡八十一所。顏真卿撰碑。

[0455c13]  宋太祖。詔民間二月至九月。不許採捕彈  射。著於令○真宗。詔天下州郡放生池悉  與興復。無池之處沿江淮州郡近城五里。並
禁漁捕○諸暨令潘華。依普賢懺法不令  捕江湖間魚。及奉詔還闕。夢魚為人形者  數萬。號哭沸天。皆云長者去矣。吾輩不免  烹矣。云云○天竺慈雲法師奏請西湖為
放生池。每歲四月八日。郡人會湖上縱魚  鳥。為主上祝壽。仁宗。四明延慶法智法師。  每歲佛生日放魚鳥祝聖壽。郡以上聞。勅  樞密劉筠撰碑立於寺門。

祈禱災異

[0455c25]  晉簡文。有烏巢太極殿。召尼道容授八關  齋戒。烏運巢而去○妖星為變。召沙門法  曠行懺。星為之沒○孝武。西天涉公至長
安。常呪龍致雨。秦主尊事之。

[0455c29]  齊武帝不豫。召諸沙門祈佛。感天香滿殿  聖僧振錫　北魏節閔國子博士盧景祐通  佛法。從兄作亂累及景祐。至心誦經枷鎖  自脫。

[0456a04]  隋文帝。亢旱。曇延法師升御座。帝及群臣  受八關齋戒。俄而雨注。

[0456a06]  唐太宗。詔京城諸郡僧道。轉經行道七日夜。  祈保秋成。每歲正七月為式○詔京城沙  門。每月二十七日行道。轉仁王經。為國祈
福○詔淨禪師至京祈雨。感白虹晝見。大雨  通濟○中宗。詔菩提流志結壇祈雨。三日  大澍。

[0456a12]  玄宗。康居入  寇  安西。詔不空誦仁王呪。感  北天王子神兵現。五國奔潰○代宗。吐蕃逼  京師。內出仁王經。詔不空置百高座講
經。寇平○勅灌頂道場。選沙門二七員。為  國長誦佛頂呪○彗星見於東方。詔不空  行法。星為殞。春夏不雨。建壇祈禱。大雨沾
足○當陽節度張昭。請沙門自覺曰。聞龍神  依師聽經忘其行雨。願起大悲。師焚香遙  祝。雲起大雨。

[0456a21]  宋太祖。幸相國寺祈雨。設千僧齋○上幸  相國寺祈雨。進蔬食雨大濟○將郊天雨不  止。遣使禱無畏真身塔。及期而霽○真宗。
亢旱梵僧於金明池立壇呪龍。須臾雨至  ○神宗。夏旱。上於禁中齋禱。夢神僧空中  吐霧。覺而大雨。勅求其像。得之相國寺閣
第十三尊羅漢○哲宗昇法師居興福。趙清  獻公帥越。亢旱大疫。迎大士懇禱。一夕雨  注疫病亦息。因奏所居曰圓通○高宗。孟  后去國南向。奉摩利支天像以護身○李
玨避虜遇乘車人。教持摩利支天尊號。獲  免兵厄○金虜入杭。上親詣上竺大士殿  恭禱。為戰沒者修水陸供。有夢戰死者相  慶得生善趣○大旱。詔道法師祈雨。師呪
四鮮鯽投諸江。雨大洽○淫雨不止。遣內  侍禱上竺大士。施玉器七寶冠。

國朝典故  (聖節　內道場　功德院　國諱)

[0456b09]  北魏太武。誕生之節。始詔天下佛寺建祝  壽道場。

[0456b11]  唐玄宗。詔天下寺觀建天長節祝壽道場。

[0456b12]  勅僧道遇千秋節。開元寺行道散齋○德  宗誕節。詔澄觀法師。入內殿講經○文宗。  詔聖節宰臣百僚詣寺設千僧齋○昭宗。聖
節。勅兩街僧道。入內殿談論○景宗聖節。  勅寺觀設齋禁屠釣。

[0456b17]  梁太祖大明節。勅百官詣寺行香祝壽。

[0456b18]  唐莊宗聖節。勅僧錄雲辯與道士入內談論。

[0456b19]  周太祖聖節。宰臣百僚詣寺觀建祝壽道  場。

[0456b21]  宋太祖長春節。宰相范質製祝壽齋疏云云。

[0456b22]  長春節。詔沙門殿試經律論義十條○欽宗  詔道君聖節仍就道觀。若乾龍節仍就佛寺。  一依祖宗舊法。

[0456b25]  晉孝武內殿奉佛。召沙門居中行道。

[0456b26]  唐代宗。勅百沙門於禁中念誦。謂之內道  場○勅大明宮建道場。感佛光現。

[0456b28]  宋太宗。贊寧僧統入見滋福殿。其處安佛像  經藏。立剎聲鍾。即內道場○詔兩街供奉僧  於內殿建道場為民祈福○孝宗建內觀
堂。詔上竺訥法師。領五十僧入修金光明  懺。歲以為常。

[0456c04]  唐睿宗。勅貴妃公主。始建功德院○代宗  詔輔相大臣。始建功德院。

[0456c06]  宋徽宗。勅照祖宗舊法。應勳臣戚里功德墳  寺自造屋置田。止賜額蠲免科敷。聽本家  請住持。不許指占有額寺院○高宗。司諫
陳公輔上疏。應臣僚前曾陳乞有額寺院充  墳寺功德者。乞照祖宗成法。並與改正○理  宗。臣僚言。乞將宰執指占有額寺院。並與追  正。

[0456c13]  宋孝武。勅文帝忌日。於中興寺建八關齋。  從臣袁敏孫更進魚肉。帝怒免官。

[0456c15]  唐太宗。勅先朝忌辰。於章敬寺行香設齋  中宗。詔七朝忌辰。於內殿設齋行香○玄  宗。勅僧道遇國忌。就龍興寺行道散齋○
宣宗。勅列聖忌辰。並詣僧寺行香如舊典  (時當武宗沙汰之後)  ○勅州郡國忌行香。不得携酒肉  入寺。

[0456c21]  晉天福。勅國忌。宰臣百僚詣寺行香飯僧。

[0456c22]  宋太宗。詔國忌。宰相已下。詣寺觀行香禁  腥酒。

諸國朝貢

[0456c25]  晉武帝。扶南國遣使。進金佛象牙塔○安  帝。師子國進玉佛像。高四尺二寸。

[0456c27]  宋文帝。迦毘羅國。師子國。訶羅陀國訶羅單  國。闍婆國。五國咸遣使入貢。

[0456c29]  齊東昏侯。扶桑國僧惠深來京師。

[0457a01]  梁武帝。于陀利國入貢云。東土有聖王出○  扶南國沙門進珊瑚佛像○盤盤國遣使進  佛牙○丹丹國遣使進佛像○扶南國遣
使朝貢。請佛像經論○百濟國遣使朝貢  請經論○于闐國遣使貢玉佛像。

[0457a06]  唐太宗。高麗三國沙門僧願。入中國學佛  法。

[0457a08]  德宗。吐蕃遣使乞賜沙門善講佛理者。上  令良琇往赴。

[0457a10]  宋太祖。高麗沙門諦觀。持天台論疏。至中  國謁螺溪法師○高麗國君遣三十六僧  來中國。學永明壽禪師。至今法眼一宗盛
行海外○西天沙門可智等來朝○西天沙  門蘇葛陀來貢佛舍利文殊華○西天沙門  彌羅來貢梵經○于闐國沙門善名七人來  ○高昌國遣僧法淵。貢辟支佛牙○太宗。
西天沙門吉祥來進梵經○沙門繼縱自  西天還。貢梵經舍利塔○中天竺沙門鉢納  摩來。貢舍利塔○天竺沙門護羅來貢梵  經○沙門光遠遊西天還。進西竺王子表。
貢釋迦舍利○沙門法遇自西天還。貢佛  頂舍利梵經○沙門重達自西天還。進佛  舍利梵經○中天竺沙門補陀來。進舍利梵  經○占城國沙門淨戒詣闕貢金銅鈴杵○
高麗國王遣使。乞賜大經藏御製佛乘文  集。詔給○日本國沙門奝然來朝。言其國傳  襲六十四世。隋開皇中。遣使入中國求法  華經。唐永徽四年。遣僧道照。入中國從
奘法師傳法  (云云備在通塞志)  。奝然歸國。乞賜藏  經。詔給○日本國法濟大師奝然。遣弟子嘉  因祈乾來朝○真宗祥符九年。北天竺沙門
天覺。南天竺沙門妙德。西天竺沙門等。各進  舍利梵經。中天竺沙門童壽來進梵經。東天  竺沙門普積來進梵經。一歲之中五竺咸貢
○日本國沙門寂照來。進無量壽佛像金字  法華經○中天竺沙門儞尾抳來。進舍利梵  經○西天竺沙門佛護來進梵經○西天三  藏法護來。進舍利梵經○北天沙門戒賢來
進梵經○迦濕彌羅國沙門目羅失稽來進  梵經○西天沙門達磨波來進梵經○西天  沙門眾德來朝。進舍利梵經○中天竺沙門  覺稱法戒來。進舍利梵經金剛座真容○般
尼國沙門寂賢來進梵經○西天沙門知賢  來。進舍利梵經○東女真國入貢。乞賜藏  經○西天沙門愛賢進舍利梵經○西天沙  門智吉祥來進梵經○西夏國奏。國內新建
伽藍。乞賜藏經○神宗。日本國沙門成尋來  朝○哲宗。高麗王子僧統義天來朝。蘇軾館  伴。勅楊傑送往錢唐。受法於源法師。傳天
台教於天竺諫法師。傳律於靈芝照律師○  孝宗。日本國遣使致書。四明郡庭棲心維那  對使宣讀。斥其文義疎繆者。凡七處。

佛祖統紀卷第五十二  (終)

聖祖開先

[0457b26]  宋大宗天神降張守真家云。國祚延永過  於有唐。詔封翊聖保德真君。○真宗方士  王中立遇道人姓趙。自稱司命真君。九
有瑞異。必先告中立○天神降于寢殿  謂上曰。天書將降宜齋戒以受之。皇城  司奏右承天門有帛書曳鴟吻上。內侍捧  取視其文云。趙受命興於宋世七百九
九。啟封宣文。其名大中祥符。凡三篇○  登封泰山畢。詔司命真君為九天司命保  生天尊。○昭三司使丁謂起玉清昭應宮。  前殿曰太初。以奉玉皇。建閣以奉天書。
後殿曰明慶。以奉聖祖  (即九天司命天尊)  。○詔天下  建天慶觀。以奉三清玉皇及增設聖祖  殿。○天神降于禁中謂上曰。吾人皇九
人之一。是趙姓之始祖再降。乃軒轅黃帝。  吾以後唐時下降。總治下方生趙氏之  族今已百年。皇帝善撫育群生。乃乘黃  雲而去。是月大赦。上尊號聖祖上靈高道
九天司命保生天尊。聖祖后曰元天大聖  后。聖祖諱玄朗。詔中外不得斥犯。勅諸  郡天慶觀增建聖祖殿。○遣李溥於建安  軍監鑄玉皇聖祖二像。詔丁謂奉迎至
京。奉安玉清昭應宮。○舍利見于玉清  昭應宮聖祖明慶殿。○詔於大內丙地建  景靈宮。以奉聖祖。

歷朝讖瑞

[0457c23]  北齊居士陸法和。甞題壁云。十年天子猶  尚可  (文宣十年)  百日天子急如火  (廢帝百日)  。周年天子  遞代坐
(孝昭□及二人)  。

[0457c26]  懼塗削之不能滅。

[0457c27]  隋文帝西天闍提斯那來上言。天竺獲石  碑說。東方震旦國名大隋。城名大興。王  名堅意。建立三寶。

[0458a01]  唐大宗。原州奏。鴻池谷有五石。青質白文  曰。太平天子李世民太子李治七佛八菩  薩。勅遣使祭謝○帝得祕讖云。唐三世
後。女主武王代有天下。太史令李淳風曰。  其兆已成今在宮中。上曰疑似者殺之。對  曰。天命不可易。遂止○肅宗詔沙門元  皎建藥師道場。忽生李樹四十九莖○
尼真如升天見天帝。授天寶十三枚。以  鎮下方。乃改元寶應  (自肅宗至昭宗為十三代)  ○睿宗為  相王。每出萬回告人曰。天子來矣。玄宗在
藩謁之。撫其背曰。五十年太平天子。

[0458a12]  宋太祖。生於洛陽。神光滿室。金色被體。  甞過長壽寺枕殿砥寢。僧守嚴見赤蛇  出入上鼻。宋城有異僧指州地曰。不二
十年當有帝王。由此建號○大宗太平  四年。嘉州夾江縣民得玄石二。皆丹文。一  曰君王萬歲。一曰趙二十一帝。緘其石  來獻  (本朝通鑑)
○太平七年舒州奏貢端石。刻  梁誌公記云。吾觀四五朝後次丙子年趙  號太平二十一帝。忽一日誌公降禁中。上  親聞訓語。乃遣使詣鐘山奉齋。賜號道
林真覺菩薩。○真宗取瑞石誌公記以示  近臣。宰相王且曰。國家啟運在梁陳隋唐  及五代後。太宗即位歲在丙子。今天尊臨  降事皆符合。則知天命我宋其來久矣。上
說○日本國入貢稱。國東祥光見中國天  子聖明則應此瑞。詔日本建神光寺。○駐  輦國來貢言。四十年海無風濤。意中國有  聖人出。

先聖出家

[0458b02]  漢高祖。過魯祠孔子。封九代孫騰為奉  祠君。○元帝封孔子後  覇  為褒成君。○  平帝封孔子後孔均為褒成侯○光武幸
魯祠孔子。封其後志為褒成侯。○明帝  幸闕里祠孔子。封十九代孫僖為褒成  侯。○幸魯祠孔子。拜孔僖為郎中。

[0458b08]  魏文帝封孔子二十一代孫羨為崇聖侯  唐太宗詔以孔子為先聖。封其後為褒  聖侯。

[0458b11]  宋太宗。詔封孔子四十四代孫宣襲封文  宣公。○真宗詔孔聖佑襲封文宣公。○仁  宗詔孔宗愿龔封文宣公。○勅封四十
六代孫宗愿為愆聖公。○神宗詔四十七  代孫若蒙封愆聖公。○徽宗詔四十八代  孫端友封愆聖公。○高宗詔寓衢州四十  九代孫衍聖公  [王*斤]
卒。子搢襲封衍聖公是  為五十代。

大儒名世

[0458b20]  周曾子。名參。學孔子。為孝經。○子思孔  子之孫。名伋。學於曾子。作中庸。○孟子。  名軻。學於子思著書七篇。述堯舜之道。
距楊墨言人性善。○荀卿。名況。著書名  荀子。尊王黜  覇  。言人性惡。

[0458b25]  漢哀帝。楊雄放易作太玄。放論語作法  言。言人性善惡混。

[0458b27]  隋文帝。王通續六經。門人  諡  曰文中子。  弟子集問答之言。名曰中說。

[0458b29]  唐太宗正觀二十一年。詔孟軻  (元豊七年以鄒國公陪亨先聖  廟。令不在從祀之列)  左丘明
(魯太史。孔子同時。用魯史為春秋。作傳。及作國語)  穀  梁赤  (周魯人傳春秋)  公羊高  (周齊人傳春秋。赤高皆子夏門人)  伏勝  (秦二世博士。
漢文帝時年九十。口授尚書於晁錯。初伏生值秦禁書。以尚書壁藏之。漢已定得二十九篇。以教濟南  張生及歐陽生)  毛莨  (漢河間獻王傅士。師子夏。作毛詩故訓)
高堂生  (漢初為傅士。  魯人。傳士禮十七篇)  孔安國  (漢武帝臨淮太守。孔子十一世孫。作尚書傳。古文孝經傳。  論語訓解。)  戴聖
(漢九江太守。學禮於后倉。)  劉向  (漢成帝中壘校尉。著別錄新  序說苑)  何休  (後漢獻帝時治公羊傳。作公羊墨守。左氏膏  肓  。  穀
梁廢疾)  鄭眾  (後漢司農  卿。傳父興業。鄭康成注周禮。引司農者鄭眾也)  馬融  (後漢南郡太守注孝經。論語。詩易。  尚書三禮)  盧植
(後漢中郎尚書師馬融。作尚書章句。三禮解詁)  鄭康成  (後漢司農  卿。師馬融注易尚書三禮論語尚書大傳五經緯侯箋毛詩。破許悼五經異義。鍼何休左氏膏  肓
。發公羊  墨守。起  穀  梁廢疾)  服虔  (後漢九江大守作春秋傳)  賈達  (後漢侍中明左氏傳作義詁。肅宗詔入
講。奏曰。左氏義於君父。公羊多任權變。又五經家皆無以證)  杜子春  (後漢鄭康成注  周禮。引鄭大夫者杜子春也)  范寗  (晉豫章太守。注穀梁傳)
杜預  (晉鎮南大將軍富陽侯注  左氏傳)  王肅  (魏衛將軍蘭亭侯。注尚書禮喪服論語孔子家語。述詩注作聖證論。難鄭康成)  王弼  (魏尚書郎注周易)
二十二人皆從祝先聖廟。

[0458c16]  宋神宗元豐六年。詔封孟子鄒國公。七年  詔以鄒國公陪享至聖文宣王。位于兗  國公之次。苟況楊雄韓愈皆發明先聖之
道。以世次從祀於二十二賢之間。

興建儒學

[0458c21]  漢武帝。議立明堂。遣使者安車蒲輪徵  魯申公置五經博  士  。○魯共主壞孔子舊  宅。於壁中得所藏古文虞夏商周之書論
語孝經。皆科斗文字○宣帝詔諸儒論五  經同異。○成帝使謁者陳農求遺書於天  下。○詔劉歆典領五經。敘諸子為九流。  ○明帝上幸辟雍。尊養三老五更。上自
為說。諸儒執經問難。觀聽者億萬計。皇  太子諸侯王功臣子弟外戚莫不受經。期  門羽林之士悉通孝經。匈奴亦遣子入學  ○章帝詔校定東觀五經諸子傳記。○靈
帝詔諸儒正五經文字。刻石太學。

[0459a07]  唐太宗幸國子監。命孔頴達講孝經。大  徵名儒。增築學舍。學生至三千二百六  十員。自屯營飛騎亦給博士授經。高麗
吐蕃皆遣子弟入學。升講筵者八千人。  命頴達撰定五經疏。宋仁宗詔天下立  郡學。

天師世次

[0459a14]  後漢永壽二年。天師張道陵在閬州雲臺  山。老君遣使授正一真人。與夫人雍氏  弟子王長趙昇同升天。陵本居餘杭天目
山。七歲能誦道德經。後入嵩山得九鼎  丹經。乃入蜀隱鶴鳴山。鍊丹三年。丹成  乃攝伏魔鬼。奪二十四治化為福庭。老  君授以天師印綬。雌雄二釰。正一盟威祕
籙。眾經符圖。人有受其道者。出米五斗。  陵傳子衡。衡傳子魯。拜鎮夷中郎將。漢  寧太守封閬中侯。卒子富嗣○獻帝時嗣  天師第四代張盛至鄱陽。鍊丹解化。人
名其居曰龍虎山。

[0459a26]  宋真宗。召二十五代嗣天師張乾曜至京  師。傳籙度人○仁宗召嗣天師張乾曜  赴闕。賜號澄素先生。○詔二十六代嗣
天師張嗣宗賜號沖靜先生。○徵宗詔三  十代嗣天師張繼先至闕。賜號虛靜先  生○勅封漢天師正一靜應真君。○高宗  勅三十二代嗣天師張守真賜號正應先  生。

仙真顯迹

[0459b06]  周穆王。駕八駿升崑崙。西王母觴于瑤  池之上。○靈王太子王子喬吹笙作鳳鳴。  道士浮丘公接上嵩山。○宋大夫墨翟服
朱英丹為地仙。著書十篇。○顯聖王莊  周著書十餘萬言。服北育火丹白日升  天。

[0459b12]  秦始皇。茅盈得道。治江南句曲山。二弟  固衷從兄亦成真。老君遣使拜盈為司  命真君。固為定錄君。衷為保命君。世號
三茅君。○始皇聞鬼谷先生云。東海祖  洲有不死草。之遣除福將童男童女三  千人入海。尋祖洲不返。

[0459b18]  漢高祖。商山四皓從太子遊○文帝從河  上公受老子道德經章句。○武帝時淮南  王劉安著書號淮南子。與八公登山。白
日升天○上登嵩高起道宮。西王母至  賜五岳真形圖六甲靈飛符。奉安柏梁臺。  常朝拜之○東方朔至吉雲澤。得五色甘  露。以獻武帝。遍賜群臣。

[0459b25]  ○昭帝。郴人蘇耽得仙道。辭母曰。明年  郡有疫。可取庭前井水橘葉以救人。言  畢升天。世稱蘇仙君○安帝陰長生師
馬明生學道。煮黃土為金。作黃金數十  萬斤。以施窮乏。白日升天○順帝上虞魏  伯陽作參同契五將類論。作丹後服丹而  化○桓帝王遠過吳召麻姑。進行厨金槃
王杯璧麟晡。姑云。見東海三變桑田。○  獻帝左慈入天柱山學道。與弟子葛玄  入霍山。合丹仙去。

[0459c06]  魏明帝。葛玄委衣在床尸解而去。老君  賜金簡。命為太極左仙公。

[0459c08]  晉成帝。葛洪止羅浮山鍊丹。著書號抱  朴子。尸解得仙○穆帝許邁入餘杭西山。  與弟謐男玉斧皆得道登天○哀帝南岳
魏夫人授楊羲上清真經太洞黃庭十餘  篇。○孝武西山許真君受天詔四十二口。  拔宅升天。

[0459c14]  梁武帝。陶弘景告化香氣不散。著書曰  真誥○桓闓修默朝上帝法太上召升天。

[0459c16]  北魏太武道士冠謙之遇太上老君。命繼  張陵為天師。又遇李普文授圖  簶  。

[0459c18]  唐玄宗。葉法善見老君。入西山修道。尸  解仙去○李筌遇驪山老母為說陰符經  義。後入名山訪道○召方士張果入見。  與董汁三巵
(附子酒也)  。醺然如醉曰。非嘉酒  也。後入恒山○司馬承禎上遣使迎至  京。受法  簶  。有仙女謂焦靜曰。子可  謁東華青童君受三皇法。歸而謁之。先
生欣然以授○敬宗崔元亮修黃籙道場。  有鶴三百六十五隻。翔集壇所。一朱頂皓  白竟集虛皇座。後元亮入室。誦黃庭經  而化○宣宗召羅浮軒轅集入見。問臨
天下之數。集橫書四十。乃十四年也○懿  宗鐘離權自稱。漢時遇王玄得長生之  道。呂巖者遇權授露寶畢法。謂曰。吾朝  元有期。即有仙人迎之升天。洞賓客
遊江淮。度何仙姑郭上竈施肩吾。○景宗  呂洞賓過鄂州黃龍山見機禪師述偈  (云云)  。

[0460a07]  周世宗。召華山隱士陳摶。問飛升之術  (云  云)  ○隱士譚景升與陳摶為友。著化書  百十篇。久之仙去
(宋齊丘竊用此書作自名行世)  。

[0460a10]  宋太祖。陳摶聞太祖即位大笑曰。天下自  此定矣○陳摶受易於麻衣道者。得正易  心法河圖洛書之訣。○錢若水謁陳摶見
老僧云。但可作貴公卿。於急流勇退  耳○大宗詔陳摶入見  (云云)  ○仁宗召藍  元道舘于芳林園。賜號養素先生。藍  師劉海蟾○何仙姑逢洞賓  (云云)
。焦浚明  見仙姑。姑言受金枉殺事○神宗天台  張平叔遇異人得金丹之訣。著悟真篇。  傳於世。讀雪竇祖英集頓明心地。後坐
化。焚之得舍利千百。平叔傳丹法於石  泰。泰傳薛道源。○呂仙見淨慈本禪師  師曰。黃龍舊話何不舉似  (云云)  ○徽宗召
海陵除神翁入見○上與林靈素講道。  有青巾升殿留詩。上知洞賓之來為之  歎息○孝宗賜何蘘衣為通神先生。上  將立謝妃為后。遣內侍求一語。何曰。
為天下母。妃遂位中宮○唐仙姑逢呂  仙與之丹。上皇召入賜寂靜先生號。

道流知名

[0460b01]  周靈王。太子晉道士浮丘公接上嵩山  (此稱道士  之始)  。

[0460b03]  漢明帝。五岳八山道士褚善信等。

[0460b04]  宋明帝。召廬山道士陸脩靜問道。

[0460b05]  北魏太武。道士寇謙之  (云云)  。

[0460b06]  唐高宗。道士潘師正上問所須對曰。茂  松青泉山中不乏○玄宗祕書監賀知章  請為道士以宅為千秋觀。

[0460b09]  宋太祖。勅道士劉若拙充右街道錄試  道士事業。未至者罷之○仁宗召道士朱  自英詣闕。賜號觀妙先生。○徽宗道士  林靈素入見  (云云)
。

修學道科

[0460b14]  唐玄宗。詔諸州習道德經列子莊子文子。  置助教一人。時姚子彥試策入第○詔封  莊子南華真人列子文子庚桑子四真人。
四子書為真經。置博士助教各一員。學  生百人。

[0460b19]  宋太宗。命徐鉉王禹稱校正道經。刪去  重複。為三千三百三十七卷。○真宗命王  欽若定羅天醮儀。選道士十人。校錄道
藏經御製序。○神宗詔道門職事試道德  南華度人三經。○徽宗詔老君名字士庶  不得犯○詔列子莊子陪享太上。○詔建  道學科。治老莊列子書。置道階十士。○
詔封莊子列子為真君。○詔罷黃老學。

* * *

【經文資訊】大正藏第 49 冊 No. 2035 佛祖統紀  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
