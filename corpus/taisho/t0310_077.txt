大寶積經卷第七十七

後秦三藏鳩摩羅什譯

富樓那會第十七之一

菩薩行品第一

[0434b11] 如是我聞：

[0434b11] 一時佛住王舍城竹園中，與大比丘眾俱，及大菩薩摩訶薩其數無量。爾時慧命富樓那彌多羅尼子從坐而起，偏袒右肩，右膝著地，合掌向佛，白佛言：「世尊！我欲少有所問，唯願如來垂愍聽許。」

[0434b15] 佛告富樓那：「隨意所問。吾當解說，令汝歡喜。」

[0434b16] 富樓那言：「我今為諸行上功德名聞高遠、常為眾生求安樂者、諸菩薩摩訶薩故，有所諮請。」爾時富樓那以偈頌曰：

「行最上功德，　　名稱極高遠，
　淨戒樂法者，　　我問其所行。
　云何修治心？　　云何廣行施？
　云何度眾生？　　喜心常行道？」

[0434b24] 富樓那白佛言：「世尊！我今為是諸大士故，問如是事。菩薩云何修集多聞，猶如大海不可竭盡？云何能集多聞寶藏，能於諸法得決定義，於諸語言善了章句？」而說偈言：

「菩薩云何求，　　多聞如大海，
　於法得定義，　　能善知佛道？
　云何於一言，　　而解無量義，
　能以智慧力，　　通達一切法？
　多聞無窮盡，　　問難心不動，
　慈愍故說法，　　以斷眾生疑。」

[0434c05] 富樓那白佛言：「世尊！我今隨地智力請問如來，諸菩薩摩訶薩云何能於阿耨多羅三藐三菩提不退轉？」而說偈言：

「云何離眾難，　　得值遇諸佛，
　得值諸佛已，　　速得清淨信？
　得無上信已，　　難捨而能捨，
　棄捨一切已，　　力行無礙道？
　云何樂出家，　　閑靜修空智？
　云何不逆法？　　願具答是事。」

[0434c14] 富樓那白佛言：「世尊！我等悉知佛已具足一切智慧，已度一切神通彼岸，於三界中第一高尊，得無有比微妙大智，於諸法中行無障礙。是故我今請問是事。」以偈讚曰：

「佛住上功德，　　已度神通岸，
　得無障礙智，　　我為勇猛問。
　善學一切法，　　功德最高勝，
　破闇生慧明，　　令眾悉歡喜。
　怨親無憎愛，　　無憂無欺誑，
　大戰勝死王，　　摧破魔軍眾。
　不執於刀杖，　　降伏諸怨敵，
　常有慈悲心，　　堅住清淨戒。
　世尊無諂曲，　　無慢無戲調，
　得證明解脫，　　功德中最勝。
　如本所行道，　　所得勝智慧，
　願今為我說，　　云何行得佛？」

[0435a01] 爾時佛告富樓那言：「善哉善哉！汝能諮問如來是事。諦聽諦聽善思念之，當為汝說諸菩薩發心所行，修集一切無量佛法。」爾時世尊以偈頌曰：

「我今說菩薩，　　初發菩提心，
　常以勇猛力，　　樂行菩薩道。
　諸菩薩所行，　　種種深心行，
　於佛得受記，　　是事當略說。
　深心樂法心，　　無量無有邊，
　種種現諸行，　　不以一事成。
　喜心內充滿，　　而行於布施，
　施已心無悔，　　其意益歡悅。
　菩薩作是念：　　『眾生常貧窮，
　無有多聞財，　　我當為求之。
　眾生常貧窮，　　皆由於懈怠，
　我當勤精進，　　從是得菩提。
　我當為眾生，　　加心行忍辱，
　惡言罵捶打，　　默受而不報。』
　當念誰罵我？　　罵者不可得；
　罵詈瞋恨者，　　皆悉是空事。
　如是思惟已，　　心無有瞋恨，
　常修行忍辱，　　從是成佛道。
『眾生無善心，　　當為作世燈，
　令其得歸趣，　　無財足以財。
　眾生可愍傷，　　皆共行邪道，
　我當度脫之，　　令住於涅槃。
　眾生皆貧窮，　　無有智慧財，
　我得一切智，　　令其得充足。』
　如是諸菩薩，　　為度眾生故，
　發心求菩提，　　行如是等願。」

[0435b02] 佛告富樓那：「諸菩薩摩訶薩種種因緣示現其心，不住一法。所以者何？諸菩薩學一切法，然後得道。菩薩有四大希有事，不見餘法勝此事者。何等四？菩薩能於懈怠眾生勤行精進，是名希有。能於強梁瞋恚眾中修行忍辱，是名希有。見諸眾生行於邪道，自勤正道，是名希有。為度眾生轉生死故，而以深心發阿耨多羅三藐三菩提，是名希有。富樓那！此四希有，是名菩薩最大希有。」爾時世尊以偈頌曰：

「見懈怠眾生，　　勤心發精進：
『我不應效彼，　　行諸非法事。
　不應效瞋恚，　　瞋恚非佛道，
　常修慈悲心，　　菩提從是生。
　眾生樂邪徑，　　依止於邪徑，
　菩薩求正道，　　令眾住正道。
　見生死過患，　　一心求佛智，
　我得無上財，　　當度諸眾生。』
　如是希有事，　　餘更無勝者，
　以是故當知，　　得離障礙法。
　設使燒身衣，　　頭然猶不救，
　懈怠心若生，　　即應速除滅。」

[0435b24] 佛告富樓那：「菩薩有四法能生喜心。何等四？見諸眾生安處生死不能精進，自見其身在於佛道修行精進，便生喜心。見諸眾生心常懈怠，自見其身在於佛法勤行精進，便生喜心。見諸眾生瞋恨嫉妬，自見其身無有恚嫉常懷慈悲，便生喜心。不見餘人勤行佛法與我等者，便生喜心。」爾時世尊以偈頌曰：

「見眾生懈怠，　　已身行精進，
　是故此菩薩，　　自得歡喜心。
　見生死過患，　　而生厭離心，
　怖畏三界獄，　　勤心求捨離。
　眾生樂瞋恨，　　自住慈悲心，
　是故此菩薩，　　生歡喜悅樂。
『眾生所可作，　　皆所不應作，
　是故我當求，　　無有上佛道。
　是名真實智，　　諸佛所稱歎，
　我當學是智，　　眾生得歸趣。』
　是故此菩薩，　　常得歡喜心，
　從有無空偽，　　當生真實法。」

[0435c14] 佛告富樓那：「菩薩有四法，得離諸難、值無難處，值已不失，能修佛法，何等四？一者菩薩謙遜其心柔軟，凡見眾生常言善來，和顏悅色先意問訊，與之共語言常含笑。二者一心求法常樂諮問，勤求善利無有厭足。三者當樂空閑、遠離、獨處。四者自身安住佛菩提道，亦化眾生令住佛道。菩薩有是四法得離諸難、值無難處，值已不失，能修佛法。」爾時世尊以偈頌曰：

「具足柔軟心，　　常樂行慈悲，
　若與眾生語，　　謙下心和悅。
　常求佛所歎，　　甚深微妙法，
　常持清淨戒，　　樂行頭陀事。
　雖行頭陀法，　　亦行深妙智，
　是故此菩薩，　　離難值無難。
　常於諸佛所，　　諮問諸深法，
　是故智增長，　　不生諸難處。
　常樂在空閑，　　清淨行頭陀，
　是故此菩薩，　　離難值無難。
　諸有智慧者，　　親近此四法，
　能離一切難，　　得值遇諸佛。
　得值諸佛已，　　具足不壞信，
　能發上精進，　　以求於佛智。
　是故求智者，　　應當學正法，
　若能學正法，　　得佛道不難。」

多聞品第二

[0436a11] 佛告富樓那：「菩薩有四法，則能修集多聞，猶如大海不可竭盡，常能修集多聞寶藏，能於諸法得決定義，於諸語言善了章句。何等四？菩薩求法，所謂十二部經：脩多羅、祇夜、受記經、伽陀、憂陀那、尼陀那、如是諸經、本生經、方廣經、未曾有經、阿波陀那、論議經。求已誦讀，誦讀已正憶念，正憶念已如所說行。富樓那！菩薩有此初法，則能修集多聞，猶如大海不可竭盡。常能修集多聞寶藏，能於諸法得決定義，於諸語言善了章句。

[0436a20] 「復次富樓那！菩薩於一切法中無所依止，雖入禪定而無所依。無所依故，於諸法中得不住智。得不住智已，於諸法中得無礙知見。何以故？富樓那！無法可貪、作障礙者。菩薩有此三法，則能修集多聞，猶如大海不可竭盡，能常修集多聞寶藏，能於諸法得決定義，於諸語言善了章句。

[0436a27] 「復次富樓那！菩薩以法因緣念佛及念佛法，是人以法因緣念佛念佛法時，不見有法可貪受者。是人不貪受故，於一切法心無所著。是人於一切法無所著故，於諸問難隨所問答而無有礙。菩薩有此三法，則能修集多聞，猶如大海不可竭盡，能常修集多聞寶藏，能於諸法得決定義，於諸語言善了章句。

[0436b05] 「復次富樓那！菩薩成就無所得慈，於行無礙。無所得慈者不受諸事。何以故？富樓那！住此相者，或生貪欲、或生瞋恚、或生愚癡。住彼相者，亦或生貪欲、或生瞋恚、或生愚癡。住事相物相、陰相入相界相、法相非法相者，亦或生貪欲、或生瞋恚、或生愚癡。是故富樓那！所有受相皆名邪見，菩薩悉滅一切諸相修集慈心。眾生敗壞故相亦敗壞，相敗壞故事亦敗壞，事敗壞故見亦敗壞，菩薩爾時壞一切法修集於慈。如是慈者名為無所得慈，如是無所得慈名為法慈，如是法慈名為佛慈。富樓那！何名佛慈？無作無壞，是名佛慈。復次富樓那！如實通達一切諸法，是名佛慈。」

[0436b17] 「世尊！云何名為如實通達一切諸法？」

[0436b18] 佛告富樓那：「所通達者，不言是法、不言非法。何以故？富樓那！若言有法即是非法。若有無法、無有非法，則於其中無有戲論，若無戲論是名涅槃。汝具觀之，極遠極近。」

[0436b22] 富樓那言：「不遠不近。何以故？世尊！如是義者，無方無處、無內無外。」

[0436b23] 佛言：「如是富樓那！於法作數。」

[0436b24] 「世尊！於何等法為之作數？」

[0436b25] 「富樓那！如諸凡夫所著之法，如來不得不修不證不通達。如是法者為之作數，富樓那！是諸法數不為分別法故。富樓那！今為汝說，如是第一寂滅法者能攝佛道。富樓那！當來有人欣赴世利，若聞此經不樂聽受。富樓那！我此菩提，汝等但以音聲章句少知之耳，其中義趣汝所不知。此義玄遠不可言宣，唯有智者可以內知。」爾時世尊而說偈言：

「不能知義者，　　聞佛法憂苦，
　若能知義者，　　如來為作師。
　若人佛為師，　　是則求涅槃，
　無有諍訟心，　　能正思量法。
　此中無法生，　　亦無有法滅，
　無生無有滅，　　是諸法實相。
　若法無有生，　　即無有作起，
　是非與一異，　　此法中皆無。
　是名為涅槃，　　中無有滅者，
　若言極遠近，　　是二俱為空。
　若能知空者，　　即名知涅槃，
　若知涅槃者，　　是名我弟子。

[0436c16] 「富樓那！菩薩有此四法，則能修集多聞，猶如大海而不竭盡，能常修集多聞寶藏，能於諸法得決定義，於諸語言善了章句。」爾時世尊以偈頌曰：

「常欲求多聞，　　諸佛所稱歎，
　能得定實義，　　是故如大海。
　能於一字中，　　及與一句義，
　於千萬億劫，　　說之而不盡。
　故當求正法，　　求已正思量，
　勿貪取法相，　　不貪佛所讚。
　憶念諸如來，　　及念於正法，
　不以貪競心，　　而求於導師。
　常於諸眾生，　　修行慈愍心，
　而不著眾生，　　散滅一切法。
　大名稱菩薩，　　修習如是法，
　疾得陀羅尼，　　多聞從是生。
　猶如虛空性，　　無增無有減，
　法性亦如是，　　無增無有減。
　我以智慧力，　　無量劫說法，
　所說無央數，　　猶亦不名說。
　盡諸眾生性，　　皆使得人身，
　普共行出家，　　多聞如阿難。
　陀羅尼菩薩，　　為是一切人，
　千億劫說法，　　智慧猶不盡。
　佛智慧無等，　　同虛空無量，
　虛空無生起，　　智慧亦如是。
　如龍不取水，　　而能雨大水，
　是水無住處，　　所雨無窮盡。
　菩薩亦如是，　　得此陀羅尼，
　諸法無住處，　　是緣說不盡。
　故應求多聞，　　求已正思惟，
　以法緣念佛，　　多聞從是生。
　慈普覆眾生，　　散滅眾生相，
　亦滅諸法相，　　多聞從是生。」

不退品第三

[0437a22] 佛告富樓那：「菩薩成就四法，能於阿耨多羅三藐三菩提不退轉。何等四？菩薩聞未聞法，思量義理不即言非。菩薩成就此初法者，則於阿耨多羅三藐三菩提不退轉。」爾時世尊以偈頌曰：

「聞所未聞法，　　其心逮不逆，
　思量其義理，　　不即言非法。
　若聞於空法，　　常求其義理，
　是故智增長，　　佛道從是生。
　聞所未聞法，　　應求其義理，
　不退於菩提，　　智慧得增長。
　聞所未聞法，　　不隨惡慢心，
　不生於諂曲，　　生則非菩提。
　聞所未聞法，　　應求解其義，
　先雖未曾聞，　　一心應思念。
　是人求法時，　　能得聞正法，
　常值遇諸佛，　　不退失菩提。
　得見諸佛已，　　則能正問難，
　聲聞人得聞，　　咸以為歡喜。
　是人甚希有，　　能作如是問，
　我等尚無心，　　況能聞是事。
　聲聞稱希有，　　天神皆歡喜，
　諸佛稱其名，　　此是多聞果。
　若有所問時，　　佛答其所問，
　無量諸大眾，　　皆得大饒益。
　得聞是多聞，　　菩薩所問答，
　無量眾皆得，　　無上之法眼。」

[0437b20] 佛告富樓那：「以是因緣，當知菩薩聞未聞法信受不逆，正心思量不即言非，則能饒益無量眾生。富樓那！乃往過去無量無邊不可思議阿僧祇劫，爾時有佛，號一切功德光明王如來、應供、正遍知、明行足、善逝、世間解、無上士、調御丈夫、天人師、佛、世尊。富樓那！是一切功德光明王佛壽八十億歲，其佛一會聲聞弟子，不受諸法漏盡解脫，恒河沙數此不可計，是諸阿羅漢皆得共解脫。菩薩眾數亦復如是。富樓那！其佛滅後法住六萬歲。欲涅槃時，百億菩薩皆與神力，為護法故悉遍百億閻浮提內，一一閻浮提各有一菩薩。富樓那！一切功德光明王佛滅度之後，諸弟子眾漸皆懈怠，不復誦持如是深經，諸法空經、淨戒頭陀經漸皆滅盡，以其不能讀誦說故。其法廣大有八百四萬法藏，一一法藏有六十八百萬億那由他修多羅，一一修多羅中有三萬六千憂陀那，一一憂陀那中有七百六萬億偈。富樓那！最後末世法欲滅時，於此爾所佛法藏中餘但有一修多羅憂陀那。時有比丘法師名那羅延，於此閻浮提中。佛與神力，為護法故。是那羅延法師多聞廣博善能說法，嚴飾文辭義理明了，每常樂說所未聞法。當說法時，多有人眾違逆毀破。那羅延法師便作此念：『是諸人眾，所未聞法聞不能信、不樂聽受，若聽不解心不隨順，聞已違逆破壞出過，而作是言：「此非佛語、非大師教。所以者何？我等未曾從師和上聞如是經。又諸長老比丘亦復不言從師和上展轉所聞。」今諸比丘唯有一餘修多羅憂陀那，我今何不獨處閑靜。』富樓那。那羅延法師作是念已，獨入深山。爾時閻浮提中從劫初來有六萬八千大城，城長十二由旬、廣七由旬，莊挍嚴飾街巷相當，人民充滿豐樂安隱。其後續造八十四億小城，有廣七由旬或六五四三二由旬，其最小者廣一由旬。富樓那！爾時閻浮提中有一大城名為安樂，中有長者名為闍匿，有一子名摩訶耐摩陀。是長者子在空閑處，有一天來為說偈言：

「『汝當勤求法，　　求已正思惟；
　　功德王如來，　　已記汝作佛。』

[0438a03] 「富樓那！天說偈已忽然不現。時長者子即詣父所頭面禮足，作如是言：『我欲出家，於一切功德光明王佛法中修習梵行。』爾時闍匿長者以偈答曰。

「『我家多財寶，　　金銀無有量，
　　閻浮提所無，　　我家悉具有。
　　我所求財寶，　　為子受欲樂，
　　云何行出家，　　為世所輕賤？』

[0438a11] 「爾時長者子偈答父言：

「『我樂常求法，　　求已正思惟，
　　不樂受富樂，　　當為世作佛。
　　不須家業寶，　　我欲求少欲，
　　所出之法財，　　今當行出家。
　　諸佛出世難，　　佛說法亦難，
　　我今值佛法，　　云何當捨離？』

[0438a18] 「富樓那！時長者子頭面禮父足，繞已而出，說此偈言：

「『設有一億父，　　及有百億母，
　　猶尚不能遮，　　今我出家心。
　　我捨身壽命，　　父母親族財，
　　唯不捨佛法，　　當行出家求。』

[0438a24] 「富樓那！時長者子說此偈已，出家為道。即詣那羅延法師，求欲聽法。時那羅延法師即為演說所未聞經。時摩訶耐摩陀比丘聞所未聞經已，問那羅延法師言：『我於此經先所未聞。如是諸經，誰讀誰誦、誰受持者？從何處聞？』那羅延言：『我以宿命善根因緣故，亦以一切功德光明王佛威神力故，如是深經自然在心。』富樓那！是摩陀比丘聞說此已，加心思念，智力即生。以大智慧方便力故，難問那羅延法師。那羅延隨義答已，而作是言：『一切功德光明王佛時，有一比丘問佛是事，如汝今問，佛如是答。』時是比丘聞已歡喜。富樓那！是摩訶耐摩陀比丘復問那羅延法師。那羅延言：『一切功德光明王佛時，有一比丘問如是事，如汝今問，佛如是答。』時是比丘聞已歡喜。

[0438b10] 「富樓那！時摩陀比丘語那羅延法師言：『正士！昔日從佛聞如是幾問答事？』那羅延言：『置此勿問。是事難信，餘人身未證增上法亦復難信。』第二第三亦如是問。摩訶耐摩陀問言：『正士！昔日從佛聞是幾問答事？』那羅延言：『置此勿問。不得已者，今當為汝譬喻解說，諸有智者譬喻得解。比丘！我於一切功德光明王佛所，得聞眾生之性多於地種。比丘！假使一切三千大千世界眾生，若有色若無色、若有想若無想若非有想非無想，皆盡其數令得人身有智慧力，一一眾生於彈指頃能起恒河沙等問，然其所問各各不同。比丘！如是展轉，乃至十方無餘世界一切眾生，若一劫若過一劫起此諸問。復有一人，能彈指頃起爾所人一切諸問，差別各異。如是一人，復盡一切無餘眾生，若一劫若減一劫起種種問。於汝意云何？是所起問寧為多不？』答言：『甚多，非是譬喻所能得及。』那羅延語摩陀比丘言：『我今明了告汝，勿生疑悔。如彼一切無餘眾生，若於一劫若減一劫所起疑問，我從佛聞，一法門中所答多彼。如是二門三四五門、十二十三四五十，乃至百千萬億門，比丘！我當略說一切所有算數名字，無量無盡不可思議，過是諸數我盡誦持。比丘！此諸答者悉皆總在一法門中，我悉知之，所謂一切功德光明王如來說是道句、門句、印句、本事句、金剛句、重句、不可動句、難得底句。比丘！於一門中攝一切法，謂無作門。一切諸法一切諸句，是門為本、皆入是門。一切修多羅憂陀那皆入門句，分別一字能入多字。比丘！如是能入七萬八千諸陀羅尼，是中有九萬二千諸根差別。是眾生行門中，有八萬億形色於諸道差別，是諸形色我知其名。一一色中我知百名，如是二百名字三百名字，乃至知千名字，皆在閻浮提中。又復過是十方佛國，其中所有各各緣、各各名字我皆得知。舉要言之，佛所有力，於諸法中各各差別、問答差別，我皆知之，皆是一切功德光明王如來威神之力。』

[0438c19] 「富樓那！時摩陀比丘語那羅延法師言：『唯願正士還詣聚落城邑，隨轉一切功德光明王如來法輪。願受我請，我當衛護、為受法者。』那羅延言：『且置勿說。今世比丘悉皆懈怠，集善法中無有深欲。』摩陀復言：『我從今日當於善法深生欲心，為求是法不敢懈怠。』富樓那！摩陀比丘即請那羅延還入聚落令說正法，當隨衛護諮聽未聞。

[0438c27] 「富樓那！爾時摩陀比丘多為人眾供養恭敬，時人皆謂持戒智慧多聞最上，功德無量。時摩陀比丘入城邑聚落，稱讚那羅延法師，為令眾生入於正法，又使佛法普得流布。富樓那！時摩陀比丘多導人眾，使供養法、恭敬守護那羅延法師，為聽法故。富樓那！其後那羅延法師為摩陀比丘所守護已，後入城邑聚落，種種廣說一切功德光明王如來阿僧祇劫所修菩提，令普流布。如是富樓那！摩陀比丘於百歲中常隨那羅延法師，所問諸法常是新異未曾重說。富樓那！那羅延法師得是摩陀比丘所護助故，使無量眾生住聖法中，無量眾生住佛菩提。富樓那！汝謂爾時那羅延法師，守護法者、善說法者，豈異人乎？即彌勒菩薩是。富樓那！摩陀比丘守護法師，佐助勸請，以是福德力，命終之後即生下方第十世界上眾佛所，於彼佛前問斷一切眾生疑經。佛時稱讚百千善哉，即為演說斷一切眾生疑經。說是經時，無量眾生初發阿耨多羅三藐三菩提心，即入必定。富樓那！摩陀比丘命終之後，復值須彌山佛，於彼佛前問攝出一切法經。時佛稱讚百千善哉，即為廣說攝出一切法門經。說是經時，無量眾生必定得阿耨多羅三藐三菩提。命終之後復值山王佛，於彼佛前問諸法門經。時佛稱讚百千善哉，即為廣說一切法門經。說是經時，無量眾生必定阿耨多羅三藐三菩提。命終之後復值梵音聲佛，於彼佛前問請攝一切法經。佛時稱讚百千善哉，即為廣說攝一切法經。說是經時，無量眾生必定阿耨多羅三藐三菩提。

[0439a28] 「富樓那！摩陀比丘如是展轉，所值諸佛值已問經，所度眾生令住阿耨多羅三藐三菩提。我若以劫若以過劫說諸佛名、眾生所住阿耨多羅三藐三菩提者，不可得盡。富樓那！是摩陀比丘凡所護持諸佛正法，恒沙可數。是諸佛者，若現在世、若已滅度，不可稱計。是故富樓那！當知菩薩摩訶薩聞未聞法，思惟義理，得如是等大功德利。富樓那！汝謂爾時摩訶耐摩陀比丘，於那羅延法師所聞未聞法隨其義趣者，豈異人乎？即橋越兜菩薩是。時摩訶耐摩陀比丘守護正法聞所未聞，隨其義趣不著言辭，以是因緣值無量佛，值已聞諸深妙經。以是往昔善根因緣，今於我所亦問攝一切法大海法門經。我為說時，無量眾生得大饒益。」爾時世尊欲重明此事而說偈言：

「菩薩聞未聞，　　應思其義理，
　不應作是言，　　我昔未曾聞。
　聞所未聞法，　　正念思其義，
　是故慧增長，　　如海受眾流。
　多聞轉增上，　　智慧亦復爾，
　能問諸佛事，　　廣利諸眾生。
　集多聞如海，　　智慧不可盡，
　善能知章句，　　差別中第一。
　是故應當聞，　　所未曾聞法，
　求所未聞法，　　得如是果報。

[0439b25] 「復次富樓那！菩薩摩訶薩於求多聞深生欲心，於空閑處深生樂心，一心勤求阿耨多羅三藐三菩提。求已為斷瞋恚修集慈觀，為斷貪欲修不淨觀，為斷愚癡修因緣觀。富樓那！何等是菩薩精進？菩薩云何修集精進？富樓那！若有菩薩，若於一劫若減一劫，若行若坐常發精進。富樓那！如是不名真實精進。有菩薩若於一劫若減一劫修行淨戒，苦行難行具足頭陀，隨所緣事深生欲心，而離諸法實相，如是不名真實精進。」

[0439c05] 富樓那白佛言：「世尊！何者是菩薩真實精進？諸佛所讚，世俗智者所不譏嫌。」

[0439c08] 佛告富樓那：「菩薩於所未聞應深空法無有微相合第一義如是深經，不違不逆明了其義，勤發精進心不退沒，聽受讀誦，為人解說，是名菩薩真實精進。謂聞深經通達其義不違不逆，如是精進諸佛所讚，世間智者所不能訶。是故富樓那！菩薩應發如是莊嚴：世間眾生不能得底，我於此中當盡其底。世間眾生所可沒處，我於此中不應沈沒。世間眾生所可畏處，我於此中不應怖畏。所以者何？我發莊嚴不與世合，為離世法故而發莊嚴；不以行世法故而發莊嚴，為不行世法故而發莊嚴；不為隨世法故而發莊嚴，為轉世法故而發莊嚴。富樓那！是名菩薩摩訶薩真實精進。菩薩成就此第二法，則於阿耨多羅三藐三菩提不退轉。」爾時世尊欲明了此義而說偈言：

「菩薩求深法，　　常勤發精進，
　思量其義理，　　不隨於音聲。
　菩薩不隨言，　　知皆是虛誑，
　知諸法空故，　　但求於善語。
　若於千萬億，　　無量諸劫數，
　晝夜常行坐，　　加心行苦行。
　於所未聞經，　　不信非精進，
　能得深義底，　　不名為懈怠。
　如是精進者，　　諸佛所稱歎，
　世間不得底，　　菩薩得其底，
　世間所畏沒，　　菩薩不畏沒，
　勤心常欲求，　　空寂真妙法。
　空法中無畏，　　亦無有退沒，
　住我相法相，　　故生怖畏沒。
　散壞一切法，　　名為菩提道，
　勤心發精進，　　疾成多聞海。

[0440a11] 「復次富樓那！菩薩善知五陰、善知十二入、善知十八界、善知十二因緣，善知五陰十二入十八界十二因緣故，則能成就無依止智。得無依止智故，則於一切法不念不分別。以不念不分別為眾生說法，破一切見令拔身見。菩薩成就此第三法，則於阿耨多羅三藐三菩提不退轉。」爾時世尊以偈頌曰：

「菩薩知五陰，　　十二入皆空，
　分別十八界，　　通達十二緣。
　不隨於五陰，　　知身是虛誑，
　於諸內外入，　　悉知其性空。
　如是知諸法，　　知已為人說，
　是故此菩薩，　　智慧轉高大。

[0440a24] 「復次富樓那！菩薩摩訶薩如所結戒、如所說戒，善能隨學無所缺犯。何等是菩薩學戒？學一切法是菩薩學戒。何以故？富樓那！菩薩學一切法得一切法智，以是法智得無分別慧，以是無分別慧能知一切事。云何知一切事？菩薩悉知一切內事、一切外事、一切內外事。富樓那！何故名內？內名凡所有受可貪著處，謂是內身從十二因緣生，是中但有世俗假名，所謂此眼此耳此鼻此舌此身此意。富樓那！是名為內。是法凡夫所貪著故，名之為內。作是言：『我當得如是眼、不作如是眼，得如是耳鼻舌身意、不作如是耳鼻舌身意。』是中但以所起業緣有果報生，是故名內。其中差別凡夫貪著，謂是眼是耳身鼻舌意，皆名為內。復次富樓那！內名為二。此事虛誑，諸凡夫人貪著受取而生諍訟。富樓那！如來於此，從本已來如實知之而不貪著。云何如來如實知之而不貪著？如來於此法中不作歸。誰不作歸？謂是愛結。此眼不作歸、離眼不作歸，耳鼻舌身意不作歸、離意不作歸。何以故？富樓那！如來於法不得內、不得外，是故如來於此法中不作歸。如來是實語者，作是言：『比丘！眼非汝等，亦非他人。何以故？本體不可得故。何法是眼？是眼屬誰？何法是耳鼻舌身意？是意屬誰？何以故？本體不可得故。』富樓那！眼者今當推撿，耳鼻舌身意今當推撿，於法無所貪受。何以故？若有受法則生苦惱，苦惱生故則無有樂。是故富樓那！於法有受皆受苦惱，若受苦惱則不離苦。富樓那！是名推撿眼、推撿耳鼻舌身意，無有入處。何以故？富樓那！若有入處則有出處。是故如來於經中說，眼是空無我無我所。本性自爾。耳鼻舌身意是空、無我、無我所，本性自爾。是性無性，如是無性無作無壞。富樓那！如是法性，若諸佛生、若佛不生，是性常住。如來於諸法生知是不生，是故如來是實語者。作是言：『若有佛生、若佛不生，是性常住。』富樓那！云何名無生？云何名無生智？富樓那！諸法平等名為無生，道名無生智。苦盡名無生，道名無生智。是名如來說有二諦，謂世諦、第一義諦。富樓那！如來所說苦相，即是說無相。云何名苦相？謂是無為相，無為即是無相。智者知無為是無相。富樓那！智者云何知無為是無相？謂知無為法空、知是寂滅、知是歸處、知第一利、知無熱惱。智者如是知無為，於是智中亦不生相。富樓那！智者離諸相得第一義利，無作無壞。富樓那！若人有作即是壞，若無作則無壞。無壞相是空，無壞相是無相，無壞相是無願。富樓那！空法無有人作，無有人壞，無相無願無有人作、無有人壞。富樓那！是名諸佛阿耨多羅三藐三菩提不壞相。何等是諸佛阿耨多羅三藐三菩提？謂諸如來所不得是。」

[0440c17] 富樓那白佛言：「世尊！何等法是諸如來所不得？」

[0440c18] 佛言：「富樓那！一切法是諸如來所不得。」

[0440c19] 「世尊！以是故一切法是諸佛菩提耶？」

[0440c20] 佛言：「如是。富樓那！一切法是諸佛菩提，而是菩提不名一切法。言一切法是諸佛菩提者，但是世俗假名言而說，不精進者難解難知。所以者何？不精進者不能修習諸法平等，若不平等則與佛諍。富樓那！何人不能修行平等？富樓那！一切世間行不平等，諸佛菩提是中無等亦無不等。富樓那，我以是道得阿耨多羅三藐三菩提。以是因緣，我經中說一切諸法於正位中皆入必定，是名必定入菩提門。是故富樓那！一切法皆是菩提。」

[0441a01] 爾時富樓那白佛言：「希有世尊！是諸佛阿耨多羅三藐三菩提，亦定亦不定、亦入文字亦不入文字、亦入語言亦不入語言。何以故？世尊！我今從佛聞說是經，於諸法中普得決定光明。世尊！我今如是於諸法中得決定光明，於一事中知一切事，知一切事中知一事。」

[0441a07] 爾時佛讚富樓那言：「善哉善哉！富樓那！汝能如是疾入諸佛一切法利，當知汝已曾於過去世，供養諸佛、種諸善根、親近諮問。富樓那！我念過去於此土地虛空分中，汝已曾於六萬八千諸佛所得聞是經。以是善根功德因緣，汝於諸法普得決定光明。」

[0441a12] 「世尊！若我已於若千佛所得聞是經，我何故乃不以一念發阿耨多羅三藐三菩提？」

[0441a14] 佛告富樓那：「我念過去世，汝曾一劫發阿耨多羅三藐三菩提心，不雜餘心而還退失。以是福德因緣，我今說汝於諸法師為最第一。」

[0441a17] 富樓那白佛言：「世尊！我本作何罪障，於一劫中發阿耨多羅三藐三菩提心而還退失？」

[0441a19] 佛言：「富樓那！隨逐依止惡知識故，又不能廣流布法故，汝於阿耨多羅三藐三菩提心而還退失。富樓那！有四法退失阿耨多羅三藐三菩提，成聲聞乘。何等四？菩薩親近惡知識故，能於善根增惡遠離，作是言：『何用如是發菩提心？生死長遠苦惱無量，往來五道，值無難難、值諸佛難、淨信復難、雖得值佛出家復難。汝今得值無難，勿復還失。汝於諸佛未受阿耨多羅三藐三菩提記，善根未定、不得涅槃、輪轉五道。』是人聞說是已心則退沒，於菩提道懈怠不樂。富樓那！菩薩有是初法，退失菩提成聲聞乘。復次富樓那！菩薩不聞應菩薩經，謂菩薩藏經、發菩薩心經、攝菩薩事經、應六波羅蜜經。以不聞故不如說行、不如說學，是人不知菩薩何法應親近、何法應遠離、何法應受、何法不應受、何法是菩薩法、何法是聲聞法。如是不知不分別故，應親近法而不親近、不應親近法而反親近。是人應親近法而不親近、不應親近法而親近故，則便退失諸佛菩提，心弱懈厭廢捨本願。富樓那！菩薩有此二法，退失菩提成聲聞乘。復次富樓那！菩薩計得諸法、貪著吾我，行於邪見、墮在邊見，沒在惡邪難可拔出。得聞深經，應第一義、無有微相，違逆不信、不能通達，起破法罪。以是因緣，生在難處不得值佛、不得聞法、不值諸佛所教化法、不得善知識。是人不見佛故不聞法，不聞法故不值諸佛所教導法，不值諸佛所教導法故不得善知識，不得善知識故失無難處生在難處，在難處故離善知識遇惡知識，與惡知識共從事故忘失本念，是人失本念故捨菩薩心，捨菩薩乘而便退轉，永失菩提念，但行生死法，不能修習大乘行法。富樓那！菩薩有此第三法，退失菩提成聲聞乘。復次富樓那！菩薩得聞如是等經，不能深心教化他人，其心退沒但樂獨行，慳悋惜法心不欲說，不能以法廣攝人眾。以是不善根因緣故失智慧念。失智慧念已，不共他人讀誦經法。不能以法與他共同，是人轉身失菩薩心忘菩薩念。富樓那！菩薩有此第四法，退失菩提成聲聞乘。」爾時世尊欲明了此事而說偈言：

「親近惡知識，　　懈怠於菩提，
　以是因緣故，　　失上菩提心。
　深生惡我見，　　墮在邊邪見，
　而起破法罪，　　生在於難處。
　生於難處已，　　則斷菩提心，
　忘失本憶念，　　是故失菩提。
　是人不得聞，　　生菩提心法，
　是心若增長，　　能成於菩提。
　得廣大妙法，　　慳悋不欲說，
　以是因緣故，　　退失於菩提。
　求大乘菩薩，　　應知是四法，
　若知此四法，　　菩提得以生。
　是故應遠離，　　如此四惡法，
　勤修行空法，　　得近善知識。
　得如是經已，　　不應慳悋惜，
　勤心為人說，　　從是生菩提。」

[0441c19] 佛告富樓那：「菩薩成就四法，隨迴向菩提心不退失，隨迴向諸善根亦不退失。何等四？菩薩持戒清淨，憶念成就有念安慧，勤心精進而不懈退，成就多聞生慧。富樓那！菩薩有此四法，隨迴向菩提心不退失，隨迴向諸善根亦不退失。」爾時世尊欲明了此義而說偈言：

「菩薩具持戒，　　所憶念深遠，
　勤心當精進，　　多聞莊嚴慧。
　菩薩常親近，　　如是之四法，
　隨心所起事，　　皆能得成就。
　是故應常持，　　淨戒勤精進，
　不斷憶念法，　　常勤求多聞。
　持戒淨生處，　　憶念能淨智，
　精進淨佛法，　　多聞生大慧。
　是故諸菩薩，　　當學是上法，
　學是上法已，　　當轉無上輪。

[0442a07] 「復次富樓那！菩薩有四法，則能利益菩提。持戒則是利菩提法，忍辱則是利菩提法，精進則是利菩提法，多聞則是利菩提法。富樓那！是名四法利益菩提。」爾時世尊欲明了此義而說偈言：

「菩薩淨持戒，　　利益於菩提，
　精進及忍辱，　　多聞亦如是。
　清淨持戒者，　　所願皆得成，
　戒淨多利益，　　菩提不為難。
　菩薩行忍辱，　　身相智慧成，
　是故當行忍，　　求佛相智慧。
　精進亦復能，　　多利益菩提，
　常行精進者，　　菩提則不難。
　多聞亦能利，　　聞已得近法，
　遠離於非法，　　菩提則不難。
　四法是種子，　　從是生菩提，
　是故諸菩薩，　　應近是利法。

[0442a24] 「復次富樓那！菩薩摩訶薩成就四法，則得身色具足、財物具足、眷屬具足，終常不生諸惡難處，常值諸佛、諸佛所讚。何等四？菩薩行慈不瞋不惱一切眾生。富樓那！何謂菩薩行慈不瞋不惱一切眾生？菩薩行慈，於諸眾生起我救慈，見諸眾生身苦心苦，當作是念：『我當勤行精進度是眾生。於生死苦是諸眾生，我應與樂、我應拔濟離生死苦。』於諸眾生應發是心，發是心已勤行精進，修習六波羅蜜：布施、持戒、忍辱、精進、禪定、智慧。富樓那！菩薩因般若波羅蜜，得具足六波羅蜜。何等為菩薩般若波羅蜜？菩薩云何因般若波羅蜜勤發精進？富樓那！菩薩作是思量：『何法名我？何法名我所？』如是思量時，不見法是我、不見法是我所。作是念：『作是念已，於此法中無我法、無我所法。』菩薩離我我所故知身空，身空故眾生空。何以故？諸法中我我所尚空，何況眾生。菩薩如是離我我所故知眾生空，眾生空故知色陰空，色陰空故受想行識陰空。菩薩如是離我我所故知身空，身空故知眾生空，眾生空故知諸陰空。諸陰空故知種亦空，謂地水火風虛空識種，地種地種相空，水火風虛空識種識種相空。是種無作者、無使作者，若無作者是法即空。富樓那！菩薩於此離我我所故知身空，身空故知眾生空，眾生空故知諸陰空，知諸陰空故知諸種空，諸種空故知諸入空，諸入空故諸入相空。諸入無作者、無使作者，若法無作者無使作者是法即空。富樓那！菩薩以是觀一切法空。觀一切法空時，不見諸法本體可生瞋處。富樓那！是名菩薩摩訶薩大慈。知身空慈、眾生空慈、陰入種空慈，菩薩若能行如是慈，是名行一切法空慈。富樓那！是名菩薩行於大慈。如是菩薩離我我所，心深生欲心於阿耨多羅三藐三菩提，生大悲心於諸眾生。若有眾生不知如是諸法實相，為令知故發大莊嚴，是名菩薩行於大悲。我救故名慈，我作故名悲。菩薩成就如是大慈，能為眾生作救作歸、作舍作洲，能作究竟。是故菩薩應如是修行大慈，不貪著眾生、亦不生瞋恨，是名菩薩眾生空慈無有瞋恚。富樓那！若菩薩因慈因離因空，能入一切諸法不生不滅，是名菩薩常行大慈。菩薩如是通達諸法，諸魔魔民及魔所使皆不能壞。菩薩成就是初法者，能斷一切功德中縛，斷功德縛故得平等波羅蜜。」爾時世尊欲明了此事而說偈言：

「菩薩常如是，　　修慈而觀空，
　知陰入界離，　　是中無有我。
　我我所二法，　　決定不可得，
　為不得諸法，　　而修行慈心。
　不依止諸法，　　亦非不依止，
　是名諸佛道，　　諸不依止法。
　能得無上忍，　　忍諸法實相，
　諸法無生滅，　　能善通其理。
　諸有大智者，　　親近於是法，
　常得妙身色，　　亦得樂說辯，
　常得值諸佛，　　知諸法義利，
　是故此菩薩，　　得無為上道。

[0442c24] 「復次富樓那！菩薩摩訶薩精勤供養諸佛塔寺，敬心以好花香纓珞、塗香末香、幡蓋妓樂種種供具而以供養。菩薩成就此第二法，能得具足一切功德。」爾時世尊欲明了此義而說偈言：

「菩薩以上妙，　　供養上智塔，
　花香及幡蓋，　　以求上智慧。
　以此功德緣，　　受身常端正，
　饒財多寶珍，　　眷屬具成就。
　必定於菩提，　　常安住於法，
　在在所生處，　　功德轉高增。
　諸王所恭敬，　　天龍神常念，
　一切諸眾生，　　亦皆共恭敬。
　若人供養佛，　　現在若滅後，
　所生得供養，　　常在無難處。

[0443a10] 「復次富樓那！菩薩摩訶薩常當勤心供養於法。云何名為法？云何名供養法？名四念處、四正勤、四如意足、四禪、五根、五力、七覺意、八聖道、止觀、明、解脫、三解脫門、盡智、無生智，是名為法。云何供養？於是法中如所說行隨順不逆，生欲精進具足修習，是名供養法。復次富樓那！供養法，法名如是等經，信解思惟分別隨順心不違逆，是名供養法。菩薩成就此第三法，能得具足一切功德。」爾時世尊欲明了此義而說偈言：

「常勤供養法，　　如所說中住，
　聞深空妙法，　　其心不違逆，
　故身常端正，　　亦得樂說辯。
　如我所讚法，　　以此轉高增。

[0443a24] 「復次富樓那！菩薩摩訶薩勤心供養如來聖眾，若花若香、若以瓔珞、若以末香、若以塗香、若以幡蓋衣服飲食臥具醫藥資生之物、若起僧坊、若立園林、若經行處、若以浴池、若以井泉、若以人使，如是等餘供養具，種種供養如是聖眾。菩薩成就此第四法，能得具足一切功德。」爾時世尊欲明了此義而說偈言：

「無上供養具，　　供養如來眾，
　以此功德緣，　　所生多財寶，
　身色常端正，　　亦得樂說辯，
　具足諸功德，　　智慧轉高增。
　供養正直心，　　無我我所者，
　以此智因緣，　　生處得供養。
　諸佛所稱讚，　　四法常親近，
　所生常尊貴，　　功德轉高增。」

大寶積經卷第七十七

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA