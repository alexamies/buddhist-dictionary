有德女所問大乘經

唐南天竺國三藏菩提流志奉詔譯

[0940c27]  如是我聞：

[0940c27]  一時，佛在波羅奈國仙人住處施  鹿林中，與大比丘眾五百人，及無量諸菩薩  摩訶薩眾俱。

[0940c29]  爾時，世尊食時著衣持鉢，共  阿逸多菩薩摩訶薩，入波羅奈大城乞食，於  其城中次第行乞，至有德婆羅門女家。

[0941a02]  時有  德女，遙見如來色相端嚴諸根寂靜，其心恬  曠最上無比，威儀顧視審諦閑詳，譬如龍王  有大威德，如真金柱嶷然安固，如清淨池皎
無穢濁，欣慼不動如第四禪，身放光明內外  融徹。

[0941a07]  時有德女，見如是相，心生淨信，來詣  佛所，頂禮如來，及阿逸多菩薩摩訶薩足，曲  躬恭敬，合掌向佛，而作是言：「善來！世尊！善
來！善逝！我於今者欲問所疑，惟願垂哀暫時  住此。」

[0941a11]  于時世尊，默然受請，敷座而坐，阿逸  多菩薩摩訶薩，亦隨佛坐。

[0941a13]  爾時，有德婆羅門女心生歡喜，益加恭敬，  即白佛言：「世尊！我聞如來於波羅奈仙人住  處施鹿林中，轉妙法輪，未知世尊所轉法輪
說於何法？」

[0941a16]  佛告之言：「有德女！我轉法輪，說  無明緣行，行緣識，識緣名色，名色緣六處，  六處緣觸，觸緣受，受緣愛，愛緣取，取緣有，
有緣生，生緣老死憂悲苦惱；無明滅則行滅，  行滅則識滅，識滅則名色滅，名色滅則六處  滅，六處滅則觸滅，觸滅則受滅，受滅則愛
滅，愛滅則取滅，取滅則有滅，有滅則生滅，  生滅則老死憂悲苦惱滅。有德女！此是如來  於波羅奈仙人住處施鹿林中所轉法輪，一
切世間，若沙門、若婆羅門、若天魔梵，悉  無有能如法轉者。」

[0941a27]  爾時，有德婆羅門女白佛言：「世尊！所言無明  為內有耶？為外有乎？」

[0941a28]  佛言：「不也。」

[0941a28]  有德女言：  「世尊！若於內外無有無明，云何得有無明緣  行？復次，世尊！有他世法，而來至於今世以  不？」

[0941b02]  佛言：「不也。」

[0941b02]  有德女復白佛言：「世尊！無明  行相是實有耶？」

[0941b03]  佛言：「不也。無明自性從於虛  妄分別而生，非真實生，從顛倒生，非如理生。」

[0941b05]  有德女復白佛言：「世尊！若如是者則無無明，  云何得有諸行生起，於生死中受諸苦報？世  尊！如樹無根則無枝葉華果等物，如是無明
無自性故，行等生起定不可得？」

[0941b08]  佛言：「有德  女！一切諸法皆畢竟空，凡愚迷倒不聞空義，  設得聞之無智不了，由此具造種種諸業，既
有眾業諸有則生，於諸有中備受眾苦；第一  義諦無有諸業，亦無諸有而從業生及以種  種眾苦惱事。

[0941b13]  「有德女！如來、應、正等覺，隨順  世間，廣為眾生演說諸法，欲令悟解第一義  故。有德女！第一義者，亦隨世間而立名字。
何以故？實義之中，能覺所覺一切皆悉不可  得故。

[0941b17]  「有德女！譬如諸佛化作於人，此所化  人復更化作種種諸物，其所化人虛誑不實，  所化之物亦無實事。此亦如是，所造諸業虛
誑不實，從業有生亦無實事。」

[0941b20]  爾時，有德女復  白佛言：「世尊！如我解佛所說之義，今者如  來所轉法輪，是虛空法輪，性空法輪，出離
法輪，通達法輪，不思議法輪，無能轉者法  輪，無等法輪，如實法輪，無生法輪，無自性  法輪，無相法輪。世尊！如此法輪如來已轉。」
作是語已，即以兩手捧栴檀香末，散佛足  上，而作是言：「世尊！願我以此善根之力，於  當來世，能轉如是種種法輪。」

[0941b29]  爾時，世尊怡然微笑，從於口中放種種光，其  光朗曜具含眾色，遍至十方無量世界，一一  世  界  靡不充滿，還來佛所，右遶三匝，從佛頂
入。

[0941c03]  爾時，阿逸多菩薩摩訶薩白佛言：「世尊！  如來今者有何因緣忽然微笑？如我意解，  非無因緣。」

[0941c05]  佛告之言：「阿逸多！汝見此婆羅  門女，以手捧持栴檀香末散我足不？」

[0941c06]  答言：「已  見。」

[0941c07]  佛言：「此女因今所種善根，當於八萬四千  億劫不墮惡道，於六萬四千諸佛所，以尊重  心承事供養，聽聞正法守護受持。彼佛在世
及涅槃後，如  是  時間相續不絕，復令無量  阿僧祇眾生迴向菩提，然後於此三千大千  世界，光曜劫中而得成佛，號法光曜如來、應、
正等覺，其佛住壽滿足一劫，教化無量阿僧  祇眾生令得涅槃。」

[0941c15]  爾時，阿逸多菩薩摩訶薩復白佛言：「世尊！此  有德婆羅門女，曾於往世種何善根？」

[0941c16]  佛言：  「阿逸多！汝今當知，此有德女於過去世毘婆  尸佛出現之時，已作女身，為求阿耨多羅三  藐三菩提，解其身上所著瓔珞，奉上彼佛而
為供養。

[0941c20]  「尸棄如來出現之時，於其佛所問甚  深義，以妙衣服而為供養，在彼法中出家學  道，修持梵行滿足千年。

[0941c22]  「毘葉浮佛出現之時，  營辦種種上好飲食，於半月中供養彼佛及  聲聞眾，隨意所須皆無乏少。

[0941c24]  「俱留孫佛出現  之時，以阿提目多迦華，散彼佛上以為供養，  得受五戒護持無缺。

[0941c26]  「拘那含牟尼佛出現之  時，願以種種飲食，衣服臥具湯藥，及餘供身  所須之物，盡佛壽來恒為供養，于時彼佛
於兩月中受其飲食及革屣等供身之具。

[0941c29]  「迦  葉如來出現之時，復以金花散佛供養，如是  所作，皆為求於阿耨多羅三藐三菩提。又  作是言：『願我以此供養善根，速得授阿耨
多羅三藐三菩提記，若未得記，終不願捨女  人之身。』阿逸多！此有德婆羅門女，過去世  中所種善根其事如是，此則是其最後所受  女人之報。」

[0942a07]  佛說此經已，阿逸多菩薩摩訶薩，  及有德婆羅門女，一切世間天、人、阿修羅等，  皆大歡喜，信受奉行。

有德女所問大乘經

* * *

【經文資訊】大正藏第 14 冊 No. 0568 有德女所問大乘經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
