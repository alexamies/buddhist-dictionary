佛說長者音悅經

吳月支優婆塞支謙譯

[0808a26] 聞如是：

[0808a26] 一時佛在羅閱祇耆闍崛山中，與尊弟子千二百五十人俱，及諸菩薩、清信士女，一切普會，圍遶說法。

[0808a28] 佛告大眾：「彼有長者，名曰音悅，財富無數。年老無子，以為愁慼。雖其然者，宿福所追，其報有四：一者、夫人產男，端正無比；二者、五百白馬同時生駒；三者、國王遣使者拜授金印；四者、五百寶船同時俱至。」

[0808b04] 阿難白佛：「何等寶船而俱至乎？」

[0808b04] 佛告阿難：「長者音悅群族殊多，先此之時遣五百人乘船入海，既獲眾寶，安隱還家，是故如來說此四福同時普集。長者歡喜，心自念言：『天降福祚，集我之庭。當作甘饌，室族相慶。』即如所言，興作大廚。娛樂盡歡，鼓樂、絃歌聲聞于天。是時四大天王、釋梵天王、諸龍、鬼王、阿須倫王、一切神王，各與眷屬側塞虛空，看此長者，福德無量。

[0808b12] 「如來神達，知此長者歡喜踊躍。因其歡悅，欲往稱歎，若其開解，可殖福栽。如來應時歌頌吉祥八種之音，往於門外而說頌曰：

「『長者今日，　　吉祥集至，　　一切福應，
　　室族吉利。　　昔所殖福，　　其報有四，
　　大小歡悅，　　世間無比。　　諸天龍神，
　　咸為降伏，　　快哉長者，　　猥獲吉福。
　　如春種禾，　　秋則成熟，　　先作後受，
　　影報隨逐。』

[0808b22] 「爾時長者聞佛德音，五情逸豫，歡喜而出。見佛恭肅，即便啟言：『瞿曇沙門實為神妙！知我室族吉祥無量。枉屈尊神，來相讚歎。』即以好白[疊*毛]直金千萬兩，奉上如來。佛即受之，而為達嚫。

[0808b26] 「佛告長者：『財有五危。世人不知，慳悋、貪惜，不能減割，以周窮乏。壽終神逝，棄財世間。汝今能爾，必獲影報。所生之處，福自歸身。』

[0808b29] 「長者白佛：『何等五危？』

[0808b29] 「佛即報言：『一者大火，燒之不覺；二者大水，漂沒無常；三者縣官，奪取無道；四者惡子，用度無限；五者盜賊，所見劫奪。五事一至，不可抑制。譬如有人違犯王法，閉在牢獄，應當誅戮。財物沒入其官，豈復能却之乎？又復譬如阿難邠坻，財寶無數。國王奪取，主不能制，亦非神龍所能止之。所以者何？以其前世布施七悔，是以今世七富七貧。』長者聞說，益增踊躍。於是如來忽然還到耆闍崛山。」

[0808c10] 爾時國內有尼揵異道人，名曰不蘭迦葉，聽聞如來詣長者家，歌頌一偈，猥得長者千萬兩金，心懷悁嫉，心即念言：「瞿曇沙門尚能得金，況我往乞，當不得乎？」

[0808c13] 又自念言：「我當往求瞿曇沙門所可說偈，然後往乞，必得珍寶。嗟歎之宜，當勝瞿曇。」

[0808c15] 不蘭迦葉懷此愚癡、妬嫉之意而往稽首問訊如來，長跪白佛：「薄德無福，衣食不充。傳聞瞿曇詣長者家，歌頌一偈，大得珍寶。寧可哀矜，賜所說偈，令吾諷誦。當往咨嗟，冀望得寶。」

[0808c19] 如來三達，知此長者却後一時財寶當散。不蘭迦葉不知時宜，遭厄之家而說吉祥，必得長者無量杖痛。如來告言：「不惜此偈。所以者何？汝不知時。卿說此偈，必得楚痛。是故如來違卿所求。若更欲得應時之說、絕妙之句，吾當與汝。既使長者得聞真言，又可免於捶毒之痛。」

[0808c26] 不蘭迦葉心自念言：「瞿曇沙門不欲令我往乞珍寶，是故悋惜，不肯與我。」即便重啟：「其於與我，焉知餘事？」

[0808c28] 如來慈愍，諫之滿三，終不信解。佛亦豫知，不蘭迦葉前世因緣，應受此痛。如來又云：「罪不可債。」佛即為說吉祥之偈。尼乾諷誦，一歲乃闇。

[0809a03] 然後長者失火燒舍，珍奇了盡；五百馬駒同時燒死；所生妙子一旦終亡；王遣使者錄奪金印。後復乘船入海採寶，安隱來還，泊岸數日，五百寶船一旦漂沒。室族大小無不愁毒。譬如有人而被誅戮，未死之頃，愁怖難言。

[0809a08] 其日不蘭迦葉往到其門，歌頌如來吉祥之偈：

「長者今日，　　吉祥集至，　　一切福應，
　室族吉利。　　昔所殖福，　　其報有四，
　大小歡悅，　　世間無比。　　諸天龍神，
　咸為降伏，　　快哉長者，　　猥獲吉福。
　如春種禾，　　秋則成熟，　　先作後受，
　影報隨逐。」

[0809a16] 於是不蘭迦葉說此偈時，長者聞之，舉門忿恚：「天下凶殃無過於我。云何此人裸形無恥，在此妖蠱，說我吉祥，益我憂煩？」即出捶打，從頭至足，無不被患。舉身大痛，匍匐還家。

[0809a20] 六師宗等逆問其意。答言：「此變正由瞿曇。」內不自剋，反怨世尊。

[0809a21] 爾時世尊在羅閱祇竹園之中，與諸大眾圍繞說法。佛告眾會：「不蘭迦葉前從如來求索一偈，欲詣長者，歌頌求寶。如來諫之，其於不信。今已在彼，遭痛毒患。」

[0809a25] 阿難白佛：「不蘭迦葉與此長者有何因緣而被此患？」

[0809a26] 佛告阿難：「乃昔久遠不可計數阿僧祇劫，時有國王，亦名音悅。復有一鳥，名曰鸚鵡，在王宮上，鳴聲和好。王時晝寢，聞鳥鳴聲，驚覺，問其左右：『此為何鳥，鳴聲妙好？』侍者白言：『有一奇鳥，五色焜煌，適在宮上，鳴已便去。』王即遣大眾，步騎絡繹，逐而求之。推尋殊久，捕得與王。王得歡喜，愛樂無厭，即以珠璣、水精、琉璃、真珠、珊瑚瓔珞其身，頭頸、羽翮無不周遍。常著左右，晝夜看視，不去須臾。

[0809b07] 「後復有鳥，名曰禿梟，來在宮上。看見鸚鵡獨得優寵，即問鸚鵡：『何緣致此？』鸚鵡答言：『我來宮上悲鳴殊好。國王愛敬於我，取我常著左右，五色珠璣瓔珞我身。』禿梟聞之，心懷嫉妬，心即念言：『我亦當鳴，令殊於卿。國王亦當愛寵我身。』王時出臥，禿梟即鳴。王即驚覺，[嗇*欠]然毛豎，如畏怖狀。王問左右：『此為何聲，驚動怖我？』侍者白言：『有惡聲鳥，名曰禿梟。』王即恚曰：『促遣大眾，分布推索！』即得與王。王令左右生拔毛羽，舉身大痛，步行而去。到其野田，眾鳥問言：『何緣致此？』禿梟瞋恚，不責己身，答眾鳥言：『正坐鸚鵡，故得此患。』」

[0809b19] 佛言：「善聲招福，惡聲致禍。罪報由己，反怒鸚鵡。」

[0809b21] 佛告阿難：「昔國王者，今長者音悅是。鸚鵡者，我身是。禿梟者，今不蘭迦葉是。昔嫉鸚鵡，即被毒患。今嫉如來，獲痛難言。貪嫉燒身，何況苦難。所以者何？不蘭迦葉誹謗如來前後六事。何等為六？一者、在於難國，興貪嫉心，誹謗如來；二者、於羅閱祇，以竹園故，誹謗如來；三者、在羅閱祇，詣長者音悅家，貪其金寶，誹謗如來；四者、於摩竭提界，貪於供養，誹謗如來；五者、在維耶離國，貪名利養，誹謗如來；六者、在舍衛國，貪於利養及惜名稱，誹謗如來。于時國王驅逐出國。不蘭迦葉六師徒等同心說言：『瞿曇實神，莫不敬重。吾等術淺，名稱崩頹，處處見忽，當用活為。』即時以沙而著瓶中，自沈于水，於是壽命終，即入地獄，考治一切，苦痛無量。」

[0809c07] 佛重告言：「當未來世多有貪嫉弊惡之人，誹謗貢高，相求長短，是則自燒痛哉。阿難！是故汝當廣宣斯經，以護將來如斯之黨！」

[0809c10] 阿難白佛：「長者音悅昔殖何德獲此四福？何所罪行而復失之？」

[0809c11] 佛告阿難：「音悅前世為年少時，欽戴佛法及與聖眾，供養盡忠而願豪富。納妻之後專迷著色，違慢三寶，又無慈心仁接長幼。是故報應，適畢便散。汝開導、宣告，令知其要。」

[0809c15] 佛說此已，四部弟子、天、龍、鬼神、國王、臣民、一切眾會聞經歡喜，莫不作禮。

佛說長者音悅經

【經文資訊】大正藏第 14 冊 No. 0531 佛說長者音悅經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA