雜阿含經卷第四

宋天竺三藏求那跋陀羅譯

（八八）

[0022b20] 如是我聞：

[0022b20] 一時，佛住舍衛國祇樹給孤獨園。

[0022b21] 時，有年少婆羅門名欝多羅，來詣佛所，與世尊面相問訊慰勞已，退坐一面，白佛言：「世尊！我常如法行乞，持用供養父母，令得樂離苦。世尊！我作如是，為多福不？」

[0022b25] 佛告欝多羅：「實有多福。所以者何？若有如法乞求，供養父母，令其安樂，除苦惱者，實有大福。」爾時，世尊即說偈言：

「如汝於父母，　　恭敬修供養，
　現世名稱流，　　命終生天上。」

[0022c01] 佛說此經已，年少欝多羅歡喜隨喜，作禮而去。

（八九）

[0022c03] 如是我聞：

[0022c03] 一時，佛住舍衛國祇樹給孤獨園。

[0022c04] 時，有年少婆羅門名優波迦，來詣佛所，與世尊面相問訊慰勞已，退坐一面，白佛言：「瞿曇！諸婆羅門常稱歎邪盛大會，沙門瞿曇亦復稱歎邪盛大會不？」

[0022c07] 佛告優波迦：「我不一向稱歎，或有邪盛大會可稱歎，或有邪盛大會不可稱歎。」

[0022c09] 優波迦白佛：「何等邪盛大會可稱歎？何等邪盛大會不可稱歎？」

[0022c11] 佛告優波迦：「若邪盛大會繫群少特牛、水特、水牸，及諸羊犢、小小眾生悉皆傷殺，逼迫苦切，僕使作人，鞭笞恐怛，悲泣號呼，不喜不樂，眾苦作役。如是等邪盛大會，我不稱歎，以造大難故。若復大會不繫縛群牛，乃至不令眾生辛苦作役者。如是邪盛大會，我所稱歎，以不造大難故。爾時，世尊即說偈言：

「馬祀等大會，　　造諸大難事，
　如是等邪盛，　　大仙不稱歎。
　繫縛諸眾生，　　殺害微細蟲，
　是非為正會，　　大仙不隨順。
　若不害眾生，　　造作眾難者，
　是等名正會，　　大仙隨稱歎。
　惠施修供養，　　為應法邪盛，
　施者清淨心，　　梵行良福田。
　如是大會者，　　是則羅漢會，
　是會得大果，　　諸天皆歡喜。
　自行恭敬請，　　自手而施與，
　彼我悉清淨，　　是施得大果。
　慧者如是施，　　信心應解脫，
　無罪樂世間，　　智者往生彼。」

[0023a04] 佛說此經已，優波迦婆羅門聞佛所說，歡喜隨喜，作禮而去。

（九〇）

[0023a06] 如是我聞：

[0023a06] 一時，佛住舍衛國祇樹給孤獨園……廣說如上。差別者，謂隨說異偈言：

「無為無諸難，　　邪盛時清淨，
　如法隨順行，　　攝護諸梵行。
　馨香歸世界，　　超過諸凡鄙，
　佛於邪盛善，　　稱歎此邪盛。
　惠施修供養，　　邪盛隨所應，
　淨信平等施，　　梵行良福田。
　彼作如是施，　　是施羅漢田，
　如是廣大施，　　諸天所稱歎。
　自行恭敬請，　　自手而供養，
　等攝自他故，　　邪盛得大果。
　慧者如是施，　　淨信心解脫，
　於無罪世界，　　智者往生彼。」

[0023a20] 佛說此經已，優波迦婆羅門聞佛所說，歡喜作禮而去。

（九一）

[0023a22] 如是我聞：

[0023a22] 一時，佛住舍衛國祇樹給孤獨園。

[0023a23] 時，有年少婆羅門名欝闍迦，來詣佛所，稽首佛足，退坐一面，白佛言：「世尊！俗人在家當行幾法，得現法安及現法樂？」

[0023a25] 佛告婆羅門：「有四法，俗人在家得現法安、現法樂。何等為四？謂方便具足、守護具足、善知識具足、正命具足。

[0023a28] 「何等為方便具足？謂善男子種種工巧業處以自營生，謂種田、商賈，或以王事，或以書疏算畫。於彼彼工巧業處精勤修行，是名方便具足。

[0023b02] 「何等為守護具足？謂善男子所有錢穀，方便所得，自手執作，如法而得，能極守護，不令王、賊、水、火劫奪漂沒令失，不善守護者亡失，不愛念者輒取，及諸災患所壞，是名善男子善守護。

[0023b07] 「何等為善知識具足？若有善男子不落度、不放逸、不虛妄、不凶險，如是知識能善安慰，未生憂苦能令不生，已生憂苦能令開覺，未生喜樂能令速生，已生喜樂護令不失，是名善男子善知識具足。

[0023b11] 「云何為正命具足？謂善男子所有錢財出內稱量，周圓掌護，不令多入少出也、多出少入也。如執秤者，少則增之，多則減之，知平而捨。如是，善男子稱量財物，等入等出，莫令入多出少、出多入少，若善男子無有錢財而廣散用，以此生活，人皆名為優曇鉢果，無有種子，愚癡貪欲，不顧其後。或有善男子財物豐多，不能食用，傍人皆言是愚癡人如餓死狗。是故，善男子所有錢財能自稱量，等入等出，是名正命具足。如是，婆羅門！四法成就，現法安、現法樂。」

[0023b22] 婆羅門白佛言：「世尊！在家之人有幾法，能令後世安、後世樂？」

[0023b24] 佛告婆羅門：「在家之人有四法，能令後世安、後世樂。何等為四？謂信具足、戒具足、施具足、慧具足。

[0023b26] 「何等為信具足？謂善男子於如來所，得信敬心，建立信本，非諸天、魔、梵及餘世人同法所壞，是名善男子信具足。

[0023b29] 「何等戒具足？謂善男子不殺生、不偷盜、不邪婬、不妄語、不飲酒，是名戒具足。

[0023c01] 「云何施具足？謂善男子離慳垢心，在於居家，行解脫施，常自手與，樂修行捨，等心行施，是名善男子施具足。

[0023c04] 「云何為慧具足？謂善男子苦聖諦如實知，習、滅、道聖諦如實知，是名善男子慧具足。若善男子在家行此四法者，能得後世安、後世樂。」

[0023c07] 爾時，世尊復說偈言：

「方便建諸業，　　積集能守護，
　知識善男子，　　正命以自活。
　淨信戒具足，　　惠施離慳垢，
　淨除於速道，　　得後世安樂。
　若處於居家，　　成就於八法，
　審諦尊所說，　　等正覺所知。
　現法得安隱，　　現法喜樂住，
　後世喜樂住。」

[0023c16] 佛說此經已，欝闍迦聞佛所說，歡喜隨喜，作禮而去。

（九二）

[0023c18] 如是我聞：

[0023c18] 一時，佛在拘薩羅人間遊行，至舍衛國祇樹給孤獨園。

[0023c19] 爾時，舍衛國有憍慢婆羅門止住，父母種姓俱淨，無瑕點能說者，七世相承悉皆清淨；為婆羅門師，言論通達，諸論記典悉了萬名，解法優劣，分明諸，句句記說，容貌端正。或生志高、族姓志高、容色志高、聰明志高、財富志高，不敬父母、諸尊、師長。聞沙門瞿曇在拘薩羅國人間遊行，至舍衛國祇樹給孤獨園。聞已，作是念：「我當往彼沙門瞿曇所，若有所說，我當共論；無所說者，默然而還。」

[0023c28] 時，憍慢婆羅門乘白馬車，諸年少婆羅門前後導從，持金柄傘蓋，手執金瓶，往見世尊。至於園門，下車步進。

[0024a02] 爾時，世尊與諸大眾圍遶說法，不時顧念憍慢婆羅門。

[0024a03] 時，憍慢婆羅門作是念：「沙門瞿曇不顧念我，且當還去。」

[0024a05] 爾時，世尊知憍慢婆羅門心念，而說偈言：

「憍慢既來此，　　不善更增慢，
　向以義故來，　　應轉增其義。」

[0024a09] 時，憍慢婆羅門作是念：「沙門瞿曇已知我心。」欲修敬禮。

[0024a10] 爾時，世尊告憍慢婆羅門：「止！止！不須作禮，心淨已足。」

[0024a11] 時，諸大眾咸各高聲唱言：「奇哉！世尊！大德大力。今此憍慢婆羅門恃生憍慢、族姓憍慢、容色憍慢、聰明憍慢、財富憍慢，不敬父母、諸尊、師長，今於沙門瞿曇所謙卑下下，欲接足禮。」

[0024a15] 時，憍慢婆羅門於大眾前唱令靜默，而說偈言：

「云何不起慢？　　云何起恭敬？
　云何善慰諭？　　云何善供養？」

[0024a20] 爾時，世尊說偈答言：

「父母及長兄，　　和尚諸師長，
　及諸尊重者，　　所不應生慢。
　應當善恭敬，　　謙下而問訊，
　盡心而奉事，　　兼設諸供養。
　離貪恚癡心，　　漏盡阿羅漢，
　正智善解脫，　　伏諸憍慢心。
　於此賢聖等，　　合掌稽首禮。」

[0024a28] 爾時，世尊為憍慢婆羅門種種說法，示、教、照、喜。如佛世尊次第說法，說布施、持戒、生天功德，愛欲味患煩惱，清淨、出要、遠離，諸清淨分……如是廣說，如白淨衣無諸黑惡，速受染色。憍慢婆羅門即於座上解四聖諦——苦、習、滅、道，得無間等。

[0024b04] 時，憍慢婆羅門見法、得法、知法、入法，度諸疑惑，不由他度，於正法中得無所畏。即從座起，整衣服，為佛作禮，合掌白佛：「我今可得於正法中出家、受具足不？」

[0024b08] 佛告憍慢婆羅門：「汝今可得於正法中出家、受具足。」

[0024b09] 彼即出家，獨正思惟：「所以善男子剃除鬚髮，著袈裟衣，正信非家，出家學道……。」得阿羅漢，心善解脫。

（九三）

[0024b13] 如是我聞：

[0024b13] 一時，佛在拘薩羅人間遊行，至舍衛國祇樹給孤獨園。

[0024b14] 時，有長身婆羅門，作如是邪盛大會——以七百特牛行列繫柱，特、牸、水牛及諸羊犢、種種小蟲悉皆繫縛，辦諸飲食、廣行布施，種種外道從諸國國皆悉來集邪盛會所。

[0024b18] 時，長身婆羅門聞沙門瞿曇從拘薩羅人間遊行，至舍衛國祇樹給孤獨園。作是念：「我今辦邪盛大會，所以七百特牛行列繫柱，乃至小小諸虫皆悉繫縛。為邪盛大會故，種種異道從諸國國來至會所。我今當往沙門瞿曇所問邪盛法，莫令我作邪盛大會，分數中有所短少。」作是念已，乘白馬車，諸年少婆羅門前後導從，持金柄傘蓋，執金澡瓶，出舍衛城，詣世尊所，恭敬承事。至精舍門，下車步進，至於佛前，面相問訊慰勞已，退坐一面，白佛言：「瞿曇！我今欲作邪盛大會，以七百特牛行列繫柱，乃至小小諸蟲皆悉繫縛。為邪盛大會故，種種異道從諸國國皆悉來至邪盛會所。又聞瞿曇從拘薩羅人間遊行，至舍衛國祇樹給孤獨園。我今故來請問瞿曇邪盛大會法諸物分數，莫令我所作邪盛大會諸分數之中有所短少。」

[0024c07] 佛告婆羅門：「或有一邪盛大會主行施作福而生於罪，為三刀劍之所刻削，得不善果報。何等三？謂身刀劍、口刀劍、意刀劍。

[0024c10] 「何等為意刀劍生諸苦報？如一會主造作大會，作是思惟：『我作邪盛大會，當殺爾所少壯特牛，爾所水特、水牸，爾所羊犢及種種諸蟲。』是名意刀劍生諸苦報。如是施主雖念作種種布施、種種供養，實生於罪！

[0024c15] 「云何為口刀劍生諸苦報？有一會主造作大會，作如是教：『我今作邪盛大會，汝等當殺爾所少壯特牛，乃至殺害爾所微細蟲。』是名口刀劍生諸苦報，大會主雖作是布施、供養，實生於罪！

[0024c19] 「云何為身刀劍生諸苦報？謂有一大會主造作大會，自手傷殺爾所特牛，乃至殺害種種細蟲，是名身刀劍生諸苦報。彼大會主雖作是念種種布施、種種供養，實生於罪！

[0024c23] 「然婆羅門當勤供養三火，隨時恭敬，禮拜奉事，施其安樂。何等為三？一者根本，二者居家，三者福田。

[0024c26] 「何者為根本火？隨時恭敬，奉事供養，施其安樂？謂善男子方便得財，手足勤苦，如法所得，供養父母，令得安樂，是名根本火。何故名為根本？若善男子從彼而生，所謂父母，故名根本。善男子以崇本故，隨時恭敬，奉事供養，施以安樂。

[0025a02] 「何等為居家火？善男子隨時育養，施以安樂？謂善男子方便得財，手足勤苦，如法所得，供給妻子、宗親、眷屬、僕使、傭客，隨時給與，恭敬施安，是名家火。何故名家？其善男子處於居家，樂則同樂，苦則同苦，在所為作皆相順從，故名為家。是故善男子隨時供給，施與安樂。

[0025a09] 「何等名田火？善男子隨時恭敬，尊重供養，施其安樂？謂善男子方便得財，手足勤勞，如法所得，奉事供養諸沙門、婆羅門，善能調伏貪、恚、癡者，如是等沙門、婆羅門，建立福田，崇向增進，樂分樂報，未來生天，是名田火。何故名田？為世福田，謂為應供，是故名田。是善男子隨時恭敬，奉事供養，施其安樂。」爾時，世尊復說偈言：

「根本及居家，　　應供福田火，
　是火增供養，　　充足安隱樂。
　無罪樂世間，　　慧者往生彼，
　如法財復會，　　供養所應養。
　供養應養故，　　生天得名稱。

[0025a23] 「然，婆羅門！今善男子先所供養三火應斷令滅。何等為三？謂貪欲火、瞋恚火、愚癡火。所以者何？若貪火不斷不滅者，自害害他，自他俱害，現法得罪，後世得罪，現法後世得罪，緣彼而生心法憂苦，恚火、癡火亦復如是。婆羅門！若善男子事積薪火，隨時辛苦，隨時然，隨時滅火因緣受苦。」

[0025a29] 爾時，長身婆羅門默然而住。

[0025b01] 時，有婆羅門子名欝多羅，於會中坐。

[0025b02] 長身婆羅門須臾默然，思惟已，告欝多羅：「汝能往至邪盛會所，放彼繫柱特牛及諸眾生受繫縛者，悉皆放不？而告之言：『長身婆羅門語汝：「隨意自在，山澤曠野，食不斷草，飲淨流水，四方風中受諸快樂。」』」

[0025b07] 欝多羅白言：「隨大師教！」即往彼邪盛會所放諸眾生，而告之言：「長身婆羅門語汝：『隨其所樂，山澤曠野，飲水食草，四風自適。』」

[0025b10] 爾時，世尊知欝多羅。知已，為長身婆羅門種種說法，示、教、照、喜。如律，世尊說法先後，說戒、說施及生天功德，愛欲味患，出要、清淨、煩惱清淨，開示現顯。譬如鮮淨白[疊*毛]易受染色，長身婆羅門亦復如是。即於座上見四真諦，得無間等。

[0025b15] 時，長身婆羅門見法、得法、知法、入法，度諸疑惑，不由他度，於正法中得無所畏。即從座起，整衣服，偏袒右肩，合掌白佛：「已度，世尊！我從今日盡其壽命，歸佛、歸法、歸比丘僧，為優婆塞，證知我。唯願世尊與諸大眾受我飯食。爾時，世尊默然而許。」

[0025b21] 時，長身婆羅門知佛受請已，為佛作禮，右繞三匝而去。長身婆羅門還邪盛處，所諸供辦淨美好者，布置床座，遣使請佛，白言：「時到，惟聖知時。」

[0025b25] 爾時，世尊著衣持鉢，大眾圍繞，往到長身婆羅門會所，大眾前坐。

[0025b27] 時，長身婆羅門知世尊坐定已，手自供養種種飲食。食已，澡漱洗鉢畢，別敷卑床，於大眾前端坐聽法。

[0025b29] 爾時，世尊為長身婆羅門說種種法，示、教、照、喜已，從座起而去。

（九四）

[0025c02] 如是我聞：

[0025c02] 一時，佛住舍衛國祇樹給孤獨園。

[0025c03] 時，有年少婆羅門名僧迦羅，來詣佛所，與世尊面相問訊慰勞已，退坐一面，白佛言：「瞿曇！不善男子云何可知？」

[0025c05] 佛告婆羅門：「譬猶如月。」

[0025c06] 婆羅門復問：「善男子云何可知？」

[0025c07] 佛告婆羅門：「譬猶如月。」

[0025c07] 婆羅門白佛：「云何不善男子如月？」

[0025c08] 佛告婆羅門：「如月黑分，光明亦失，色亦失，所係亦失，日夜消滅，乃至不現。如是，有人於如來所，得信家心，受持淨戒，善學多聞，損己布施，正見真實。於如來所淨信、持戒、惠施、多聞、正見真直已，然後退失，於戒、聞、施、正見悉皆忘失，日夜消滅，乃至須臾，一切忘失。

[0025c14] 「復次，婆羅門！若善男子不習近善知識，不數聞法，不正思惟，身行惡行，口行惡行，意行惡行。行惡因緣故，身壞命終，墮惡趣泥梨中。如是，婆羅門！不善男子其譬如月。」

[0025c18] 婆羅門白佛：「云何善男子其譬如月？」

[0025c19] 佛告婆羅門：「譬如明月淨分光明，色澤日夜增明，乃至月滿，一切圓淨。如是，善男子於如來法、律得淨信心，乃至正見真淨增明，戒增、施增、聞增、慧增，日夜增長；復於餘時親近善知識，聞說正法，內正思惟，行身善行，行口善行，行意善行故，以是因緣，身壞命終，化生天上。婆羅門！是故善男子譬如月。」

[0025c27] 爾時，世尊而說偈言：

「譬如月無垢，　　周行於虛空，
　一切小星中，　　其光最盛明。
　淨信亦如是，　　戒聞離慳施，
　於諸慳世間，　　其施特明顯。」

[0026a03] 佛說此經已，僧迦羅婆羅門聞佛所說，歡喜隨喜，從座起而去。

（九五）

[0026a05] 如是我聞：

[0026a05] 一時，佛住舍衛國祇樹給孤獨園。

[0026a06] 時，有生聞婆羅門來詣佛所，與世尊面相問訊慰勞已，退坐一面，白佛言：「瞿曇！我聞瞿曇說言：『唯應施我，不應施餘人；施我得大果，非施餘人而得大果。應施我弟子，不應施餘弟子；施我弟子得大果報，非施餘弟子得大果報。』云何？瞿曇！作是語者，為實說耶？非為謗毀瞿曇乎？為如說說、如法說耶？法次法說，不為餘人以同法來訶責耶？」

[0026a14] 佛告婆羅門：「彼如是說者，謗毀我耳！非如說說、如法說、法次法說，不致他人來以同法呵責。所以者何？我不如是說：『應施於我，不應施餘；施我得大果報，非施餘人得大果報。應施我弟子，施我弟子得大果報，非施餘弟子得大果報。』然，婆羅門！我作如是說者，作二種障：障施者施、障受者利。婆羅門乃至士夫，以洗器餘食著於淨地，令彼處眾生即得利樂。我說斯等亦入福門，況復施人？婆羅門！然我復說，施持戒者得果報，不同犯戒。」

[0026a25] 生聞婆羅門白佛言：「如是，瞿曇！我亦如是說，施持戒者得大果報，非施犯戒。」

[0026a26] 爾時，世尊復說偈言：

「若黑若有白，　　若赤若有色，
　犁雜及金色，　　純黃及鴿色，
　如是等牸牛，　　生犢姝好者，
　丁壯力具足，　　調善行捷疾，
　但使堪運重，　　不問本生色，
　人亦復如是，　　各隨彼彼生，
　剎利婆羅門，　　毘舍首陀羅，
　旃陀羅下賤，　　所生悉不同，
　但使持淨戒，　　離重擔煩惱，
　純一修梵行，　　漏盡阿羅漢，
　於世間善逝，　　施彼得大果，
　愚者無智慧，　　未甞聞正法，
　施彼無大果，　　不近善友故，
　若習善知識，　　如來及聲聞，
　清淨信善逝，　　根生堅固力，
　所住之善趣，　　及生大姓家，
　究竟般涅盤，　　大仙如是說。」

[0026b16] 佛說此經已，生聞婆羅門聞佛所說，歡喜隨喜，作禮而去。

（九六）

[0026b18] 如是我聞：

[0026b18] 一時，佛住舍衛國祇樹給孤獨園。

[0026b19] 爾時，世尊晨朝著衣持鉢，入舍衛城乞食。時，有異婆羅門，年耆根熟，執杖持鉢，家家乞食。

[0026b21] 爾時，世尊告婆羅門：「汝今云何年耆根熟，柱杖持鉢，家家乞食？」婆羅門白佛：「瞿曇！我家中所有財物悉付其子，為子娶妻，然後捨家，是故柱杖持鉢，家家乞食。」

[0026b25] 佛告婆羅門：「汝能於我所受誦一偈，還歸於眾中，為兒說耶？」

[0026b26] 婆羅門白佛：「能受。瞿曇！」

[0026b27] 爾時，世尊即說偈言：

「生子心歡喜，　　為子聚財物，
　亦為娉其妻，　　而自捨出家。
　邊鄙田舍兒，　　違負於其父，
　人形羅剎心，　　棄捨於尊老，
　老馬無復用，　　則奪其[麩-夫+黃]麥，
　兒少而父老，　　家家行乞食，
　曲杖為最勝，　　非子為恩愛，
　為我防惡牛，　　免險地得安，
　能却兇暴狗，　　扶我闇處行，
　避深坑空井，　　草木棘刺林，
　憑杖威力故，　　峙立不墮落。」

[0026c10] 時，婆羅門從世尊受斯偈已，還歸婆羅門大眾中為子而說。先白大眾：「聽我所說。」然後誦偈……如上廣說。其子愧怖，即抱其父，還將入家，摩身洗浴，覆以青衣被，立為家主。

[0026c14] 時，婆羅門作是念：「我今得勝族姓，是沙門瞿曇恩。我經所說：『為師者如師供養，為和尚者如和尚供養。』我今所得，皆沙門瞿曇力，即是我師，我今當以上妙好衣以奉瞿曇。」

[0026c18] 時，婆羅門持上妙衣，至世尊所，面前問訊慰勞已，退坐一面，白佛言：「瞿曇！我今居家成就，是瞿曇力。我經記說：『為師者以師供養，為和尚者以和尚供養。』今日瞿曇即為我師，願受此衣，哀愍故！」

[0026c22] 世尊即受，為哀愍故。

[0026c23] 爾時，世尊為婆羅門說種種法，示、教、照、喜。

[0026c24] 時，婆羅門聞佛所說，歡喜隨喜，作禮而去。

（九七）

[0026c26] 如是我聞：

[0026c26] 一時，佛住舍衛國祇樹給孤獨園。

[0026c27] 爾時，世尊晨朝著衣持鉢，入舍衛城乞食。

[0026c28] 時，有異婆羅門年耆根熟，攝杖持鉢，家家乞食。彼婆羅門遙見世尊而作是念：「沙門瞿曇攝杖持鉢，家家乞食，我亦攝杖持鉢，家家乞食，我與瞿曇俱是比丘。」

[0027a03] 爾時，世尊說偈答曰：

「所謂比丘者，　　非但以乞食，
　受持在家法，　　是何名比丘。
　於功德過惡，　　俱離修正行，
　其心無所畏，　　是則名比丘。」

[0027a08] 佛說是經已，彼婆羅門聞佛所說，歡喜隨喜，作禮而去。

（九八）

[0027a10] 如是我聞：

[0027a10] 一時，佛在拘薩羅人間遊行，至一那羅聚落，住一那羅林中。

[0027a11] 爾時，世尊著衣持鉢，入一陀羅聚落乞食，而作是念：「今日大早，今且可過耕田婆羅豆婆遮婆羅門作飲食處。」

[0027a14] 爾時，耕田婆羅豆婆遮婆羅門五百具犁耕田，為作飲食。時，耕田婆羅豆婆遮婆羅門遙見世尊，白言：「瞿曇！我今耕田下種，以供飲食，沙門瞿曇亦應耕田下種，以供飲食。」

[0027a18] 佛告婆羅門：「我亦耕田下種，以供飲食。」

[0027a19] 婆羅門白佛：「我都不見沙門瞿曇若犁、若軛、若鞅、若縻、若鑱、若鞭，而今瞿曇說言：『我亦耕田下種，以供飲食。』」

[0027a21] 爾時，耕田婆羅豆婆遮婆羅門即說偈言：

「自說耕田者，　　而不見其耕，
　為我說耕田，　　令我知耕法。」

[0027a25] 爾時，世尊說偈答言：

「信心為種子，　　苦行為時雨，
　智慧為時軛，　　慚愧心為轅，
　正念自守護，　　是則善御者。
　包藏身口業，　　知食處內藏，
　真實為真乘，　　樂住為懈息，
　精進為廢荒，　　安隱而速進。
　直往不轉還，　　得到無憂處。
　如是耕田者，　　逮得甘露果；
　如是耕田者，　　不還受諸有。」

[0027b06] 時，耕田婆羅豆婆遮婆羅門白佛言：「善耕田！瞿曇！極善耕田！瞿曇！」於是耕田婆羅豆婆遮婆羅門聞世尊說偈，心轉增信，以滿鉢香美飲食以奉世尊。世尊不受，以因說偈得故。即說偈言：

「不因說法故，　　受彼食而食。」

[0027b12] 如是廣說，如前為火與婆羅門廣說。

[0027b12] 時，耕田婆羅豆婆遮婆羅門白佛言：「瞿曇！今以此食安著何處？」

[0027b14] 佛告婆羅門：「我不見諸天、魔、梵、沙門、婆羅門、天神、世人堪食此食而得安身。婆羅門！汝持此食著無虫水中，及少生草地。」

[0027b17] 時，婆羅門即持此食著無虫水中，水即煙起涌沸，啾啾作聲。如熱丸投於冷水，啾啾作聲。如是彼食投著無虫水中，煙起涌沸，啾啾作聲。

[0027b20] 時，婆羅門作是念：「沙門瞿曇實為奇特！大德大力，乃令飲食神變如是。」

[0027b22] 時，彼婆羅門見食瑞應，信心轉增，白佛言：「瞿曇！我今可得於正法中出家、受具足不？」

[0027b24] 佛告婆羅門：「汝今可得於正法中出家、受具足，得比丘分。」彼即出家已，獨靜思惟：「所以族姓子剃除鬚髮，著袈裟衣，正信非家，出家學道……。」乃至得阿羅漢，心善解脫。

（九九）

[0027b29] 如是我聞：

[0027b29] 一時，佛住王舍城。

[0027b29] 時，有尊者名曰淨天，在鞞提訶國人間遊行，至彌絺羅城菴羅園中。時，尊者淨天晨朝著衣持鉢，入彌絺羅城乞食。次第乞食，到自本家。時，淨天母年老，在中堂持食祀火，求生梵天，不覺尊者淨天在門外立。

[0027c05] 時，毘沙門天王於尊者淨天所極生敬信。時，毘沙門天王，諸夜叉導從，乘虛而行，見尊者淨天在門外立。又見其母手擎飲食，在中堂上供養祀火，不見其子在外門立。見已，從空中下，至淨天母前，而說偈言：

「此婆羅門尼，　　梵天極遼遠，
　為求彼生故，　　於此祠祀火。
　此非梵天道，　　何為徒祀此？
　汝婆羅門尼，　　淨天住門外，
　垢穢永無餘，　　是則天中天，
　蕭然無所有，　　獨一不兼資，
　為乞食入舍，　　所應供養者，
　淨天善修身，　　人天良福田。
　遠離一切惡，　　不為染所染，
　德同於梵天，　　形在人間住，
　不著一切法，　　如彼淳熟龍，
　比丘正念住，　　其心善解脫，
　應奉以初佛，　　是則上福田。
　應以正信心，　　及時速施與，
　當預建立洲，　　令未來安樂。
　汝觀此牟尼，　　已渡苦海流，
　是故當信心，　　及時速施與，
　當預建立洲，　　令未來安樂，
　毘沙門天王，　　開發彼令捨。」

[0028a01] 時，尊者淨天即為其母種種說法，示、教、照、喜已，復道而去。

（一〇〇）

[0028a03] 如是我聞：

[0028a03] 一時，佛住舍衛國祇樹給孤獨園。

[0028a04] 時，有異婆羅門來詣佛所，面前問訊，相慰勞已，退坐一面，白佛言：「瞿曇！所謂佛者，云何為佛？為是父母制名？為是婆羅門制名？」時，婆羅門即說偈言：

「佛者是世間，　　超渡之勝名，
　為是父母制，　　名之為佛耶？」

[0028a10] 爾時，世尊說偈答言：

「佛見過去世，　　如是見未來，
　亦見現在世，　　一切行起滅。
　明智所了知，　　所應修已修，
　應斷悉已斷，　　是故名為佛。
　歷劫求選擇，　　純苦無暫樂，
　生者悉磨滅，　　遠離息塵垢，
　拔諸使刺本，　　等覺故名佛。」

[0028a18] 佛說偈已，彼婆羅門聞佛所說，歡喜隨喜，從座起去。

（一〇一）

[0028a20] 如是我聞：

[0028a20] 一時，佛在拘薩羅人間遊行，有從迦帝聚落、墮鳩羅聚落二村中間，一樹下坐，入晝正受。

[0028a22] 時，有豆磨種姓婆羅門隨彼道行，尋佛後來，見佛脚跡千輻輪相，印文顯現，齊輻圓輞，眾好滿足。見已，作是念：「我未曾見人間有如是足跡，今當隨跡以求其人。」即尋脚跡至於佛所，來見世尊坐一樹下，入晝正受，嚴容絕世，諸根澄靜，其心寂定，第一調伏，正觀成就，光相巍巍，猶若金山。見已，白言：「為是天耶？」

[0028b01] 佛告婆羅門：「我非天也。」

[0028b01] 「為龍、夜叉、乾闥婆、阿修羅、迦樓羅、緊那羅、摩睺羅伽、人、非人等？」

[0028b03] 佛告婆羅門：「我非龍乃至人、非人也。」

[0028b04] 婆羅門白佛：「若言非天、非龍，乃至非人、非非人，為是何等？」

[0028b05] 爾時，世尊說偈答言：

「天龍乾闥婆，　　緊那羅夜叉，
　無善阿修羅，　　諸摩睺羅伽，
　人與非人等，　　悉由煩惱生，
　如是煩惱漏，　　一切我已捨，
　已破已磨滅，　　如芬陀利生，
　雖生於水中，　　而未曾著水，
　我雖生世間，　　不為世間著，
　歷劫常選擇，　　純苦無暫樂，
　一切有為行，　　悉皆生滅故，
　離垢不傾動，　　已拔諸劍刺，
　究竟生死除，　　故名為佛陀。」

[0028b17] 佛說此經已，豆摩種婆羅門聞佛所說，歡喜隨喜，從路而去。

（一〇二）

[0028b19] 如是我聞：

[0028b19] 一時，佛住王舍城迦蘭陀竹園。

[0028b20] 爾時，世尊晨朝著衣持鉢，入王舍城乞食。次第乞食，至婆羅豆婆遮婆羅門舍。

[0028b22] 時，婆羅門手執木杓，盛諸飲食，供養火具，住於門邊，遙見佛來。見已，白佛作是言：「住！住！領群特！慎勿近我門！」

[0028b24] 佛告婆羅門：「汝知領群特、領群特法耶？」

[0028b25] 婆羅門言：「我不知領群特，亦不知領群特法，沙門瞿曇知領群特及領群特法不？」

[0028b27] 佛言：「我善知是領群特及領群特法。」

[0028b28] 是時，婆羅門即放事火具，疾敷床座，請佛令坐，白言：「瞿曇！為我說領群特及領群特法。」

[0028c01] 佛即就座為說偈言：

「瞋恚心懷恨，　　隱覆諸過惡，
　犯戒起惡見，　　虛偽不真實，
　如是等士夫，　　當知領群特。
　憋暴貪悋惜，　　惡欲慳諂偽，
　無慚無愧心，　　當知領群特。
　一生二生者，　　一切皆殺害，
　無有慈愍心，　　是為領群特。
　若殺縛椎打，　　聚落及城邑，
　無道以切責，　　當知領群特。
　住止及行路，　　為眾之導首，
　苦切諸群下，　　恐怛相迫愶，
　取利以供己，　　當知領群特。
　聚落及空地，　　有主無主物，
　掠護為己有，　　當知領群特。
　自棄薄其妻，　　又不入婬舍，
　侵陵他所愛，　　當知領群特。
　內外諸親屬，　　同心善知識，
　侵掠彼所受，　　當知領群特。
　妄語欺誑人，　　詐取無證財，
　他索而不還，　　當知領群特。
　為己亦為他，　　舉責及財與，
　或復順他語，　　妄語為他證，
　如是妄語者，　　當知領群特。
　作惡不善業，　　無有人知者，
　隱諱覆藏惡，　　當知領群特。
　若人問其義，　　而答以非義，
　顛倒欺誑人，　　當知領群特。
　實空無所有，　　而輕毀智者，
　愚癡為利故，　　當知領群特。
　高慢自稱舉，　　毀壞於他人，
　是極卑鄙慢，　　當知領群特。
　自造諸過惡，　　移過誣他人，
　妄語謗清白，　　當知領群特。
　前受他利養，　　他人來詣己，
　無有敬報心，　　當知領群特。
　沙門婆羅門，　　如法來乞求，
　呵責而不與，　　當知領群特。
　若父母年老，　　少壯氣已謝，
　不勤加奉養，　　當知領群特。
　父母諸尊長，　　兄弟親眷屬，
　實非阿羅漢，　　自顯羅漢德，
　世間之大賊，　　當知領群特。
　初上種姓生，　　習婆羅門典，
　而於其中間，　　習行諸惡業，
　不以勝生故，　　障呵責惡道，
　現法受呵責，　　後世墮惡道，
　生旃陀羅家，　　世稱須陀夷，
　名聞遍天下，　　旃陀羅所無，
　婆羅門剎利，　　大姓所供養，
　乘於淨天道，　　平等正直住，
　不以生處障，　　令不生梵天，
　現法善名譽，　　後世生善趣，
　二生汝當知，　　如我所顯示，
　不以所生故，　　名為領群特。
　不以所生故，　　名為婆羅門，
　業為領群特，　　業為婆羅門。」

[0029a29] 婆羅門白佛言：

「如是大精進，　　如是大牟尼，
　不以所生故，　　名為領群特。
　不以所生故，　　名為婆羅門，
　業故領群特，　　業故婆羅門。」

[0029b05] 時，事火婆羅豆婆遮婆羅門轉得信心，以滿鉢好食奉上世尊。世尊不受，以說偈得故，偈如上說。

[0029b07] 時，事火婆羅豆婆遮婆羅門見食瑞應已，增其信心，白佛言：「世尊！我今可得為正法、律出家、受具足不？」

[0029b09] 佛告婆羅門：「汝今可得於正法、律出家、受具足戒。」即得出家，獨靜思惟，如前說，乃至得阿羅漢，心善解脫。

[0029b12] 時，婆羅豆婆遮婆羅門得阿羅漢，心善解脫，自覺喜樂，即說偈言：

「非道求清淨，　　供養祠祀火，
　不識清淨道，　　猶如生盲者。
　今已得安樂，　　出家受具足，
　逮得於三明，　　佛所教已作。
　先婆羅門難，　　今為婆羅門，
　沐浴離塵垢，　　度諸天彼岸。」

雜阿含經卷第四

[0029b22] 此經此卷，國、宋二本文義全同，皆有十九經，總二十五紙。丹本有十五經，若依宋藏式寫之，可成二十七紙。又其文義與國、宋二本全別，未知去取。今撿國、宋本經，則下流函中，此經第四十二卷耳。宋藏錯將彼卷重刊于此，為初四卷，國亦仍之者，錯也！故令去彼，取此丹本經焉。

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA