佛說除蓋障菩薩所問經卷第二

西天譯經三藏朝散大夫試鴻臚少卿傳梵大師賜紫沙門臣法護等奉　詔譯

[0706c26] 爾時，除蓋障菩薩摩訶薩等諸菩薩眾，來詣於此象頭之山去山不遠。彼諸大士俱時化現殊妙寶網，遍覆三千大千世界。又於空中雨眾天華，及天果雲、天寶鬘雲、天塗香雲、天衣服雲、天末香雲，及天上服寶蓋幢幡諸供具雲。廣大化現隨所現已，而諸有情皆得瞻覩，悉能獲得最上快樂。彼象頭山所有樹林，即時自然離其地方，別現種種微妙寶樹、劫樹華樹果樹、栴檀香樹、沈水香樹，彼等皆是神力所化。又於空中，自然出妙天鼓音聲。於鼓音中，說伽陀曰：

「龍彌尼園最勝生，　　不以煩惱種等比，
　稽首無等如虛空，　　故我來此最勝山。
　坐勝道樹成菩提，　　警覺摧伏魔力軍，
　稽首持勝無垢光，　　故我來此最勝山。
　如幻如焰如水月，　　此等理法悉覺了，
　稽首最上大福樹，　　故我來此最勝山。
　覺了世法如戲劇，　　巧現眾法如帝弓，
　稽首無動勝福藏，　　故我來此最勝山。
　久遠歷於多百劫，　　為欲圓滿悲心故，
　稽首無垢月面尊，　　故我來此最勝山。
　多百俱胝菩薩眾，　　諸天供養亦復然，
　稽首已離癡暗瞑，　　故我來此最勝山。
　已得最上聖法藏，　　悲所成身棄世財，
　稽首無等作大利，　　故我來此最勝山。
　住寂靜心常慈意，　　如蓮在水離諸染，
　稽首勝上持功德，　　故我來此最勝山。
　妙相開華清淨身，　　隨形眾好世資養，
　稽首寶樹無邊枝，　　來此供養願攝受。」

[0707a26] 其鼓音中說是伽陀已，尊者大目乾連即從座起，偏袒右肩右膝著地，合掌向佛，而白佛言：「世尊！何故今時現是瑞相？昔所未聞，昔所未見。」

[0707a29] 佛告尊者大目乾連言：「東方去此佛剎過殑伽沙數等世界，有世界名大蓮華。彼佛世尊號蓮華眼如來、應供、正等正覺，現住說法教化利益。彼佛剎中有菩薩摩訶薩名除蓋障，與彼無數俱胝那庾多百千菩薩大士，同來詣此娑婆世界，彼眾將至，故先現瑞。」

[0707b05] 說是語已，除蓋障菩薩摩訶薩與無數俱胝那庾多百千菩薩之所圍繞，各以廣大神通威力，來詣佛所，到已，頭面各禮佛足。

[0707b08] 時除蓋障菩薩摩訶薩說伽陀曰：

「具大名稱大勝慧，　　得大無畏大牟尼，
　已度生死險難中，　　稽首出過煩惱岸。
　汝為普遍熾焰光，　　汝為普遍大燈炬，
　汝得一切解脫門，　　稽首歸命無等等。
　堅固不動如山王，　　深廣無底如大海，
　一切邪外不能破，　　稽首稱讚大法王。
　本來寂靜法無生，　　自性如是常寂滅，
　我法聖尊善開明，　　稽首轉大法輪者。
　或有宣說諸正道，　　或說趣入真實理，
　或說涅槃正妙門，　　或說授記成覺果，
　有情心意汝悉知，　　是中無少不知者，
　有情觀汝法行圓，　　是故隨奉汝教勅。
　所有貪瞋癡三毒，　　及餘種種垢染等，
　坐道樹成正覺尊，　　以大智火悉焚爇。
　汝自得度度有情，　　汝自解脫利世間，
　汝於世間善所求，　　永破生死諸險難。
　無智久沈於睡眠，　　有情流轉生死輪，
　善為開覺汝聖尊，　　稽首等視如親愛。
　汝觀此諸大士眾，　　一切安住菩提道，
　皆欲聽聞妙法門，　　唯願世尊隨為說。」

[0707c01] 爾時，除蓋障菩薩摩訶薩說是伽陀讚歎佛已，時佛勅令處蓮華臺一面而坐；餘諸菩薩大眾，佛亦勅令隨其所應處蓮華臺一面而坐。

[0707c05] 爾時，除蓋障菩薩摩訶薩從座而起，偏袒右肩，右膝著於蓮華臺上，合掌向佛，而白佛言：「世尊！我今欲問如來、應供、正等正覺，若佛世尊垂見聽者，我當發問，願為宣說。」

[0707c09] 佛告除蓋障菩薩摩訶薩言：「大士！恣汝所問斯為常事，諸佛如來亦悉聽許隨其所疑，如來為汝一一宣說。」

[0707c12] 爾時，除蓋障菩薩摩訶薩承佛聖旨，即白佛言：「世尊！諸菩薩摩訶薩云何修行即得布施具足？」復云：「何得持戒具足？云何得忍辱具足？云何得精進具足？云何得禪定具足？云何得慧具足？云何得方便具足？云何得願具足？云何得力具足？云何得智具足？云何得菩薩如地？云何得如水？云何得如火？云何得如風？云何得如虛空？云何得如月？云何得如日？云何得如師子？云何調伏？云何了知？云何得如蓮華？云何得廣大心？云何得清淨心？云何得無疑惑心？云何得如海智？云何得微妙智？云何得智辯才？云何得解脫辯才？云何得清淨辯才？云何得一切有情歡喜辯才？云何得信順語？云何得正法語？云何得隨法行？云何善入法界？云何住空境界？云何得無相行？云何得諸願離著？云何得慈身？云何得悲身？云何得喜行？云何得捨行？云何得神通遊戲？云何得離八難？云何得不忘失菩提心？云何得宿命智？云何得不捨善知識？云何得常離惡知識？云何獲得如來法性之身？云何獲得金剛真實之身？云何得大導師？云何得善知諸道？云何善說無顛倒道？云何得常安住妙等引心？云何著糞掃衣？云何持三衣？云何常坐不臥？云何常乞食？云何一坐食？云何食後不飲漿？云何受阿蘭若法？云何樹下坐？云何空地坐？云何死屍間住？云何節量食？云何隨敷座？云何得相應行？云何持經？云何持律？云何持論？云何於軌範所行及威儀道而得具足？云何得離慳嫉二法？云何於一切有情起平等心？云何於佛如來善作供養承事？云何能摧伏諸慢？云何能廣多淨信？云何善知世俗？云何善了勝義？云何善知諸緣生法？云何知自？云何知他？云何能於清淨佛土中生？云何能離胎藏垢染中生？云何能得捨家出家？云何能得淨命自資？云何能得心無懈倦？云何得受諸佛教勅？云何獲得熙怡面相？云何得離顰蹙之相？云何得多聞？云何得正法攝受？云何得法王子？云何能得勝出梵王帝釋護世天等？云何能知有情心意？云何能知成熟有情諸有法式？云何能成智者？云何能得常處妙樂？云何善知四攝之法？云何獲得妙相具足？云何得為他所依止？云何得如大妙藥樹？云何乃能勤修福行？云何善了諸變化事？云何速能證得阿耨多羅三藐三菩提果？」

[0708a27] 爾時，世尊讚除蓋障菩薩摩訶薩言：「善哉！善哉！善男子！如汝所問斯為極善，悲愍世間能令天人大眾獲善利樂，能問如來如是等義，汝今諦聽極善作意，當為汝說。」於是除蓋障菩薩摩訶薩受教而聽。

[0708b02] 佛言：「善男子！菩薩若行十種施法，即得布施具足。何等為十？一者、法施；二者、無畏施；三者、財施；四者、不求饒益果施；五者、悲愍施；六者、不輕慢施；七者、恭敬施；八者、供養承事施；九者、無所著施；十者、清淨施。

[0708b07] 「善男子！云何法施？謂若菩薩不以財利心，自所受法即於他人隨應教授，不以希欲利養恭敬因故，不望他人所知識故，不求名稱故，不以餘事因故。但自思惟：『何等有情受諸苦惱？我為蠲除。』即以是法，亦復不懷希求之心，無二平等為他宣說。若復為王及與王臣之所宣說，或為旃陀羅及旃陀羅子說法亦然。何況餘諸人眾？而菩薩行是法施時不起高心。善男子！如是名為菩薩法施。

[0708b15] 「云何是無畏施？謂若菩薩自所嫌棄刀杖等器，亦復教示他人令棄。於彼一切有情，起如父想如母想如子想，如眷屬想及餘親愛知友之想。何以故？菩薩作是思惟：『如佛所說，彼彼生中一切轉易，於諸有情聚中，未有不是父母及子并餘親愛知友，乃至於彼微細情命之中，皆為發起利益，設自身肉尚亦與之。何況餘諸大有情類？』善男子！如是名為菩薩無畏施。

[0708b24] 「云何是財施？謂若菩薩或見有情造極不善業，即時以財攝彼有情。由財攝已，是故令其於不善業而悉除斷，於諸善業使彼安住。菩薩作是思惟：『如佛所說，布施是菩薩菩提。菩薩所行布施，除斷三種不善之法：一嫉、二慳、三貪；是故我於如來所受布施之法。』彼所布施而無高心。善男子！如是名為菩薩財施。

[0708c02] 「云何是不求饒益果施？謂若菩薩所行布施，不以希欲為因，不以財利為因，不以眷屬為因，不以世間近事為因，菩薩修持布施法爾如是。彼因彼緣所行布施，遠離一切饒益果報。善男子！如是名為菩薩不求饒益果施。

[0708c07] 「云何是悲愍施？謂若菩薩見諸有情受諸苦惱，或飢渴者，或裸露者，或穢污殘缺之者，無主無救無歸無依之者，無福者等，菩薩見已生悲愍心：『我為此等有情故，發阿耨多羅三藐三菩提心，念此無主無救無依歸等諸有情類流轉生死，而我今當以何方便，為此有情為主為救與作依歸？』作是念時，菩薩由此悲心所逼，即以方便隨為攝受。菩薩攝受彼等有情，俱時所起善根而無高心。善男子！如是名為菩薩悲愍施。

[0708c16] 「云何是不輕慢施？謂若菩薩行布施時，不以輕重分別故施，不以慢心故施，不以毀謗故施，亦不令他勞力故施，不恃豪富驕恣故施，不希名稱故施，不恃多聞倨慢故施。菩薩若行施時，心必恭敬尊重，專注供養親奉施之。善男子！如是名為菩薩不輕慢施。

[0708c22] 「云何是恭敬施？謂若菩薩於軌範師親教師，及餘所應尊重之者、修梵行者，身極恭順心極尊重，由恭順尊重故發言慰安，合掌頂禮稽首承迎於其有情，即以彼彼善相應事而普及之。善男子！如是名為菩薩恭敬施。

[0708c27] 「云何是供養承事施？謂若菩薩或作佛事、或法僧事；若於如來塔像之所，或掃去塵穢，或嚴飾清淨，或以妙香華及塗香等而為供養，又或修治如來故壞塔廟，是為佛事。何名作法事？所謂隨聞何等法門，即當受持書寫讀誦思惟修習，及為他解說，或以無顛倒相應修學，是為法事。何名作僧事？謂以衣服、飲食、坐臥之具、病緣醫藥奉施眾僧，乃至但以少分清冷之水而為供施，是為僧事。善男子！如是名為菩薩供養承事施。

[0709a07] 「云何是無所著施？謂若菩薩行布施時起如是心：『我今所行布施，不求天報或天之餘，不求王報或王之餘。』善男子！如是名為菩薩無所著施。

[0709a10] 「云何是清淨施？謂若菩薩隨其所說布施之法，即起伺察，如其彼彼起伺察時，於布施法伺察得無過失、無垢染無障難邪？善男子！如是名為菩薩清淨施。菩薩若能修此十法者，即得布施具足。

[0709a15] 「又，善男子！菩薩若修十種戒法者，當得持戒具足。何等為十？一者、別解脫戒行；二者、菩薩攝律儀戒行；三者、離諸煩惱燒然戒行；四者、離不深固作意戒行；五者、怖業戒行；六者、怖罪戒行；七者、怖非所取戒行；八者、堅固志意戒行；九者、無依著戒行；十者、三輪清淨戒行。

[0709a21] 「善男子！云何是別解脫戒行？謂若菩薩於諸如來所有經中，或戒律中及餘學句所宣示處，如善作意尊重大師所說，於一一法中如理修學，不愛著氏族、不愛著所見、不愛著眾會，無我人過失，於彼學句中而生尊重。善男子！如是名為菩薩別解脫戒行。

[0709a26] 「云何是攝律儀戒行？謂若菩薩作是伺察：『我於別解脫戒中，不能取證阿耨多羅三藐三菩提果。謂若如來於一一經中，宣示菩薩所行及菩薩學句，我當於彼如理修學。』

[0709b01] 「何等是菩薩所行？所謂菩薩無非處非方非時，所行無非時，所說無不知時，無不知方，無不知量。何以故？或有有情，於如來所生不信心，為令彼等生信解故，及彼有情隨為攝護故，菩薩自能圓滿菩提勝行，善具威儀，柔軟容緩，不雜闠閙，趣寂止門極清淨門，此是菩薩所行。

[0709b08] 「何等是菩薩學句？謂若如來於一一經中宣示菩薩所學之法。菩薩於中而生信順不生障難，此是菩薩學句。善男子！如是名為菩薩攝律儀戒行。

佛說除蓋障菩薩所問經卷第二

【經文資訊】大正藏第 14 冊 No. 0489 佛說除蓋障菩薩所問經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA