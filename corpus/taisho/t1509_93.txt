大智度論釋淨佛國土品第八十  二之餘  (卷第九十三)
龍樹菩薩造

後秦龜茲國三藏鳩摩羅什譯

[0709b20]  ◎【經】

[0709b20]  「復次，須菩提！菩薩取色相、受想行識相，  眼相、耳鼻舌身意相，色聲香味觸法相，男相、女
相，欲界相、色界相、無色界相，善法相、不善法相，  有為法相、無為法相，是名菩薩麁業。菩薩摩  訶薩皆遠離如是麁業相。自布施，亦教他人
布施，須食與食、須衣與衣，乃至種種資生所  須，盡給與之，亦教他人種種布施。持是福  德與一切眾生共之，迴向淨佛國土故。持
戒、忍辱、精進、禪定、智慧亦如是。

[0709b28]  「是菩薩摩訶  薩或以三千大千國土滿中珍寶，施與三尊，  作是願言：『我以善根因緣故，令我國土皆以
七寶成。』復次，須菩提！菩薩摩訶薩以天妓  樂樂佛及塔，作是願言：『以是善根因緣，願  我國土中常聞天樂。』復次，須菩提！菩薩摩
訶薩以三千大千國土滿中天香供養諸佛  及塔，作是願言：『以是善根因緣，令我國  土中常有天香。』復次，須菩提！菩薩摩訶薩
以百味食施佛及僧，作是願言：『以是善根  因緣故，令我國土中眾生皆得百味食！』復  次，須菩提！菩薩摩訶薩以天香細滑施佛及
僧，作是願言：『以是善根因緣故，令我國土  中一切眾生受天香細滑！』復次，須菩提！菩薩  摩訶薩以隨意五欲施佛及僧并一切眾生，
作是願言：『以是善根因緣故，令我國土中  弟子及一切眾生皆得隨意五欲！』是菩薩以  隨意五欲共一切眾生迴向淨佛國土，作是
願言：『我得佛時，是國土中如天五欲，應心  而至！』

[0709c18]  「復次，須菩提！菩薩摩訶薩行般若波羅  蜜時，作是願言：『我當自入初禪，亦教一切  眾生入初禪，第二、第三、第四禪，慈、悲、喜、捨心，
乃至三十七助道法亦如是；我得阿耨多羅  三藐三菩提時，令一切眾生不遠離四禪，乃  至不遠離三十七品助道法。』如是，須菩提！菩
薩摩訶薩能淨佛國土。是菩薩隨爾所時行  菩薩道，滿足是諸願；是菩薩自成就一切善  法，亦成就一切眾生善法；是菩薩受身端
正，所化眾生亦得端正。所以者何？福德因  緣厚故。須菩提！菩薩摩訶薩應如是淨佛國  土。

[0709c29]  「是國土中，乃至無三惡道之名，亦無邪  見、三毒、二乘——聲聞、辟支佛之名；耳不聞有無  常、苦、空之聲，亦無我所有乃至無諸結使煩
惱之名，亦無分別諸果之名。風吹七寶之  樹，隨所應度而出音聲，所謂空、無相、無作，如  諸法實相之音——『有佛無佛，一切法、一切法相
空，空中無有相，無相中則無作』——出如是法  音，若晝、若夜，若坐、若臥、若立、若行，常聞此法。  是菩薩得阿耨多羅三藐三菩提時，十方國
土中諸佛讚歎；眾生聞是佛名，必至阿耨多  羅三藐三菩提。是菩薩得阿耨多羅三藐三  菩提時說法，眾生聞者，無有不信而生疑，言：
『是法？是非法？』何以故？諸法實相中，皆是法，無  有非法。諸有薄福之人，於諸佛及弟子不種  善根、不隨善知識，沒在我見中，乃至沒在
一切種種見中，墮在邊見——若斷、若常。如是人  以邪見故，非佛言佛、佛言非佛，非法言法、法  言非法；如是人破法故，身壞命終，墮惡道地
獄中。諸佛得阿耨多羅三藐三菩提時，見此  眾生往來五道，令離邪聚，立正定聚中，更  不墮惡道。

[0710a20]  「如是，須菩提！菩薩摩訶薩淨佛國  土中眾生，無雜穢心：若世間法、若出世間法，  若有漏、若無漏，若有為、若無為；乃至是國
土中眾生，畢竟至阿耨多羅三藐三菩提。  須菩提！是為菩薩摩訶薩淨佛國土。」

[0710a25]  【論】

[0710a25]  釋曰：

[0710a25]  復有麁業，於諸法畢竟空中取相  生著心，所謂取色相，受、想、行、識相，眼相乃至  意相，色相乃至法相，男相、女相，三界，善、不善，有
為、無為相等。

[0710a28]  問曰：

[0710a28]  男女相可是虛妄不實，餘  色等、善不善法，若不取相，云何能厭色等、  成就善法？

[0710b01]  答曰：

[0710b01]  佛法中有二種空：一者、眾  生空，二者、法空。以眾生空破眾生相，所謂  男女等相；以法空破色等法中虛妄相，如
「破一切法空」中說。能觀色等、善法如幻、如  化，不取定實相，得厭心，則捨戲論常、無常  等，是不名為取相。又色等及善法皆和合  性空行故，不生諸煩惱。

[0710b07]  問曰：

[0710b07]  一切有為法  假名和合故不應取；無為法是真實法，所謂  如、法性、實際，何以不取？

[0710b09]  答曰：

[0710b09]  以不取相  是無為法，無相名為無為法門；若取相，便  是有為。如是等，一切虛誑取相不實。

[0710b11]  遠離麁  身、口、意業。

[0710b12]  菩薩欲行淨佛土，遠離如是  等麁身、口、意業，自行六波羅蜜，亦教他人  令行；共清淨因緣故，則佛土清淨。

[0710b14]  上總相  說，下別相說。

[0710b15]  是菩薩滿三千大千世界七寶  施佛及僧，作是願：「我以是布施因緣，令我  國土皆七寶莊嚴。」

[0710b17]  問曰：

[0710b17]  若滿三千大千世界  珍寶，從何處得？又諸佛賢聖少欲知足，誰受  是者？若凡夫無厭足，何能受三千世界  物？

[0710b20]  答曰：

[0710b20]  是菩薩是法性生身，住具足神通  波羅蜜中，為供養十方佛故，以如三千世  界珍寶供養。又此寶物，神通力所作，輕細無
妨。如第三禪遍淨天，六十人坐一針頭而  聽法，不相妨礙，何況大菩薩深入神通所  作寶物！

[0710b25]  或有菩薩變身如須彌山，遍十方  佛前，以為燈炷，供養於佛、若佛塔廟，而作  願言：「令我國土常有光明，不須日月燈  燭。」

[0710b28]  或有菩薩雨諸華香、幡蓋、瓔珞以為供  養，復作是願：「令我國土眾生端正如華，身  相嚴淨，無有醜陋。」

[0710c01]  如是等種種好色因緣。

[0710c02]  復有菩薩以天伎樂娛樂於佛、若佛塔廟。  是菩薩或時以神通力故作天伎樂，或作  天王、轉輪聖王伎樂，或作阿修羅神、龍王等
天伎樂供養——願我國中常聞好音。

[0710c05]  問曰：

[0710c05]  諸  佛賢聖是離欲人，則不須音樂歌舞，何以  伎樂供養？

[0710c07]  答曰：

[0710c07]  諸佛雖於一切法中心  無所著、於世間法盡無所須，諸佛憐愍眾  生故出世，應隨供養者，令隨願得福故
受。如以華香供養，亦非佛所須，佛身常有  妙香，諸天所不及，為利益眾生故受。是  菩薩欲淨佛土故求好音聲——欲使國土中
眾生聞好音聲，其心柔軟；心柔軟故，易可  受化。是故以音聲因緣而供養佛。

[0710c14]  或有菩  薩滿三千大千世界香供養諸佛、若塔，根  香、莖香、葉香、末香，若天香、若變化香、若菩薩
果報生香，作是願：「令我國土中常有好香，  無有作者。」

[0710c18]  或有菩薩以百味供養諸佛及  僧。有人言：能以百種供養，是名百味。有  人言：餅種數五百，其味有百，是名百味。
有人言：百種藥草、藥果作歡喜丸，是名百  味。有人言：飲食羹餅，總有百味。有人言：飲  食種種備足故，稱為百味。人飲食故百味，
天飲食則百千種味；菩薩福德生果報食及  神通力變化食，則有無量味，能轉人心，令  離欲清淨。是四種食，菩薩隨因緣供養佛及  僧，是故國土中自然有百味飲食。

[0710c27]  或有菩薩  以天塗香。天竺國熱，又以身臭，故以香塗  身，供養諸佛及僧。以此因緣故，令我國  土眾生，受天細滑。

[0711a01]  問曰：

[0711a01]  沙彌戒乃至受一  日戒，尚不以香塗身，云何以香供養佛及  僧？

[0711a03]  答曰：

[0711a03]  是菩薩以身所貴物，隨所須時，用  以供養，或以塗地、塗壁及行坐處。

[0711a04]  又以隨  意五欲供養諸佛及僧及餘眾生。是菩薩  以好車、馬、妻妾、伎直、幡蓋、金銀、衣服、珍寶，出
家人所不受，則施諸眾生，作願言：「令我國  土眾生常得隨意五欲。」

[0711a08]  問曰：

[0711a08]  此五欲，佛說  如火、如坑、如瘡、如獄、如怨、如賊，能奪人  善根，菩薩何以願使眾生得五欲？又佛說弟
子應納衣、乞食、坐林樹下，菩薩何以為眾  生求得五欲？

[0711a12]  答曰：

[0711a12]  天上、人中五欲是福  德果報。若今世、若後世，貧窮薄福者不能自  活，則行劫盜；或為物主所害，或為財殺
他；或被詰問，妄言不作。如是，次第作十  不善，皆由貧窮故作。若人五欲具足，則所欲  隨意，則不行十不善。

[0711a17]  菩薩國土眾生豐樂  自恣、無所乏少，則無眾惡，但有愛、慢等軟  結使。若聞佛所說、或聞弟子所說，以心
柔軟故，聞法，易可得道；雖著心多，利根故，  聞無常、苦、空等，即便得道。譬如垢膩之衣，  則以灰泥淹之，經宿以水浣之，一時都去。
菩薩不欲令眾生著故以五欲施，但欲  令一時捨故與之。

[0711a24]  如汝先說：「佛教弟子  納衣、乞食。」宿罪因緣生在惡世，染著心多，  若得好衣、美食著心則深；又為求好衣食
故，妨廢行道。是菩薩淨佛國土眾生，無量  福德成就，五欲一等故，不復貴著，亦不  更求，故無所妨。

[0711a29]  又復，若行者離五欲修苦  行，則增長瞋恚；又復，憶念五欲，則生煩惱，  爾時則無所向。是故佛言：「捨苦樂，用智慧，
處中道。」是故淨佛國土，五欲施無妨。

[0711b03]  問曰：

[0711b04]  若爾者，毘尼中何以一比丘言：「我知佛法義，  受五欲不妨道！」是比丘應呵，乃至三不止，  擯出。

[0711b06]  答曰：

[0711b06]  佛法有二種：小乘、大乘。小乘  中，薄福之人三毒偏多。

[0711b07]  如《婆差經》中，佛說：  「我白衣弟子，非一非二，乃至出五百人，受  赤栴檀塗身及受好香花，妻子共臥，使令
奴婢，而斷三結得須陀洹；盡三結，薄三  毒，得斯陀含。」是阿梨吒比丘聞是事，即言：  「雖受五欲而不妨道！」不知是事佛為誰
說。佛為白衣故說，此比丘持著出家法中  說。是須陀洹、斯陀含等不作是言：「我盡形  壽不犯欲！」以有餘三毒故，時時忘道而
發婬心。出家人於僧中口自誓言：「我盡形  壽不犯婬欲！」佛言：「若出家人犯欲，則棄。」是  比丘自誓而犯，是一罪；知佛所制而故違
犯，是二罪。是比丘見白衣得道故，而以自  身同彼，是故墮罪。

[0711b20]  淨佛國土有二種眾  生：若出家，若在家。在家者雖受五欲無罪，  亦無所妨；如兜率陀諸天及欝單曰人，雖
受五欲，不起重罪。出家眾生，隨佛所  聽出家五欲，亦無過咎。

[0711b24]  小乘法中，為阿  梨吒比丘說；薄福重罪之人，心多悔故。淨  佛土者，世世習行六波羅蜜、三解脫門，雖  得五欲，亦不染著。

[0711b27]  如經中說，所謂菩薩摩  訶薩行般若波羅蜜，作是念：「我當自入初  禪，亦當教化眾生入初禪；四禪、四無量心
乃至三十七品亦如是。」是菩薩作是願：「我  作佛時，盡行四禪乃至三十七品。」如是福德  故，眾生雖受五欲，不能為妨。

[0711c03]  是菩薩作無  量阿僧祇願，隨爾所時行道，盡具足是願；  是菩薩一切善法皆成就，及所成就眾生。一
切善法成就故，得身端正，見者無厭；亦成  就眾生，令得端正。

[0711c07]  須菩提！菩薩應如是  淨佛土。

[0711c08]  復次，淨佛土者，乃至無三惡之  名，何況有三惡道！

[0711c09]  問曰：

[0711c09]  諸佛以大慈悲心，  為苦惱眾生故出世；若無三惡道，何所憐  愍？

[0711c11]  答曰：

[0711c11]  佛出為度眾生故，而三惡道眾生  不可度，但可令種善根而已，是故佛名  「天人師」。若無天、人，但有三惡道，可應有難、  應作是問。

[0711c14]  問曰：

[0711c14]  佛憐愍眾生，淨佛國土  中何以無三惡道眾生？

[0711c15]  答曰：

[0711c15]  憐愍一切眾  生，平等無異；此中說清淨業因緣，是國土中  無三惡道。又佛非但一國土，乃有十方恒
河沙國土。佛有清淨國土、有雜國土。雜國  土中則具有五道；淨佛國土，或有人、天別  異，或無有人、天別異。如過去天王佛國土
中，唯佛世尊以為法王，是故名為天王佛。

[0711c22]  復有國土無三毒、邪見。

[0711c22]  問曰：

[0711c22]  諸佛但為除  眾生煩惱故出世，邪見、三毒即是煩惱，若  無煩惱，出何所為？

[0711c24]  答曰：

[0711c24]  有人言：是中大福  德因緣故，邪見、三毒不發故言無。

[0711c25]  復次，有  人言：是中諸菩薩皆得無生法忍，常修六波  羅蜜等諸功德，常遊十方度脫眾生，於諸  佛所修習諸佛三昧；勝教化無數聲聞、辟支
佛，亦勝教化阿鞞跋致菩薩。成就眾生菩薩、  淨佛土菩薩，為近佛道故，利益轉大。

[0712a01]  「是國  土無二乘之名」者。

[0712a02]  問曰：

[0712a02]  餘佛有三乘教化，  豈獨劣耶？

[0712a03]  答曰：

[0712a03]  佛出五濁惡世，於一道分  為三乘。

[0712a04]  問曰：

[0712a04]  若爾，阿彌陀佛、阿閦佛等不  於五濁世生，何以復有三乘？

[0712a05]  答曰：

[0712a05]  諸佛初  發心時，見諸佛以三乘度眾生，自發願言：  「我亦當以三乘度眾生。」

[0712a07]  亦無無常、苦、空、無  我之名者，以眾生深著常、樂等顛倒故，為  說無常等苦法。是中無常、樂等倒故，不
須無常、苦；若無病，則不須藥。亦無我所  有，乃至無諸煩惱結使亦如是。

[0712a11]  無二乘故，  亦無須陀洹等諸果，但一向著諸法實相。先  得無生法忍者，得諸三昧、陀羅尼門，轉復增
益諸地等功德。風吹七寶之樹，隨所應度  而出聲者，是菩薩欲使眾生易聞法故，七  寶之樹出法音聲。寶樹遍滿國土故，眾生  生便聞法，餘心不生，但生法心。

[0712a17]  問曰：

[0712a17]  諸佛  有無量不可思議神通力，何以不變化作無  量身說法度眾生？何須樹木音聲？

[0712a19]  答曰：

[0712a19]  眾  生甚多，若佛處處現身眾生不信，謂為幻  化，心不敬重。有眾生從人聞法，心不開  悟；若從畜生聞法，則便信受。如《本生經》說：
菩薩受畜生身，為人說法；人以希有故，無  不信受。又謂畜生心直不誑故。

[0712a24]  有人謂畜  生是有情之物，皆有欺誑；以樹木無心而有  音聲，則皆信受。所謂空、無相、無作，有佛、無佛，
一切法常空，空故無相，無相故無作、無起。  如是等法，晝夜常出。

[0712a28]  餘國土以神通力、口力  種種變化，此中常自然音聲。

[0712a29]  淨佛國土，佛常  為諸佛所讚，大作功德故，能得如是淨  國；若聞淨國佛名，則畢定作佛。

[0712b02]  問曰：

[0712b02]  餘佛  種種勤苦說法，眾生尚不得道，何以但聞  佛名便得道？

[0712b04]  答曰：

[0712b04]  餘處佛種種說法，眾生  或得道、或得善根，終不空說；若聞是佛  名，畢至阿鞞跋致，不言今得。

[0712b06]  問曰：

[0712b06]  一切  佛，若人好心聞名，皆當至佛，如《法華經》中  說，福德若大、若小，皆當作佛。何以獨說淨國  佛？

[0712b09]  答曰：

[0712b09]  人聞餘佛名字，謂：「受生與人無異，  但有一切智得道為異。」心不敬重故，雖  種善根亦不能深。

[0712b11]  是中是法性身，佛身無  量無邊，光明、說法音聲遍滿十方國土，國中  眾生皆是近佛道者，無量阿僧祇由旬眾
中說法；勝無量億阿僧祇日月光明，常從  身出，佛令眾生見則得見，若不聽則不見。  是佛一一毛孔邊常出無量無邊阿僧祇佛，
一一諸佛等無異，於化佛邊展轉復出。隨  應度眾生見佛優劣，根本真佛無有分別  大小之異。如是等若見、若聞名、若聞如是
功德，深信敬重故，所種善根，云何不畢定作  佛？

[0712b21]  復次，是佛說法時，無有疑者，乃至無一  人言：「是法為非佛口所說！」悉皆是法。

[0712b22]  問曰：

[0712b23]  人從釋迦文尼佛聞法生疑者多？

[0712b23]  答曰：

[0712b23]  佛  此中自說因緣：「有人薄福不種善根、不得  善知識故生疑。」

[0712b25]  著我見、邊見、邪見等諸煩  惱覆故，非佛言是佛、是佛言非佛。不深  種善根、不順善師，三毒、邪見一時發起，無
所依隨，任意自恣——若見邪見，順其意故，  言是一切智見；諸佛說畢竟空，不順其意，  便言非佛；非法言法，法言非法。如是人
於諸佛所多生疑，多生疑故心悔。是淨佛  國中無如是罪人，故不生疑。

[0712c03]  佛言：「如是  罪人，破諸法實相故，死墮地獄惡道中！諸菩  薩得阿耨多羅三藐三菩提，見諸罪人往來
生死中，以佛神通力，拔出眾生令住正定  聚中，不墮三惡趣，是名淨佛土。」

[0712c07]  是佛土中  無如是諸過。無不具足，於世間、出世間，有  漏、無漏，有為、無為等中無有障礙——所謂國土
七寶，眾生身端正，相好莊嚴，無量光明，常聞  法音，常不遠離六波羅蜜乃至十八不共法。  是中眾生皆畢竟至阿耨多羅三藐三菩提。

[0712c13]  問曰：

[0712c13]  上「聞佛名畢定至佛」，此「於諸法無  礙必得作佛」，有何差別？

[0712c14]  答曰：

[0712c14]  此中眾生  常見佛、常聞法、深種善根、多集佛法故，疾  得作佛；聞名者，雖俱畢竟定而小不如。

[0712c17]  如是等，名為淨國土相，如「十地中莊嚴菩  提樹」說。

◎

◎大智度論釋畢定品第八十三

[0712c20]  【經】

[0712c20]  須菩提白佛言：「世尊！是菩薩摩訶薩為  畢定？為不畢定？」

[0712c21]  佛告須菩提：「菩薩摩訶薩  畢定，非不畢定。」

[0712c22]  「世尊！何處畢定？為聲聞  道中？為辟支佛道中？為佛道中？」

[0712c23]  佛言：「菩薩摩  訶薩非聲聞、辟支佛道中畢定，是佛道中  畢定。」

[0712c25]  須菩提白佛言：「世尊！為初發意菩薩  畢定？為最後身菩薩畢定？」

[0712c26]  佛言：「初發意  菩薩亦畢定，阿鞞跋致菩薩亦畢定，最後  身菩薩亦畢定。」

[0712c28]  「世尊！畢定菩薩墮惡道中生  不？」

[0712c29]  「不也！須菩提！於汝意云何？若八人，若須陀  洹、斯陀含、阿那含、阿羅漢、辟支佛，生惡道中  不？」

[0713a02]  「不也！世尊！」

[0713a02]  「如是，須菩提！菩薩摩訶薩從初  發意已來，布施、持戒、忍辱、精進、行禪定、修智  慧，斷一切不善業；若墮惡道、若生長壽天、若
不得修善法處、若生邊國、若生惡邪見家、無  作見家，是中無佛名、無法名、無僧名，無有是  處！須菩提！初發意菩薩於阿耨多羅三藐三
菩提以深心行十不善道，無有是處！」

[0713a08]  「世尊！  若菩薩摩訶薩有如是善根功德成就，如佛  自說本生受不善果報，是時善根為何所在？」

[0713a11]  佛告須菩提：「菩薩摩訶薩為利益眾生故，隨  而受身，以是身利益眾生。須菩提！菩薩摩  訶薩作畜生時，有是方便力，若怨賊欲來
殺害，以無上忍辱、無上慈悲心捨身，不惱怨  賊；汝諸聲聞、辟支佛，無有是力。以是故，須  菩提！當知菩薩摩訶薩欲具足大慈悲心、為
憐愍利益眾生，故受畜生身。」

[0713a17]  須菩提白佛言：  「世尊！菩薩摩訶薩住何等善根中受如是諸  身？」佛告須菩提：「菩薩摩訶薩從初發意乃
至道場，於其中間，無有善根不具足者；具足  已，當得阿耨多羅三藐三菩提。以是故，菩薩  摩訶薩從初發意，應當學具足一切善根；學
善根已，當得一切種智，當斷一切煩惱習。」

[0713a23]  須  菩提白佛言：「世尊！云何菩薩摩訶薩成就如  是白淨無漏法，而生惡道畜生中？」

[0713a25]  佛告須菩  提：「於汝意云何？佛成就白淨無漏法不？」

[0713a26]  須  菩提言：「佛一切白淨無漏法成就。」

[0713a27]  「須菩提！若  佛自化作畜生身，作佛事，度眾生，實是畜生  不？」

[0713a29]  須菩提言：「不也！」

[0713a29]  佛言：「菩薩摩訶薩亦如  是，成就白淨無漏法，為度眾生故受畜生身，  用是身教化眾生。」

[0713b02]  佛告須菩提：「如阿羅漢作  變化身，能使眾生歡喜不？」

[0713b03]  須菩提言：「能！」

[0713b03]  佛  言：「如是！如是！須菩提！菩薩摩訶薩用是白  淨無漏法，隨所度眾生而受身，以是身利益  眾生，亦不受苦。須菩提！於汝意云何？幻師
幻作種種形，若象、馬、牛、羊、男、女等，以示眾人。  須菩提！是象、馬、牛、羊、男、女等有實不？」

[0713b08]  須菩提  言：「不實也！世尊！」

[0713b09]  佛言：「如是，須菩提！菩薩摩  訶薩白淨無漏法成就，現作種種身以示眾  生故，以是身饒益一切，亦不受眾苦。」

[0713b11]  須菩  提白佛言：「世尊！菩薩摩訶薩大方便力，得聖  無漏智慧，而隨所應度眾生身，而作種種形  以度眾生！」

[0713b15]  【論】

[0713b15]  問曰：

[0713b15]  上〈阿鞞跋致品〉中說：「如是相是阿  鞞跋致，如是相非阿鞞跋致。」阿鞞跋致即是  畢定，須菩提今何以更問？

[0713b17]  答曰：

[0713b17]  是般若波羅  蜜有種種門、有種種道。阿鞞跋致是一門中  說；今問畢定，更問異門。

[0713b19]  復次，佛心中一切  眾生、一切法皆畢定；人以智不及故，名為不  畢定。佛知雖無量阿僧祇劫積大功德，必
退作小乘者；亦知微細蜫虫雖未有善  心，過爾所劫發心，後當作佛。定知一切法  皆如是，從是因得是果，是故名佛；一切法  中無礙，以畢定知故。

[0713b25]  復次，須菩提聞《法華  經》中說：「於佛所作少功德，乃至戲笑一稱南  無佛，漸漸必當作佛。」又聞〈阿鞞跋致品〉中
有退、不退，又復聞聲聞人皆當作佛——若爾  者，不應有退。如《法華經》中說畢定，餘經說  有退、有不退，是故今問為畢定、為不畢定。

[0713c02]  如是等種種因緣故，問定、不定。

[0713c02]  佛答：「菩薩是  畢定。」

[0713c03]  須菩提心以入涅槃為畢定，是故問：  「為何道中畢定？」

[0713c04]  佛答：「非畢定二乘，但於大  乘中畢定。」

[0713c05]  求佛道者，有上、中、下，是故問：「為  初發意？為阿鞞跋致？為最後身畢定？」須菩  提意謂為「阿鞞跋致已上，畢定住佛道中」  故。

[0713c08]  佛答：「三種菩薩皆畢定。」畢定者，必當作佛。

[0713c09]  問曰：

[0713c09]  如上品中說「佛以佛眼見十方菩薩，  求佛如恒河沙，得阿鞞跋致者若一、若二」；  今何以言「三種菩薩盡皆畢定」？

[0713c11]  答曰：

[0713c11]  我先已  說：般若甚深有無量門，有說「諸菩薩退而  不畢定」，有處說「菩薩畢定不退」。如〈阿鞞跋
致品〉中，須菩提問佛：「菩薩退者，於何處退？  為從色，為從受、想、行、識，乃至十八不共法？  畢竟空故，諸法皆不退。」此中佛何以更說不  退？

[0713c17]  問曰：

[0713c17]  是二義何者是實？

[0713c17]  答曰：

[0713c17]  二事皆實。  佛口所說無不實者。如佛或說「諸法空無  所有」，或說「布施、持戒等是有」。為初發心者說
「諸法有」，為久學人著善法者說「諸法空無所  有」。

[0713c21]  懈怠於阿耨多羅三藐三菩提不牢固  者，如是人應從聲聞道得度而不求聲聞，  久於生死中受苦，是故說「發心如恒河沙，
得阿鞞跋致者若一、若二」。眾生聞是已，能  堪受眾苦者，畢定阿耨多羅三藐三菩提；  若不能者，取聲聞、辟支佛道。

[0713c26]  有人堪任得  佛而大悲心薄、自愛身重；此人聞佛難得，  多有退者，作是念：「我或不能得佛，不如
早取涅槃，何用世世受勤苦為！」為是人故，  說一切菩薩乃至初發心皆畢定，如《法華  經》中說。

[0714a02]  問曰：

[0714a02]  若菩薩皆畢定，佛何以故種  種呵二乘，不聽菩薩取二乘證？

[0714a03]  答曰：

[0714a03]  求  佛道者應遍知法性，是人畏老、病、死故，  於法性少分取證，便自止息，捨佛道、不度  眾生，諸佛菩薩之所呵責：「汝欲捨去，會
不得離，得阿羅漢證時，不求諸菩薩深三  昧，又不廣化眾生，是則迂迴，於佛道稽  留。」

[0714a09]  問曰：

[0714a09]  阿羅漢先世因緣所受身必應當  滅，住在何處而具足佛道？

[0714a10]  答曰：

[0714a10]  得阿羅  漢時，三界諸漏因緣盡，更不復生三界。有  淨佛土，出於三界，乃至無煩惱之名，於  是國土佛所，聞《法華經》，具足佛道。如《法
華經》說：「有羅漢，若不聞《法華經》，自謂得  滅度；我於餘國為說是事，汝皆當作佛。」

[0714a15]  問  曰：

[0714a16]  若阿羅漢往淨佛國土受法性身，如是  應得疾作佛，何以言迂迴、稽留？

[0714a17]  答曰：

[0714a17]  是  人著小乘因緣，捨眾生、捨佛道，又復虛  言得道；以是因緣故，雖不受生死苦惱，  於菩薩根鈍，不能疾成佛道，不如直往  菩薩。

[0714a21]  復次，佛法於五不可思議中最第一，今  言「漏盡阿羅漢還作佛」，唯佛能知。論議者正  可論，其事不能測知，是故不應戲論。若
求得佛時，乃能了知；餘人可信而不可  知。畢定菩薩墮三惡道中不者，須菩提聞  佛說無量本生因緣，或象、鹿、龜、鴿、孔雀、鸚鵡
等受種種苦，是故問佛：「世尊！若菩薩受如  是等畜生身，云何言一切菩薩畢定？」畢定者，  即是阿鞞跋致；阿鞞跋致者，不墮三惡趣。

[0714a29]  佛  反問答：「於汝意云何？八人等聖人為墮三  惡道不？」

[0714b02]  須菩提思惟：「是諸聖人入聖道故，  無墮三惡道因緣。」思惟已，答言：「不也！」

[0714b03]  佛言：  「菩薩亦如是，墮三惡道因緣盡故，云何墮  三惡道？」

[0714b05]  墮三惡道因緣者，所謂諸不善法。  是菩薩從初發心已來，修習布施、持戒等諸  善法，斷諸殺生等十不善道；若是人墮三惡
道，無有是處！何以故？滅諸惡法、增益善  法故。不善道有上、中、下：上者墮地獄，中者  墮畜生，下者墮餓鬼。是菩薩三種已盡，深  心悲念眾生，是故不墮。

[0714b11]  問曰：

[0714b11]  若爾者，三惡  道可不於中生；是菩薩福德多，何以不於  長壽天中生？

[0714b13]  答曰：

[0714b13]  是菩薩憐愍眾生，行六  波羅蜜；雖能入禪波羅蜜，和合慈悲行，不  著禪味，命欲終盡，念欲界法故退禪道。
以彼中無苦惱、深著禪味，難可得度，故  不生長壽天。

[0714b17]  以邊國障礙，不得修善法，  故不生。所以者何？是菩薩拔出悋法根本；  悋法因緣故，生邊國不知法處。復次，是菩
薩常好中道、捨離二邊故，不生邊國。邊  國者，無三寶之名，不識七眾，但貴今世現  事不貴福德道法，故名邊地，不但生邊  國故名為邊地。若識三寶，知罪福相續因
緣，解諸法實相，是人雖生閻浮提外，不名  為邊，何況生閻浮提中！

[0714b25]  是菩薩常樂為他  說法，亦深愛善法故，得隨意善眾生共生，  所謂為中國。人於中國不生邪見家。何  以故？是菩薩世世常自行正見，亦教他正
見，讚正見法，歡喜讚歎行正見者，是  故不生惡邪見家。

[0714c01]  問曰：

[0714c01]  是菩薩大福德、智慧  力，應生邊地、邪見家而教化之，何以畏而  不生？

[0714c03]  答曰：

[0714c03]  菩薩有二種：一者、成就大力菩  薩，二者、屬因緣新發心菩薩。大菩薩為眾  生隨所應度受身，不避邊地、邪見；新發
意菩薩若生是處，既不能度人，又自敗壞，  是故不生。譬如真金在泥，終不敗壞；銅鐵  則壞。邪見者，所謂無作見。雖六十二種皆是
邪見，無作最重。所以者何？無作言不應作  功德、求涅槃。若言天作、若言世界始來，雖  是邪見，而不遮作福德。以無作大惡，故不  生。

[0714c12]  又初發心菩薩深惡心行十不善道，無  有是處！何以故？是菩薩一心迴向，貴重阿  耨多羅三藐三菩提，不貴世間法。是人未
離欲因緣故，雖起諸煩惱，終不深心作  惡；雖加杖楚，終不奪命，不取他財令其  失命。是菩薩斷一切不善法、修集一切善  法故，不生八難處，常得八好處。

[0714c18]  須菩提問：  「若菩薩有如是善根成就，云何本生因緣作  鹿、馬等？」

[0714c20]  佛答：「菩薩實有福德善根成就，為  利益眾生，故受畜生形，亦無畜生罪。」此  中佛自說因緣，所謂：「菩薩在畜生中慈愍
怨賊，阿羅漢、辟支佛所無有。」

[0714c23]  阿羅漢、辟支  佛，怨賊來害，雖不加報，不能愛念供養供  給。

[0714c25]  如菩薩本身作六牙白象，獵師以毒箭  射胸！爾時，菩薩象以鼻擁抱獵者，不令  餘象得害，語雌象言：「汝為菩薩婦，何緣生
惡心？獵師是煩惱罪，非人過也！我得阿耨  多羅三藐三菩提，當滅除其煩惱罪；譬如  鬼著人，呪師來但治鬼而不瞋人。是故莫
求其罪！」徐問獵者：「汝何以射我？」答言：「我  須汝牙。」象即就石罅，拔牙與之，血肉俱  出，不以為痛；供給糧食，示語道徑。如是
等慈悲，阿羅漢、辟支佛所無有。如是好心，  云何受畜生身？當知是變化，度於眾生。

[0715a06]  問  曰：

[0715a07]  何以不作人身而為說法，而作此獸  身？

[0715a08]  答曰：

[0715a08]  有時眾生見人身則不信受，見畜  生身說法則生信樂，受其教化。

[0715a09]  又菩薩欲  具足大慈悲心，欲行其實事；眾生見之驚  喜，皆得入道。

◎

大智度論卷第九十三

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
