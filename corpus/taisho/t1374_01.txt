佛說一切功德莊嚴王經一卷
唐三藏法師義淨奉　制譯

[0890b26]  如是我聞。一時薄伽梵。在王舍城羯闌鐸迦  池竹林園中。與大苾芻眾五百人俱。菩薩摩  訶薩千二百人。皆得陀羅尼辯才無滯。獲無
染智遊無礙境。善權方便攝引眾生。觀察世  間。心行平等。饒益慈悲意樂純淨。於諸佛所  甚深妙法悉能諮問。其名曰慈氏菩薩摩訶
薩。常勤勇菩薩摩訶薩。平等住菩薩摩訶薩。  大慧菩薩摩訶薩。無邊辯菩薩摩訶薩。勇慧  菩薩摩訶薩。觀自在菩薩摩訶薩。除疑菩薩
摩訶薩。如是等諸大菩薩摩訶薩而為上首。  并諸釋梵護世四天王龍神八部。及諸外道  數有六千。各將眷屬悉皆雲集。此等大眾咸
至佛所。禮佛足已右繞三匝。雨妙天花奏天  音樂。燒眾名香而為供養。爾時大眾咸作是  語。善哉善哉如來教法具大威德。有歸信者
能斷煩惱。作是語已各坐一面。爾時世尊入  能斷惑離垢三摩地。入此定時大地即便六  種震動。雨天細末微妙栴檀。及妙天花在處
彌布。放大光明周遍世界。若諸有情墮惡  趣者蒙光得脫。亦至一切天龍藥叉八部之  眾。所居宮殿無不明照。聞天音樂及天妙香。
彼諸天神見不思議希有事已。皆生是念誰  作如是殊勝神力。令地大動雨天香花。放大  光明照耀宮室。作是念已互相告曰。此是如
來現大威德。非餘天等能有斯瑞。我等今者  應往竹園。詣世尊所禮拜供養聽聞妙法。彼  各持大嗢鉢羅花拘物頭花分陀利花蘇健
提花。曼陀羅華摩訶曼陀羅華。至世尊所頂  禮雙足。而為供養雨眾天華。彌滿大地積至  于  膝。瞻仰尊顏合掌恭敬復有他方無量菩
薩。及執金剛菩薩莊嚴王菩薩。并萬億諸天  持呪神王。見大光明各以威力。作妙莊嚴香  華音樂。來至佛所。并諸眷屬皆遶三匝。虔誠
合掌禮佛雙足為供養已。皆具威儀退坐一  面。

[0891a03]  爾時慈氏等諸大菩薩。見諸大眾皆雲集已。  作如是念我觀大眾咸至佛所。必當演說不  可思議殊妙之法。咸皆寂慮佇聽微言。是時
世尊知諸菩薩一切大眾心之所念。即從定  起告莊嚴王菩薩言。善男子汝今宜去觀此  大地。何所見耶。時莊嚴王菩薩承佛教已。從
座而起即觀大地。既遍觀已還至佛所。禮佛  雙足在一面立。白佛言世尊。我奉佛教觀此  大地。所有人天一切大眾普皆雲集唯願慈  悲為諸眾生作饒益事。

[0891a13]  爾時佛告莊嚴王菩薩言。汝當一心聽我所  說我今當與六十四億有緣眾生。授無上菩  提記。爾時執金剛菩薩即從座起。合掌向佛
白言世尊。今有無量億數天龍藥叉及諸羅  剎乾闥婆阿蘇羅揭嚕荼緊那羅莫呼洛伽  人。及非人并諸外道。悉皆來集世尊今正是  時。唯願為說一切法功德莊嚴王經能銷一
切業障。能滅一切罪苦。能斷一切魔業。未信  有情令生敬信。除去飢饉常得豐樂。銷諸疾  病遠離抂死。亦令有情永除追悔。悉得安隱
常受快樂。世尊我往昔時曾於電光佛所聽  受此經。纔得聞已一切妙法皆得現前。一切  惡道悉皆關閉所有業障咸得銷除。唯願慈  悲為眾演說。作是語已世尊默然。

[0891a27]  爾時執金剛菩薩。亦復如是再三慇懃勸請  為說。佛告執金剛菩薩言。善男子汝勿請我  說一切法功德莊嚴王經。何以故我若說者。
於後惡世當有眾生。不能信受作如是語。此  經非是如來所說。亦非讚毀此經。能招善惡  二種之業然彼眾生為慳貪故。不能恭敬供
養是經。於說法師亦不親近。謗毀是經廣興  不信。於現世中造眾惡業。未來之世墮地獄  中受燒然苦。善男子如此經王。深可尊重猶
如父母。復能滅除諸惡業障。然於五濁惡世。  非是說時亦非聽時。何以故勿當令彼一切  外道及諸有情。墮於地獄餓鬼傍生長受諸
苦。然此眾生信心闕少。樂著諸欲勤營俗務  販賣諍訟。於此經典必起謗心。此等眾生命  終之後。墮八大地獄當受極苦。

[0891b13]  爾時眾中有八萬人。俱從坐起頂禮佛足。白  佛言世尊。我等深心信是經典。尊重供養書  寫讀誦廣為他說。若有愚人不信此法。由慢
法故亦當毀罵輕  [夌*欠]  於我。我於爾時悉皆忍  受。報此經恩終無恨忿。唯願為說殊勝經典。  所以者何此妙經王。於當來世利益眾生如
佛無異。作是語已退坐一面。執金剛菩薩白  佛言。世尊云何菩薩摩訶薩求善知識。佛言  善男子。求善知識應當如是成就四法。一者
數往請問。二者起精勤心。三者意樂清淨。四  者尊重愛法。執金剛菩薩白佛言。世尊云何  菩薩住阿蘭若。佛言善男子成就四法住阿
蘭若。一者捨離俗家。二者遠惡知識。三者盡  捨財物。四者常攝自心。

[0891b27]  爾時觀自在菩薩白佛言。世尊我不見有聞  此經人墮惡趣者。世尊此經有大威德難可  思量。世尊若有暫聞此經禮拜讚歎供養恭
敬獲無量福。何況書寫讀誦受持。種種香花  而為供養。及說法師以衣食等而為供養。如  是之人一切諸佛。共所護念為其授記。當得
往生安樂世界。如是法師與佛無異。佛言善  哉善哉善男子。我亦供養如是法師亦為授  記。當得生於安樂世界速趣菩提。若復有人
於諸佛所及此經典。尊重恭敬已。妙香花塗  香末香。衣服瓔珞種種音樂。幢蓋繒旛而供  養者。此人終無非時橫死。無有怨賊兵戰之
怖。亦無父母妻子眷屬朋友知識憂慼之苦。  有所希求無不遂意。善男子諸佛出世。其事  甚難。得聞是經更難於彼。若斯經典所在之
處。城邑聚落蘭若林中及餘住處。當知此地  即是諸佛世尊之所攝受。

[0891c15]  爾時執金剛菩薩白佛言世尊。觀自在菩薩  者。以何因緣名觀自在。世尊告曰。常以淨眼  觀察世間所有眾生。慰喻成熟慈悲利益便
得安隱。若稱名者有所願求咸令滿足。以是  因緣名觀自在。復白佛言。若有眾生但稱觀  自在菩薩名者。尚得滿足所求之事。何況有
人供養如來及此經典。書寫讀誦廣為他說。  衣服香花而為供養。此人得福無量無邊。觀  自在菩薩白佛言。世尊此經大有威德能作
佛事。唯願世尊更為哀愍諸眾生故。為說陀  羅尼呪。佛言善男子有陀羅尼。名曰勝妙。我  昔為菩薩時。於勝妙世界妙音佛所。與諸大
眾共聞此陀羅尼呪。既受得已證十地法。無  量眾生悉皆獲得無生法忍。爾時會中諸菩  薩眾。皆從坐起白佛言世尊唯願慈哀憐愍。
我等說此陀羅尼呪。爾時世尊以梵音聲。即  說呪曰。

[0892a03]  怛姪他　逝也逝也　逝耶縛訶  (上)  佉縛訶  逝也縛訶　忽魯忽魯鉢頭摩  (引聲)  薜阿婆  麼梵謎薩囉薩唎泥  (去)
地哩地哩　地囉地哩  提婆  [多*頁]  鉢利波唎泥  (去)  瑜陀嗢多  [口*束*頁]  儞鉢囉  斫羯囉儞婆  [口*束*頁]  儞脯
[口*束*頁]  也婆伽梵我名某甲  由佛加護一切所求咸願圓滿一切罪業皆悉  銷除　莎訶

[0892a10]  佛言善男子此勝妙陀羅尼呪。能除一切罪  障。能摧伏他軍。永無飢饉疾疫災難病苦之  事。常能豐饒倉廩盈溢增益壽命。此陀羅尼
呪是諸佛母。若有善男子善女人。信心頂禮  恭敬供養。書寫讀誦受持此經。亦復供養持  經法師。此人業障皆得消滅不遭橫死。於現
身中常受歡樂。父母妻子朋友眷屬悉皆安  隱。所有願求無不遂意。執金剛菩薩復白佛  言。世尊我亦敬心持是經典。若復有人以妙
香花并諸飲食。供養此經及法師者。我亦隨  喜用心供養此經。在其國土王及諸人我皆  擁護。令離衰惱所求遂願。世尊我今發起勇
猛之心。為彼國王及信受者。亦為宣說陀羅  尼呪而為擁護。佛言善男子。汝能為諸眾生  利益安樂說陀羅尼我當隨喜。爾時執金剛
菩薩。以佛神力所加持故。說此陀羅尼呪。

[0892a26]  南麼薩婆勃陀　怛他揭多喃  (引)  南麼阿彌多  婆也　怛他揭多也　南麼薩婆菩提薩埵喃  (引)  南麼薩婆莫  喝  地雞弊
(毘也反)  怛姪他虎呼  謎　虎呼謎　末底莫訶末底　跋折囉末  底　姪栗茶跋折囉末底　怛他揭多　阿  奴鉢哩婆利帝　薩囉薩囉　阿瑜目企　苾  哩俱
[打-丁+致]  毘俱多目企　訖栗閉　訖栗波  鹿計　薩帝  (丁也反)  阿奴颯末囉薄伽梵跛折囉  波儞薩婆波跛羯麼賚也我某甲  (自稱己名)  所有願
求皆得遂意當與我願以佛陀實語達摩實語  菩薩實語聲聞實語莎訶

[0892b08]  世尊若復有人欲入菩薩地願見諸如來樂生  淨土。及希富貴財寶豐盈無病延壽者。應當  持此微妙經典及以法師。書寫讀誦香花伎
樂。衣服飲食繒蓋幢幡而為供養。如是之人  我當擁護所求願滿當起愛念猶如一子。世  尊若復有人稟性癡鈍欲求聰明。及護國土令
與無疾疫者。當於白月八日起首。一日斷食  念誦此呪。至十五日乃至月盡。於中唯食三  種白食。謂白餅乳酪。清淨澡浴誦此神呪滿
十萬遍。若有力者滿三十萬遍常可隨力供  養三寶。次令畫師受八戒齋。身衣淨潔而畫  其像。於其鋪中安釋迦佛像。處師子座作說
法儀。右邊安觀自在菩薩。以諸嚴具而莊飾  之。於蓮花上立身有四臂。右邊上手執梵本  經。下手執數珠。左邊上手執白蓮花。下手把
君持。左邊安執金剛神。右手執金剛杵。左手  遙承杵頭。顏貌和悅瓔珞嚴身。於其四邊安  護世四天王。此等尊像皆以繒帶。盛佛舍利
刺在身中。次於像前可作一壇隨時大小。四  面開門。以牛糞塗拭。種種香花散布其上。香  鑪五具別然五香。所謂沈檀蘇合安息熏陸。
於壇四門各安兩瓶。或盛清水或復盛乳。燈  盞十六隨處安置。懸繒旛蓋及眾音樂。香水  灑地香花飲食而為供養。於壇四角令人讀
誦此經。各各澡浴著鮮淨衣食三白食。其所  為人置花手中。令彼合掌說所求事。起慈念  心隨情發願以花散佛。有所願者皆得從心。
於七日中我當為現殊勝相狀。令見好夢共  其言語。滿彼求心除不信者。佛言善哉善哉。  汝能愍諸有情說此呪法。

[0892c09]  爾時觀自在菩薩。告執金剛菩薩言。此妙經  典難可值遇。薄福眾生於其國內。雖有此經  不能得見。亦復不能書寫讀誦聽聞受持。何
以故由有惡魔為障礙故。復次善男子若有  眾生。書寫讀誦此經典時。有四惡魔而為惱  亂。云何為四。一者情生懈怠。二者起不信心。
三者於法師處不生尊重。四者心不能定。此  人即應知是魔事。復有四種惡魔之業。云何  為四。一者遠離善知識。二者不如理作意。三
者不解文字。四者唯見現在言無未來。造諸  惡業心無怖懼說無因果。我說者是餘皆非  法。樂營俗務貪染所纏。如是眾生當墮地獄。  經無數劫受大苦惱。

[0892c22]  復次有四種魔云何為四。一者貪著財物。二  者觀近惡友。三者障礙法師。四者於法師說  陳其罪過。是等眾生由此業故當受貧窮。不
見善友遠離尊師。作邪見想說無因果。墮於  地獄受諸劇苦。佛告大眾我今再三實言告  汝。勿為放逸輕此經典。一心信受莫生誹謗。  爾時世尊欲重宣此義。而說頌言。

我曾宣說眾經王　　令諸眾生得正覺  
今更說斯真妙典　　汝聞恭敬善修行  
勿受當來極苦痛　　墮在地獄經多劫  
能於此經生信心　　世世常為我真子  
又復供養此經者　　當得生於淨土中  
現無羅剎鬼神欺　　亦無眾惡來侵擾  
若此經王所住處　　無諸災厄能害人  
所有求願悉隨心　　安樂能至菩提岸

[0893a08]  爾時四天王聞此頌已。悲泣流淚舉身戰掉。  禮佛雙足白言世尊。我等四天王若見守持  此經法師。我當供養彼說法時。及諸聽眾皆
當覆護。若有國王於此經典。書寫讀誦受持  供養者。我當擁衛及彼國人由如一子。亦以  衣服瓔珞而供給之。令彼國界豐饒財寶無
所闕乏。若戰陣時常令得勝。念報佛恩我無  懈怠。世尊若復有人聞此經典。不生信心供  養法師者。我於是人無有方便。能為救脫但
生憂惱。佛言善哉善哉汝護正法。能生如是  殷重之心。

[0893a19]  爾時持國天王乾闥婆主。從坐而起頂禮佛  足。合掌恭敬白佛言世尊。當來之世有諸眾  生。常行不善不信如來。於此經典不能供養
書寫讀誦。亦不行施不信布施有現世樂報。  世尊大慈為如是等不信人故。說此經典令  彼受行。佛言善男子有二種事。令諸眾生墮
大地獄生死輪迴。一者婬欲二者瞋恚。復有  四法令諸眾生生人天中云何為四。一者於  諸眾生心行平等。二者於三寶所起慇重心。
三者所有資生皆悉能施。四者堅持梵行無  所有缺。爾時世尊欲重宣此義。而說頌言。

布施能有大威神　　於三惡趣拔眾苦  
眾生慳貪癡所惑　　種種染欲惱其情  
聞此經典不敬受　　於佛法中無信施  
捨身當墮於惡趣　　當受無邊大劇苦  
饒益國主及人民　　我說斯經具威德  
令離惡病眾邪惱　　不被藥叉等所害  
若有信經書寫人　　供養能生無量福  
一切眾生智如佛　　多劫說福不能盡  
若有經於多劫數　　供養一切諸菩薩  
不如於此妙經王　　暫時信心書一字  
持前功德比此福　　此為億分不及一  
是故智人於此經　　一心奉行無懈怠

[0893b13]  爾時觀自在菩薩。白佛言世尊。當來之世若  有善男子善女人。於此經典深生敬信。以妙  香花及諸飲食衣服臥具。咸悉供養說法之
師。及寫此經讀誦之者。此人現世必當獲得  無量福利。饒益其身離諸病苦。眼等六根  清淨無患。不遭水火飢饉厄難。亦無惡毒之
所中傷。一切有情見者歡喜。命終之時見不  動佛來相慰諭。告言善男子汝修善根其福  無量。十方淨土極樂世界隨意受生。

[0893b22]  爾時觀自在菩薩。白佛言世尊善哉善哉世  尊。為欲哀愍贍部洲中諸眾生故說此經典。  當來之世廣作佛事利益眾生。此大明呪能
除一切極重業障。佛言善男子。惡業眾生其  罪深重。不聞此經不能書寫受持讀誦。若有  眾生聞此經典。書寫受持尊重供養。當知皆
是佛之威神力故。若復有人於此經典。能為  他人說一字者。供養此人與佛無異。何以故  善男子。此經乃是過去七千諸佛之所宣說。
一切菩薩悉皆隨喜。諸天擁護是菩薩母。

[0893c03]  爾時執金剛菩薩。白佛言世尊。此之經典於  未來世。當於何處具足流通。佛言善男子。此  經當於海龍王宮及三十三天皆具足有。贍
部洲中但有少分隨處流通。佛言善男子。我  今以此經典付囑於汝。應當受持供養擁護  與佛無異。在處流通勿令斷絕。利益眾生廣
為佛事。執金剛菩薩白佛言。世尊我今受佛  教勅流布此經。亦復護彼持經法師。佛言善  哉善哉善男子。此實是汝所作之事。

[0893c12]  復次觀自在菩薩。白佛言世尊。我今至誠敬  禮如是微妙經典。於說法者及書寫人悉皆  供養。世尊若有薄福之國無道君王。設有此
經不能供養。及以法師此經隱沒。彼國當有  災難惡事禍變現前。如是當知正法欲滅。智  者見已慇心供養。佛言善哉善哉善男子如
汝所說。假使有人滿足千歲。以種種樂具。供  養諸大菩薩及聲聞眾數若恒河沙。復以七  寶同此沙數而為布施後捨自身。善男子如
是之福比於供養持經之福。乃至一句一字百  千萬分彼不及一。何況盡能書寫讀誦。何以  故此經及呪有大威力。若受持者了身無堅。
如幻如夢知法無我。蒙佛授記得大菩提。

[0893c25]  爾時大眾一切菩薩。及天龍藥叉阿蘇羅揭  路茶人非人等。皆共一心同聲讚佛善哉善  哉。此是第二轉大法輪。我等悉皆恭敬供養。
此經所在國土城邑。亦當擁護并說法者。若  有眾生謗此經者。現身獲得無量重罪。命終  之後當墮地獄。我捨是人不為擁護。佛言善
男子。我今亦以經典付囑於汝。當來之世廣  為宣揚勿令斷滅。此經有大利益安樂人天。  增長福田離三惡趣。勿生疑惑常勸受持。佛
說此經時。六萬四千人。皆得無生法忍。

[0894a06]  觀自在菩薩復白佛言。世尊若有眾生。信心  書寫受持讀誦供養此經者。此人命終當生  何處得幾所福。佛言善男子。汝能問此殊勝
福事。此人命終永離惡趣常生淨土。假使有  人行菩薩行。捨頭目手足及以妻子。亦復不  如持此經典。此經在處其地方所。則為是塔  皆應供養。

[0894a13]  觀自在菩薩復白佛言。世尊當來之世持此  經者。我為授記。消滅五逆極重罪障。九萬劫  中常受富貴。於八萬劫作轉輪聖王。佛言如
是如是善男子。我憶過去無量劫。時有佛世  尊名無邊功德法智清淨星宿王如來。我於  爾時作婆羅門。於彼佛所得聞此經。受持讀
誦得法眼淨。其同聽者從是已來不墮惡趣。  漸次當得無上菩提。善男子我於無量曠大  劫中。為此法故捨諸財寶。頭目手足妻子城
邑。修淨梵行無悔惱心。汝等亦當如是修習。  是時大眾聞說過去苦行之事。咸皆泣淚白  佛言。希有世尊當來之世。有能受持讀誦供
養此經典者。得無量福。若有苾芻苾芻尼鄔  波索迦鄔波斯迦等。於此經王不能讀誦。陀  羅尼呪不肯受持。亦復不能勤修六度。於苦
惱者無憐愍心。如是之人於無量劫。墮生死  海受諸苦惱。善男子譬如婦人身懷重孕乃  至十月。時此婦人加諸病苦。支節酸疼猶如
刀解不能飲食。欲產之時受大劇苦作如是  念。我若免難永不婬欲常修梵行。纔產之後  還行惡法。便忘先時苦切之患。善男子當來
之世愚癡眾生亦復如是。不信此經亦不讀  誦布施持戒忍辱精進修定修慧。貪著俗情  樂世間事。不行三業清淨之因。此等眾生墮
地獄已始生悔心。如懷孕婦人身遭極苦。受  苦惱已從地獄出。既得人身耽五欲樂。其地  獄苦不能記念還造惡業。善男子譬如有人
多飲藥酒。飲已昏迷不知家處。佛法僧寶父  母妻子。曾不憶念無恭敬心。由昏醉故遂往  屍林險難之處。亦無怖畏惶懼之心。作如是
念。豈有天龍藥叉之類能怖於我。如是醉人  雖於此時。委臥荊棘便生樂想。醉醒之後必  懷迫悔。自知非法言我從今乃至命盡。更不
飲酒作眾過失。後遇惡緣還復耽飲同前造  過。愚癡有情亦復如是。由貪染故多蓄珍  財。作諸憍逸不念三寶。棄背尊親亦不修行
施戒忍等。不欲希求淨佛國土。此等有情常  處生死無涯海中。當墮地獄長受眾苦。設得  為人處胎之時。受眾苦惱被苦逼身。便作是
念我若得免此厄難者。更不作罪受斯極苦。  恒修善業願生淨土。彼得人身由愚癡故。作  眾罪業還墮惡道。是故汝等當善修行勿為  放逸是我要略之所教誡。

[0894b27]  爾時具壽阿難陀白佛言。世尊此經復有何  名云何受持。佛言此經凡有五名。一名救一  切眾生苦厄。二名菩薩真實所問。三名神通
莊嚴王。四名能成諸佛正覺。五名一切法功  德莊嚴王。佛說是經已。諸大菩薩及聲聞眾。  天龍藥叉阿蘇羅乾闥婆人非人等。皆大歡  喜信受奉行。

佛說一切功德莊嚴王經

[0894c06]  大唐神龍元年七月十五日

[0894c06]  三藏法師義淨奉制于洛州大福先寺新譯并綴文正字

[0894c07]  翻經沙門婆羅門大德槃度讀梵文

[0894c07]  翻經沙門荊州大唐龍興寺大德弘景證文

[0894c08]  翻經沙門大總持寺上座大宜證文

[0894c08]  翻經沙門大薦福寺大德勝莊證義

[0894c09]  翻經沙門相州禪河寺大德玄傘筆受

[0894c09]  翻經沙門溜州大雲寺大德慧沼證義

[0894c10]  翻經沙門大唐龍興寺大德智積證義

[0894c10]  中大夫檢校兵部侍郎臣崔湜潤文

[0894c11]  大中大夫行給事中上柱國臣盧燦潤文正字

* * *

【經文資訊】大正藏第 21 冊 No. 1374 佛說一切功德莊嚴王經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
