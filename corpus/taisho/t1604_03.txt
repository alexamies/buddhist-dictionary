大乘莊嚴經論卷第三
無著菩薩造

大唐天竺三藏波羅頗蜜多羅譯

菩提品第十

[0602a07]  釋曰。已說菩薩成熟眾生。次說菩薩得一切  種智。偈曰。

一切難已行　　一切善已集  
一切時已度　　一切障已斷

[0602a11]  釋曰。此偈顯一切種智因圓滿。一切難已行  者。由具足行無量百千種難行行未曾疲倦  故。一切善已集者。由具足聚集諸波羅蜜自
性善根故。一切時已度者。由具足經長時大  劫阿僧祇故。一切障已斷者。由具足斷一切  大乘障謂諸地所有微細障故。偈曰。

成就一切種　　此即為佛身  
譬如大篋開　　眾寶無不現

[0602a19]  釋曰。此偈顯一切種智果圓滿有三義分別。  一至得。二自性。三譬喻。成就一切種者。謂  至得分別。從此已後成就一切種智故。此即
為佛身者。謂自性分別。即說一切種智為佛  身體故。譬如大篋開眾寶無不現者。謂譬喻  分別。不可思議菩提分寶皆現前故。已說一
切種智為佛身。次說此身無二相。偈曰。

白法為佛身　　非無亦非有  
佛為法寶因　　法則善根因

[0602a28]  釋曰。白法為佛身者。轉六波羅蜜等一切善  法為佛體故。非無亦非有者。此體非無。何以  故。真如無別故。亦復非有。何以故。自性不
成就故。是名無二相。佛為法寶因者。佛說一  切法故。及以神通力故。法則善根因者。眾生  為田善根為穀。如是法寶於所化眾生田生  長善根穀故。偈曰。

具法亦離法　　如藏亦如雲  
生法雨法雨　　故成如是譬

[0602b08]  釋曰。此偈重顯前義。具法亦離法者。諸佛具  足一切善法故。遠離一切不善法故。如藏亦  如雲者。佛寶如藏法寶如雲。問此以何義。答
生法雨法雨故成如是譬。佛寶能出生法寶。  與大藏相似。法寶能生長一切眾生善根。與  大雲相似。已說佛身無二相。次說是無上歸  依。偈曰。

諸佛常救護　　眾生三染污  
諸惑諸惡行　　及以生老死

[0602b17]  釋曰。此偈略顯救護義。諸佛常救護者。由畢  竟救護故。問救護何法。答眾生三染污。謂煩  惱染污。業染污。生染污。諸惑者。即煩惱染
污。諸惡行者。即業染污。及以生老死者。即生  染污。問云何救護。答於此三種眾生一切時  救護不捨。即是畢竟義。偈曰。

諸災及惡趣　　身見亦小乘  
如是諸眾生　　一切皆救護

[0602b25]  釋曰。此偈廣顯救護義。諸災者。謂盲聾瘖瘂  狂亂形殘等眾生。由佛力故。盲者得視。聾者  得聽。瘂者能言。狂者得正。亂者得定。形殘者
得具足。如是救護。惡趣者。謂地獄等眾生放  火照觸。令得離苦不復更入。如是救護。身見  者。謂著我眾生令得人無我解入二乘涅槃。
如是救護。小乘者。謂二乘性。不定眾生方便  引入大乘。如是救護。偈曰。

佛為勝歸處　　無比故無上  
如前種種畏　　無不令脫者

[0602c06]  釋曰。此偈顯歸依勝。由佛無譬喻故為無上。  是故如前所說三種染污眾生及餘災等眾  生。一切皆能救護。偈曰。

諸佛善滿身　　一切世間勝  
妙法化眾生　　以度悲海故

[0602c11]  釋曰。此偈顯歸依勝因。諸佛善滿身一切世  間勝者。此由自利究竟。由力無畏等諸善功  德自性滿故。妙法化眾生以度悲海故者。善
解教化眾生方便。及度大悲海岸究竟故。偈  曰。

盡於未來際　　普及一切生  
恒時利益彼　　是說歸依大

[0602c18]  釋曰。此偈顯歸依大。大有三義。一者時大。窮  一切眾生生死際故。二者境大。以一切眾生  為境故。三者事大。恒時作利益救脫其苦令
出離故。已說無上歸依。次說如來轉依相。偈  曰。

二障種恒隨　　彼滅極廣斷  
白法圓滿故　　依轉二道成

[0602c25]  釋曰。此偈顯示轉依有離有得。二障種恒隨  彼滅極廣斷者。此明所治遠離。謂煩惱障智  障二種種子。無始已來恒時隨逐。今得永滅
極者。一切地廣者。一切種此皆斷故。白法圓  滿故。依轉二道成者。此明能治成就。謂佛體  與最上圓滿白法相應。爾時依轉得二道成
就。一得極清淨出世智。道二得無邊所識境  界智道。是名轉依。偈曰。

彼處如來住　　不動如山王  
尚悲樂滅人　　況著諸有者

[0603a06]  釋曰。此偈顯示如來轉依諸轉中勝。何以故。  如來轉依住無漏界處。如山王鎮地安住不  動。如此轉已見於聲聞緣覺樂寂滅人尚生
憐愍。何況遠邊下賤著有苦惱眾生。偈曰。

他利及無上　　不轉及不生  
廣大與無二　　無住亦平等  
殊勝與遍授　　是說如來轉  
顯示十功德　　差別義應知

[0603a14]  釋曰。此二偈顯示如來轉依有十種功德差  別。何等為十。一者他義轉。謂轉依已為利他  故。二者無上轉。謂轉依已一切法中而得自
在過二乘轉故。三者不轉轉。謂轉依已染污  諸因不能轉此依彼依轉故。四者不生轉。謂  轉依已一切染污法畢竟不起故。五者廣大
轉。謂轉依已示現得大菩提及般涅槃故。六  者無二轉。謂轉依已生死涅槃無有二故。七  者不住轉。謂轉依已有為無為俱不住故。八
者平等轉。謂轉依已與聲聞緣覺。同解脫煩  惱障故。九者殊勝轉。謂轉依已力無畏等一  切佛法無與等故。十者遍授轉。謂轉依已恒  以一切乘而教授故。偈曰。

如空遍一切　　佛亦一切遍  
虛空遍諸色　　諸佛遍眾生

[0603a29]  釋曰。此偈顯示佛體一切遍與虛空相似。初  二句直說。後二句釋說。譬如虛空遍一切色  聚。佛體亦爾遍一切眾生聚。若以眾生現非
佛故。言佛體不遍者。是義不然。未成就故。  偈曰。

譬如水器壞　　月像不現前  
如是眾生過　　佛像亦不現

[0603b07]  釋曰。此偈顯示佛體雖遍而眾生不見。譬如  水器破壞不見月像。如是眾生過失不見佛  像。此義得成。偈曰。

譬如火聚性　　或然或滅盡  
如是諸佛化　　或出或涅槃

[0603b12]  釋曰。此偈顯示諸佛教化有出有沒。譬如火  性有時熾然有時滅盡。諸佛教化亦復如是。  有時示現出世。有時示現涅槃。如是已說如
來轉依。次說如來事業恒無功用。偈曰。

意珠及天鼓　　自然成自事  
佛化及佛說　　無思亦如是

[0603b18]  釋曰。此偈顯示佛事無功用。譬如如意寶珠  雖復無心自然能作種種變現。如來亦爾。雖  復無功用心自然能起種種變化。譬如天鼓
雖復無心自然能出種種音聲。如來亦爾。雖  復無功用心自然能說種種妙法。偈曰。

依空業無間　　而業有增減  
依界事不斷　　而事有生滅

[0603b25]  釋曰。此偈顯示佛事無間。譬如世間依空所  作無時斷絕。諸佛亦爾。依無漏界而作佛事  亦無斷絕。譬如世間依空所作有增有減。諸
佛亦爾。依無漏界而作佛事亦有生滅。已說  無功用心不捨佛事。次說無漏法界甚深。偈  曰。

如前後亦爾　　及離一切障  
非淨非不淨　　佛說名為如

[0603c04]  釋曰。此偈顯示法界清淨相。如前後亦爾者。  所謂非淨。由自性不染故。及離一切障者。所  謂非不淨。由後時客塵離故。非淨非不淨佛
說名為如者。是故佛說是如非淨非不淨。是  名法界清淨相。偈曰。

清淨空無我　　佛說第一我  
諸佛我淨故　　故佛名大我

[0603c11]  釋曰。此偈顯示法界大我相。清淨空無我  者。此無漏界由第一無我為自性故。佛說  第一我者。第一無我謂清淨如。彼清淨如即
是諸佛我自性。諸佛我淨故。故佛名大我者。  由佛此我最得清淨。是故號佛以為大我。由  此義意。諸佛於無漏界建立第一我。是名法  界大我相。偈曰。

非體非非體　　如是說佛體  
是故作是論　　定是無記法

[0603c20]  釋曰。此偈顯示法界無記相。作體者。人法二  相不可說故。非非體者。如相實有故。如是說  佛體者。由此因緣故說佛體非體非非體。是
故作是論定是無記法者。無記謂死後有如  來死後無如來。死後亦有如來亦無如來。死  後非有如來非無如來。如是四句不可記故。  是故法界是無記相。偈曰。

譬如鐵熱息　　譬如眼瞖除  
心智息亦爾　　不說有無體

[0603c29]  釋曰。此偈顯示法界解脫相。譬如鐵熱息譬  如眼瞖除者。如是二物熱息瞖除可說非體  非非體。何以故。非體者。由熱瞖無相故。非非
體者。由息相有體故。心智息亦爾不說有無  體者。諸佛心智以貪為熱以無明為瞖。彼二  若息亦說非體非非體。何以故。非體者。由貪
及無明息故。非非體者。由心慧解脫有故。是  名法界解脫相。已說相甚深。次說處甚深。偈  曰。

諸佛無漏界　　非一亦非多  
前身隨順故　　非身如空故

[0604a11]  釋曰。此偈顯示法界處甚深。諸佛無漏。法界  非一亦非多。何以故。非一者。由前身隨順故。  非多者。由非身故。問云何非身。答如虛空故。
是名法界處甚深。已說處甚深。次說業甚深。  偈曰。

譬如大寶藏　　眾寶之所依  
淨界亦如是　　佛法之依止

[0604a18]  釋曰。此偈顯示法界依止業。由清淨法界為  力無畏等諸菩提分寶所依止故。偈曰。

譬如密雲布　　灑雨成百穀  
淨界亦如是　　流善熟眾生

[0604a22]  釋曰。此偈顯示法界成熟眾生業。由從清淨  法界流諸善根成熟眾生故。偈曰。

譬如日月盈　　皎淨輪圓滿  
淨界亦如是　　善根聚圓滿

[0604a26]  釋曰。此偈顯示法界到究竟業聚。謂福智由  清淨法界。如此二聚得圓滿故。偈曰。

譬如日輪出　　流光照一切  
淨界亦如是　　流說化群生

[0604b01]  釋曰。此偈顯示法界說正法業。偈曰。

譬如日光合　　同事照世間  
淨界亦如是　　佛合同業化

[0604b04]  釋曰。此偈顯示法界化所作業。譬如多日多  光一時和合同作一事。謂乾熟等。如是多佛  多智一時和合同作一業。謂變化等。偈曰。

譬如日光照　　無限亦一時  
淨界佛光照　　二事亦如是

[0604b09]  釋曰。此偈顯示法界無分別業。譬如日光普  照無有分限亦復一時。如是佛光普照無限  一時亦復如是。偈曰。

譬如諸日光　　說有雲等翳  
淨界諸佛智　　說有眾生障

[0604b14]  釋曰。此偈顯示法界不作業。譬如日光雲等  為翳是故不照。如是佛光眾生過失為障。五  濁多故。是故不有所作。偈曰。

譬如滋灰力　　染衣種種色  
淨界行願力　　解脫種種智

[0604b19]  釋曰。此偈顯示法界解脫智業。譬如別衣由  滋灰力。有處得種種色。有處不得種種色。三  乘淨界亦爾。由行願力諸佛解脫得種種智。
二乘解脫不得種種智。偈曰。

無漏界甚深　　相處業三種  
諸佛如是說　　譬如染畫空

[0604b25]  釋曰。此偈重顯前甚深義。無漏界甚深相處  業三種者。此無漏界世尊略說三種甚深。一  者相甚深。二者處甚深。三者業甚深。相甚深
有四種。一清淨相。二大我相。三無記相。四解  脫相。如其次第。由前四偈所顯處甚深一種。  謂一多不住故。由第五偈所顯業甚深有八
種。一寶依止業。二成熟眾生業。三到究竟  業。四說正法業。五化所作業。六無分別業。七  智不作業。八解脫智業。如其次第。由後八偈
所顯。諸佛如是說。譬如染畫空者。此無漏界  無有戲論。譬如虛空是故甚深。如是甚深差  別說者。譬如染於虛空畫於虛空。是義應  知。偈曰。

一切無別故　　得如清淨故  
故說諸眾生　　名為如來藏

[0604c11]  釋曰。此偈顯示法界是如來藏。一切無別故  者。一切眾生一切諸佛等無差別。故名為如。  得如清淨故者。得清淨如以為自性。故名如
來。以是義故可說一切眾生名為如來藏。已  說無漏界甚深。次說諸佛變化。偈曰。

聲聞及緣覺　　菩薩與如來  
初化退世間　　至佛退菩薩

[0604c18]  釋曰。此偈顯示增上變化。一切世間變化聲  聞變化能退。一切聲聞變化緣覺變化能退。  一切緣覺變化菩薩變化能退。一切菩薩變
化諸佛變化能退。無有一人變化能退諸佛  變化。是故如來變化最得增上。偈曰。

如是佛變化　　無量不思議  
隨人隨世界　　隨時種種現

[0604c25]  釋曰。此偈顯示甚深變化。此甚深有二種。一  者無量。二者不思議。問此事云何。答隨何根  人隨何世界隨何時節。如其差別。若多若少。
種種變化。如是無量亦不思議。是故如來變  化最為甚深。自下次說別轉變化。偈曰。

如是五根轉　　變化得增上  
諸義遍所作　　功德千二百

[0605a03]  釋曰。此偈顯示轉五根變化。此變化得二種  增上。一者得諸義遍所作。謂一一根皆能互  用一切境界故。二者得功德千二百。謂一一
根各得千二百功德故。偈曰。

如是意根轉　　變化得增上  
極淨無分別　　恒隨變化行

[0605a09]  釋曰。此偈顯示轉意根變化。意根謂染污識。  由此轉故得極淨無分別智。恒與一切變化  隨行共所作故。偈曰。

如是義受轉　　變化得增上  
淨土如所欲　　受用皆現前

[0605a14]  釋曰。此偈顯示轉義受變化。義謂五塵受謂  五識。由此二轉剎土清淨。所欲現前隨意受  用。偈曰。

如是分別轉　　變化得增上  
諸智所作業　　恒時無礙行

[0605a19]  釋曰。此偈顯示轉分別變化。分別謂意識。由  此轉故諸智所作。一切時變化無有障礙。偈  曰。

如是安立轉　　變化得增上  
住佛不動句　　不住於涅槃

[0605a24]  釋曰。此偈顯示轉安立變化。安立謂器世界。  由此轉故。住佛不動無漏法界。得不般涅  槃。恒起增上變化。偈曰。

如是欲染轉　　變化得增上  
住佛無上樂　　示現妻無染

[0605a29]  釋曰。此偈顯示轉欲染變化。由此轉故得二  種變化。一者得無上樂住。二者得於妻無染。  偈曰。

如是空想轉　　變化得增上  
隨欲一切得　　所去皆無擁

[0605b05]  釋曰。此偈顯示轉空想變化。由此轉故得二  種變化。一者所欲皆得。得虛空藏故。二者  所去無擁。得虛空解故。偈曰。

如是無量轉　　如是無量化  
不思議所作　　諸佛依無垢

[0605b10]  釋曰。此偈總結前義。由無量轉故得無量變  化。如是諸佛不思議業。一切皆依無漏法界。  是義應知。已說諸佛變化。次說諸佛成熟眾
生。偈曰。

令集亦令長　　令熟亦令脫  
熟熟不無餘　　世間無盡故

[0605b16]  釋曰。此偈顯示次第成熟因。未集善根者令  聚集。已集善根者令增長。已長善根者令成  熟。已熟善根者令解脫。使得最極清淨。如是
十方諸佛各各善說。熟已復熟不般涅槃。何  以故。由諸世間無有盡故。偈曰。

難得已具得　　處處為物歸  
希有非希有　　由得善方便

[0605b23]  釋曰。此偈顯示已熟菩薩行非希有相。難得  已具得處處為物歸者。無上菩提最上功德。  此未曾有。今已具足相應。由此相應故能恒
於十方世界為物歸處。希有非希有者。如是  處處成熟眾生。是為希有。如此希有亦非希  有。何以故。由得善方便故。善方便者。謂隨  機道即是清淨行。偈曰。

轉法及法沒　　得道亦涅槃  
處處方便起　　不動真法界

[0605c03]  釋曰。此偈顯示普遍成熟因。轉法及法沒得  道亦涅槃者。謂於一剎那中有處示現轉無  量法輪。有處示現正法滅盡。有處示現得大
菩提。有處示現入於涅槃。此由眾生行不同  故。處處方便起不動真法界者。若眾生應可  成熟。如來隨彼住處處處教化。然於無漏法  界亦復不動偈曰。

不起分別意　　成熟去來今  
處處化眾生　　三門常示現

[0605c12]  釋曰。此偈顯示自然成熟因。不起分別意成  熟去來今者。一切諸佛不作是念。我曾成  熟眾生。我當成熟眾生。我今成熟眾生。何
以故。由無分別故。處處化眾生三門常示現  者。雖無功用而一切時。以諸善根於十方世  界。遍以三門成熟眾生。三門者。謂三乘教門  故。偈曰。

如日自然光　　照闇成百穀  
法日光亦爾　　滅惑熟眾生

[0605c21]  釋曰。此偈譬顯自然義。譬如日輪無勤方便  自然放光處處破闇成熟百穀。諸佛亦爾。雖  無功用以法日光處處滅惑成熟眾生。偈曰。

一燈燃眾燈　　極聚明無盡  
一熟化多熟　　無盡化亦然

[0605c26]  釋曰。此偈顯示展轉成熟因。譬如一燈。傳然  眾燈。極大燈聚無量無數而一燈無盡。諸佛  亦爾。一佛成熟化多成熟極大眾生聚無量
無數。然其化力亦復無盡。偈曰。

巨海納眾流　　無厭復無溢  
佛界攝眾善　　不滿亦不增

[0606a03]  釋曰。此偈顯示無厭成熟因。譬如巨海廣納  百川無有厭足亦無盈溢。為容受故。佛界亦  爾。常攝無量清淨善根。而不滿足亦不增長。
由希有故。已說諸佛成熟眾生。次說諸佛法  界清淨。偈曰。

二障已永除　　法如得清淨  
諸物及緣智　　自在亦無盡

[0606a10]  釋曰。此偈顯示法界性義。二障已永除法如  得清淨者。謂清淨相。由煩惱障及智障悉永  盡故。諸物及緣智自在亦無盡者。謂自在
相。由於諸物及緣彼智。二種自在永無盡  故。偈曰。

一切種如智　　修淨法界因  
利樂化眾生　　此果亦無盡

[0606a17]  釋曰。此偈顯示法界因義。一切種如智修淨  法界因者。謂為清淨法界於一切時修一切  種如門智以為因故。利樂化眾生此果亦無
盡者。謂為教化眾生於一切時與一切眾生  利樂二果恒無盡故。偈曰。

發起身口心　　三業恒時化  
二門及二聚　　方便悉圓滿

[0606a24]  釋曰。此偈顯示法界業義。發起身口心三業  恒時化者。謂起身業口業心業一切時教化  眾生故。二門及二聚方便悉圓滿者。論具足
二門二聚為方便故。二門謂三昧門陀羅  尼門。二聚謂福德聚智慧聚。偈曰。

自性及法食　　變化位差別  
此由法界淨　　諸佛之所說

[0606b02]  釋曰。此偈顯示法界位義。自性及法食變化  位差別者。謂自性身食身化身位差別故。此  由法界淨諸佛之所說者。若法界不清淨此
位不成故。已說諸佛法界清淨。次說諸佛三  身。偈曰。

性身及食身　　化身合三身  
應知第一身　　餘二之依止

[0606b09]  釋曰。一切諸佛有三種身。一者自性身。由轉  依相故。二者食身。由於大集眾中作法食故。  三者化身。由作所化眾生利益故。此中應知。
自性身為食身化身依止。由是本故。偈曰。

食身於諸界　　受用有差別  
眾土名身業　　一切皆異故

[0606b15]  釋曰。食身於一切世界中諸徒眾諸剎土諸  名號諸身諸業。如此諸受用事悉皆不同。偈  曰。

平等微細身　　受用身相合  
應知受用身　　得是化身因

[0606b20]  釋曰。平等謂自性身。一切諸佛等無別故。微  細者。由此身難知故。受用身謂食身。此身與  平等身合由依起故。應知受用身復是化身
因者。由所欲受用一切示現故。偈曰。

化佛無量化　　是故名化身  
二身二利成　　一切種建立

[0606b26]  釋曰。由化身諸佛於一切時化作無量差別。  佛由此化故名為化身。二身者謂食身化身。  二利者謂自利他利。食身以自利成就為相。
化身以他利成就為相。如此二利。一切種成  就故。次第建立食身及化身。偈曰。

工巧及出生　　得道般涅槃  
示此大方便　　令他得解脫

[0606c04]  釋曰。復次化身者。於一切時教化眾生。或現  工巧。或現出生。或現得菩提。或現般涅槃。如  是種種示大方便。皆令眾生而得解脫。此是
他利成就相。偈曰。

應知佛三身　　是佛身皆攝  
自他利依止　　示現悉三身

[0606c10]  釋曰。應知此三身攝一切諸佛身。示現一切  自利他利依止故。偈曰。

由依心業故　　三佛俱平等  
自性無間續　　三佛俱常住

[0606c14]  釋曰。彼三種身如其次第。一切諸佛悉皆平  等。由依故。一切諸佛自性身平等。法界無別  故。由心故。一切諸佛食身平等。佛心無別故。
由業故。一切諸佛化身平等。同一所作故。復  次一切諸佛悉同常住。由自性常故。一切諸  佛自性身常住。畢竟無漏故。由無間常故。一
切諸佛食身常住。說法無斷絕故。由相續常  故。一切諸佛化身常住。雖於此滅復彼現故。  已說諸佛身。次說諸佛智。偈曰。

四智鏡不動　　三智之所依  
八七六五識　　次第轉得故

[0606c25]  釋曰。四智鏡不動三智之所依者。一切諸佛  有四種智。一者鏡智。二者平等智。三者觀智。  四者作事智。彼鏡智以不動為相。恒為餘三
智之所依止。何以故。三智動故。八七六五  識次第轉得故者。轉第八識得鏡智。轉第七  識得平等智。轉第六識得觀智。轉前五  識得作事智。是義應知。偈曰。

鏡智緣無分　　相續恒不斷  
不愚諸所識　　諸相不現前

[0607a05]  釋曰。此偈顯示轉第八識得鏡智。鏡智緣無  分者。於一切境界不作分段緣故。相續恒不  斷者。於一切時常行不斷絕故。不愚諸所識
者。了知一切境界障永盡故。諸相不現前者。  於諸境界離行相緣無分別故。偈曰。

鏡智諸智因　　說是大智藏  
餘身及餘智　　像現從此起

[0607a12]  釋曰。此偈顯示鏡智用。鏡智諸智因說是大  智藏者。彼平等智等諸智一切種皆以鏡智為  因。是故此智譬如大藏。由是諸智藏故。餘身
及餘智像現從此起者。餘身謂受用身等。餘  智謂平等智等。由彼身像及彼智像。一切皆  從此智出生。是故佛說此智以為鏡智。偈曰。

眾生平等智　　修淨證菩提  
不住於涅槃　　以無究竟故

[0607a20]  釋曰。此偈顯示轉第七識得平等智。眾生平  等智修淨證菩提者。若諸菩薩證法現前時。  即得一切眾生平等智。若修習此智最極清
淨。即得無上菩提。不住於涅槃。以無究竟故  者。由眾生無盡故無究竟。無究竟故不住涅  槃。由此義故說為平等智。偈曰。

大慈與大悲　　是二恒無絕  
眾生若有信　　佛像即現前

[0607a28]  釋曰。此偈顯示平等智用。大慈與大悲是二  恒無絕者。諸佛如來於一切時隨逐眾生。何  以故。大慈大悲無斷絕故。眾生若有信佛像
即現前者。如其所信隨彼現故。是故或有眾  生見如來青色。或有眾生見如來黃色。如是  一切此前二智即是法身。偈曰。

觀智識所識　　恒時無有礙  
此智如大藏　　總持三昧依

[0607b07]  釋曰。此偈顯示轉第六識得觀智。觀智於  所識一切境界恒無障礙。譬如大藏。與一切  陀羅尼門一切三昧門而為依止。何以故。如
是二門皆從此智生故。偈曰。

恒在大眾中　　種種皆示現  
能斷諸疑網　　雨大法雨故

[0607b13]  釋曰。此偈顯示觀智用義如偈說。此觀智即  是食身。偈曰。

事智於諸界　　種種化事起  
無量不思議　　為利群生故

[0607b17]  釋曰。此偈顯示轉前五識得作事智。彼作  事智於一切世界中作種種變化事。無量無  邊不可思議。如此等業。皆為利益一切眾生
故。此作事智即是化身。偈曰。

攝持及等心　　開法亦作事  
如是依四義　　次第四智起

[0607b23]  釋曰。攝持者。謂聞法攝持故。等心者。謂於一  切眾生得自他平等故。開法者。謂演說正法  故。作事者。謂起種種化業故。依第一義鏡智
起。依第二義平等智起。依第三義觀智起。依  第四義作事智起。偈曰。

性別及不虛　　一切亦無始  
無別故不一　　依同故不多

[0607c01]  釋曰。此偈顯示諸佛不一不多。不一者。由性  別故。不虛故。一切故。無始故。無別故。性別  者。由無邊諸佛性別。若言唯有一佛而有當
得菩提者。是義不然。故佛不一。不虛者。若  福智聚虛則應餘菩薩不得菩提。由二聚不  虛故。是義不然。故佛不一。一切者。若言唯有
一佛則應是佛不利益一切眾生。由佛建立  一切眾生作佛故。是義不然。故佛不一。無始  者。若言唯有最初一佛。是佛應無福智二聚
而得成佛。是義不然。故佛不一。無別者。若言  有別佛無福智二聚。是義不然。故佛不一。不  多者。由依同故。一切諸佛法身由依無漏界
故。已說諸佛智。次說入佛方便。偈曰。

分別若恒有　　真實則永無  
分別若永無　　真實則恒有

[0607c16]  釋曰。若分別自性是恒有。則真實自性是永  無。由不可得故。若分別自性是永無。則真實  自性是恒有。由可得故偈曰。

欲修最上修　　不見一切修  
欲得最上得　　不見一切得

[0607c21]  釋曰。彼如是最上修。彼修不可得。彼如是最  上得。彼得不可得。偈曰。

尊重及長時　　觀佛希有法  
緣此速得佛　　去佛菩提遠

[0607c25]  釋曰。若有菩薩於佛世尊極生尊重及長時  正勤觀佛未曾有法。緣此觀心及長時精進。  而謂我當速得無上菩提。應知如是菩薩去
佛菩提則為甚遠。何以故。彼有慢故。偈曰。

觀法唯分別　　此義如前知  
菩薩無分別　　說彼速成佛

[0608a02]  釋曰。若菩薩觀一切諸法唯是分別。觀彼分  別亦無分別。即得入彼無生忍位。由如此義  說得菩提。已說入佛方便。次說諸佛同事。偈  曰。

應知諸河水　　別依亦別事  
水少虫用少　　未入大海故  
一切入大海　　一依亦一事  
水大虫用大　　亦復常無盡  
如是諸別解　　別意亦別業  
解少利益少　　未入佛體故  
一切入佛體　　一解亦一意  
解大利益大　　極聚亦無盡

[0608a14]  釋曰。別水譬諸菩薩別解。別依譬諸菩薩別  意。一水譬諸如來一解。一依譬諸如來一意。  由諸河水別故水事業亦別。由水少故水虫
受用亦少。何以故。未得同入大海故。諸菩薩  亦爾。由解別故作業亦別。由解少故利益眾  生亦少。何以故。未得同入佛體故。諸水若入
大海。即同一依。即同一體。由水一故事業亦  一。由水大故水虫受用亦大。若諸菩薩同入  佛體。即同一意。即同一解。由解一故作業亦
一。由解大故利益亦大。極一切眾生聚亦無  有盡。如是已說諸佛體用次說一偈勸進悕  求。偈曰。

無比圓白法　　眾生利樂因  
樂住無盡藏　　智者應求發

[0608a28]  釋曰。無比圓白法者。由佛自利成就故。眾生  利樂因者。由佛利他成就故。樂住無盡藏者。  由佛善根無過無上是無盡樂藏故。智者應
求發者。有智之人應求如此最勝樂住而發  大菩提心故。菩提品究竟。

大乘莊嚴經論卷第三

* * *

【經文資訊】大正藏第 31 冊 No. 1604 大乘莊嚴經論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，日本 SAT 組織提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
