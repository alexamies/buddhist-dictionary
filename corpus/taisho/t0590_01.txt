佛說四天王經


宋涼州沙門智嚴共寶雲譯

[0118a24]  聞如是：

[0118a24]  一時佛在舍衛國祇樹給孤獨園。

[0118a24]  佛  告諸弟子：「慎爾心念，無愛六欲；漱情去垢，  無求為首；內以清淨，外當盡孝；以四等心奉
養所生；晨入尊廟，稽首悔過；朝稟暮誦，思經  妙義；以佛重戒治心穢病；齋肅靜處，數息  禪定；反流盡源，以求道真；  壽命猶電，恍惚即滅。

[0118b01]  「齋日責心、慎身、守口，  諸天齋日伺人善惡。須彌山上即第二忉利  天，天帝名因，福德巍巍，典主四天。四天神
王即因四鎮王也，各理一方，常以月八日  遣使者下，案行天下，伺察帝王、臣民、龍鬼、蜎  蜚、蚑行、蠕動之類，心念、口言、身行善惡；十四
日遣太子下；十五日四天王自下；二十三  日使者復下；二十九日太子復下；三十日四  王復自下。

[0118b09]  「四王下者，日、月、五星、二十八宿，  其中諸天僉然俱下。四王命曰：『勤伺眾生，施  行吉凶。若於斯日歸佛、歸法、歸比丘僧；清
心守齋，布施貧乏；持戒，忍辱，精進，禪定；翫經  散說，開化盲冥；孝順二親，奉事三尊；稽首受  法，行四等心，慈育眾生者，具分別之以啟帝
釋。』若多修德，精進不怠，釋及輔臣三十三  人，僉然俱喜。

[0118b17]  「釋勅伺命，增壽益算；遣諸善神，營護其身，隨  戒多少。若持一戒，令五神護之；五戒具者，令
二十五神營衛門戶，殃疫、眾邪、陰謀消滅；夜  無惡夢；縣官、盜賊、水火、災變終而不害；禳  禍滅怪。唯斯四等、五戒、六齋猶如大水而滅
小火，豈有不滅者乎！臨其壽終，迎其魂神，  上生天上七寶宮殿，無願不得。

[0118b23]  「若有不濟眾  生之命、穢濁盜竊、婬犯他妻、兩舌惡罵、妄  言綺語、厭禱呪詛、嫉妬恚癡、逆道不孝、違
佛違法、謗比丘僧、善惡反論，有斯行者，  四王以聞，帝釋及諸天僉然不悅，  善神不復營護之，即令日月無光，星宿失度，  風雨違時。

[0118b29]  「以現世人欲其改往修來，洗心齋  肅；首過三尊，四等養親；忠于帝王，慈心諫  諍；盡誠無欺，反前修來；捐穢濁之操，就清  淨之道。

[0118c03]  「若有改邪行就正真者，帝釋及四  王靡不歡喜。日月即清明，星宿有常；風雨順  時，毒氣消歇；天降甘露，地出澤泉；水穀滋
味，食之少病；華色奕奕，壽命益長；生不更  牢獄，死得上生天上。福德所願，自然飛行；  存亡自在，項有日光；食自消化，無有便利
之患；身中香潔，口氣苾芬。今日、月、星宿即諸  天宮宅也！七寶殿堂懸處虛空，在意所志。  壽終下生侯王之家，顏容煒燁，見者心歡，
逢佛值法、賢聖，相連力行，不與罪會，必得泥  洹。斯皆五戒、十善、撿情執欲、六齋使然！

[0118c14]  「拘留秦佛時，人壽六萬歲，民性無為，護彼  猶養己，平等無二。彼佛去世，正教衰薄；民無  正行，以漸為惡；其壽日減，至于百歲。吾善逝
後，民違佛教，無復孝子；伺命減算，壽日有  減。天神不祐，凶疫、惡鬼日來侵害；災怪首  尾，願與意違，非禍縱橫。生罹王法之囹圄，
死入地獄、餓鬼、畜生。若出為人，必為下賤。善  惡追身，猶如五穀，隨其所種，獲其果實；亦  如夜書，火滅字存。身死名滅，殃福不朽。慎
護爾心、攝身、守口，五戒、十善可從得道。吾  今得佛，積行所致！」

[0118c24]  諸比丘聞經，皆大歡  喜，稽首禮佛而去。

佛說四天王經

* * *

【經文資訊】大正藏第 15 冊 No. 0590 佛說四天王經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
