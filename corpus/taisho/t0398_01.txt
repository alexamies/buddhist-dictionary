大哀經卷第一

西晉月氏三藏竺法護譯

諸菩薩所生莊嚴大會法典品第一

[0409a07] 聞如是：

[0409a07] 一時佛在王舍城靈鷲山——古昔諸佛之所遊居，如來威神之所建立；其地道場，諸菩薩眾所共咨嗟無極法座——天、龍、鬼神、揵沓和等，咸俱歸命稽首為禮，而於佛土宣暢德本、如來威光。慕樂法門菩薩、神明等，入無量無限功德。

[0409a12] 如來所行成等正覺，轉妙法輪為極元首善宣開化，於一切法而得自在。所度無極，明曉眾生志性所趣，覩其諸根便度彼岸。曉了一切，蠲除罣礙，諸所止處為作佛事而無俗業，堅住於行莫能當者。

[0409a16] 大比丘眾六百萬人，一切人民——滅除塵欲，無眾蔽礙——則為如來法王之子，行深妙法。其所由生不從顛倒，柔軟和雅，威儀禮節而皆備悉，為大眾祐如來之道而得親近。

[0409a20] 諸菩薩眾不可稱計，行無罣礙，決了普智，諸通敏慧。又諸大菩薩大慈大哀，興布法雲而演電明，為雨甘露滿飽眾生諸久飢渴。等心一切執志如地，諸所妄想、倚著、結縛皆已除棄，熙降弘恩。道品之法三十有七，猶如日殿聖慧之宮，明智光曜靡所不照，滅大幽冥，顯示世間，指其道路，宣其德本。若如蓮華開[門@為]之時，枯竭恩愛，志深淵池，興立正業。具大神通遊於虛空，譬如月宮照乎夜闇所可遊行。等心眾生得其志性靡不忻悅，善權方便有益無損，至於道誼亦無增減，普現所行。志若須彌堅住不動，常修梵行、供養三寶，於諸境界無能移轉，過諸世間之所有法。毀呰、誹謗現於一切諸佛國土而現親厚，神曜遠照志如大海，其器廣大盛滿法水。修菩薩行，一切眾生之所宗戴，猶如師子、君主最尊。奉四聖諦，懷於大悲，心慕慈愍，寂然觀察，所察普顯，於深妙法而無所畏。壞諸外道，於無央數百千諸劫究竟無抵，其若菩薩行不以懈惓，一切諸德悉已具足。

[0409b12] 其名曰：普觀見無盡菩薩、皆覩諸國莊嚴遍現菩薩、如來種性成就無退菩薩、威儀化眾示無瞋恚菩薩、無量辯才幢英變音菩薩、積累清淨金光威神王菩薩、分別光明辯解散句菩薩、生無量福積累親業菩薩，如是等類無數菩薩。

[0409b18] 於是世尊班宣法門，名曰生諸菩薩。

[0409b18] 佛成正覺時十六年，見諸梵行普皆興盛，覩諸菩薩咸來集會，欲演如來諸持法藏，而眾開士皆悉雲至。佛自念言：「吾寧重增諸菩薩行，使得將護興立道行。曾有經典講無蓋門——如來所為無極變化——為諸菩薩大士之眾，當令進入如來境界。」於時世尊以佛境界變現如來三昧正受。佛適以此佛境變現定意正受，眾祐聖旨上虛空中自然高座。如三千大千佛土廣大高遠——上至欲界及無色界——悉佛正行，如來功德之所興化。

[0409b28] 諸菩薩眾性行清淨，照於十方諸佛世界，悅可無量眾生意行，一切諸天、龍、神宮殿靡不蒙曜。請召十方諸菩薩等咨嗟無量名德之稱，悉坐無數重閣交露，或有紫金以為牆壁、吉祥藏寶以為軒窓、以瑪瑙寶而作戶牖、明月藏寶以為欄楯、離垢光寶以為戶扇、以普明寶而為重閣、一切眾寶而為垣障。垂諸貫珠竪眾幢幡，而然錠鐐懸諸繒蓋，上好栴檀而用堊塗，異妙栴檀、可意眾香、懷來越度海中名香而用然之。龍所出寶、若干種華而散其上，眾寶之樹羅列而行。諸寶香鑪巍巍微妙，其所光飾普周十方諸佛世界，清淨奇妙歡悅人心，普悉現於高座之中。其師子座不可稱數，億百千姟而自然現，高座粲麗廣長而峻，眾所欽樂莫不忻慶。

[0409c14] 此四大域所有部界則自然生四萬宮殿而甚高大，又其欄楯高四丈九，廣二十里，以夜光珠、離穢寶珠、梵英寶珠懸在幡蓋，而以紫金莊飾交露，出自然音。從地以上乃至高座又既崇妙，自然化成無有作者。如是，此四域所興變化，三千大千世界亦復如是，諸有四域悉等無異，皆自然生無極宮殿。

[0409c20] 於時，世尊安隱寂然從三昧起，應時三千大千世界六反震動，其大光明靡所不照。佛與菩薩、諸弟子、眾眷屬圍遶，諸天在上歌詠功德而雨眾華，散諸天衣覆蓋虛空，燒眾名香，空集樂器而自然鳴，十方佛國皆自然動。光照無量諸佛國已，佛大神足無極變化，境界無限、威神無際、聖光無邊、感動無底，於靈鷲山忽然不現。與大眾俱，諸天、龍、神、揵沓和、阿須倫、迦留羅、真陀羅、摩睺勒，侍從世尊欲聽經法。

[0410a01] 又四天王與諸天俱，見佛世尊欲詣講經，於上叉手，雨諸天華供養大聖，以偈讚曰：

「日月之威曜，　　明珠天然暉，
　佛光悉蔽之，　　消滅三惡趣。
　其明遍佛土，　　越須彌鐵圍，
　悉歸命最勝，　　咸各懷踊躍。」

[0410a07] 時四天王從諸天人，各以此偈讚世尊已，忻戴無量。

[0410a08] 時天帝釋與忉利天，見於大聖欲詣大殿，至高座所則施供養，雨諸天香散于佛上，叉手以偈而歎頌曰：

「神足度無極，　　顯變化無等，
　現乎億佛土，　　最勝日以出。
　降伏諸魔界，　　普德淨莊嚴，
　其神足自在，　　稽首無等倫。」

[0410a15] 忉利諸天偈讚佛已，侍從世尊。

[0410a16] 時須深天王見佛欲詣宮殿高座，雨於天衣，叉手讚佛：

「安住慧無量，　　普知眾生性，
　無著如虛空，　　皆遠三世事。
　一心入諸行，　　悉曉群生性，
　是故可奉敬，　　三世悉戴仰。」

[0410a22] 時炎天王偈讚佛已，侍從世尊。

[0410a23] 兜率天王與諸天俱，見於世尊欲詣宮殿大高座所，雨天珍寶而供養佛，叉手讚曰：

「宣暢於經誼，　　觀如幻野馬，
　彼則無文字，　　何有意、心像？
　興愍哀眾生，　　故佛讚尊法，
　歸知法自然，　　勝曉無吾我。」

[0410a29] 時兜率天王偈讚佛已，侍從世尊。

[0410b01] 無憍樂天王與諸天俱，見於世尊欲詣宮殿大高座所，雨寶瓔珞供養佛上，叉手讚曰：

「顯示乎法身，　　十方如虛空，
　最勝現色像，　　愍哀而開化。
　宣法無有色，　　最勝行普平，
　禮法自然慧，　　明識一切誼。」

[0410b07] 無憍樂天以偈歎佛，侍從世尊。

[0410b08] 化自在天與諸天人，見於世尊欲詣宮殿講堂高座，雨天寶珠而供養佛，叉手讚曰：

「禁戒離諸垢，　　則立於清淨，
　勸化其高尊，　　定意不可動。
　智慧無等倫，　　如海無瞋恨，
　已度於終始，　　稽首得自在。
　神聖之足底，　　自然立相輪，
　顯修乎慈哀，　　從本此為先。
　解脫三逕跡，　　稽首佛德行，
　則以悲哀故，　　增加以平等。
　以寂然為華，　　解脫成其實，
　猶如蜂之王，　　勸化諸眷屬。
　安住如蓮華，　　以頭腦稽首，
　善建立禁戒，　　住於安諦地。
　精進之勢力，　　超殊無能逮，
　稽首正品類，　　甚尊不可動。
　愍哀為清淨，　　道場成光曜，
　智慧離垢穢，　　威明消闇冥。
　無數百眾生，　　咸共歸稽首，
　則為無極覺，　　頭面禮大聖。
　其脫門之跡，　　音暢於虛空，
　智慧馳懸遠，　　光明照十方。
　眾生華百千，　　令得解開彼，
　覺了離垢穢，　　稽首無所著。
　察之無等倫，　　何能有踰者？
　求之於十方，　　導師不可逮。
　功勳甚眾多，　　一切德備悉，
　吾今而咨嗟，　　其志無飽滿。
　阿須倫、諸龍、　　帝主所歸禮，
　無數諸天、人，　　僉共歎其德。
　其所讚名稱，　　眾多難思議，
　舉譽禮世尊，　　功勳皆流布。」

[0410c11] 化自在天偈讚佛已，侍從世尊。

[0410c12] 於時世尊則以無量佛之境界感動變化，為百千天人所共咨嗟，詣寶高座。時佛世尊適昇高座，四域宮殿悉知見之；一切三千大千世界、諸在四域皆復如是，悉知見之。

[0410c15] 於時大聖坐於三千寶護高座師子之床，諸菩薩眾及大弟子亦復次坐。於是，大聖有三昧名無蓋法門娛樂，以此定意正受。佛適三昧，聖體諸毛一一毛孔，各出江河沙等光明，威曜盡照東方諸佛世界，靡不周至；南、西、北方四隅，上、下亦復如是，盡照諸界遍無遺漏。所照十方諸佛國土，應時諸土一切地獄懃苦拷掠悉為休息、畜生解脫、餓鬼得安。時諸眾生諸患消除，不為婬、怒、愚、癡所惑，而無瑕穢苦勞之難；慈心相向，共相瞻視如父、如母、如兄、如弟、如子、如身無異。

[0410c26] 如來光明照諸菩薩，諸菩薩眾承佛威神，光曜之中說此頌曰：

「精進力無量，　　廣普無所住，
　又以精懃力，　　越度億載劫。
　十力功流布，　　普達於十方，
　釋迦文威光，　　廣照於一切。
　其欲求法誼，　　故往百千土，
　禮佛聽尊法，　　而至忍世界。
　其在兜率天，　　十方諸菩薩，
　斯等察此光，　　佛演安眾生。
　魔塵異學眾，　　降以精進力，
　如蓮華出日，　　須彌照十方。
　其身曜無底，　　暉普於一切，
　詣彼聽尊法，　　最勝轉法輪。
　今日無等倫，　　班宣無比經，
　十力愍眾生，　　故轉尊法輪。
　今日眾集會，　　廣普難可遇，
　篤信欲見佛，　　今當詣忍土。」

[0411a15] 爾時，光明普告十方諸佛國土。說斯頌已，動諸佛國、安於眾生、燿諸法界，淨除一切塵勞之境，滅眾幽冥蔽魔宮殿，與諸菩薩、無數眷屬還迴忍土，在佛頭上忽然不現。

[0411a19] 于時東方無量功德寶福普辭世界，其佛號離垢淨光海華無斷光言王如來。佛土有菩薩名首藏華諸法自在——彼光所請——與十江河沙等諸菩薩眾會眷屬圍遶忽沒彼土，須臾之頃至此忍界。詣寶高座住世尊前，稽首足下遶佛萬匝，雨夜光珠、眾寶、瓔珞供養散佛，以頌讚曰：

「十力功勳髮，　　皆達於十方，
　嗟嘆無等倫，　　德祚度彼岸。
　我等所詣土，　　欲聽經法故，
　一切聞名稱，　　釋師子之號。
　世尊為平等，　　離垢光普曜，
　如諸法無本，　　亦無有瞋恨。
　見危懼眾生，　　輒令得解脫，
　為諸法之王，　　如幻師善學。」

[0411b05] 時諸菩薩無央數眾嗟嘆佛已，各神足力悉化作座而坐其上。

[0411b07] 南方佛辯世界無量德寶辯如來佛土，有菩薩名寶柱，與十江河沙等諸菩薩俱眷屬圍遶，在於彼土忽然不見，須臾之頃至此忍界，詣寶高座住於佛前，以白珠交露覆蓋佛上，稽首足下遶佛萬匝，以頌讚曰：

「世尊悉周匝，　　愍雨於眾生，
　開[門@為]光明焰，　　以空無吾我。
　以八平正路，　　消竭塵欲淵，
　寂秘諸樹王，　　長育清白林。
　則以智慧光，　　化滅陰冥母，
　悟久夢眾生，　　溺沒終始流。
　為顯示正路，　　消竭恩愛池，
　令逮清淨眼，　　使度如前勝。」

[0411b20] 時無數菩薩頌讚佛已，各神足化變作其座，皆自處上。

[0411b21] 於時西方照燿世界普明如來至真佛土，彼有菩薩名顯音契王，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，雨瑛真珠供養世尊，稽首足下繞佛萬匝，以讚頌曰：

「其聖體之行，　　猶如虛空界，
　所願悉清淨，　　劫數無有量。
　其身淨無垢，　　永無有眾漏，
　能周於十方，　　無思議佛土。
　所講如時雨，　　雷震梵妙音，
　悅可群萌類，　　應如志所慕。
　其心無所行，　　亦無有不行，
　所演暢諸音，　　出應眾生心。」

[0411c06] 時無數菩薩頌讚佛已，各神足化變作其座，皆自處上。

[0411c08] 於時北方眾寶錦界無量德寶光如來佛土，彼有菩薩號曰海覺，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，稽首足下繞佛萬匝，以頌讚曰：

「體色紫磨金，　　覺施以寂然，
　善照於十方，　　快普現其身。
　其體無儔匹，　　眾人若觀察，
　則滅諸欲塵，　　忻豫長安隱。
　最勝諸學子，　　瞻戴世光明，
　其志咸忻仰，　　如須彌頂王。
　皆諸神足力，　　若干種變化，
　不能見最勝，　　頂上之威相。」

[0411c21] 時無數菩薩頌讚佛已，各各神足變作其座，皆自處其上。

[0411c23] 於時東南方無憂世界除眾戚冥如來佛土，有菩薩名普曜，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，稽首足下遶佛萬匝，以寶交露供養上佛，以頌讚曰：

「於一毛孔裏，　　懷無限佛土，
　眾生不以患，　　國土不迫迮。
　最勝救濟行，　　為諸無眼目，
　諸佛為最妙，　　識勝之光明。
　以一之剎土，　　暢無數佛國，
　其諸所顯現，　　剎土不增減。
　隨如應方便，　　大稱隨時入，
　普入一切變，　　神足所感動。」

[0412a07] 時無數菩薩頌讚佛已，各神足變化作其座，皆自處上。

[0412a09] 於時西南方善觀世界大哀觀眾生如來佛土，有菩薩名思於大哀，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，雨妙衣服供養覆佛，稽首足下遶百千匝，以頌讚曰：

「禁戒甚清淨，　　人尊如寶珠，
　長夜自將護，　　如犛牛愛尾。
　見於毀禁者，　　加之以愍哀，
　不自嘆己身、　　不呰毀他人。
　住如須彌山，　　意定不可動；
　智慧如江海，　　尊超於神靈。
　已度一切有，　　有為縛刑獄，
　化億載眾生，　　療其塵勞病。」

[0412a22] 時無數菩薩頌讚佛已，各神足化變作其座，皆自處上。

[0412a24] 於時西北方離暗冥世界光淨王如來佛土，有菩薩名光曜網，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，以寶瓔珞之具用覆佛上，稽首足下遶百千匝，以頌讚曰：

「身覺了生死，　　猶如幻師化，
　示現所感動，　　如幻無所有。
　假如師幻化，　　眾生皆如茲，
　其界不可動，　　眾生無自然。
　如人臥寐夢，　　覩見若干形，
　寤則無所見，　　諸色想無為。
　聖說法如夢，　　有為從念生，
　見有所退轉，　　不退、不迴還。」

[0412b08] 時無數菩薩頌讚佛已，各神足化變作其座，皆自處上。

[0412b10] 於時東北方住淨離垢世界空城離垢心如來佛土，有菩薩名覺無底離垢，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，以常鼓音交露覆蓋佛上，稽首足下遶百千匝，以頌讚曰：

「明識深妙法，　　等解指自然，
　省察諸空相，　　一切諸所法。
　普知一切世，　　眾生心所趣，
　其心如虛空，　　清淨慧無底。
　群黎之所行，　　三世諸馳逸，
　一心一時行，　　悉知諸所有。
　無有眾生想，　　其心諦離念；
　已除眾妄想，　　善權普平等。」

[0412b24] 時無數菩薩頌讚佛已，各神足化變作其座，皆自處上。

[0412b26] 於時下方照明世界深青蓮首如來佛土，有菩薩名曰辯嚴，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，以明珠交露共覆佛上，稽首足下遶百千匝，以頌讚曰：

「如億載佛土，　　其中所有塵，
　安住諸子孫，　　來詣於最勝。
　各欲自啟問，　　無數億千劫，
　則以一文字，　　意化於一切。
　聖慧不可喻、　　權智無等倫、
　總持定無量、　　功德無崖底、
　洪勳無能限，　　斑宣無數劫，
　毛孔所咨嗟，　　不可盡究竟。」

[0412c10] 時無數菩薩頌讚佛已，各神足化變作其座，皆自處上。

[0412c12] 於時上方莊嚴世界名稱如來佛土，有菩薩名諸法變王，與十江河沙等諸菩薩俱眷屬圍遶，在於彼土忽然不現，須臾之頃至此忍界，詣寶高座住於佛前，一切莊嚴眾寶紫金交露之帳覆蓋佛上，稽首足下繞百千匝，以頌讚曰：

「一切安住業，　　今顯無崖底，
　於心得自在，　　導師行亦然。
　獨諸佛所知，　　非眾生所行，
　如空無邊際，　　群庶本如此。
　其行無儔匹，　　今日顯無底，
　成佛轉法輪，　　導師滅度如。
　猶若有所種，　　法不失果實，
　十方諸最勝，　　不可稱限量。」

[0412c26] 時無數菩薩頌讚佛已，於佛空中各神足化變作其座，皆自處上。

大哀經嘆會品第二

[0412c29] 彼時須臾之間，十方菩薩悉會面現——其菩薩眾不可稱限、無能計會、億百千數莫能稱載——光明所勸集於忍界，詣寶高座住世尊前。

[0413a02] 時佛宴然從定意興，其明晃照自然音出，其自然音普告於三千大千世界令聞其教。于時佛土信、不信者，已為應器比丘、比丘尼，童男、童女，人與非人、天、龍、鬼神、揵沓和、阿須倫、迦留羅、真陀羅、摩睺勒，聞佛音詔身心坦然，加敬悚息，承佛威神，自然而有妙寶宮殿悉共趣之。須臾之間至寶高座，稽首佛足，遶聖三匝，各就床榻。

[0413a10] 又此光音告勅梵天、梵忍天王、梵身天王、梵滿天王、梵度著天王、大梵天王、光曜天、少光天、無量光天、光音天、淨嚴天、少淨天、無量淨天、難還天、淨身天、用果天、無揵天、於是天、善施天、善所施天、一善天，如眴之頃集寶高座，稽首足下，遶佛七匝，不處地上自處其座。

[0413a16] 於時，世尊覩見大眾僉然來會。有神光曜名曰顯現諸菩薩力，眉間演出於此光明，遶諸菩薩七匝竟已，於諸菩薩頂上而沒。

[0413a19] 時有菩薩名首藏華諸法自在，遇此光曜應時逮得一切莊嚴定意。適三昧已，其寶高座自然為佛。有師子座高八十億姟百千之尋，妙寶為足、眾珍欄楯、妙衣敷上、一切諸華以散其上、悅意諸寶以為嚴飾。一切菩薩覩此緣變斷絕所慕，皆令眾會自覩其明，可悅一切眾生現其心意，所欲求願尋時皆了，無可猶豫。

[0413a26] 時首藏華諸法自在菩薩復以劫嘆施諸惡趣，三昧正受，別化如來大師子座，庠序安隱。從三昧起，恭恪欽敬叉其十指以頌讚佛：

「其日光明者，　　但照世俗耳，
　天帝威神德，　　營從樂忉利。
　其梵天尊王，　　慕戀梵天上，
　佛之聖威化，　　變動界若此。
　觀察法自由，　　自然如虛空，
　若幻野馬比，　　亦如水中月。
　諸所作、所造，　　悉為無有主，
　曉了如誑詐，　　見眾生清淨。
　其心慕於色，　　斯色何所在？
　其心為自然，　　所由皆不實，
　一切雖清淨，　　此亦如幻化。
　其於自然者，　　虛偽何有處？
　能分別本淨，　　執御心鮮潔，
　其境從容來，　　彼無有塵欲。
　思想念諸念，　　其心已脫此，
　則見若干種，　　幻化之所為。
　虛空無所有，　　從地而出生，
　顯示國土地，　　若干明珠寶。
　向者為法王，　　建立師子座，
　當處於此座，　　開化億眾生。
　跱立繒幡蓋，　　大幢諸嚴飾，
　此無所從來，　　亦無所越至。
　若能曉諸法，　　無所從來者，
　便能為眾生，　　現諸勝變化。
　大聖梵音聲，　　所演善哉快，
　為世巨錠燎，　　威神德無極。
　愍傷吾之故，　　當昇處高座，
　講說於經典，　　斷生、老、病、死。
　其清淨眾生，　　十方來會此，
　各各次第坐，　　欲聽愍法誼。
　本所因發舉，　　願解於此慧，
　聖在師子座，　　安詳頒宣法。」

[0413c04] 於是，世尊見首藏華諸法自在菩薩志性清淨，即便處於大清淨法師子之座，尋時講說諸菩薩行、當所立趣。又有經典名無蓋門，淨菩薩道，諸佛法力，成就寶身，聖明屋宅，於一切法而得自在。入總持中分別解說，剖判入門大神通慧；入於微妙不退轉輪無能迴還，導御一切諸定意乘；入於一乘無毀法界，說眾生性根原所趣，為之唱導解發諸法。毀壞諸魔，入應順法；去諸塵勞六十二見，開化當入柔順之法；令諸愛欲、邪見、亂律入無礙慧。

[0413c14] 勸眾德本普無不接，頒宣權慧皆入一切佛平等聖，悉無陰蔽無處所門。所宣諸法分別如誼，入於諸法——無念、不念，無應、不應——覺了深妙十二緣起。聖慧功德乃達魔天，佛身、口、意皆令莊嚴。所念志趣智慧明達而不可蓋，入乎聖諦開化聲聞，曉心所歸緣覺之律。普得一切諸慧境界諸菩薩律，一切所入於法自在，頒宣如來功勳名稱。

[0413c22] 時佛講說如是比像無極法典。說是語時，教化告勅諸菩薩德：「所願至誠，悉已具足。」示現如來變化感動，解諸眾會狐疑結網，降攝一切諸魔之場，光顯如來訓誨之誼，備佛本業欲使具足。是故，世尊處師子座宣無蓋門。

[0413c27] 於時寶幢菩薩承佛聖旨，用佛莊嚴三昧正受，令普眾會致佛莊嚴，建立威神。

[0413c29] 時名聞力菩薩承佛聖旨，用紅蓮華三昧正受建立眾會，一切諸華令成法華，以此眾華散於世尊、一切菩薩三昧。

[0414a02] 時海覺菩薩承佛聖旨，以眾香定三昧正受，使諸毛孔建立演出妙味栴檀。

[0414a04] 四、明網菩薩承佛聖旨，以光明定三昧正受，令一切光建立眾會，靡不蒙安。

[0414a06] 五、大哀念菩薩承佛聖旨，以無眴定三昧正受建立眾會，瞻戴如來目不敢眴。

[0414a07] 六、離垢察無底菩薩承佛聖旨，以法悅定三昧正受建立眾會，慕樂正法、好法、志法，樂以法樂。

[0414a09] 七、辯嚴菩薩承佛聖旨，以願跡定三昧正受建立眾會，皆令蠲除五蓋之患。

[0414a11] 八、變諸法王菩薩承佛聖旨，以無忽忘三昧正受建立眾會，志在佛道慕如來行。

[0414a13] 九、心勇菩薩承佛聖旨，建立眾會，使伏諸魔及外怨害靡不從化。

[0414a14] 十、降諸魔菩薩承佛聖旨，以毀魔場三昧正受。適三昧已，應時三千大千世界所有眾魔——其數百億——及諸魔兵速疾速疾，各從宮殿忽然不現，詣寶高座住於佛前，稽首足下遶於世尊無央數匝不可稱計，奇異妙物供養大聖，恭敬悚息，一心叉手，勸助天師頒宣經典：「唯願以時開化說教，吾身今日降魔菩薩威神所建，故來勸助。唯，天中天！吾當放捨所作魔事不亂眾生，今以法故來至於斯。由是，大聖當察吾身志操所趣。」

[0414a24] 於時世尊察魔心念，讚曰：「善哉善哉，諸仁者等！汝黨乃能放捨魔事，勸助如來令說經法。緣是之故，汝等之身因此獲報，皆當越度一切魔業。所以者何？猶百千歲屋室闇冥，一燈入中尋即消昧。如是，諸人於百千劫興發塵勞闇冥之欲，一善本心力之所變，消滅眾患令無有餘。譬如諸人一日之宮、一月之殿、一大寶珠，一一各出光明之曜消除眾冥。如是，諸人一心善本，觀其修行而念應順，皆除一切無明眾冥、六十二見、九十六逕眾患之難。以是之故，今日諸仁來覲如來加復勸助，因此德本稍漸蠲除一切無慧愚癡之冥，當獲無極導法之門。」

大哀經卷第一

【經文資訊】大正藏第 13 冊 No. 0398 大哀經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA