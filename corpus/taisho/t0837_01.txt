佛說出生菩提心經一卷


大隋北印度三藏闍那崛多譯

[0891c23]  如是我聞：

[0891c23]  一時婆伽婆在王舍城迦蘭陀竹  園，與大比丘眾百千人俱，復與無量阿僧祇  不可說大菩薩眾，所謂十方來集。

[0891c26]  爾時王舍大城有婆羅門姓大迦葉，於睡眠  中夢見閻浮提內有大蓮華，其華千葉，光  明遍照三千大千世界，微妙最勝七寶所成。
於蓮華內見有月輪，彼月輪內又見丈夫，放  大光明普照一切，此四天下所有眾生見斯  光者，生大歡喜踊躍無量皆受快樂。

[0892a02]  爾時迦  葉婆羅門睡覺已，念所夢事心喜生疑：「此何  因緣，竟有何事？於先現此未曾有相，昔所未
聞，如我夢見？」作是念已生大歡喜未曾見有，  復作如是念：「此有沙門瞿曇！我從他聞六年  苦行，降伏魔眾證大菩提，轉妙法輪摧諸外
道，為諸智人之所讚歎，聰明善巧知諸事相，  我今應往詣彼沙門瞿曇問此夢相。」

[0892a10]  爾時迦葉婆羅門，夜既過已，從王舍城往詣  迦蘭陀竹園往到佛所，到已頂禮佛足却住  一面。住一面已，如夢所見而向佛說。

[0892a12]  時婆  羅門具說夢已，爾時世尊告迦葉婆羅門言：  「汝善男子！有四種善夢得於勝法。何等為四？
所謂：於睡眠中夢見蓮華，或見繖蓋，或見月  輪，及見佛形。如是見已，應自慶幸我遇勝  法。」

[0892a17]  爾時世尊欲重宣此義，而說偈言：

「若有睡夢見蓮華，　　及以夢見於繖蓋；  
或復夢裏見月輪，　　應當獲得大利益。  
若有夢見佛形像，　　諸相具足莊嚴身；  
眾生見者應歡喜，　　念當必作調御人。」

[0892a22]  爾時迦葉婆羅門聞此偈已，復白佛言：「世尊！  何者是大利，諸眾生等若為能得此利益求  菩提道？」

[0892a24]  爾時佛告迦葉婆羅門言：「大利者所  謂一切智者是其利也。」

[0892a25]  時迦葉婆羅門復白  佛言：「世尊！所言一切智利者，有何因緣而  可得也？」

[0892a27]  爾時世尊為迦葉婆羅門而說偈言：

「我今說大利，　　婆羅門善聽。  
若有利和合，　　當作兩足尊。  
若作轉輪王，　　自在四天下；  
眾生欲作者，　　須發菩提心。  
若作梵天王，　　於眾得自在；  
眾生欲作者，　　須發菩提心。  
欲界及色界、　　無色及上界；  
眾生欲作者，　　須發菩提心。  
若有眾生等，　　若欲作商主，  
為商主導師，　　須發菩提心。  
若有眾生等，　　欲作大光明，  
破滅諸黑暗，　　須發菩提心。  
若有眾生等，　　欲滅諸顛倒，  
及以三有等，　　須發菩提心。  
若有眾生等，　　欲滅諸蓋障，  
及諸惡法者，　　須發菩提心。  
若有眾生等，　　欲滅於無明，  
及斷貪愛網，　　須發菩提心。  
若有眾生等，　　欲滅有及愛，  
及滅垢無垢，　　須發菩提心。  
若有眾生等，　　欲滅於我慢，  
及色使我慢，　　須發菩提心。  
若有眾生等，　　欲離於貢高，  
無病命我慢，　　須發菩提心。  
若有眾生等，　　欲滅老我慢，  
無常常住慢，　　須發菩提心。  
若有眾生等，　　欲滅多聞慢，  
及以持戒慢，　　須發菩提心。  
若有眾生等，　　欲滅蘭若慢，  
乞食等諸慢，　　須發菩提心。  
若有眾生等，　　欲滅知識慢，  
愛糞掃衣慢，　　須發菩提心。  
若有眾生等，　　欲滅神通慢，  
一食以為淨，　　須發菩提心。  
若有眾生等，　　欲滅一切慢，  
所有有為慢，　　須發菩提心。  
若有眾生等，　　當欲供養佛，  
於先滅度者，　　須發菩提心。  
若有眾生等，　　當欲供養佛，  
所有諸如來，　　須發菩提心。  
若有眾生等，　　欲得轉法輪，  
世間無能轉，　　須發菩提心。  
若有眾生等，　　欲滅應當滅，  
當思所多思，　　須發菩提心。  
若有眾生等，　　當欲行梵行，  
初中後最上，　　須發菩提心。  
若有眾生等，　　欲攝諸精進，  
往來諸有中，　　須發菩提心。  
若有眾生等，　　欲說諸行苦，  
見眾生受苦，　　須發菩提心。  
若有眾生等，　　諸法無有我，  
欲為眾生說，　　須發菩提心。  
若有眾生等，　　欲轉於法輪，  
欲觸上菩提，　　須發菩提心。  
若有眾生等，　　欲說寂涅槃，  
當證勝菩提，　　須發菩提心。  
如是等功德，　　發心者能得；  
梵志當聞已，　　應行菩提道。」

[0892c28]  爾時迦葉婆羅門聞此偈已，復白佛言：「世尊！  發菩提心者應攝幾許福聚？」

[0892c29]  爾時世尊即以  偈頌向迦葉婆羅門說如是言：

「若此佛剎諸眾生，　　令住信心及持戒；  
如彼最上大福聚，　　不及道心十六分。  
若此佛剎諸眾生，　　令住信心於法行；  
如彼最上大福聚，　　不及道心十六分。  
若諸佛剎恒河沙，　　皆悉造寺求福故，  
復造諸塔如須彌，　　不及道心十六分。  
若有佛剎如恒沙，　　皆悉遍施諸七寶；  
如彼最上大福聚，　　不及道心十六分。  
如鐵圍山高廣大，　　造塔無量為諸佛；  
如是求福眾生等，　　不及道心十六分。  
若諸眾生具滿劫，　　若頭若髆常擔戴；  
如彼最勝福德聚，　　不及道心十六分。  
如是人等得勝法，　　若求菩提利眾生；  
彼等眾生最勝者，　　此無比類況有上。  
是故得聞此諸法，　　智者常生樂法心；  
當得無邊大福聚，　　速得證於無上道。」

[0893a18]  爾時迦葉婆羅門復白佛言：「世尊！如是發菩  提心者有退轉不？」

[0893a19]  是時佛告迦葉婆羅門言：  「如是發菩提心者，於解脫中無有退也。但就  事別，有三種菩提。何等為三？所謂：聲聞菩提、
辟支佛菩提、阿耨多羅三藐三菩提。

[0893a22]  「大婆羅  門！何者是聲聞菩提？若善男子善女人發阿  耨多羅三藐三菩提，而不教他發菩提心、不  令他住，亦不為說如是經典，不自受持亦
不為人廣說其義，亦有親近是富伽羅，而不  承事供養所須；若有來者及不來者亦不恭  敬，而於彼所不生隨喜，以此因緣心得解脫。  婆羅門！是則名為聲聞菩提。

[0893a29]  「復次何者是辟  支佛菩提？若善男子善女人自發菩提心，而  不教他發菩提心、不令他住，亦不為說如是經
典，不自受持亦不廣為他人解說，亦不親  近如是富伽羅，而不承事供養所須；若有來  者及不來者，亦不恭敬亦不隨喜，以此因緣  心證辟支菩提，是故名為辟支佛道。

[0893b06]  「復次何  者是阿耨多羅三藐三菩提？若善男子善女  人，自發阿耨多羅三藐三菩提心，亦復教他  發阿耨多羅三藐三菩提心，既令彼住，復為
人說如是經典悉令受持，親近如是富伽羅  等，承事供養；若有來者及不來者，亦悉恭敬  亦生隨喜，如此解脫自利利他，為多人利益
故、為多人安樂故、憐愍世間利益安樂諸天  人等故，名阿耨多羅三藐三菩提也。以何義  故名阿耨多羅三藐三菩提？於上更無有勝
可求，是故名為阿耨多羅三藐三菩提。」

[0893b16]  爾時  世尊欲重宣此義，以偈頌曰：

「自發菩提心，　　不教他受持；  
因自心力故，　　於後般涅槃。  
為自利勤劬，　　不教他受持；  
是故名沙門，　　佛子最勝師。  
彼發菩提心，　　教化生歡喜；  
是故自得道，　　果報如是知。  
自成不成他，　　諸仙中福田；  
得名為緣覺，　　婆羅門當知。  
自發菩提心，　　復脫多眾生；  
為世作利益，　　故名佛導師。  
成就自利益，　　復令他解脫；  
此彼無差別，　　故名不思議。」

[0893c01]  爾時迦葉婆羅門白佛言：「世尊！解脫解脫有  差別不？」

[0893c02]  佛言：「婆羅門！解脫於解脫無有差  別；道於道無有差別；乘於乘而有差別。譬  如王路，有象輿者、有馬輿者、有驢輿者，彼
等次第行於彼路同至一城。婆羅門！於汝意  云何？如是等乘有差別不？」

[0893c06]  婆羅門言：「大德  世尊！然彼諸乘實有差別。」

[0893c07]  佛言：「如是如是。  婆羅門！聲聞乘、辟支佛乘、阿耨多羅三藐  三菩提乘有差別，道與解脫無有差別。婆羅
門！譬如恒河，有三種人，有從此岸至於彼岸。  其初人者，以草為筏倚之而度；第二人者若  以皮囊、若以皮船倚之而度；第三人者，造作
大船乘之入河，於此船中載百千人。其第  三人，復勅長子安置守護如此船舫：『所有  眾生來者，汝從此岸度至彼岸，為多人等作
利益故。』婆羅門！於意云何？夫彼岸者有差  別不？」

[0893c17]  婆羅門言：「不也。世尊！」

[0893c17]  佛復問言：「婆羅  門！於汝意云何？彼乘之乘有差別不？」

[0893c18]  婆羅  門言：「所乘之乘實有差別。」

[0893c19]  佛言：「如是如是。  婆羅門！然聲聞乘、辟支佛乘、阿耨多羅三藐  三菩提乘實有差別。婆羅門！如第一人，依
倚草筏從於此岸至於彼岸，獨一無二，聲聞  菩提應如是知；第二人者，若倚皮囊及以皮  船，從於此岸度至彼岸，辟支佛菩提應如是
知；婆羅門！如第三人，成就大船共多人眾，  從於此岸至於彼岸，如來菩提應如是知。」

[0893c26]  爾  時世尊欲重宣此義，而說偈言：

「路及解脫無有上，　　諸乘皆悉有差別；  
智者如是應挍量，　　當取最勝最上乘。  
諸法教如是，　　正覺說此言；  
簡擇諸法已，　　勝者應當學。」

[0894a03]  爾時迦葉婆羅門復白佛言：「世尊！菩薩摩訶  薩當云何行，云何念住，得至摩訶衍？」

[0894a04]  爾時佛  告迦葉婆羅門作如是言：「婆羅門！汝聽是義：  若諸菩薩摩訶薩如念修行，至摩訶衍。婆羅  門！若善男子善女人自發菩提心，亦教他
人發菩提心；自樂修行，勸他令修亦令他住，  復為解釋如是修多羅義。如是等富伽羅人，  不來親近承受接事，當以四攝而攝取之。何
等為四？所謂：布施、愛語、利益、同事。」

[0894a11]  爾時世尊  欲重宣此義，而說偈言：

「種種大布施，　　一切所有物；  
欲攝受他故，　　菩薩無畏者。  
示現引接道，　　眾生不依來；  
能以妙善語，　　數數當安慰。  
為自他安樂，　　彼所生善處；  
晝夜常隨順，　　如是眾生等。  
不信教令信，　　破戒令住戒；  
慳悋令布施，　　一切巧利益。  
教人行菩提，　　牢固常精進；  
同於利益事，　　智者如教行。  
如此智慧者，　　菩薩之導師；  
智慧所行者，　　常樂大乘法。  
勇猛是最勝，　　智者應當學；  
以彼勝法故，　　最勝到彼岸。」

[0894a27]  爾時迦葉婆羅門復以偈頌而白佛言：

「大德示彼行，　　菩薩諸導師；  
當學彼所行，　　得至兩足尊。  
為我說彼行，　　及行行所依；  
菩提深廣大，　　慈愍願為說。」

[0894b03]  爾時世尊告迦葉婆羅門言：「善哉婆羅門！諸  菩薩有三種行。何等為三？所謂：天行、梵行、聖  行。婆羅門！於中何者名為天行？若有善男子
善女人，以慈身業、以慈意業、以慈口業，遍滿  東方無量世界慈行充滿。行此遍已，復能善  入南西北方四維上下，皆以慈身業、慈意業、
慈口業普遍充滿，是名天行。於中何者名為  梵行？所謂：四無量。何等為四？慈、悲、喜、捨，是名  梵行。婆羅門！於中何者名為聖行？所謂：三解
脫門。何者為三？空、無相、無願，是名聖行。」

[0894b12]  爾時  世尊欲重宣此義，而說偈言：

「勇猛行精進，　　菩薩之導師；  
若有具天行，　　是人樂菩提。  
聖行及梵行，　　是行聖所說；  
若有修行者，　　是人得不動。」

[0894b18]  爾時迦葉婆羅門復以此偈而白佛言：

「我樂深菩提，　　今問大導師；  
此等當來世，　　如何集諸行？  
為後眾生等，　　故我問世尊！  
於佛菩提中，　　我意無分別；  
令我發道心，　　利益眾生故。」

[0894b24]  爾時世尊復以偈頌報彼迦葉婆羅門言：

「說此修多羅，　　令發大菩提；  
梵志！佛菩提，　　未曾有分別。  
說此修多羅，　　令發大菩提；  
能斷一切疑，　　隨順眾生問。  
說此修多羅，　　令發大菩提；  
能斷一切疑，　　稱彼眾生欲。  
得聞此經者，　　彼於未來世；  
能行大布施，　　至於檀彼岸。  
得聞此經者，　　彼於未來世；  
護持戒無缺，　　至於戒彼岸。  
得聞此經者，　　彼於未來世；  
行忍為眾生，　　至於忍彼岸。  
得聞此經者，　　彼於未來世；  
精進為眾生，　　至於精進岸。  
得聞此經者，　　彼於未來世；  
常入諸禪定，　　至於禪彼岸。  
得聞此經者，　　彼於未來世；  
為眾求勝智，　　至於智彼岸。  
已曾作供養，　　憐愍眾生者；  
得聞此經典，　　後世到其手。  
比丘住蘭若，　　意欲佛菩提；  
得聞此經者，　　於後最先得。  
過去數億佛，　　已持此經典；  
為利諸菩薩，　　發起意欲故。  
若有婆羅門，　　欲樂佛菩提；  
彼時得信已，　　是經至其手。  
我見彼眾生，　　悉知彼所行；  
亦知彼名字，　　我見悉無礙。  
一切頗具說，　　恐迷未來人；  
懼彼起諸過，　　是故少分說。」

[0894c26]  爾時迦葉婆羅門復以此偈而白佛言：

「大德此善持，　　令生廣大意；  
此世大丈夫，　　不久我當作。  
過去及未來，　　導師之所說；  
為彼生善利，　　故住於菩提。」

[0895a02]  爾時世尊復以偈報婆羅門言：

「彼等住此智，　　為誰之所說？  
已知彼心行，　　我今當記彼。  
所聞此經者，　　今現在我前；  
彼等於後世，　　此經當現前。  
若有諸女人，　　抄寫此經典；  
此經當在手，　　能生大菩提。  
我於先已說，　　比丘樂蘭若；  
手得此經典，　　於後當現前。  
比丘聞此經，　　悲泣而雨淚；  
我先作何業，　　今世得此利？  
我於如是經，　　未曾善思惟；  
我已得受記，　　何業獲此果？  
我昔婆羅門，　　依於比丘活；  
時比丘放逸，　　說此修多羅。  
梵志於彼聞，　　時至而乞食；  
泣淚已行出，　　是時心作願。  
我於修多羅，　　鈔義及文字；  
後世作證明，　　亦復作擁護。  
以彼善業果，　　於後後末世；  
得此修多羅，　　執持在其手。  
彼時有比丘，　　悲泣淚滿目；  
當時作懺悔，　　後得此經法。  
於先業滅盡，　　彼時有相現；  
於其睡夢中，　　得此修多羅。  
生死諸流轉，　　欺誑大恐怖；  
斯由阿彌陀，　　願力如是果。  
破戒諸比丘，　　為他所輕賤；  
如是多諸過，　　流轉大恐怖。  
如是多諸惡，　　由得聞此經；  
當至彼邊際，　　於後常顯曜。」

[0895b04]  爾時迦葉婆羅門復以此偈而白佛言：

「此大修多羅，　　令發大道心；  
為我及未來，　　分別廣宣說。」

[0895b07]  爾時世尊復以偈告迦葉種姓婆羅門言：

「未來諸音聲，　　乃至我所說；  
此是廣經典，　　是故汝當知。  
說此大經典，　　此當作《阿含》；  
當作祕密藏，　　聲聞所修學。  
此處之所說，　　及餘得道者；  
此是諸經母，　　梵志如此知。  
彼時諸比丘！　　於我滅度後；  
《雜》及《長阿含》，　　復名《中阿含》。  
彼時有《阿含》，　　具數名《增一》；  
復說雜經典，　　篋藏聲聞說。  
復當作毘尼，　　亦作阿毘曇；  
或於三篋藏，　　得名諸比丘！  
八萬有四千，　　法聚我已說；  
一切從此出，　　名為最勝經。  
於此說聲聞，　　及說獨一覺；  
諸智之根本，　　不思議經典。  
世間之所有，　　三界未現者；  
諸福之根本，　　由發菩提心。  
施、戒等功德，　　忍辱、精進行；  
禪定勝功德，　　此經中善說。  
智慧勝功德，　　解脫忍寂滅；  
一切皆示現，　　此經中善說。  
苦集及以道、　　寂滅於此現；  
諸法皆佛法，　　此經之所說。  
說諸苦無常，　　亦說無我法；  
說寂靜涅槃，　　在此修多羅。  
此處說聲聞，　　所住諸因緣；  
大乘此經典，　　攝受一切法。  
諸法甚廣大，　　在於菩提心；  
此為最勝典，　　普說修多羅。  
現前見諸佛，　　及為彼說法；  
當時現前聞，　　斯由此經典。  
三界諸眾生，　　少有聞此經；  
聞已生愛樂，　　為求佛乘故。」

[0895c13]  爾時迦葉婆羅門復白佛言：「希有世尊！若諸  眾生無有智慧，若聞如是無上無邊，乃至如  是等眾生當無有智慧，若如是等無邊無上
修多羅，聞已不能於此法中不生堅固樂欲。  大德世尊！有何因緣既有如是妙法，然彼眾  生而當虛過也？」

[0895c19]  爾時佛告彼婆羅門言：「此三千大千世界，有  百俱致  (凡言俱致者，隋數千萬)  諸魔宮殿。彼一一魔有
俱致數魔眾眷屬，圍繞彼諸魔輩，常勤方便  欲滅此經，作種種因緣，因彼因緣隨所在處  作諸障礙。所以者何？若以三千大千世界所
有眾生，皆悉得於阿羅漢果；若有善男子  善女人聞此修多羅已，當發阿耨多羅三藐  三菩提心。婆羅門！以是因緣，令俱致數諸
魔勤求方便欲滅此經，所以者何？婆羅門！  此修多羅是一切諸法種性根本，以是義故，  俱致諸魔勤求方便欲滅此經。」

[0895c29]  爾時佛告婆  羅門：「今有修多羅，名曰『破魔眾會』。汝等受持  讀誦，即得破彼魔天眾會。婆羅門！譬如日輪
既出現時，能滅一切幽冥黑暗。如是如是。婆  羅門！說破魔眾會修多羅時，一切諸魔隱沒  不現。婆羅門！何者名為破魔眾會修多羅？」爾  時世尊即說陀羅尼曰：

[0896a07]  「多  (上)  緻他  (一)  阿  [少/兔]  謩大那  (上)  (二)  菩提三摩陀  波那多  (三)  伏哆  (四)
紆伏哆  (五)  怛怛羅伏哆  (六)  尼  興  (蜎蠅反)  伽魔  (七)  波羅破  (八)  多羅破  (九)  哆噓  (十)  哆  隆
(洛中反)  伽磨伽魔那  (十一)  毘唎磨  (十二)  磨素磨  (十三)  系  (上聲)  履婆伽磨  (十四)  毘達囉魔  (十五)
大囉麴磨  (十六)  阿  邏彌邏  (十七)  伊迦叉邏那喻  (十八)

[0896a13]  「婆羅門！此陀羅尼是。過去、未來、現在諸佛世  尊，同說此破魔眾會修多羅。婆羅門！說此破  魔眾會修多羅時，一切魔宮皆悉震、動、大動、
搖、大搖，一切諸魔各各從彼本座顛倒墮落  不能語言。所以者何？彼等常為多人作不利  益，常為多人作苦惱事令失利益，以是事故，
現得如是恐怖果報。如佛世尊常與一切眾生  樂故，乃至慈悲喜捨，是故令彼諸波旬等皆  生恐怖。婆羅門！若復有人，當能轉此發菩提
修多羅者，於彼人所無有障礙，若諸天、龍、夜  叉，若人非人，若魔、魔子、若魔眷屬，若水火刀  杖，若惡行者，若諸惡獸，若身所惱、若意所
苦，而有受者無有是處。何以故？彼善男子善  女人，常為多人作利益事安樂故、常為多人  作憐愍故、為諸天人等作覆護故，彼等諸善
男子善女人慈行力故，應如是知。婆羅門！彼  善男子善女人，不作身惡行、不作口惡行、不  作意惡行故，彼等諸苦事不逼其身亦不逼
心。婆羅門！此因緣故能滅一切苦。」

[0896b02]  爾時世尊  重宣此義，而說偈言：

「魔勤於此經，　　當欲壞滅之；  
是故此經典，　　調御今為說。  
令魔悉迷亂，　　叢聚坐戰慄；  
相視不能言，　　此惡行果報。  
恐怖眾生故，　　常懷作惡心；  
顛倒而墮落，　　是故得現報。  
慈悲和合者，　　喜心有所說；  
平等說法時，　　惡心意悉散。  
降伏諸魔王，　　及散魔軍眾，  
夜叉諸鬼等，　　自然皆墮落。  
彼力杖不害，　　水火不漂然；  
言說呪詛毒，　　不能有傷害。  
逼身及逼心，　　彼等不曾有；  
常當所作誓，　　身口如是住。  
閉塞諸惡道，　　遠離一切難；  
諸魔悉摧滅，　　為說此經故。  
一切法巧智，　　若欲度彼岸；  
須聞此經典，　　聞已即能學。  
若能學此經，　　無畏諸菩薩；  
最上覺菩提，　　是向菩提句。」

[0896b24]  佛說此經時，迦葉婆羅門及諸大會眾，乾闥  婆、天人、阿修羅等，聞佛所說，歡喜奉行。

出生菩提心經

* * *

【經文資訊】大正藏第 17 冊 No. 0837 佛說出生菩提心經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
