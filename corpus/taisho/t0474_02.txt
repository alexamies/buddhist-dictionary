維摩詰經卷下

吳月氏優婆塞支謙譯

◎觀人物品第七

[0528a11] 於是文殊師利問維摩詰言：「菩薩何以觀察人物？」

[0528a12] 答曰：「譬如幻者見幻事相，菩薩觀人物為若此。譬如達士見水中月，菩薩觀人物為若此。譬如明鏡見其面像，菩薩觀人物為若此。取要言之，如熱時之焰，如呼聲之響，如空中之霧，如地水火風空，如諸情同等，如無像之像，如真人斷三垢，如溝港見自身，如如來諸所有，如所見諸色像，如得盡定無身不身，如空中之鳥無跡，如蟲蚤之根自然，如夢所見已寤，如未生塵，如真人現；菩薩觀人物為若此也。」

[0528a22] 文殊師利曰：「如是觀者，何以行慈？」

[0528a22] 答曰：「如是觀人，人物為幻，知法亦然，而為說法。以慈修止，止而慈者，為無所起。行不嬈慈，以無瑕穢；行等之慈，等于三塗；行無諍慈，無所止處；行不二慈，內外無習；行不怒慈，為都成就；行牢強慈，強若金剛，莫能沮壞；行清白慈，內性已淨；行平等慈，平若虛空；行如來慈，如本隨覺；行佛之慈，覺諸凡人；行自然慈，以自覺正；行道之慈，同其所味；行無比慈，能却眾惡；行大悲慈，導以大乘；行不視慈，其視如空；行布施慈，無所遺忘；行戒以慈，與惡戒眼；行忍以慈，彼我皆護；行精進慈，荷負眾人；行一心慈，思所當念；行智慧慈，而以知時；行善權慈，一切現聞；行不諂慈，意淨無求；行不飾慈，心無所著；行不我慈，無復惡意；行安慰慈，至于得佛，為立大安。菩薩之慈為若此也。」

[0528b08] 文殊師利又問：「何謂為悲？」

[0528b09] 曰：「所造德本，修辯為人。」

[0528b09] 「何謂為喜？」

[0528b10] 曰：「所以施眾而無悔。」

[0528b10] 「何謂為護？」

[0528b10] 曰：「兼利之。」

[0528b11] 又問：「生死為畏，菩薩何以御之？」

[0528b11] 曰：「生死畏者，菩薩以聖大之意，為之作御。」

[0528b12] 又問：「欲建聖大，當何所立？」

[0528b13] 曰：「建聖大者，必等一切而度眾生。」

[0528b14] 又問：「欲度眾生，當何除解？」

[0528b14] 曰：「度眾生者，解其勞塵。」

[0528b15] 又問：「既解勞塵，當復何應？」

[0528b15] 曰：「已解勞塵，當應自然。」

[0528b16] 又問：「何所施行，而應自然？」

[0528b16] 曰：「不起不滅，是應自然。」

[0528b17] 又問：「何等不起？何等不滅？」

[0528b18] 曰：「不善不起，善者不滅。」

[0528b18] 又問：「善、不善孰為本？」

[0528b19] 曰：「善、不善身為本。」

[0528b19] 又問：「身孰為本？」

[0528b19] 曰：「欲貪為本。」

[0528b20] 又問：「欲貪孰為本？」

[0528b20] 曰：「不誠之雜為本。」

[0528b20] 又問：「不誠之雜孰為本？」

[0528b21] 曰：「不住為本。如是，仁者！不住之本無所為本，從不住本立一切法。」

[0528b23] 於是，有天在其室止，聞上人言，現其天身，即以天華散諸菩薩、大弟子上。華至諸菩薩即如應若持，至大弟子，即著不墮，一切弟子神足舉華，便不墮落。天問舍利弗：「何故舉華？」

[0528b26] 曰：「不如應，是以舉之。」

[0528b27] 天曰：「不然！此華如應！何為賢者謂之不應？又如此華無應不應，賢者自為應不應耳。觀諸大人華不著身者，以一切棄應不應也。譬如丈夫畏時，非人得其便；弟子畏生死故，色聲香味細滑得其便；已離畏者，一切五樂無能為也，止處未斷，華著身耳，止處斷者，華不著也。」

[0528c04] 舍利弗言：「天止此室，其已久如？」

[0528c05] 曰：「至於此久，如耆年解脫。」

[0528c05] 又問：「止此久耶？」

[0528c06] 曰：「耆年解脫，亦何如久？」舍利弗默而不答。

[0528c07] 天曰：「如何耆舊大智而默？」

[0528c07] 曰：「真解者無所言取，故吾於是不知所云。」

[0528c08] 天曰：「若耆年案文言之，則一切如文解相。何則？解脫者，不內不外，不從兩間得，而文字亦無內外兩間之得。是故，賢者！無以文字說解脫也。所以者何？一切諸法皆從等解。」

[0528c12] 曰：「不復以不欲婬怒癡而解乎？」

[0528c13] 天曰：「甚慢者，不用是說解，如不樂慢，婬怒癡者乃以是解。」

[0528c14] 舍利弗言：「善哉，善哉！天女！奚得以何為證，辯乃如是？」

[0528c15] 曰：「不我得，不為證，故辯如是。若有得有證則於自然法律為甚慢矣！」

[0528c17] 舍利弗問天：「汝於三乘，為何志求？」

[0528c18] 天曰：「弟子行者，乘弟子法；緣一覺行，眼見道意；求大乘者，自行大悲。如入栴檀林者，唯嗅栴檀，不嗅他香。如是，賢者！在佛德香之室者，不樂弟子、緣一覺香。若天龍神、釋梵四天王得入此室，聞斯正士講說法者，皆樂佛美德香，終不起欲樂香也。昔者菩薩發意出家，十有二年吾止此室，不聞弟子、緣一覺之雜言，但聞殊異菩薩雜語，大慈大悲不可思議佛法積要。又，舍利弗！此室有八未曾有自然之法，以現正化。何謂八？此室晝夜照以智慧覩佛金光，不以日月所照為樂，是為一未曾有；此室入者，在中而止，一切無復婬怒癡垢，是為二未曾有；此室恒有釋梵四天王、異剎菩薩來會不休，是為三未曾有；此室常聞講說道，化六度無極不退之輪，法語不廢，是為四未曾有；此室天人恒歌正樂，絃出無量法化之聲，是為五未曾有；此室其中有四大藏眾寶積滿，周窮濟乏求得無盡，是為六未曾有；此室釋迦文、阿閦佛、寶首、樂忻、寶月、寶淨、無量、固受、師子響、慧作斯，彼諸如來等，是正士念時說時，彼佛即為來，來說佛行無不悅懌，是為七未曾有；此室清淨，常見諸天名好宮室，及一切佛嚴淨之土，是為八未曾有自然之法。如是，賢者！此常見正，誰已見此，當復捨學弟子法乎？」

[0529a14] 舍利弗問天：「汝何以不轉女人身？」

[0529a14] 天曰：「滿十二歲，始以女人形求而得之，夫女人相猶幻事也。故女人為幻觀世如類，而云何以轉女人身？」

[0529a17] 舍利弗言：「觀諸有身皆無所成。」

[0529a17] 「如是，賢者！一切諸法亦無所成，奚為復問何轉女身？」於是，其天即以神足，立舍利弗令如天像，天自化身如舍利弗。既現化，而問曰：「云何賢者轉為此女像？」

[0529a21] 舍利弗以天女像而答曰：「不識吾何以轉成此女像也。」

[0529a22] 天曰：「賢者！若能轉此女像，則眾女人身可轉，若其不女于女身亦不見者，則眾女人雖女身，為非女非見也。又如佛言：『一切諸法非女非男。』」即時，舍利弗身復如故。

[0529a26] 天曰：「賢者！何緣作此女相？」

[0529a26] 曰：「吾不作，非不作。」

[0529a27] 天曰：「如是，賢者！諸法亦非作非不作。夫不作非不作者，佛所說也。」

[0529a29] 舍利弗問天：「汝沒此，當於何生？」

[0529a29] 天曰：「佛化所生，吾如彼生。」

[0529b01] 曰：「如佛化生，非沒生也。」

[0529b01] 天曰：「眾生猶然，亦不見其沒生者也。」

[0529b02] 曰：「天久如能成無上正真道最正覺乎？」

[0529b03] 曰：「久猶凡民之普得法，乃吾成最正覺。」

[0529b04] 曰：「云何凡民之普得法者，無乃非處乎？」

[0529b05] 天曰：「其為無上最正覺者非有處也。所以者何？佛無所立，故曰無所於最正覺者。」

[0529b07] 舍利弗言：「今諸佛最正覺，及其已正覺與當正覺者，如江河沙，皆謂何乎？」

[0529b08] 曰：「此以文數為讀者耳，非謂道有去來今也。夫三塗等，且如賢者得道云何？」

[0529b10] 曰：「所得者，為不惑耳。」

[0529b11] 天曰：「如是，賢者！吾成佛者，亦以為彼未正覺故。」

[0529b12] 爾時，維摩詰謂賢者舍利弗言：「是天已奉事九十二億佛，神通之智已解了，所願普具，法忍已得，已不退轉，願行如言所欲能現。」

維摩詰經如來種品第八

[0529b16] 文殊師利問曰：「何謂，族姓子！菩薩所至到處興有佛法？」

[0529b17] 維摩詰言：「其來往周旋，有智慧興有佛法。」

[0529b18] 「菩薩來往，為之奈何？」

[0529b18] 「其至五無間處，能使無諍怒；至地獄處，能使除冥塵；至於畜生處，則為除闇昧，能使無慢；求入餓鬼道，一切以福，隨次合會；至無智處，不與同歸，能使知道；在怒害處，為現仁意，不害眾生；在憍處，為現橋梁，合聚度人；在塵勞處，為現都淨，無有勞穢；如在魔道，則能使其覺知所緣；在弟子道，所未聞法，令人得聞；在緣一覺道，能行大悲，坐而化人；入貧窶中，則為施以無盡之財；入鄙陋中，為以威相嚴其種姓；入異學中，則使世間一切依附；遍入諸道，一切能為解說正要，至泥洹道，度脫生死。如無絕已，是為菩薩來往周旋所入諸道，能有佛法。」

[0529c01] 於是，維摩詰又問文殊師利：「何等為如來種？」

[0529c02] 答曰：「有身為種，無明與恩愛為種，婬怒癡為種，四顛倒為種，五蓋為種，六入為種，七識住為種，八邪道為種，九惱為種，十惡為種；是為佛種。」

[0529c06] 曰：「何謂也？」

[0529c06] 文殊師利言：「夫虛無無數，不能出現住發無上正真道意，在塵勞事未見諦者，乃能發斯大道意耳。譬如，族姓子！高原陸土，不生青蓮芙蓉蘅華，卑濕污田，乃生此華。如是，不從虛無無數出生佛法，塵勞之中乃得眾生而起道意，以有道意則生佛法，從自見身積若須彌，乃能兼見而起道意，故生佛法。依如是要，可知一切塵勞之疇，為如來種。又譬如人不下巨海，能舉夜光寶耶？如是，不入塵勞事者，豈其能發一切智意？」

[0529c16] 賢者大迦葉言：「善哉，善哉！文殊師利快說此言，誠如之意塵勞之疇，為如來種，奚但身見能發無上正真道乎？雖以五無間具，猶能發斯大道意而具佛法矣。已得羅漢為應真者，終不能復起道意而具佛法也。如根敗之士，其於五樂不能復利，如是弟子雜行已斷，其於佛法不樂不利無復志願，是以凡夫於佛法為有反復，如弟子無有。所以者何？凡夫聞佛法能起大道，不斷三寶，使夫弟子終身聞佛法、力、無所畏，非復有意起大道也。」

[0529c25] 於是，眾中有坐菩薩，字眾像見，問維摩詰言：「居士！父母妻子，奴客執事安在？朋友親戚徒隸，為誰群從？所有象馬、車乘，皆何所在？」

[0529c28] 爾時，長者維摩詰答眾像見，而說頌曰：

「母智度無極，　　父為權方便，
　菩薩由是生，　　得佛一切見。
　樂法以為妻，　　悲慈為男女，
　奉諦以降調，　　居則思空義。
　學知一切塵，　　其生隨所欲，
　上道為親友，　　覺意而不著。
　我徒勇而果，　　群從度無極，
　四恩當女事，　　樂以歌道德。
　總持為苑囿，　　覺華甚奇快，
　厥實度知見，　　彼樹法林大。
　八解之浴池，　　正水滿其淵，
　淨葉眾如殖，　　浴此無垢塵。
　參駕五通馳，　　大乘難過踰，
　調御以道意，　　八道坦忘憂。
　相具以嚴容，　　眾好飾其姿，
　慚愧免行成，　　華鬘謂不疑。
　七寶貨之大，　　求者兼與法，
　得報利弘多，　　隨布分斯道。
　守如禪解教，　　無患清淨道，
　以是依諸佛，　　常勇志不搖。
　是食甘露者，　　以解味為漿，
　不慢不疑淨，　　戒品為塗香。
　在彼眾塵埃，　　勇犍莫能勝，
　降伏一切魔，　　咸使至道場。
　其於所墮生，　　都已無惑根，
　為現諸剎土，　　將護度眾塵。
　供養億如來，　　奉諸三界將，
　不我則為佛，　　生輒務成養。
　修治佛土淨，　　訓化諸群生，
　由是得最剎，　　無人人所行。
　一切民萌類，　　聲響及眾變，
　一時能盡現，　　菩薩樂精進。
　邪行為順現，　　隨欲牽致來，
　方便度無極，　　一切示軌儀。
　為現勝言教，　　示身終如死，
　祐化諸人物，　　於幻法不殆。
　現劫盡乾燒，　　更始生地形，
　眾人有常想，　　照令知無常。
　正使或億千，　　出之一邑里，
　能悉為空舍，　　安諸施以道。
　如有禁呪語，　　嶮谷若干輩，
　皆為到彼度，　　菩薩無所畏。
　世間眾道術，　　一切從而學，
　非以隨疑見，　　因之解人惑。
　或作日月天，　　或為梵中尊，
　為地主以德，　　為風神亦然。
　劫中有疾疫，　　為之設醫藥，
　勤恤護養安，　　除病消諸毒。
　劫中設饑饉，　　則施食與漿，
　前救彼飢渴，　　却以法語人。
　劫中若兵起，　　己為作慈利，
　化之以不諍，　　兆民得休濟。
　若於大戰中，　　則我得臣眾，
　恒協用和安，　　菩薩力勢強。
　至於有獄刑，　　佛土不可勝，
　輒至到于彼，　　趣使眾庶寧。
　所往方教化，　　五道遍分明，
　一切生索現，　　此為菩薩生。
　在欲示饒有，　　現捨而行禪，
　能禁制魔首，　　莫知孰執焉。
　火中生蓮荷，　　是可謂希有，
　無比為大炬，　　其在欲能爾。
　有民眾所聚，　　則為興農利，
　導以無貪欲，　　立之以佛智。
　求為世間將，　　宗長若帝師，
　輔上而懷下，　　以此安群黎。
　周惠諸貧民，　　資財無有極，
　因厥所布施，　　勸勵起道德。
　在於憍慢中，　　示現作力士，
　消伏諸貢高，　　使立佛正道。
　見人有危懼，　　居前而慰安，
　既施使無畏，　　乃化以道真。
　為五通仙人，　　修治梵行事，
　立眾以淨戒，　　及忍和損意。
　以敬養烝民，　　見者樂精進，
　所有僮僕奴，　　教學立其信。
　隨如方便隨，　　令人得樂法，
　欲現一切最，　　善權必深學。
　無際行謂此，　　是以遊無疆，
　合會無邊慧，　　說法無有量。」

維摩詰經不二入品第九

[0530c24] 於是，維摩詰問眾菩薩曰：「諸正士！所樂菩薩不二入法門者，為何謂也？」

[0530c25] 座中有名法作菩薩，答曰：「族姓子！起分為二，不起、不生則無有二，得不起法忍者，是不二入。」

[0530c28] 首閉菩薩曰：「吾我為二，如不有二，不同像則無吾我，以無吾我，無所同像者，是不二入。」

[0531a01] 不眴菩薩曰：「有受為二，如不受則無得，無得者不作淵，以無作無馳騁者，是不二入。」

[0531a03] 首立菩薩曰：「勞生為二，為勞乘者其於生也，弗知弗樂，以過眾知而受色欲者，是不二入。」

[0531a06] 善宿菩薩曰：「慮知為二，當以不慮不知，於諸法念作而行不念作者，是不二入。」

[0531a08] 善多菩薩曰：「菩薩意、弟子意為二，如我以等意於所更樂，無菩薩意，無弟子意，與無意同相者，是不二入。」

[0531a11] 善眼菩薩曰：「一相、不相為二，若都不視、不熟視、不暫視，不作一相，亦不暫相，於視不視以等視者，是不二入。」

[0531a14] 奉養菩薩曰：「善、不善為二，於善不善如無所興，是謂無想，以無想立者，而不為二，都於其中而無度者，是不二入。」

[0531a17] 師子意菩薩曰：「一切不受為二，當如金剛而無覺知，不為愚行亦不解者，是不二入。」

[0531a19] 勇意菩薩曰：「漏、不漏為二，如得正法則其意等，已得等者，終不為漏不漏想，亦不以無想而得，不以想受而住者，是不二入。」

[0531a22] 淨解菩薩曰：「此有數、此無數為二，若離一切數則道與空等，意都已解無所著者，是不二入。」

[0531a25] 人乘菩薩曰：「是世間、是世尊為二，若世間意空，於其中不捨不念，不依尊上者，是不二入。」

[0531a28] 目見菩薩曰：「盡、不盡為二，盡者都盡，都盡者不可盡，是謂無盡；無所盡，故曰盡。曰盡者，無有盡，如斯入者，是不二入。」

[0531b02] 普閉菩薩曰：「我、非我為二，如我之不得，非我何可得？於我自然而不作者，是不二入。」

[0531b04] 明天菩薩曰：「明、不明為二，不明滋多，是故有明，若是不用不計，以作等計，於其中而平等，不以二得要者，是不二入。」

[0531b07] 愛覲菩薩曰：「世間空耳，作之為二。色空不色敗空，色之性空，如是痛想行識空而作之為二，識空不識敗空，識之性空，彼於五陰，知其性者，是不二入。」

[0531b10] 光造菩薩曰：「四種異、空種異為二，空種自然，四大亦爾，本空自然，末空自然，知此種者，是不二入。」

[0531b13] 善意菩薩曰：「眼色為二，其知眼者，見色不染、不怒、不癡，是謂清淨。如是耳聲、鼻香、舌味、身更、心法為二，其知心者，於法不染、不怒、不癡，是謂清淨。如此住者，是不二入。」

[0531b17] 無盡意菩薩曰：「布施、一切智而分布為二，布施而自然，一切智亦爾；一切智自然，布施亦爾。如是持戒、忍辱、精進、一心、智慧、一切智而分布為二，智慧而自然，一切智亦爾；一切智自然，智慧亦爾。於其中而一入者，是不二入。」深妙菩薩曰：「空異、無相異、無願異為二，如空則無相，無相則無願，無願者不意、不心、不識、不行，其以一向行眾解門者，是不二入。」

[0531b25] 寂根菩薩曰：「佛法眾為二，佛性則法，法性則眾，一切是三寶無有數，無數則朴，朴則正諸法，樂隨此者，是不二入。」

[0531b28] 不毀根菩薩曰：「有身與有身盡為二，有身則有盡，何則？從身生見，從見有身。是故有身有毀滅雜，彼以無雜自然如滅，而不迷不惑者，是不二入。」

[0531c03] 善斷菩薩曰：「身、口、心為二，所以者何？是身則無為之相也，如身之無為，口相亦無為，如口之無為，心相亦無為，如其心之無為，一切法亦無為。其以無二無三事者，是不二入。」

[0531c07] 福土菩薩曰：「福與不福，為與不知為為二，於福不福，如不知為如，不有為是則無二。其於罪福不以知為如自然相，以空知者，不是福不非福，亦不無知，覺如此者，是不二入。」

[0531c11] 首懷菩薩曰：「攀緣稱說為二，若其不攀緣則無所不善、無非善也。如無不善、無非善者，是不二入。」

[0531c14] 月盛菩薩曰：「闇與明為二，不闇不明，乃無有二。何則？如滅定者，無闇無明，如諸法相而等入者，是不二入。」

[0531c17] 寶印手菩薩曰：「其樂泥洹，不樂生死為二，如不樂泥洹，不惡生死，乃無有二。何則？在生死縛彼乃求解，若都無縛，其誰求解？如無縛、無解、無樂、無不樂者，是不二入。」

[0531c21] 心珠立菩薩曰：「大道、小道為二，依大道者不樂小道，亦不習塵，無大道相，無小道相，如如想之士，無以行道者，是不二入。」

[0531c24] 誠樂仰菩薩曰：「誠不誠為二，誠見者不見誠，奚欺偽之能見！何則？非肉眼所見也，以慧見乃而見。其以如見、無見、無不見者，是不二入。」

[0531c28] 如是，諸菩薩各各說已，又問文殊師利：「何謂菩薩不二入法門者？」

[0531c29] 文殊師利曰：「如彼所言，皆各建行，於一切法如，無所取、無度、無得、無思、無知、無見、無聞，是謂不二入。」◎

◎維摩詰經香積佛品第十

[0532a04] 於是賢者舍利弗心念：「日時欲過，此諸大人當於何食？」

[0532a05] 維摩詰知其意而應曰：「唯然，賢者！若如來說八解之行，豈雜欲食而聞法乎？要聞法者當為先食。」是時維摩詰即如其像正受三昧，上方界分去此剎度如四十二江河沙佛土，有佛名香積如來、至真、等正覺，世界曰眾香。一切弟子及諸菩薩皆見其國，香氣普薰十方佛國諸天人民，比諸佛土，其香最勝。而彼世界無有弟子、緣一覺名，彼如來不為菩薩說法。其界一切皆以香作樓閣，經行香地，苑園皆香，菩薩飲食則皆眾香，其香周流無量世界。時，彼佛諸菩薩方坐食，有天子學大乘，字香淨，住而侍焉。一切大眾皆見香積如來與諸菩薩坐食，維摩詰問眾菩薩言：「諸族姓子！誰能致彼佛飯？」皆曰不能。即復問文殊師利：「卿！此眾中未悉了乎？」

[0532a19] 答曰：「如佛所言，未知當學。」

[0532a20] 於是，維摩詰不起于座，居眾會前化作菩薩，光像分明，而告之曰：「汝行，從此佛土度如四十二江河沙世界，到眾香剎香積佛所。往必見食，則禮佛足，如我辭曰：『維摩詰言：「願得世尊所食之餘，欲於忍界施作佛事，令此懈廢之人，得弘大意，亦使如來名聲普聞。」』」即化菩薩居眾會前，上昇上方，忽然不現，舉眾皆見其去。而化菩薩到眾香界，禮彼佛足言：「維摩詰菩薩稽首世尊足下，敬問無量，興居輕利，遊步康強，少承福慶，願得世尊所食之餘，欲於忍界施作佛事，令此懈廢之人得弘大意，亦使如來名聲普聞。」彼諸菩薩皆愕然曰：「此人奚來？何等世界有懈廢人？」即以問佛。香積報曰：「下方去此度如四十二江河沙剎，得忍世界，有佛名釋迦文漢言能仁如來、至真、等正覺。於五濁剎，以法解說懈廢之人。彼有菩薩名維摩詰，說上法語，今遣化來，稱揚我名。」彼菩薩曰：「其人何如，乃作是化，德力無畏，神足若斯？」佛言：「甚大。一切世界皆遣化往，化作佛事，以立眾人。」

[0532b11] 於是，香積如來，以滿鉢香飯，一切香具，與化菩薩。時，彼九萬菩薩俱發聲言：「我等欲詣忍土見釋迦文。」彼佛報言：「往！族姓子！齎爾忍香入彼世界，無以仁故，有放逸意，自持汝所樂行，勿念彼國菩薩不如，無得於彼生廢退意而有勞想。所以者何？佛土虛空，諸佛世尊欲度人故，為現其剎耳。」化菩薩既受飯，與諸大人，俱承佛聖旨，及維摩詰化，須臾從彼已來在維摩詰舍。維摩詰即化為九萬師子床，嚴好如前，諸菩薩皆坐訖，化菩薩奉佛具足之飯與維摩詰，飯香一切薰維耶離，及三千大千世界皆有美香。時，維耶離諸梵志，居士尊者，月蓋等，聞是香氣，皆得未曾有自然之法，身意快然。具足八萬四千人入維摩詰舍，觀其室中，菩薩甚多，覩師子座，高大嚴好，見皆大喜，悉禮菩薩、諸大弟子，却住一面。諸香地天人，色行天人，皆來詣舍。維摩詰謂耆年舍利弗諸大弟子言：「賢者！可食如來之飯，惟大悲味，無有限行以縛意也。」

[0532b29] 有異弟子念此飯少，而此大眾人人當食。化菩薩曰：「四海有竭，此飯無盡，使眾人食摶若須彌，猶不能盡，是不可盡。所以者何？無有盡戒，至于定慧，解度知見，如來之飯，終不可盡。」於是，鉢飯悉飽，眾會飯故不盡，諸菩薩、大弟子、天與人食此飯已，氣走安身，譬如一切安養國中諸菩薩也。其香所薰，毛孔皆安，亦如眾香之國，香徹八難。

[0532c09] 於是，維摩詰問眾香菩薩言：「諸族姓子！香積如來云何說法？」

[0532c10] 彼菩薩曰：「我土如來無文字說，但以其香，而諸菩薩自入律行，菩薩各各坐香樹下，其香皆薰，一切同等，悉得一切香德之定，堪任得定，菩薩一切行無所著。」

[0532c13] 彼諸菩薩問維摩詰：「今世尊釋迦文，云何現法？」

[0532c14] 維摩詰曰：「此土人民剛強難化，故佛為說剛強之語：是趣地獄，是趣畜生、鬼神之道，是為由身、由言、由意惡行之報。至于不善惡行滋多，故為之說若干法要，以化其麁獷之意。譬如象馬[怡-台+龍]悷不調，著之羈絆，加諸杖痛，然後調良。如是難化譸張之人，為以一切苦諫之言，乃得入律。」

[0532c21] 彼菩薩曰：「未曾有。如世尊釋迦文，乃忍以聖大之意，解貧貪之人，及其菩薩亦能勞謙，止斯佛土，甚可奇也！」

[0532c23] 維摩詰曰：「如卿等言，此土菩薩於五罰世，以大悲利人民，多於彼國百千劫行。所以者何？諸族姓子！此忍世界有十德之法為清淨，彼土無有。何等十？以布施，攝貧窮；以敬戒，攝無禮；以忍辱，攝強暴；以精進，攝懈怠；以一心，攝亂意；以智慧，攝惡智；以悔過，度八難；以大乘，樂遍行；以種德本，濟無德者；以合聚，度人民。是為十德。而以發意取彼。」

[0533a02] 彼菩薩曰：「為以幾法，行無瘡痏，從此忍界到他佛土？」

[0533a03] 維摩詰曰：「有八法行，菩薩為無瘡痏，從此忍界到他佛土。何等八？為眾設恥，避亂羞望；為一切人，任苦忍諍；為諸善本，以救眾生；為不距眾，人而愛敬；菩薩所未聞經，諮聽不亂；不嫉彼供，不謀自利；常省己過，不訟彼短；自檢第一以學眾經。是為八。」

[0533a09] 當此維摩詰與眾會及文殊師利說法時，滿百千人發無上正真道意，十千菩薩逮得法忍。

維摩詰經菩薩行品第十一

[0533a13] 是時，佛說法於奈氏之園，其場忽然廣博嚴事，一切眾會皆見金色。賢者阿難問佛言：「世尊！是為誰先瑞應，而此場地廣博嚴事，一切眾會皆見金色？」

[0533a16] 佛告阿難：「是維摩詰、文殊師利大眾欲來，故先為此瑞應。」

[0533a17] 於是，維摩詰報文殊師利：「吾欲詣如來，此諸大人可共見佛，禮事供養。」

[0533a19] 文殊師利言：「善哉！行矣，宜知是時。」

[0533a20] 是時，維摩詰即如其象而為神足，使一切眾立其右掌，并諸師子座，共行詣佛。既到，諸菩薩皆避坐而下，稽首佛足，却住一面。諸大弟子，釋梵四天王，稽首佛足，皆住一面。於是，世尊問訊諸菩薩，使各復坐。即悉受教。眾坐已定，佛語賢者舍利弗言：「汝已見菩薩大士之所為乎？」

[0533a26] 對曰：「唯然，已見。」

[0533a26] 佛言：「以何等相而知其轉？」

[0533a27] 對曰：「其轉不可念知，非意所圖，非度所測，我覩其為不可思議。」

[0533a28] 阿難問佛：「今所聞香，自昔未有，是為何香？」

[0533a29] 佛言：「是彼菩薩身毛孔之香也。」

[0533b01] 舍利弗告賢者阿難：「我等一切諸毛孔，亦得是香。」

[0533b02] 阿難言：「此所從出？」

[0533b03] 曰：「是維摩詰從香積佛取飯，於舍食者，一切毛孔皆香若此。」

[0533b04] 阿難問曰：「是香氣轉能久如？」

[0533b05] 維摩詰答言：「至此飯消。」

[0533b05] 曰：「此飯者幾時而消？」

[0533b06] 答曰：「此飯住止至七日七夜，後乃消化。而隨所語，若弟子行者，服食此飯，不得道終不消。其食此飯而中止者，則不消也。新行大道而服食此飯，不得法忍則亦不消。若得法忍而食此飯，至一生補處，其飯乃消。譬如，阿難！阿昏陀藥其香遍一室，皆作蜜香氣，悉消眾毒，藥氣乃歇。此飯如是，未孚即消。至諸垢毒一切除盡，飯氣乃消。」

[0533b13] 阿難曰：「彼以佛事作此飯耶？」

[0533b14] 佛言：「如是，如是。阿難！或有佛土以光明作佛事；或有佛土以菩薩作佛事；有以如來色相、名號現作佛事；有以衣食、苑園、棚閣而作佛事；有以示現神足變化而作佛事；有以虛靜空無寂寞為作佛事，而使達士得入律行；有以影、嚮、夢、幻、水月、野馬，曉喻文說而作佛事；有以清淨，無身無得，無言無取，而為眾人作佛事。若此，阿難！不有是義及諸所有，亦不為人作佛事也。以此四魔八十四垢，百千種人為之疲勞，是故諸佛為作佛事。故此，阿難！名為佛法，隨所行入之法門。菩薩得入此門者，若得一切好大佛土，不以喜悅，得不好土，而亦不避，其近如來即益起敬。妙哉！一切佛法，以等度人，而佛土不同。譬如有佛土有地若干，道所覆蓋不若干也。如是，阿難！有諸如來為若干像，其無礙慧不若干也。正等，阿難！如來身色，威相性大，戒定慧解度知見事，力無所畏，及佛法慈悲護安，受行壽量，說法度人，是故，名為等正覺，名為如來，名為佛。此三句者，其義甚廣，使吾以劫之壽，未能周竟三千大千申暢其義，以知眾生之意。上智多聞，得念總持，為一切人說此三句之義，窮劫未能竟，此為等正覺，為如來，為佛者也。是故，阿難！佛道無量，如來智辯不可思議。」

[0533c09] 阿難白佛：「願今已後，無稱我為上智多聞。」

[0533c10] 佛言：「阿難！汝起疲厭之意，於弟子中為最多聞，比諸菩薩未有見焉。菩薩志願所作彌多，一切海淵尚可測量，菩薩智慧諸持定念，種種所得不可稱度。阿難！汝且觀菩薩行。是維摩詰一時所現德善之本，彼諸弟子、緣一覺者，一切變化於百千劫不能現也。」

[0533c15] 於是眾香世界菩薩來者，皆叉手言：「如來名等，吾甚思念，無有遺忘，於此佛土終不起想。又如世尊諸佛權道不可思議，以度人故，為隨所欲而現佛土之好。願佛贈我以佛之法遺，遷於彼土當念如來。」

[0533c20] 佛告諸菩薩言：「有盡不盡門，汝等當學。何謂為盡？謂其有數。何謂不盡？謂為無數。如菩薩者，不盡於數，不住無數。以何於數而不動者？謂之大慈不動，大悲不捨，性以和樂，意而不荒，見人而悅，奉事聖眾，惠施軀命，以受正法，種善無厭，分德不住，學法不懈，說教不忘，供事佛勸，所生不恐，具受不慢，不輕未學，不為塵埃，守真化生，欣樂受決。安身以力，安彼以悅。禪定為學行想，生死為善權想，來求為賢友想，悉知為具足想，所有為布施想，惡戒為依受想，不忍為忍默想，懈怠為精進想，亂意為知念想，惡智為行智想，度無極為父母想，道品法為群從想。欲行眾善，而無厭足，以諸剎好，成己佛土。生死無數劫，意而有勇；聞佛無量德，志而不倦。勞者為作歸，貪者為福，導為眾重任，曉陰入種降魔兵，不以謀為法，淵慧有餘，以少求而知足。諸世間已畢竟，於眾俗不漸漬，得世際感聖賢，現諸儀式，起神通行。博聞能諷，慧力持念，斷眾人疑，知本本根，無礙無住，為致辯才。順化天人，十善為淨，梵迹為立，行四無量。致佛音聲為法都講，導至善行得佛仙路，捐身口意，行欲殊勝，憙在眾經取菩薩眾以大乘化，德行不敗，善法不惑。如是，諸族姓子！以應此法者，不盡數也。

[0534a15] 「何謂菩薩不住無數？謂求為空，不以空為證；求為無相、無數、無願，不以無相、無數、無願，隨至為證。觀於無常，不厭善本；觀世間苦，以誠信生；觀於非身，誨人不倦；觀寂然法，寂而不轉；觀退轉者，身意不隨；觀無處所，為住生死，以度斯漏；觀無所行，為行導人；觀於無我，以大悲乘而成濟之；觀無所生，不隨弟子、緣一覺律；觀于惶荒，不荒福德；觀夫虛無，不虛正智；觀於言語，不厭智慧；觀無有主，應自然智；觀無適莫，義合則行是為。諸族姓子！菩薩不住無數。

[0534a26] 「又復不盡數者，為合會福，不住無數者，為合會慧；不盡數者，為行大慈，不住無數者，為有大悲；不盡數者，為道人民，不住無數者，為求佛法；不盡數者，為具佛身相，不住無數者，為具一切智；不盡數者，為行善權，不住無數者，為出智慧；不盡數者，為淨佛土，不住無數者，為佛立故；不盡數者，利誘進人，不住無數者，現人利故；不盡數者，計會善本，不住無數者，施善力故；不盡數者，為具所願，不住無數者，為本願故；不盡數者，為具滿性，不住無數者，為性淨故；不盡數者，為五通不邪，不住無數者，知佛六通故；不盡數者，行度無極，不住無數者，無滿時故；不盡數者，求諸佛寶，不住無數者，不求無寶處故；不盡數者，習行眾藥，不住無數者，知彼眾病故；不盡數者，生死自然，不住無數者，泥洹自然故。」

[0534b12] 於是，彼諸菩薩聞此喜悅，皆生善心。諸是三千大千世界一切好華，積至于膝，以供養佛。稽首佛足，右遶三匝，以次合聚。於是佛土忽然不現，須臾之間已還彼國，近香積佛。

維摩詰經見阿閦佛品第十二

[0534b18] 於是，世尊問維摩詰：「汝族姓子！欲見如來，為以何等觀如來乎？」

[0534b19] 維摩詰曰：「始不以生，終不以數，今則不住。空種是同，入無所積，眼耳鼻口身心已離三界。不疲懈三脫門，得三達智，為無所至，至一切法，得無礙立，積於誠信，如無所住，如慧無雜，不生因緣。不為相，不熟相，不暫相。不一相不非相，不無視不為視，不熟視不暫視，不此岸不度汎不中流，不以此不以彼不以異，不解慧不住識。無晦無明，無顯無名，無弱無強，無教無不教，無淨無不淨，無數無不數，無言無不言。不施不受，不戒不犯，不忍不諍，不進不怠，不禪不亂，不智不愚，不誠不欺，不出不入，不往不反，斷諸雜聲，非有土非無土，非有餘非盡[歹*斯]，非模非想，非著捨著，平等正法。非量非稱，非過非逝非作，非見非聞，非意非識，度諸所生，正至諸慧，等諸人物，說一切法。無所生無所有無罣礙，一切受無不樂作，無刺無擊，無滅無敗無固，無畏無憂，無喜無聲，一切滅說無語。如是，世尊！如來身為若此，為如是觀。如是觀者，名為正觀，以他觀者，猶為邪觀。」

[0534c09] 賢者舍利弗承佛聖旨，而問佛言：「是人何沒，來生此土？」

[0534c10] 佛言：「汝自以是問維摩詰。」

[0534c11] 舍利弗言：「族姓子！汝於何沒，而來生此？」

[0534c12] 維摩詰言：「如卿，賢者！以法為證，沒當何生？」

[0534c13] 曰：「安有斯法，沒而生者？」

[0534c13] 維摩詰曰：「若無沒來，何有諸法？曷云如是：『汝於何沒而來生此？』幻士造化，為男為女，寧有沒來？」

[0534c16] 舍利弗言：「化者，無沒生也。」

[0534c16] 維摩詰曰：「如來不云一切法化自然？」

[0534c17] 答曰：「如是。」

[0534c17] 曰：「化自然相，非諸法耶？曷云如是：『汝於何沒，而來生此？』沒者，舍利弗！為行盡[歹*斯]，生者，為行長善。菩薩沒者，不盡善本，生不長惡。」

[0534c20] 佛告舍利弗：「是族姓子本從阿閦佛阿維羅提世界來。阿閦者漢言無怒。阿維羅提者妙樂也。」

[0534c22] 舍利弗言：「希有！世尊！是族姓子乃從清淨佛土而來，樂此多怒之處。」

[0534c24] 維摩詰言：「云何，賢者！夫日一切周，行冥中為樂冥耶？」

[0534c25] 答曰：「不然！日不休者，其明堪任行眾冥故也。」

[0534c26] 曰：「夫日奚故行閻浮利上？」

[0534c26] 答曰：「欲以明照，為之除冥。」

[0534c27] 曰：「如是，賢者！菩薩若生不淨佛土，則淨其人不俱為污，一切所近輒為除冥。」

[0534c30] 是時，大眾渴仰，欲見妙樂世界阿閦如來，及其大人。佛知一切眾會所念，即請維摩詰言：「族姓子！現此眾中，妙樂世界阿閦如來及其菩薩、諸弟子眾，眾皆欲見。」

[0535a03] 於是，維摩詰菩薩自念：「吾當止此師子座不起，為現妙樂世界鐵圍山川，溪谷江湖，河海州域，須彌眾山，明冥日月，星宿龍神，天宮梵宮，及眾菩薩、弟子具足，國邑墟聚，人民君王，阿閦如來及其道樹、所坐蓮華，其於十方施作佛事。及其三重寶階，從閻浮利至忉利宮，其階忉利諸天所，以下閻浮利禮佛拜謁供事聞法，閻浮利人亦緣其階上忉利宮，天人相見，如是無數德好之樂，從妙樂世界上至第二十四阿迦膩吒天。又斷取來供養入此忍界，使一切眾兩得相見。」維摩詰念欲喜眾會，即如其像，正受三昧，而為神足，居諸眾前於師子座，以右掌接妙樂世界來入忍土。

[0535a16] 彼得神通菩薩天人弟子，見接舉來，皆起稱曰：「唯然，世尊！哀取我！惟，世尊！安立我！」阿閦佛以方便受眾人而解之曰：「非我所為，是維摩詰所接也。」其餘天人不知為誰取我如往，而妙樂世界入此忍土，不增不減，又此土不迫隘，而彼土亦不損也。

[0535a23] 於是，世尊釋迦文告諸眾曰：「汝等觀是妙樂世界阿閦如來，其土嚴好，菩薩行淨，弟子清白。」皆曰：「唯然，已見。願受如是淨好佛土。」諸菩薩皆欲追學阿閦如來菩薩所行。其於是見彼阿閦如來佛土者，十四姟人起無上正真道意，皆願生妙樂世界。佛即記說：「是輩皆當生妙樂土。又當來化我此忍世界，一切化已，當復還彼。」

[0535b01] 佛問舍利弗：「汝已見妙樂世界阿閦如來？」

[0535b02] 「如是，世尊！見彼土人，一切淨好，皆得神足如維摩詰。我等，世尊！快得善利，得與是輩從之正士相見與事。在在人人，聞是法者，快得善利。誰聞是語而不好信？如有手執翫習諷讀，是為得佛行念；如有諷起是經法者，為受正法為捨眾道，為如來到其舍；若究暢書，隨是法說而敬事者，是為得佛福施得大法智。其以是經四句頌教，為同學說，是為已得記莂，為得法樂已甚解矣。」

維摩詰經法供養品第十三

[0535b12] 於是，天帝釋白佛言：「多福哉！世尊！得近如來、文殊師利者，雖百千聞，未有若此純法化者也。以宿曾聞是法不疑故，使其人得此法乘，能受持誦，況我面值應心與合。諸愛此者，吾無所違，若一切見軌跡不離諸佛者，於諸彼轉其已得勝，為降眾魔而來體道，道意佛念其人必得。持是法者，吾與官屬，當助安之。在所墟聚國邑，有以是法教勸說者，吾與官屬共詣其所。其未樂之天人，吾當起其樂，必以喜樂而營護法。」

[0535b21] 佛言：「善哉，善哉！天帝！吾代汝喜。是諸去、來、現在佛得道者，皆說是法。若是，天帝！欲得供養去、來、現在諸佛世尊，當受是法，持誦自清，宣示同學。正使，天帝！三千世界如來滿中，譬如甘蔗、竹蘆、稻麻、叢林，甚多無數皆為如來，有賢者子、賢者女，於一劫若百劫，敬之、事之、奉之、養之，一切施安進諸所樂。至諸佛般泥曰，一一等意，穿地藏骨，立七寶塔，周於四方，彌滿佛界，高至梵天，施設蓋幡，為諸佛別造塔，皆於一劫若百劫，供養眾華、眾香、眾蓋、幢幡、伎樂。云何？天帝！此人殖福能增多不？」

[0535c03] 曰：「多矣。世尊！彼之福祐，不可稱說億百千劫。」

[0535c04] 佛告天帝：「當以知是賢者子、賢者女，受此不思議門所說法要，奉持說者，福多於彼。所以者何？法生佛道，法出諸佛，其能供養此正法者，非思欲施輩，當以知此。」

[0535c09] 佛告天帝：「有昔過去無央數劫不可稱計，時世有佛，名俾沙闍羅耶(漢言藥王)如來、至真、等正覺、明行成為、善逝、世間解、無上士、道法御、天人師，號佛、世尊，其世界名太清，劫曰淨除。彼時，天帝！藥王如來壽三十劫，其弟子眾凡三十六億姟，菩薩十二億。是時，有轉輪聖王名曰寶蓋，王有七寶，主四天下，五劫奉事藥王如來，率其官屬施諸所安。至五劫中，聖王寶蓋召其千子而告之曰：『汝等已見如來，當共奉事，施以所安。』於是，千子聞父王命，皆以安和，復至五劫供養藥王如來，并其官屬一切施安。第一太子名曰善宿，獨坐自念：『寧有供養殊過此者？』空中有天承佛聖旨，應曰：『正士！法之供養，勝諸供養。』即問：『何謂法之供養？』天曰：『何不行問藥王如來？佛當為汝解說法之供養。』於是，太子善宿即起，行詣藥王如來，稽首佛足，而問：『法之供養，為法見者，是何謂也？』藥王佛言：『法供養者，如佛所說，眾經奧藏，深邃之言，諸世所歸，非為難受，難見之輩，以無憍慢，微妙無像，其義夷易。菩薩篋藏修至諸持，經印所封，非無道理，其輪清淨，入六度無極，可善取學道品，法淨入正之事。為下大悲建于大慈，離諸大見覩大緣起，非人非命，非女非男，如空無相無願無為，道地之行，法輪之際，天人百千所共歎譽，法藏多度，含受眾人。明宣諸佛菩薩道行，為入有義法之正要，下於無常、苦、空、非身。戒無所犯，一切彼轉見為怖畏，師仰諸佛，覩夫生死而不與，同現滅度，安習如是像眾經微言，分別惟觀而以受法，是為法之供養。又，族姓子！法供養者，為聞法生法，法轉成緣起，隨順離諸際見，為如不生，不起法忍，非身非人。為上因緣，無違無受，如無所諍。以捨我作而依於義，不以嚴好；以隨聖典而依於慧，不為文飾；處處入義而依於經，不習非義；以所懷戢而依於法，不用人所見。得諸法無受入無處所，滅於不明，滅於行，滅於識、名色、六入、更樂、痛愛、受、有、生、老死苦，一切以滅。如是滅、如是觀十二因緣起，以不可盡而受微妙，人所視見而以不視。是，族姓子！名為無上法之供養。』

[0536a20] 「如是，天帝！太子善宿，從藥王佛，聞法供養，便得順忍，即解寶衣以覆佛上而言曰：『余以堪任，於如來滅後，奉受正法，作法供養，擁護是道。惟願如來加哀竪立，令我得降魔怨，取佛正法。』彼佛知其內性，即說曰：『末後汝當守護法城。』於時，善宿從見世尊，以家之信，捨家受道，勤修德本。精進不久，即立善法，起五神通，得入諸道之持，不斷辯才。遂於世尊般泥曰後，以智慧力至滿十劫，藥王如來所轉法施隨而分布。於時，善宿比丘化十億人使立大道，十四姟人解弟子乘，餘無量人得生天上。如是，天帝！在昔異時王寶蓋者，於今得佛名寶成如來，其太子善宿者，則吾是也。其餘諸子，於是賢劫，皆得如來、至真、等正覺，此賢劫中千佛興者是也。從鳩留先為始作佛，至樓由如來為最後得。如是，天帝！當知此要，昔者我身於諸如來行法供養，得為上化，為長化、為願化、為無上無比之化。是故，天帝！當以知此法之供養，供養於佛。」

維摩詰經囑累彌勒品第十四

[0536b11] 彼時，佛語彌勒菩薩言：「彌勒！是名為無數億劫習佛道品，汝隨分布，受是像經，佛所建立，如來滅後，廣博此道。所以者何？後世得者，族姓子族姓女、天龍神、揵沓和，當下德本，其於前勝已作無上正真道行，而未得聞受此法者，聞是輩經，必甚愛樂，當頂受此佛之要道。又，汝彌勒！當利是輩諸族姓子，於是當為布現是經文。菩薩有二印，何謂二？有憙雜句嚴飾之印，有入深法妙化之印。彼若好憙雜句飾者，當知是為阿夷恬菩薩輩也。若得是深經書受廣行，不以數數有畏，聞之能傳，當知是菩薩為久修梵行。復有四事，阿夷恬用空耗。何謂四？所未聞經，聞之驚疑，不作勸助，專增為亂：『吾未曾聞，此從何來？』若族姓子！甚解深法樂說微妙，不從受習，雖近不敬專，於中作毀行，是為四，阿夷恬為空耗不得至深法忍。又，彌勒！有二行，菩薩雖解深法，猶以空耗。何謂二？習在邊方，不恒其行，檀智蔑人，不受不誦，亦不追求。自有甚解學深法者，則以輕慢、貪濁、懷嫉，不能納人，亦不法施，是為二。雖解深法，猶以空耗，不能疾近，不起法忍。」

[0536c04] 於是，彌勒菩薩白佛言：「未曾有，唯然！世尊！至於如來之善言，吾當遠離如此之惡，以護如來無數億劫道品之習。若賢者子心入是輩經者，當令手得恣所念取，若念受持如是輩經，傳示同學，廣說分明。其時，世尊！得如是經，樂憙相傳者，當知此輩菩薩為彌勒所建立也。」

[0536c10] 佛言：「善哉，善哉！彌勒！如來代喜，善說是言。」

[0536c11] 於是，一切菩薩等，俱共同出聲言：「如來滅後，我等在所佛土，當來於此分布佛道，示諸同學以其所樂。」

[0536c13] 爾時，四天王白佛言：「在所，世尊！墟聚國邑，有行如是深經法者。吾當率諸官屬，詣講法所，為護講法。百由延內，當令一切聞見講法，令無伺求得其便者。」

[0536c16] 彼時，佛告賢者阿難：「受是經法，奉持誦說，以布現人。」阿難言：「唯，當受是經，布現眾人。要者，世尊！當何名斯經？亦當以何奉持之？」

[0536c19] 佛告阿難：「是名為『維摩詰所說』，亦名為『不可思議法門之稱』，當奉持之。」

[0536c21] 佛說是已，莫不勸受。尊者維摩詰、文殊師利為上首，眾菩薩、大弟子，一切魔眾，聞佛所說，皆大歡喜。

維摩詰經卷下

【經文資訊】大正藏第 14 冊 No. 0474 佛說維摩詰經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，法雲資訊網提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA