大乘修行菩薩行門諸經要集卷下

大唐至相寺沙門釋智嚴譯

第二十二

[0953b26] 出《虛空藏菩薩所問經》(顯說一條行)

[0953b27] 　修行菩薩以四十五種魔障覺故超度四魔。

[0953b29] 爾時，佛告虛空藏菩薩言：「善男子！如何修行菩薩能伏一切邪魔而得超度四魔？若修行菩薩以智慧故見一切諸法喻如幻化，則能超度陰魔；若聞甚深佛法，依句披尋，則能超度蘊魔；若悟常、樂、我、淨，則能超度死魔；若不離菩提心故，則能超度天魔。

[0953c05] 「然此修行菩薩能伏一切魔障。何者魔障菩薩而能摧伏，不令邪魔嬈亂？善男子當知：凡有魔障四十五種障其正行。所謂：一者、若修行菩薩心樂聲聞，是為魔障；二者、不念菩提，是為魔障；三者、所施而有分別，是為魔障；四者、求生高貴，是為魔障；五者、願生端正，是為魔障；六者、勤求世事，是為魔障；七者[斬/食]甞禪定少分欣悅，是為魔障；八者、以智輕嫌少分功德，是為魔障；九者、不樂世間生死，是為魔障；十者、所修功德而不迴向無上菩提，是為魔障；十一者、厭見煩惱，是為魔障；十二者、覆藏所犯，不能懺悔，是為魔障；十三者、於修行菩薩起憎嫉心，是為魔障；十四者、誹謗佛法，是為魔障；十五者、誑惑眾生，是為魔障；十六者、不修六波羅蜜，是為魔障；十七者、於諸佛法不樂聽聞，是為魔障；十八者、慳悋佛法，是為魔障；十九者、為利養故宣說佛法，是為魔障；二十者、不以方便設化眾生，是為魔障；二十一者、不攝受眾生，是為魔障；二十二者、於犯戒人憎嫌輕賤，是為魔障；二十三者、於持戒精進無敬重心，是為魔障；二十四者、修聲聞行，是為魔障；二十五者、順獨覺行，是為魔障；二十六者、非時意修道業，是為魔障；二十七者、捨大慈悲而求涅槃，是為魔障；二十八者、樂修無為，是為魔障；二十九者、嫌賤有為，是為魔障；三十者、不助眾生善行，是為魔障；三十一者、我慢、貢高，是為魔障；三十二者、兩舌鬪亂，是為魔障；三十三者、誑惑眾生，妄說是非，是為魔障；三十四者、諂曲妄語，所愛非真，是為魔障；三十五者、於諸眾生無真直心，是為魔障；三十六者、心變剛獷，是為魔障；三十七者、心變麁猛，是為魔障；三十八者、見造罪人不勸懺悔，是為魔障；三十九者、謗法不信，是為魔障；四十者、隨自欲樂，是為魔障；四十一者、樂行非理，是為魔障；四十二者、愛樂非法，是為魔障；四十三者、所有業障、報障、煩惱障纏繞積聚，不令散滅，是為魔障；四十四者、心垢不除，是為魔障；四十五者、與諸俗緣，是為魔障。」

第二十三

[0954a17] 出《如來境界經》(顯說一條行)

[0954a18] 　諸比丘於迦葉佛所聞法故，值遇釋迦如來法化。當來若有眾生於佛法中聞說大乘者，當生彌勒三會。

[0954a21] 爾時，如來告須菩提言：「是等比丘所說誠不虛言。須菩提當知：迦葉如來出現世時，是諸比丘於佛聞法皆悉隨逐文殊師利。以隨逐故，所聞深法無有忘失，善根、智慧成就圓滿。當來若有於我法中聞是深法，聞已憶念，如是眾生皆於未來彌勒三會大數之中次第皆入。何況修習大乘菩薩？若能修習大乘行已，是等通達甚深法忍。」

第二十四

[0954b01] 出《阿闍世品經》(顯說一條行)

[0954b02] 　解菩薩藏及聲聞緣覺藏定上座。

[0954b03] 爾時，寶日菩薩言：「善男子！如來行業不可思議，若大乘法不可率爾調習悟入，若修行菩薩乃至睡眠不樂聲聞、緣覺行業，將是如來實相示現眾生，不應悋惜，能作是念：『願一切眾生習學大乘，此無等心而無損減。』以是不悋法故，應當覺悟如來大乘義趣。善男子！譬如栽樹，根、莖著地，枝、葉、花、果必當茂盛。修行菩薩亦復如是，已能堅持菩薩藏故，亦當解了一切諸乘，是名無量善根菩薩藏法器。

[0954b11] 「善男子！何者是菩薩藏？何因名菩薩藏？譬如大海中水滴無量、雜寶無數，諸龍、夜叉、乾闥婆、阿修羅、金翅鳥王、緊那羅、摩睺羅伽、摩竭魚等無量雜類悉居其中。修行菩薩亦復如是，無量法寶印記：布施、持戒、禪定、智慧、解脫、解脫知見悉住其中，是以名為菩薩法藏。

[0954b17] 「譬如大海所生雜類一切眾生，是等不堪飲餘河水。若修行菩薩修習菩薩藏已，亦不應飡餘乘法味，是以名為菩薩法藏。

[0954b20] 「善男子當知：凡有三藏：聲聞藏、緣覺藏、大乘菩薩藏。何者是聲聞藏？依他所說、依他所聞而得道行。何者辟支佛藏？依自悟入常、樂、我、淨滅定門故。何者是菩薩法藏？悟達無量諸佛法故、發起無上菩提心故。

[0954b25] 「善男子！當知聲聞、緣覺乘人不應得有三藏名位，然但可得為三乘教。若聞師說三乘教者，各隨所聞而般涅槃。由於三乘各稟承故，以此三乘號為三藏，然非明於大乘義趣。若修行菩薩說法之時，以三乘教化眾生令入涅槃，是以菩薩名為三藏。

[0954c01] 「善男子！有三種學。何者為三？所謂：一、聲聞學；二、辟支佛學；三者、菩薩行學。何者是聲聞學？分令悟自心故。何者辟支佛戒學？隨中品行無悲心故。何者是修行菩薩學？隨順大悲自悟智故，精進善行。聲聞、緣覺不習菩薩行門，亦不知義；若菩薩，則知二乘義理行門，然不染著。菩薩習學，深心樂住，而能示現聲聞、辟支解脫趣路，不入其位。善男子！若修行菩薩如是學故，是以名為菩薩乘藏。」

[0954c10] 爾時，文殊師利童子著衣持鉢，呼長老迦葉言：「仁當先行，我等隨從。何以故？長老須菩提！如來先度出家已久，年夏俱尊。汝自往昔當發是願：『我今所度出家依世間諸阿羅漢道。』迦葉！仁但先行，我等隨從。」

[0954c15] 時須菩提白文殊師利言：「於佛法中，不應以老為上、生年為上。何以故？文殊當知：於佛法中，智慧為上。智慧上故，所學亦上、威德亦上、此等甚深法教中為上。文殊師利！仁者智慧為上、法教為上、威德無礙，普觀一切眾生善惡根性明了知見。是故當知：文殊師利最尊、最上。仁但先行，我等隨從。」

第二十五

[0954c23] 出《離垢菩薩所問經》(顯說一條行)

[0954c24] 　諸菩薩從空中下，往昔為女人，以發菩提願故，現身轉為男子。

[0954c26] 爾時，佛告淨光夫人言：「夫人當知：若有女人以一行故，速得捨離女人之身、受丈夫身。何者一行？以堅固願發起無上菩提之心。何以故？夫人當知：菩提心者是大丈夫、是大男子，非容易心，故能遠離阿羅漢行、摧伏一切諸魔外道，於三界中最為無上，斷除一切煩惱習氣。若有女人正念歸佛，起菩提心，無復更受女人之身。清淨心故，迴此女身轉成男子。如是善根迴施一切女人，以此迴施功德故，亦皆迴向無上菩提。夫人當知：以一行願故，速離女人轉成男子。」

[0955a07] 時於此會虛空之中有諸菩薩來至佛所，頂禮佛足，退坐一面。是諸菩薩往昔皆是女人，現身轉為男子。於時會中是諸菩薩，見諸往昔夫婿蒙放出家者各相慰言：「汝等是我善知識故，速發無上菩提之心。諸佛出世難可值遇、修功德因會緣甚難，若於眾生起大慈悲、發起無上菩提心者，則得成就圓滿供養過去、現在、未來一切諸佛。」

[0955a15] 時諸菩薩說是語已，是等比丘告諸菩薩言：「善大丈夫！汝與我等為善知識，救度一切眾生故，今勸我等發無上心。我等以汝勸故，善念歸依一切諸佛，願我等未來成等正覺，皆如世尊釋迦牟尼。」

[0955a19] 是時，此大菩薩及諸修行菩薩白佛言：「願佛慈悲，度我等出家。」

[0955a20] 爾時，佛告彌勒菩薩言：「彌勒！為度此等諸善男子出家。」

[0955a22] 彌勒言：「如佛所教。」則以度訖。

第二十六

[0955a24] 出《文殊師利菩薩解義經》(顯說一條行)

[0955a25] 　修行菩薩修二種行，獲十種善根利益。

[0955a26] 爾時，佛告舍利弗言：「修行菩薩以二種行相應不退善願，隨願往生諸佛剎土無所障礙。何者為二？若修行菩薩不樂聲聞行業，亦不習學交通，不說聲聞和雜教跡，亦不勸化眾生令入聲聞、緣覺法中，專為無上菩提勸化眾生修學成就如來聖德。若修行菩薩勸諸眾生令入佛乘獲十種利。何等為十？所謂：一者、遠離聲聞、緣覺，乃至成佛遊諸剎土；二者、值遇清淨菩薩法集；三者、成佛已來諸佛攝護；四者、名聞十方諸佛會中稱其名號；五者、發起無等最妙上心；六者、唯受帝釋、梵天之身；七者、若生人中，受轉輪王位；八者、常得值遇諸佛、如來；九者、天人所敬；十者、積集無量善根功德。

[0955b10] 「舍利弗！若三千大千世界眾生悉令勸入阿羅漢、辟支佛位，若復有人能勸一善男子、善女人令住佛位，是人功德甚多於彼。何以故？舍利弗當知：佛種不應聲聞、緣覺起故而能斷絕。若如來不出於世，則聲聞、緣覺不有；若佛種不斷，佛出世故，聲聞、緣覺方得出現。修行菩薩於佛地中安立他故，得此十種善利。以是二種功德相應故，不離行願，於諸剎土隨願往生。」

第二十七

[0955b20] 出《光明遍照品經》(顯說一條行)

[0955b21] 　挍量菩薩、聲聞福力。

[0955b22] 爾時，佛告毘盧遮那願光明菩薩言：「譬如恒河兩岸有無量百千餓鬼，飢渴所逼，裸形露體，火焰為衣，身肉焦然，形枯風日，雕、鵄、烏、鷲飛遶爭喰，惡獸、豺狼競來搏撮。餓鬼罪故，不見恒河，設有所見，其水枯涸、或見為灰。何以故？為罪障故，受諸苦惱說不可盡。

[0955b27] 「聲聞弟子雖復同住逝多林中，不見如來廣大神力、不聞佛說菩薩集會挍量法義。何以故？無明瞖膜覆其眼故、不曾種植薩婆若地諸善根故。

[0955c02] 「善男子！譬如有人於大會中昏睡安寢，忽然夢見須彌山頂帝釋所居善見大城、宮殿、園林種種嚴好，天子、天女百千萬億普散天花遍滿其地，種種衣樹出妙衣服、種種花樹開敷妙花、諸音樂樹奏天音樂，天諸婇女美音歌詠，無量諸天於中戲樂。其人自見著天衣服，普於其處住止周旋。時大會中一切諸人雖同一處，不知、不見。何以故？此人夢見，非彼大眾所能見故。一切菩薩、世間諸王亦復如是，以久積集善根力故、發一切智廣大願故、習學一切佛功德故、修行菩薩莊嚴道故、圓滿一切智智法故、滿足普賢諸行願故、趣入一切菩薩智地故、遊戲菩薩諸三昧故、已能觀察一切菩薩智慧境界無障礙故，是故悉見如來不可思議自在聖德神變；一切聲聞諸大弟子不能知見，以無菩薩清淨眼故。

[0955c17] 「譬如比丘得心自在入滅盡定，六根作業皆悉不行，一切語言不知不覺，定力持故不般涅槃，以在定故不覺世間諸法；一切聲聞亦復如是。此等諸大比丘同在逝多林中，六根具足，不見如來聖德神變、不見菩薩集會挍量法義。何以故？為諸佛、如來及大菩薩甚深自在力故希逢難遇，過去善根功德清淨無雜；若聲聞、緣覺無有分故。是以比丘雖在逝多林中如來足下，不見如來聖德神變、亦不見菩薩集會挍量法義，以不相應住於無上菩提位故。」

第二十八

[0956a01] 出《出生菩提經》(顯說二條行)

[0956a02] 　說三種佛地。　解釋三乘高下。

[0956a04] 爾時，迦葉敖怛婆羅門白佛言：「世尊！若有已發菩提心者，而有退失不？」

[0956a05] 佛告婆羅門言：「若發菩提心已，則無退失。何以故？婆羅門當知：有三種菩提：一者、聲聞菩提；二者、緣覺菩提；三者、諸佛無上菩提。

[0956a08] 「其中，何者是聲聞菩提？若有善男子、善女人於聲聞行中雖發菩提心者，亦不勸化安立眾生令發菩提、亦不顯示大乘深義，不敬大乘行人、不共習學、亦不供養、若見來者不迎不喜。以是行故，當獨解脫，是名聲聞菩提。

[0956a13] 「復次，婆羅門！何者是緣覺菩提？若有善男子、善女人在於緣覺行中，雖已自發菩提之心，不勸眾生令發菩提，不習甚深大乘法教、亦不教授他人、不敬大乘行人、不共習學、亦不供養、若見來者不迎不喜。以是行故，當獨解脫，是名緣覺菩提。

[0956a18] 「復次，婆羅門！何者是無上菩提？若有善男子、善女人，自發菩提心已，勸諸眾生發菩提心、調伏安立習學大乘法義，為他演說，若見大乘行人歡喜迎送。婆羅門當知：是人解脫他已，安立人天，利益世間，是為大乘無上菩提。

[0956a23] 「何故名為無上菩提？為於三界一切已辦，更無勝上所求，是以名為無上菩提。」

[0956a26] 爾時，迦葉敖怛婆羅門白佛言：「世尊！解脫、解脫有二義不？」

[0956a27] 佛言：「解脫、解脫無有異義。」復云：「道與道亦無二義，若三乘者而有分別。

[0956a28] 「婆羅門當知：譬如衢路，有三乘車：第一、象駕，第二、馬駕，第三、驢駕；此三次第駕馭同入城門。婆羅門！於意云何？是三乘車有高下不？」

[0956b02] 婆羅門言：「有高下也。」

[0956b03] 佛言：「若聲聞乘、緣覺乘、無上佛乘，亦復如是而有高下；若道與解脫而無高下。

[0956b05] 「婆羅門！譬如三人同渡恒河至於彼岸，一人浮草得渡；一人浮囊得渡；一人造大船而渡，并與百千眾生同乘達彼岸，復屬長子監此渡船，語言：『來者皆應運渡，令至彼岸。』其第三人自達彼岸，復能濟渡一國眾生。婆羅門！於意云何？三人所渡同益不耶？」

[0956b10] 婆羅門言：「不也。世尊！」

[0956b11] 佛言：「婆羅門！於意云何？三乘利益有高下耶？」

[0956b12] 婆羅門言：「有高下也。」

[0956b12] 佛言：「婆羅門當知：聲聞乘、緣覺乘、無上佛乘有高下，所益不同。」

第二十九

[0956b16] 出《寶聚經》(顯說一條行)

[0956b17] 　初發菩提心，挍量聲聞羅漢與修行菩薩數量輕重不同。

[0956b19] 爾時，佛告長老舍利弗言：「若此三千大千世界眾生皆得阿羅漢果，復有三千大千世界眾生皆得成佛，是諸佛前各置一羅漢，各各供養是諸如來，或經一劫、百劫、千劫，乃至經於恒河沙劫。舍利弗！於意云何？況復供養無量無邊諸佛、如來？其福甚多，說不可盡。」

[0956b24] 佛言：「若有如是無量阿羅漢供養如是無量諸佛，復有初發菩提心者，是人功德多於是數羅漢。況以菩提無斷故，供養諸佛，及諸弟子、師僧、和尚、善知識等，乃至畜生施其一團之食，此之功德比阿羅漢供養功德，百分千分不如供養初修菩提心者。」

第三十

[0956c03] 出《那羅延品經》(顯說一條行)

[0956c04] 　修行菩薩住四種住地修四種行。

[0956c05] 爾時，佛告那羅延菩薩言：「那羅延當知：譬如吠琉璃寶，若置諸雜器中，其寶不失本光。那羅延當知：修行菩薩亦復如是，所在三昧縱為俗服，名為出家，不離法界道行。」

[0956c08] 說是語已，那羅延菩薩白文殊師利菩薩言：「菩薩住於何地而無損減，集諸三昧功德而得無盡智慧資糧？」

[0956c11] 文殊師利菩薩告那羅延菩薩言：「菩薩有四種住地。何者為四？所謂：一者、若於身命無所悋惜；二者、不樂名聞利養；三者、不樂己所快樂；四者、不願受生諸天快樂。是為四種住地。」

第三十一

[0956c17] 出《集一切功德經》(顯說一條行)

[0956c18] 　菩薩為諸眾生不離三界喻。

[0956c19] 爾時，復有菩薩白佛言：「世尊！譬如多人各犯刑名，臨刀欲殺，而有一人解散得脫，是人却來就執刀者，謂是執刀：『殺我，殺我。』世尊！是三界地不異法人之處，凡夫愚鈍亦如犯死之人。菩薩解脫世間却來成熟諸眾生故，如人臨刑得免，却就死刑；菩薩亦復如是，不離三界。是以，諸佛、如來大慈、大悲相應菩提心故，修行菩薩超度一切聲聞、緣覺。何以故？為聲聞、緣覺無是大悲心故，亦無善巧方便。」

第三十二

[0956c29] 出《密嚴經》(顯說一條行)

[0957a01] 　顯示聲聞、菩薩挍量行門。

[0957a02] 「若有菩薩於法深解善巧方便法義，當得阿耨多羅三藐三菩提；若成等正覺已，顯揚法教。若見五陰，離於自身觀無人、我，諸法體性亦無所動，此則聲聞解脫。

[0957a05] 「若修行菩薩一切法行觀於二邊，遠離邊際，此等速得阿耨多羅三藐三菩提。若有直見邊際快樂已，於諸眾生無慈悲心，捨離世緣，如是之人成佛甚難。快哉，如來智慧令諸眾生至於安樂。

[0957a09] 「譬如蓮花，雖淤泥垢生甚清淨。雖生淤泥所，為諸佛、賢聖供養故生；菩薩亦復如是，生於三界淤泥，若成佛已則得諸天歎美。

[0957a12] 「若修行菩薩轉生人間，當得王四天下轉輪王位；若生天上，自為天主乾闥婆王。為不斷相應大乘法故，所生之處恒受勝上高位。是故，修行菩薩應當攝護大乘，常受勝位究竟，成就阿耨多羅三藐三菩提。」

第三十三

[0957a19] 出《梵剎經》(顯說一條行)

[0957a20] 　修行菩薩發大忍辱行願。

[0957a21] 爾時，佛言：「初修行菩薩宜當數發無上菩提相應行願，為諸眾生苦惱枯涸，令為發大誓願忍辱心故，成就眾生。

[0957a24] 「願三千大千世界地為金剛，於其地上我身分散。譬如蘆葦、甘蔗、或如稻苗，如是多身各受世法苦樂。依恒一切眾生，變為那羅延力，以其力故，願於我身生大瞋嫌，各執金剛鎚杵晝夜三時杵碎我身，如安善那眼藥碎已復生，依前無捨，我於此等眾生無嫌怨心。

[0957b01] 「願我代於一切眾生受此苦厄，無有間斷，普令遠離諸煩惱苦，不退無上菩提，不入聲聞、緣覺道果。願成等正覺，度脫一切眾生。」

第三十四

[0957b05] 出《一切諸佛所念經》(顯說一條行)

[0957b06] 　忍辱慎三業行門。

[0957b07] 爾時，善等觀菩薩白佛言：「世尊！修行菩薩如何住於忍辱羞恥行門？」

[0957b08] 佛言：「若修行菩薩以身惡行自慎羞恥、以口惡行自慎羞恥、以意惡行自慎羞恥、以聲聞緣覺談論惡行自慎為恥，善男子！是修行菩薩羞恥之處。若能慎覺，則得至於無上菩提道位。」

第三十五

[0957b14] 出《法集經》(顯說二條行)

[0957b15] 　修行菩薩修十種戒行，復別有十種戒行。

[0957b16] 爾時，佛告無所發菩薩摩訶薩言：「善男子！於意云何？何者是修行菩薩實語？菩薩若發菩提心已，寧捨身命不捨菩提，於諸眾生不行非法，是為不妄語。若修行菩薩發無上菩提心已，後違前志，違言欺誑，則是修行菩薩退失菩提。

[0957b22] 「復次，修行菩薩云何持戒念行？所謂：一者、若樂聽聞佛法，是其為戒成就圓滿而得四無量心；二者、若志求佛法，是其為戒成就圓滿，得卑下心；三者、若供養善知識故，是其為戒成就圓滿，伎藝無缺；四者、若修波羅蜜行，是其為戒成就圓滿而得佛智；五者、若聞經典轉為他說，是其為戒成就圓滿而能廣說大乘經典；六者、若常念佛法，是其為戒成就圓滿，明閑總持威力；七者、若專修菩提，是其為戒成就圓滿，滅諸罪障；八者、不嫉眾生，是其為戒，是以不失菩提；九者、不退菩提，是不失戒三寶現前；十者、如如念戒觀，一切無缺。善男子！修行菩薩應當恒以心念如是善戒。

[0957c06] 「復次，修行菩薩復有十種菩提心戒，所謂：一者、為求一切眾生利故，非獨利己；二者、所修道業迴施眾生願速成佛，非專為己；三者、以堅牢行利他世業，亦非為己；四者、戒行清淨增長菩提，歷劫忍辱無有疲倦；五者、布施為戒，乃至能捨頭、目、髓、腦，利眾生故；六者、持戒為戒，菩薩不捨無戒眾生；七者、忍辱為戒，菩薩不懼一切魔軍；八者、精進為戒，為眾生故積集佛道無有疲倦；九者、禪定為戒，菩薩為聲閙亂定心不動；十者、智慧為戒，菩薩見諸世法想同菩提空相為戒，菩薩不染世間，慈悲為戒，不入涅槃，是為法集。」

第三十六

[0957c19] 出《阿差耶末所問經》(顯說一條行)

[0957c20] 　修行菩薩戒行無盡，諸行人戒力皆有盡時。

[0957c21] 爾時，阿差耶末菩薩白舍利弗言：「修行菩薩持戒無盡。舍利弗當知：相續無斷見故。何故？凡夫持戒，上生善處，戒力銷盡；人間持戒，十善受畢，戒力銷盡；若六欲天戒，功德報畢，戒力銷盡；若色界天戒，四禪滅故，戒力銷盡；若無色界天戒，四三摩鉢帝滅故，戒力銷盡；若五通仙人戒，失於五通，戒力銷盡；若一切聲聞戒，入涅槃故，戒力銷盡；若辟支佛戒，無大悲故，戒力銷盡。

[0957c29] 「舍利弗當知：若菩薩摩訶薩戒行無盡。何以故？一切淨戒皆因菩薩戒攝現前故。譬如種子漸多，利益無盡。舍利弗當知：菩提心者猶如種子，諸佛、如來戒行無盡，是大丈夫，名為無盡戒行。舍利弗！是修行菩薩持戒故，戒行無盡。」

第三十七

[0958a07] 出《集會品經》(顯說一條行)

[0958a08] 　修行菩薩於三乘中普明善巧方便。

[0958a09] 「何者是修行菩薩於一切乘中善巧方便？凡有三乘法而得解脫。何者為三？一者、聲聞乘，二者、緣覺乘，三者、大乘。復有二乘。何者為二？天乘、人乘。其中，何者修行菩薩於聲聞乘中而有善巧方便？若佛不出於世，聲聞乘亦無成就。何以故？為依他聞法故而現聲聞。何者是聞法？持戒、忍辱積集圓滿故。若積集戒圓滿，則得積集禪定圓滿；若積集定圓滿，則得積集智慧圓滿；若積集慧圓滿，則得積集解脫圓滿；若得積集解脫圓滿，則得積集解脫知見圓滿。如是方便是為聲聞善巧方便。

[0958a19] 「聲聞復有善巧方便，福德不動，諸法嫌故，於是三界而生厭離。一切諸行無常，厭離煩惱；一切諸法無我故，專求寂滅涅槃，乃至剎那不求世間生死。恒懼無常，五陰諸行無相故、五根喻若蟒蛇相故、十二因緣如空聚落，一切生死無心樂故。顯是法已，修行菩薩則知聲聞乘中善巧方便。

[0958a27] 「何者修行菩薩於緣覺乘中而有善巧方便？是何因緣緣覺而得出世？修行菩薩應知緣起。何者？加行樂修、精進禪定，不住積集功德資糧、不住積集持戒資糧，少分聽法修習故、亦不親近供養諸佛故。中分智故，常為出家。下心故而修少用功力，不樂籌量法集，樂住空寂，獨居別處，速求難入大灌頂位，樂行乞食，數思常、樂、我、淨法，出離三界，披尋涅槃。故自智悟入定，故樂修三昧非他自悟，以智明悟起一切諸行因緣邊際。顯是法已，修行菩薩則知緣覺乘中善巧方便。

[0958b09] 「何者修行菩薩於大乘中善巧方便？若大乘行故，方便無量無邊，我今略說。此乘功力為一切眾生令入此乘，功德資糧積集善根，為諸眾生清淨攝受諸波羅蜜，令入一切法故，以無間斷常行佛道。此乘以無礙故，光明所照。若此大乘，一切眾生皆是乞士，超越一切無畏邪路。此乘如來聖德恒在目前，一切邪魔、外道、雜行皆能摧伏；復為如來資助善行，如樹寶幢無有間斷。此乘能除三界住、滅二邊妄想，執持空相、無常結使所持疑惑皆能除斷，如來佛乘無障礙得故。此乘能於一切法集親近三寶，利益世人，皆當恃怙，行不誑路，一切眾生皆有分故、為過去大悲堅持力故，示現此處。以十力、四無所畏、十八不共法、三十二相、八十種好、身口意莊嚴具光明嚴飾，為一切處無嫌無過，是為修行菩薩大乘中善巧方便。」

第三十八

[0958b27] 出《郁伽長者所問》經(顯說一條行)

[0958b28] 　說在家菩薩應修四種行不出家因緣。

[0958b29] 爾時，佛告郁伽長者言：「在家修行菩薩以四種行相應而得歸依如來。何者為四？所謂：一者、菩提心無捨故；二者、不破三摩禪業；三者、大慈大悲無斷故；四者、不染雜乘。是為四種相應成就歸依如來。

[0958c04] 「復有四種行業相應而得歸依法。何者為四？所謂：一者、供養法師故；二者、尊重聽法；三者、聽聞法已正直披尋；四者、若聞法要而為眾生顯說，流傳迴施眾生成等正覺。

[0958c08] 「復有四種行相應而得歸依僧。何者為四？所謂：一者、不樂聲聞，專求無上菩提；二者、若有眾生修餘行業，勸令修學正真佛法；三者、以菩提心無退；四者、供養僧徒，推尋聲聞行業而不取聲聞解脫。

[0958c12] 「若修行菩薩捨一切財物已智而生施心，作是念言：『若有飢餓來乞飲食，皆當施與，縱施酒者。』復作是念：『一切所求而成檀波羅蜜。』如是，在家修行菩薩攝護戒行。」

[0958c17] 爾時，佛告阿難：「汝見郁伽長者供養如來，修習於法，所樂之物而能布施？」

[0958c18] 阿難白佛言：「世尊！我見是事。」

[0958c19] 佛言：「阿難當知：郁伽長者此賢劫中所有一千佛出世皆以無量供具當遍供養，攝護佛法，雖在俗服而修僧行、廣修佛道。」

[0958c23] 爾時，阿難問郁伽長者言：「長者！以何義故——俗中猶如怨賊——所居俗服而能樂住？今值出家因緣，何無樂心？」

[0958c25] 長者答言：「我不樂俗。何以故？修行菩薩相應大悲故，不求快樂、忍辱苦惱，不捨眾生故。」

[0958c27] 佛言：「阿難！當知此郁伽長者雖在俗服，已曾成就無量眾生。諸餘百千菩薩無能如是成熟眾生。何以故？彼百千菩薩皆無如是善巧威力如郁伽長者一人。」

第三十九

[0959a03] 出《殊勝具戒經》(顯說二條行)

[0959a04] 　初發起修行菩薩堪受無量衣、食、床、座供養，其福無量。　又表阿耨達多龍王神力。

[0959a07] 爾時，佛告諸善男子言：「汝善男子！應共魔鬪，尋求聖位。若修行菩薩成熟眾生之時，先共邪魔鬪戰，令其變化，相應善行，不求餘師，是為法行。諸善男子當知：若有人譏嫌聲聞行者，汝等勿有譏嫌；若有樂修聲聞行者，汝等勿樂。」

[0959a12] 爾時，諸菩薩白佛言：「世尊！何者行聲聞譏嫌而菩薩無譏嫌，然聲聞求者而菩薩不求？」

[0959a14] 佛言：「若聲聞譏嫌生死，汝不應嫌；若聲聞所願樂涅槃，汝等不應願樂，是為法行。」

[0959a16] 爾時，佛告舍利弗言：「舍利弗！若修行大菩薩滿於世間，於諸眾生每日授與袈裟衣服。於意云何？如是施者是善清淨施，不但為初修行菩薩初心發起無上菩提心故，從此之後則成最上，修行菩薩而堪淨受如是衣施。若初修行菩薩每日於他受淨臠食積如須彌而堪淨受，不為修行菩薩初心發起無上菩提心故，從此之後則成最上，修行菩薩而堪受如是淨食。若初修行菩薩受用高座，廣如四天下，高若須彌，七寶所成，金、銀、頗梨、真珠、碼瑙、金剛、雜寶而為廁鈿，諸天上衣彌覆其上。其座每日於諸眾生清淨受用而成淨受，不為初修行菩薩初心發起無上菩提心故，從此之後為一切眾生當成施主而堪受如此高座。

[0959b01] 「舍利弗當知：譬如阿耨達多龍王宮四面出生四大河水。何者為四？所謂：一者、恒河，二者、斯塗，三者、薄叉，四者、新都。此四大河流入大海，令海盈滿。此四大河各有眷屬：若恒大河與五百小河而為眷屬，東方流入大海；若斯塗大河與五百小河而為眷屬，南方流入大海；若薄叉大河與五百小河而為眷屬，西方流入大海；若新都大河與五百小河而為眷屬，北方流入大海。舍利弗！於意云何？是等四河隨方流出滿四大海，曠野遍流而能利益世間眾生？」

[0959b11] 舍利弗言：「世尊！此四大河利益無量眾生、人非人等。」

[0959b12] 「如是，大小諸河流注天下，潤澤五穀、粳糧、菉豆、雜麥、油麻、床[疊*毛]雜田皆以諸河溉灌田野。舍利弗！於意云何？是四大海如何得滿？」

[0959b15] 舍利弗言：「以是四大河故而得盈滿。」

[0959b16] 佛言：「舍利弗！於意云何？此四大河於大海中而能利益幾何眾生？」

[0959b17] 舍利弗言：「世尊！利益無量眾生，第一利益水陸眾生——魚、鼈、黿、鼉、鮫龍、摩竭、蠎蛇、雜類萬像、海人、蜯蛤、珂虫、諸龍母子、修羅、羅剎、人與非人皆能利益。種種雜寶遍滿海中，蜯蛤真珠放光動地，頗梨、瑪瑙、靺羯、車璩、琥魄、珻瑰、珊瑚、雜寶遍滿海中，利益眾生。」

[0959b23] 「舍利弗！於意云何？是四大海從何而有？」

[0959b24] 舍利弗言：「以阿耨達多龍王故而有。」

[0959b25] 佛言：「舍利弗！是阿耨達多龍王不遭三難。何者三難？一者、不懼金翅吞食其身；二者、熱沙不墮身上；三者、若行欲時不變為蛇。諸餘龍王皆有三難，唯阿耨達多龍王而無此難。阿耨達多龍王宮殿恒止神通禪定之人，所有眾生入其宮者，熱沙不墮其身。」

[0959c02] 爾時，舍利弗白世尊言：「世尊！阿耨達多龍王宮殿如何得如是奇妙功德威力？何故諸餘龍王晝夜六時皆有厄難，唯此阿耨達多龍王及彼宮中無如是難，而有無量善根功德，流出四河利益無量眾生產業？」

[0959c06] 佛告舍利弗：「誠如所言，阿耨達多龍王是大菩薩，是大修行菩薩。舍利弗！譬如阿耨達多龍王於三種難而得解脫；修行菩薩亦復如是，亦得解脫三種厄難。何者為三？地獄難、餓鬼難、畜生難。譬如阿耨達多龍王池中四河潛潤廣遍田野；修行菩薩亦復如是，以四攝事攝諸眾生。何者為四？一者、布施攝；二者、愛語攝；三者、利行攝；四者、同事攝。舍利弗！譬如四大海水以阿耨達多龍王四大河故成就；初修行菩薩亦復如是，以發生菩提心故而成阿耨多羅三藐三菩提。譬如四大海中無量無邊億百千眾生快樂相應。舍利弗當知：三界眾生於佛法中安立亦復如是，應見欲界、色界、無色界眾生、若三千大千世界眾生受樂，皆因菩薩應現功德。」

第四十

[0959c23] 出《解深密經》(顯說一條行)

[0959c24] 　修行菩薩修六波羅蜜住地行。

[0959c25] 爾時，觀世音菩薩白佛言：「世尊！是諸修行菩薩凡有幾種修學住地菩薩應學，能成無上菩提？」

[0959c27] 佛告觀世音菩薩言：「善男子！當知修行菩薩學住地略有六種。何者為六？所謂：布施、持戒、忍辱、精進、禪定、智慧。」

[0960a01] 觀世音菩薩白佛言：「世尊！如是六種修學住地，幾是戒學所攝？幾是定學所攝？幾是慧學所攝？」

[0960a03] 佛告觀世音菩薩言：「善男子！當知初三種學，第一布施、持戒、忍辱，此三者當知為戒學所攝；若禪定一種，但是增上心學所攝；若慧則是增上慧學所攝；若精進，我說遍行一切。」

[0960a07] 觀世音菩薩復白佛言：「世尊！如是六學住地，幾是功德資糧？幾是智慧資糧所攝？」

[0960a08] 佛告觀世音菩薩言：「善男子！若因戒學所攝者，是名功德資糧所攝；若智慧修學所攝者，是名智慧資糧所攝；我說精進、禪定遍行一切，亦入功德資糧，亦入智慧資糧所攝。」

[0960a12] 觀世音菩薩復白佛言：「世尊！於此六種所學：一者、最初於菩薩藏波羅蜜相應微妙正法，堅牢行願；二者、次於十種法行精進修行，以聞、思、修、妙智所成；三者、護持菩提心故；四者、親近供養真善知識，無間勤修善品。」

[0960a18] 觀世音菩薩言：「世尊！何故是六種學住地？六數各願知所因。」

[0960a20] 佛告觀世音菩薩言：「善男子！二因緣故：一者、饒益諸眾生故；二者、對治諸煩惱故。觀世音！當知是六學中，前三種饒益眾生：布施、持戒、忍辱；後三種對治一切煩惱因：精進、禪定、智慧。是中修行菩薩以前三種：布施故，種種資具攝養眾生；以持戒故，不行損害、逼迫、惱亂，令離怨家；以忍辱故，他來欲害、逼迫、苦惱，堪能忍受攝護眾生。觀世音！當知此三所說為眾生攝施因。後復三種對治煩惱者，修行菩薩由修學精進故，令煩惱傾動，修學而能對治，勇猛修諸善品；由禪定學故，而能剝削心家煩惱；由智慧故，永除煩惱。此後三種為對治煩惱因。」

第四十一

[0960b05] 出《勝鬘師子吼一乘大方便方廣經》(顯說一條行)

[0960b06] 　發十大受願讚歎如來，如來則現。

[0960b07] 爾時，波斯匿王及末利夫人信法未久，共相謂言：「勝鬘夫人是我之女，聰慧利根，通敏易悟。若見佛者，必速解法，心得無疑。宜時遣使，發其道意。」

[0960b10] 夫人白言：「今正是時。」

[0960b10] 王及夫人與勝鬘書，略讚如來無量功德，即遣內人——名旃提羅使人——奉書至阿踰闍國，入其宮內敬授勝鬘。

[0960b13] 勝鬘得書歡喜頂受，讀誦受持，生希有心，向旃提羅而說偈言：

「我聞佛音聲，　　世所未曾有，
　所言真實者，　　應當修供養。
　仰惟佛、世尊，　　普為世間出，
　亦應垂哀愍，　　願必令我見。」
　即生此念時，　　佛於空中現，
　普放淨光明，　　顯視無比身。
　勝鬘及眷屬，　　頭面接足禮，
　咸以清淨心，　　歎佛實功德：
「如來妙色身，　　世間無與等，
　無比不思議，　　是故今敬禮。
　如來色無盡、　　智慧亦復然，
　一切法常住，　　是故我歸依。
　降伏心過惡、　　及與身四種，
　已到難伏地，　　是故禮法王。
　如一切爾炎，　　智慧身自在，
　攝持一切法，　　是故今敬禮。
　敬禮過稱量，　　敬禮無譬類，
　敬禮無邊法，　　敬禮難思議。
　哀愍覆護我，　　令法種增長，
　此世及後生，　　願佛常攝受。」
「我久安立汝，　　前世已開覺，
　今復攝受汝，　　未來生亦然。」
「我已作功德，　　現在及餘世，
　如是眾善本，　　唯願見攝受。」

[0960c10] 爾時，勝鬘夫人聞授記已，恭敬而立，受十大受：「世尊！我從今日乃至菩提，於所受戒不起犯心。

[0960c12] 「世尊！我從今日乃至菩提，於諸尊長不起慢心。

[0960c13] 「世尊！我從今日乃至菩提，於諸眾生不起恚心。

[0960c14] 「世尊！我從今日乃至菩提，於他身色及外眾具不起嫉心。

[0960c15] 「世尊！我從今日乃至菩提，於內外法不起慳心。

[0960c16] 「世尊！我從今日乃至菩提，不自為己受畜財物，凡有所受悉為成熟貧苦眾生。

[0960c18] 「世尊！我從今日乃至菩提，不自為己行四攝法，為一切眾生故，以不愛染心、無厭足心、無礙心攝受眾生。

[0960c20] 「世尊！我從今日乃至菩提，若見孤獨幽繫、疾病、種種厄難困苦眾生終不暫捨，必欲安隱，以義饒益，令脫眾苦然後乃捨。

[0960c23] 「世尊！我從今日乃至菩提，若見捕養眾惡律儀及諸犯戒終不棄捨，我得力時於彼彼處見此眾生應折伏者而折伏之、應攝受者而攝受之。何以故？以折伏、攝受故，令法久住。法久住者，天人充滿、惡道減少，於如來所轉法輪而得隨轉。見是利故，救攝不捨。

[0960c29] 「世尊！我從今日乃至菩提，攝受正法終不忘失。何以故？忘失法者則忘大乘，忘大乘者則忘波羅蜜，忘波羅蜜者則不欲大乘菩薩，不決定大乘者則不能攝正法欲、隨所樂入，永不堪任越凡夫地。我見如是無量大過，又見未來攝受生正法菩薩摩訶薩無量福利故，受此大受。

[0961a06] 「法主世尊！現為我證，唯佛、世尊現前證知。而諸眾生善根微薄，或越疑網，以十大受極難度故，彼或長夜非義饒益不得安樂，為安彼故，今於佛前說誠實誓。我受此十大受如說行者，以此誓故，於大眾中當雨天花、出天妙音。」

[0961a11] 說是語時，於虛空中雨眾天花、出妙聲言：「如是如是，如汝所說，真實無異。」

[0961a13] 彼見花及聞音聲，一切眾會疑惑悉除，憙踊無量而發願言：「恒與勝鬘常共俱會，同其所行。」世尊悉記一切大眾如其所願。

[0961a16] 爾時，勝鬘夫人復於佛前發三大願而作是言：「以此實願安慰無量無邊眾生，以此善根於一切生得正法智，是名第一大願；我得正法智已，以無厭心為眾生說，是名第二大願；我於攝受正法，捨身命財護持正法，是名第三大願。」

[0961a22] 爾時，世尊即記勝鬘三大誓願：「如一切色悉入空界，如是菩薩恒沙諸願皆悉入此三大願中，此願者真實廣大。」

第四十二

[0961a26] 出《出生無邊門陀羅尼經》(顯說三條行)

[0961a27] 　說持是經陀羅尼者臨命終時，八十億諸佛親迎接。　又表如來三身。　又說修行菩薩修四事四事無相行門，速成佛道。

[0961b02] 爾時，佛告舍利弗言：「若諸修行菩薩為求阿耨多羅三藐三菩提者，應當發廣大心，無所染著、無取無捨，受持誦念此陀羅尼。」

[0961b05] 爾時，世尊說陀羅尼曰：

[0961b06] 「寫陀(提耶反)體曇(一)　阿拏麼拏(二)　阿谿麼谿(三)　娑蔓多目谿(四)　娑低(低耶反)[口*邏](去)咩(五)　掃咩(六)　欲訖低(二合)(七)　泥嚕訖低(二合)(八)　泥嚕訖多鉢鞞(九)　翳黎咩黎醯梨(十)　舸立箄(二合)(十一)　舸立謗(二合)泥(十二)　舸立跛(二合)栖(十三)　娑(去)[口*(黍-禾+利)]娑(去)囉啝低(十四)　醯羅醯犁(十五)　醯禮犁(十六)　醯邏醯禮犁(十七)　戰提(十八)　遮啝低(十九)　者[口*犁]遮囉拏(二十)　遮邏遮囉拏(二十一)　阿者黎(二十二)　按低(二十三)　按多低(二十四)　舸囉拏(二十五)　阿囉拏(二十六)　阿散低(二十七)　涅漫泥(二十八)　涅靺怛泥(二十九)　涅目訖低(二合)(三十)　涅殿低(三十一)　涅陀(提耶反)嚟(三十二)　涅訶嚟(三十三)　涅訶囉伏麼黎(三十四)　涅訶囉燒馱泥(三十五)　燒馱泥(三十六)　尸羅燒駄泥(三十七)　鉢吉低(二合)靺泥(三十八)　鉢吉低(二合)泥跛泥(三十九)　婆(去)啝伏婆(去)啝泥(四十)　阿僧倪(四十一)　娜咩(四十二)　縒咩(四十三)　微晡羅鉢鞞(四十四)　桑葛屣拏(四十五)　姪[口*梨](四十六)　姪姪嚟(四十七)　摩訶姪姪嚟(四十八)　泥那泥(四十九)　婆(去)啝伏婆(去)[口*梨]泥(五十)　婆啝泥(五十一)　摩訶婆啝泥(五十二)　訖吒泥(五十三)　摩訶訖吒泥(五十四)　耶賒啝低(五十五)　者黎(五十六)　阿者黎(五十七)　摩者黎(五十八)　娑摩者黎(五十九)　姪荼散泥(六十)　速思體(二合)低(六十一)　阿僧伽鞞訶嚟(六十二)　阿僧伽泥訶嚟(六十三)　娑蔓多目谿(六十四)　涅訶嚟(六十五)　涅訶囉欲訖低(六十六)　泥訶囉伏麼嚟(六十七)　泥訶囉燒馱泥(六十八)　姪荼散泥(六十九)　速思體(二合)低(七十)　掃咩宋摩啝低(七十一)　思蕩(二合)咩(七十二)　思湯(二合)摩啝低(七十三)　思貪(二合)婆啝低(七十四)　姪荼思儻(二合)咩(七十五)　思湯(二合)摩鉢(去)卑低(二合)(七十六)　摩訶鉢鞞(七十七)　娑蔓多鉢鞞(七十八)　鞞摩羅鉢鞞(七十九)　鞞摩羅濕咩(二合)(八十)　娑蔓多目谿(八十一)　薩婆怛邏(二合)女褐低(八十二)　閜(烏可)那(去)撦陀(提耶反)鉢囉(二合)低婆(去)泥(八十三)　馱囉尼泥馱泥(八十四)　馱囉尼目抗奴散泥(八十五)　薩婆勃陀婆(去)瑟低(八十六)　薩婆勃馱姪瑟恥(二合)低(八十七)　泥馱那遨低黎(二合)(八十八)　莎訶(八十九)」

[0961c08] 佛告舍利弗：「若菩薩修此陀羅尼者，不應分別有為、無為，亦不取、不著，不增、不減，不成、不壞，不合、不散，不生、不滅，亦不念於過去、未來、現在諸法，亦不積集攝取諸法，但當思惟諸佛非色、非無色，非相、非無相。

[0961c12] 「菩薩不應同於二乘取佛色身。何以故？聲聞、緣覺取佛色身莊嚴之相光明照曜，父母、生育、飲食長養，血、肉、筋、骨，四大合成，無常變壞，苦惱不淨，為佛色身。菩薩不爾，何以故？如來之身無生相故，普為眾生於一切法以非明照集智資糧，顯現法身虛空相、無生相。如來法身以無生相而為色蘊，復以無生相甚深之義是一切法體故。然諸菩薩不應非色取如來相。若以非色取如來相便同聲聞——謂佛入於寂滅涅槃，色身斷滅，無復更生。菩薩不爾，何以故？如來之身無盡相故，普為眾生於一切法以非明照顯現色身，以法作相集福資糧。以如來色身無盡相故，是為無盡色蘊是故，諸法亦無盡相。若眾生界度脫未盡，如來常現無盡色身。

[0961c27] 「舍利弗！於此經中陀羅尼故，出生無量面門。修行菩薩若聞是經，於無上菩提皆不退轉。何以故？是中顯示如來一切聖德神通。復因此經增益眾生戒行，分段守護無所得法。」

[0962a02] 爾時，世尊而說頌言：

「汝等勿樂著，　　一切諸法空，
　於諸佛菩提，　　亦莫起分別；
　於菩提涅槃，　　亦不生疑惑，
　若能修此行，　　速得陀羅尼。
　聽此修多羅，　　習智空、無相，
　無生亦無滅，　　當速證菩提。
　菩薩持是經，　　深解無量法，
　得生諸佛剎，　　親近最勝尊。
　若得陀羅尼，　　決定深義趣，
　不生退懼心，　　受持無盡法。
　十方一切佛，　　說法皆盡聞，
　聞已悉受持，　　頂戴而奉行。
　若受持此經，　　於文字名句，
　及所說妙義，　　終無有疑忘。
　如日月光明，　　所照無不遍，
　了知此法門，　　通達無量義。
　誦持此經故，　　即自能開解，
　一切最勝法，　　陀羅尼妙門。
　假使一劫中，　　一切諸眾生，
　所有深疑惑，　　皆問持經者。
　時持經菩薩，　　咸皆為開演，
　疑網悉已除，　　菩薩智無盡。
　愛樂此經故，　　能速近菩提，
　如是真佛子，　　護持祕密藏。
　持此陀羅尼，　　眾生咸敬念，
　諸佛共稱揚，　　名聞十方界。
　由持此經故，　　臨欲命終時，
　見八十億佛，　　伸手俱携接，
　咸作如是言：　　『汝當往我剎。』
　由誦持此經，　　現受如斯福。
　若百千億劫，　　造罪當應受，
　誦此陀羅尼，　　一月皆清淨。
　菩薩億劫中，　　勤習諸功德，
　一月誦此經，　　其福超於彼。
　善念慧精進，　　三昧陀羅尼，
　經故常現前，　　乃至如來地。
　三界諸眾生，　　一時盡為魔，
　誦持此經故，　　悉無能障礙。
　此經中解釋，　　一切諸法門，
　而說一切智，　　因是成正覺。
　我因聞是經，　　然燈授我記，
　記言：『汝成佛，　　解脫諸眾生。』
　彼時見諸佛，　　其數如恒沙，
　聞諸佛說法，　　皆悉能解了。
　若欲得受持，　　諸佛所說法，
　勤修學此經，　　速成如是力。
　殊勝莊嚴剎，　　大會諸聖眾，
　光相及妙族，　　皆從此經得。
　若人經七日，　　諦思惟是經，
　八十億諸佛，　　為說如斯法。
　邪思慎莫思、　　不應思勿思，
　以智當正思，　　速得此經典。
　勤修此法門，　　勿懼菩提遠，
　如人至寶洲，　　隨意採眾寶。
　若持陀羅尼，　　莫言無善報，
　具足人天樂，　　近佛道非難。
　若願速成佛，　　應持是經典，
　畢竟定當得，　　無上大菩提。」

[0962c03] 佛告舍利弗：「若菩薩成就四法，必定當得此陀羅尼。何等為四？一者、不樂愛欲；二者、不生嫉姤；三者、於諸眾生能捨一切無有恚惱；四者、晝夜歡悅深樂求法。舍利弗！菩薩成就如是四法得此陀羅尼。

[0962c08] 「復次，舍利弗！若菩薩成就四法得此陀羅尼。何等為四？一者、住寂阿蘭若行；二者、悟入甚深法忍；三者、不樂名聞利養；四者、能捨所愛之物乃至身命。菩薩成就如是四法得此陀羅尼。

[0962c13] 「復次，舍利弗！若菩薩成就四法得此陀羅尼。何等為四？所謂入於八字之義。云何八字？

[0962c14] 「一者、跛字，是第一義，一切諸法無我入義。

[0962c15] 「二者、攞字，入於如來無生法身，以非明照集智資糧，無所入相，以無生相而為色身，以無盡相而為色蘊入義。

[0962c18] 「三者、麼字，智慧、愚癡，法作同類入義。

[0962c19] 「四者、舸字，分別業報，亦無業報入義。

[0962c20] 「五者、闍字，悟生、老、病、死不生、不滅入義。

[0962c20] 「六者、馱字，悟陀羅尼法體空、無相、無願，寂如涅槃，開解入義。

[0962c22] 「七者、賒(賒可反)字，奢摩他住寂定相、鞞鉢舍那正見諸法相。如何而得住於寂定？宜當精勤，晝夜無間觀佛禪像，不應取相，當念鞞鉢舍那，以慧正見。若行者見佛而現，將為真佛，應作是念：『此所見佛從何方來？東、西、南、北、四維、上、下方所來耶？』若將此佛是人所造，應作是念：『此佛為是泥木作耶？為復金、銀、銅、鐵所作？』如是觀已，知所見佛但由我於精舍之中觀佛形像，晝夜憶念，是故佛形常現目前。由是當知：我常見聞一切諸法，將為實者皆從自心憶念而起，即是修行菩薩第一溫習不住定乃至歡喜地位。

[0963a05] 「云何觀佛形像亦住勝義諦門？當作是念：『我今所見佛之形像，非佛所有種類之相，此但是我現在觀察像因緣故見佛形像。』得入定中，類知一切諸法亦復如是。以是義故，見佛形像不應總無。當知賒字與一切法無有差別，皆同法門入義。

[0963a10] 「八者、叉字，諸法皆空，不生、不滅。何以故？悟解諸法本來空寂，自性涅槃入義。

[0963a12] 「是八字義如是受持，隨何方所有是經卷者，應當尊重、恭敬、供養；半月半月讀誦、演說，若見誦習此經典者，稱揚勸進。舍利弗！若有修行菩薩修此四法，得是陀羅尼。」

大乘修行菩薩行門諸經要集卷下

【經文資訊】大正藏第 17 冊 No. 0847 大乘修行菩薩行門諸經要集
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA