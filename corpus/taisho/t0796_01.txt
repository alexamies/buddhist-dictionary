佛說見正經
  (亦名生死變識經)

東晉天竺三藏竺曇無蘭譯

[0740b06]  聞如是：

[0740b06]  一時，佛在羅閱，祇園精舍。正以  食時，將諸比丘五百人，菩薩及優婆塞千人，  皆持供養具出羅閱祇城外。有大樹，名曰甘
香，根深幹大，枝葉茂盛，華實紅赤，其味甜  美，樹下廣平，集石為座。佛意欲止此，諸優婆  塞即敷布坐席，佛便止坐；弟子菩薩，亦皆就  坐。

[0740b12]  時有一比丘，名曰見正，新入法服，其心有  疑，獨念言：「佛說有後世生，至於人死，皆無還  相報告者，何以知乎？當以此問佛。」未即發
言，佛已豫知。

[0740b15]  佛因先言：「諸弟子！此樹本以一  核種，四大胞毓，自致巨盛，覆爾所人。本為核  時，根幹葉實未有未見，至得四大因緣相連，
便生芽葉莖節華實，轉增於本，自致成樹，  施布廣遠。初名為核，核復生芽，芽復生莖，莖  復生葉，葉復生華，華復生實，展轉變易，非故
不離故，而名非常名，遂成大樹；樹復生果，果  復成樹，歲月增益，如是無數。」

[0740b22]  佛告諸弟子：「欲  踧集華實莖節根幹，更使還作核可得乎？」

[0740b23]  諸  弟子皆言：「不可得也。彼已變轉，不可還復，日  就朽敗，核轉復生，如是無極，轉生轉易，終皆  歸朽，不可復還使成本核也。」

[0740b27]  佛告諸弟子：「生死亦如此。識神為起法，起法  為癡，癡為就貪愛，癡如彼樹核，核小而長成  大樹。一癡而致多所因緣，多所因緣本由癡
出，癡生行，行生識，識生字色，字色生六入，  六入生更樂，更樂生痛，痛生愛，愛生受，受生  有，有致生，生致老死。合十二因緣，成為身
已，有身當就老死，識神轉易，隨行而往。更有  父母，更受形體，更六情，更所習，更苦樂，更  風俗，都非故，便不得復還。不復識故，向所新
見，謂為有、謂可常，著所猗呼為諦，謂無前世  後世。識神轉徙，隨行而有也。識神已徙，更有  父母，更受新身，更六情，更所習，更苦樂，更
風俗，便不復識故，亦不得復還故身故習故  所，見如樹不復還作核也。」

[0740c12]  於是，比丘見正承佛言，起坐長跪，白佛言：「我  意未除、未解正要，今欲發愚癡之問，願佛哀  我等，為解了之。我從生已來，見人死者不少，
或父子、兄弟、夫妻、內外，或朋友相憐愛，或有  怨讎相憎，死後識神，了無還面相答善惡者。  何以乎？識神為何所隔礙，而不得還面報人
也？願為分別說之，令我等結除疾得見諦。」

[0740c18]  佛  言比丘：「彼識無形，至於轉徙，隨行而有。若  身作福，福識轉生，亦不得還面報人也。何以  故？譬如冶家洋石作鐵，已成鐵便鑄以為
器，已成器可復還使作石乎？」

[0740c22]  見正言：「實不可。  石已成鐵，終不得復還作石。」

[0740c23]  佛言：「識之轉徙，  住在中陰，如石已洋成鐵；從中陰轉受他  體；如鐵已鑄成器。形消體易，不得復還故識。
何以故？行之善惡，識往受之，轉化變改，如石  成鐵。修行五善，稟受人身，則更有父母。已有  父母，便有六繫閉：一者、住在中陰，不得復
還；二者、隨所受身胞內；三者、初生迫痛，忘故  識想；四者、墮地故所識念滅，更起新見想；  五者、已生便著食，貪念故識念斷；六者、從生
日長大，習所新見，識滅無復宿識。

[0741a03]  「諸弟子！譬  如賈客周遊四方國，具見苦樂，便意思念東  方一郡國所有。已起是念，便三方念滅。生死
亦如是，從是世作行，往後世受已，受即生新  想念，故識想便滅。如賈客惟念一方，三方  想滅也。用是六事，繫蔽隔礙，不復還故識，如
核之成樹，石之成鐵，變本易名，不復還面相  答報也。」

[0741a10]  佛言：「復譬如陶家埏土為器，以火  燒之，則轉成瓦，寧可使瓦還作土乎？」

[0741a11]  諸弟子  皆言：「實不可。土已燒煉，變形成瓦，不可復  使還作土也。」

[0741a13]  佛言：「諸弟子！識神轉徙，隨行受  身，如土成瓦。人無道行，不復識故，不得復還  相報答也。比丘！復譬如樹大數十圍，巧匠便  規  斲
刻鏤奇巧百種。若人欲復集聚  斲  柿  及所刻巧，還使成樹，可得乎？」

[0741a17]  諸弟子言：「實不  可。樹已斷破，段段刻盡，枝葉槀朽，不復可集  使成樹也。」

[0741a19]  佛言諸弟子：「識神於是世作行善  惡，臨死識徙，隨行受體，所見所習，非復故  身，不可得還，不復識故面相答報也。如樹已
斷，不可復集使生。」

[0741a22]  佛言：「復譬如工師，燒砂作  紅色，更轉白形，化如水。諸弟子欲令紅還復  作砂，可得成乎？」

[0741a24]  諸弟子言：「實不可也。燒砂一  變，不可還復。」

[0741a25]  佛言：「生死亦如是，人未有道意，  無有淨眼，身死識去，隨行變化。轉受他體，所  歷異世，更受胞胎，見習皆異，不復識故，如砂
成紅不可復還也。」

[0741a28]  佛言：「諸弟子！復譬如水，處  於圓瓶則體隨圓，徙著方器則體復方，大  小曲直隨所墮處。諸弟子！生死亦如此，識神
本無，無有常形，隨行善惡，輒往受身。白黑長  短，苦樂善惡，變受隨行，如水從器。或從人中  所作非法，死墮畜生，合受惡體，不復識故
面相答報也。諸弟子！譬如蝮蜟生在土中，無  聲無翼，得時節氣，轉化成蟬，飛行著樹，鳴聲  不休。」

[0741b07]  佛問諸弟子：「寧可還蟬使入土成蝮蜟  乎？」

[0741b08]  諸弟子言：「實不可也。蝮蜟已變，去陰在  陽，身形化異日當死亡，或為眾鳥所噉，不得  還作蝮蜟也。」

[0741b10]  佛言：「諸弟子！生死亦如此，命  訖身死，識神轉徙，更受新身，五陰覆障，見習  各異，於彼亦當老死，不得復還，不復識故面
相答報也。如蟬在樹，不可復還作蝮蜟也。」

[0741b14]  佛告諸弟子：「復譬如段生肉，過時不食，則臭  茹生蟲，欲使還成鮮肉可得乎？」

[0741b15]  諸弟子言：  「實不可。肉已臭敗，不能得使復成鮮潔。」

[0741b16]  佛言：  「生死亦如此。人在世間，心念惡、口言惡、身行  惡，死則識神轉徙，墮地獄身、或畜生身、或魚
虫身，所在異見，不與前同，罪網所蔽，不復識  故，不得復還面相答報也，如彼臭肉不可使  更成鮮潔。」

[0741b21]  佛告諸弟子：「復譬如月晦夜陰，  以五色物著冥中，令千人、萬人，令夜視色物，  寧有一人，而別其青、黃、赤、白者乎？」

[0741b23]  諸弟子皆  言：「正使巨億萬人，復無央數人，令夜觀視，終  無見者，何能別其五色？」

[0741b25]  佛言：「若有人，把炬照  之，令人觀視，可得見不？」

[0741b26]  諸弟子言：「人依炬明  視之，皆可別五色。」

[0741b27]  佛言：「若愚人背炬火，進入  幽冥，乃進極遠，而望欲見五色，可得見乎？」

[0741b28]  諸  弟子言：「愚人背明向冥，愈進闇，終無見色  時也。」

[0741c02]  佛告諸弟子：「人在生死，亦如此。一切人民，蚑  行蜎飛蠕動之類，已受身形，癡冥闇蔽，無有  道行，不學身事意事，未得慧眼，而欲知生
死所趣、識神往來、面相答報，如月晦夜陰欲  視五色，終不得見也。若修行經戒三十七品，  守攝其意，就清淨行，如隨持炬火人見別五
色。人隨佛法教，則能了別死生，具見五道識  神往來所墮善惡處，如炬火之照色，皆悉了  見。人初不學身事意事，背於經戒，隨俗三流，
快意自從，斷割真法，不信不樂、不肯奉行，如  背炬入冥，疑結日甚，終無見知有解了時  也。」

[0741c13]  佛告諸弟子：「莫順汝愚癡閉結之意，而不  信清淨正真之道，自墮地獄，為身受痛。我故  引譬以解了。汝等常當勤力奉行經戒，以著
心中。」

[0741c16]  佛告諸弟子：「人生是世稟受身形，肉眼  所見現在之事，父母親屬，察察了了，然不能  復見知前世所從來處。於是當老死，往生後
世更受身形，則亦不能復識知今世之事也。  所以者何？一生一死，識神轉易，十二因緣，癡  為其主，懵懵冥闇，轉不識故。

[0741c21]  「諸弟子！譬如  煮練白絲，染作異色青黃赤黑，變本易故，不  可復轉還也。生死轉易，如絲受色，識無常體
隨行染著，未有淨眼，不識其故心意為法所  念即成。人在一世，心念萬端，善惡報受，受新  故滅，生死之法，癡闇之常然也。其欲知見生
死往來，當廣學行身意之事，深入清淨，思惟  本末，爾乃開寤，如臥寤也。」

[0741c28]  佛告諸弟子：「識神  為癡冥法，生作善惡行，死轉往受，隨善惡行  而有形兆，如火得薪而見薪索則滅。意識不
作善惡行，則亦滅無所見。未得道者，沈淪生  死，轉不識故。譬如穢鏡，垢濁蔽污，舉以向  面，了無所見。意識濁蔽，生死轉徙，慘懼蔽
盈，牽著殃福，不復識故，如  [門@視]  穢鏡。

[0742a05]  「復譬如  深濁之水，雖有魚虫，了不得見。生死錯亂，憂  思蔽塞，轉生忘故，亦如濁水。譬如冥夜閉
眼而行，都無所見。生死闇昧，流隨殃福，或  喜或惱，綴制所受，不復識故，如夜閉眼。」

[0742a10]  佛告諸弟子：「今我為佛，慧眼清淨，一切生死，  往來三界，佛悉知見。譬如水精、琉璃、寶珠，綵
絲貫之，青黃皆見；佛視生死，如觀貫珠。譬如  淨水，清澄見底，其中魚虫，皆悉裸見；佛視生  死，如清水魚。

[0742a14]  「譬如大橋，一切行人，往來無  絕；佛視生死，往來五道，如觀橋人。譬如高山  遠望具見；佛意高遠，具知生死，無不分別。」

[0742a16]  佛  告諸弟子：「汝等當隨我教，可具知生死千億  劫事，當行三十七品要行：四意止、四意斷、四
神足、五根、五力、七覺意、八正道。以除意垢，  消滅三毒，疑結解散，便見清淨，得佛慧意，便  知去來之事，如視明鏡，一切悉見。」

[0742a21]  佛告諸弟  子：「世人所作善惡，死之後世，亦皆相答報。但  人未得三淨眼，是以不見不知，不復識其本，
著在六繫蔽，為肉眼行故，而不見相答報之  本，謂之無有也。其未得道者，皆作濁穢之行，  況沒愚癡，生死轉化，更受身形，肉眼眩惑，
離故繫新，四痛擾亂，終不得知識隨行相答  報也。

[0742a28]  「今現世人，或受福、或受殃，或相憐、或  相憎，此則宿行答報之驗。為無有三淨眼故，  不見不知，便結在疑，一切人已來生是世，本
與癡俱，無有道意清淨之行，而欲望知前世  之事，識反報之效，譬如無手欲書、無目欲視，  終不能也。故佛出世，敷現經道，以解人意。其
欲知見，識神往來生死所受者，當隨佛教行  三十七品，智度無極，撿意勅意，調意正意，入  禪三昧之妙，乃可具知，識神所墮，去來之事  耳。

[0742b08]  「汝諸弟子！當勤學知身事意事，具了諸對，  至則滅除之，不為亂誤，堅固於正法，如此  莫休。汝所疑問，即可解了。」

[0742b11]  佛告諸弟子：「識神有名無形，隨善惡行，依四  大為體，初生身小，諸根未具，識見復小，所知  未備。及其長大，六情具足，識亦隨體，愛欲諸
習，日生盛具。至於衰老，四大羸臞，識亦不  明，六情減少。現居一世，變易無常，不如其  故；生所習見，老如忘之；況更異世，陰胎繫
蔽。未得道意，癡行惑穢，欲見意識往來，面相  反報，不可得也。

[0742b18]  「人無道行，而望見知宿命之  事，譬如闇夜貫針、水中求火，終無見得。汝諸  弟子！當勤行經戒，深思生死，本從何來？終歸
何所？何因往來？所緣何等？諦如思惟空無之  法，得淨結除，所疑自解。」

[0742b22]  佛說經竟，見正等五  百人，及諸優婆塞，悉得須陀洹；諸菩薩皆得  不傾迴三昧。各起遶佛三匝，頭面著地，作禮  畢竟，悉從佛俱還精舍。

佛說見正經  (亦名生死變識經)

* * *

【經文資訊】大正藏第 17 冊 No. 0796 佛說見正經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
