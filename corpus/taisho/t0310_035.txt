大寶積經卷第三十五

大唐三藏法師玄奘奉　詔譯

菩薩藏會第十二之一

開化長者品第一

[0195a17] 如是我聞：

[0195a17] 一時薄伽梵於室羅筏國雨安居，過三月恣舉已、作衣服竟，與大苾芻眾千二百五十人俱，遊化諸國。是薄伽梵，成就廣大微妙名稱，出現世間，為諸天人之所讚頌，所謂如來、應、正等覺、明行圓滿、善逝、世間解、無上丈夫、調御士、天人師、佛、薄伽梵。深住自證，具足神通，威德映蔽諸天世間魔王梵王阿素洛等。常為眾生說微妙法，開示初善中善後善，文義巧妙純一圓滿清白梵行。時四部眾、國王大臣、種種外道、沙門婆羅門，及諸長者、天龍藥叉、人非人等，以無量上妙衣服飲食臥具醫藥種種供具奉獻如來。

[0195a29] 爾時世尊，大眾圍繞供養恭敬尊重讚歎，漸次遊行至摩揭陀國，詣王舍大城住鷲峯山。時王舍城中有大長者名曰賢守，已曾親覲過去諸佛，宿殖善根福感通被，大族大富，資產財寶無不具足。時彼長者聞大沙門出釋氏宮，證於無上正等菩提，與諸大眾來遊此國，彼佛世尊有如是等廣大名稱出現世間，十號具足，成就通慧說微妙法，乃至圓滿清白梵行。時彼長者作是思惟：「我今當往鷲峯山王，為欲奉見彼如來故，若我見者必獲善利。」作是念已，與五百長者出王舍城將往佛所。爾時世尊於日初分，服僧伽胝執持衣鉢，諸苾芻僧侍從圍繞，在大眾前威儀嚴整，進止安庠正智而行，顧視屈申端嚴殊異，為化眾生現乞食法，方欲入城處於中路。時賢守等五百長者遙見如來，威嚴超挺眾所樂觀，成就金色之身大丈夫相三十有二，諸根寂定神慮憺怕，逮得上勝調順寂止，攝護諸根如大龍象，清淨無撓如澄泉池，足蹈七寶所成百千億葉紅蓮華上，為諸無數天人藥叉之所供養，雨大天華散如來上，其華若流彌滿于地。諸長者等既覩世尊，以無量百千功德莊嚴從遠而來，歎未曾有，以清淨心往如來所，頂禮佛足却住一面。

[0195b24] 爾時賢守等五百長者白佛言：「世尊！未曾有也。如來神力映奪天仙吉祥魔梵，如來威德具大名稱，圓光妙色蔽諸大眾。世尊體相如大金山，容貌端嚴無等等者。世尊成就一切世間甚希奇法。我惟世尊威德如是，觀何等相，棄捨家法悟大菩提？」

[0195b29] 爾時賢守長者即於佛前而說頌曰：

「我昔曾聞最勝尊，　　吉祥妙色大名稱，
　今覩威光勝所聞，　　如真金像備眾德。
　如來色像喻金山，　　高廣嚴淨觀無厭，
　威德莊嚴苾芻眾，　　猶如滿月處眾星。
　世尊頂相無能見，　　高顯映發踰山王，
　頂髻周圓漸次斂，　　其相平偃猶天蓋。
　紺髮軟膩而右旋，　　如安繕色帝青寶，
　鮮淨光踰孔雀項，　　我今瞻仰無厭足。
　面貌端嚴額平正，　　眉相皎淨若天弓，
　白毫映徹無瑕穢，　　光潔照曜如星王。
　發喜淨眼甚微妙，　　眾覩皆生欣樂心，
　我今奉觀無暫捨，　　頂禮淨眼世間依。
　鼻相高平修且直，　　漸廣圓成如鑄金，
　脣相丹暉極清淨，　　喻頻婆果末尼等。
　妙齒鮮白含光潤，　　等鶴牛乳蓮華根，
　堅密齊平極明淨，　　調順奢摩他所感。
　齒及隨齒根深固，　　齗際上下皆齊整，
　佛牙光白最超勝，　　如彼鴈行王處中，
　善逝廣長之舌相，　　覆面薄淨如蓮華，
　赤銅赤色末尼寶，　　含暉皎鏡如初日，
　世尊耳相極端嚴，　　梵世天人不聞見，
　喬答摩種狻猊頷，　　無畏猶如師子王。
　我觀善逝咽喉相，　　能引世間甘露味，
　清淨映徹無瑕穢，　　具大神力不思議。
　頸前橫約修且直，　　處中都無纖雜文，
　現人中勝天中天，　　恒食味中第一味。
　肩膊充圓悉成滿，　　胸臆雄猛威容盛，
　人中尊相世未聞，　　如山頂日光流照。
　手足兩肩及項後，　　七處光淨恒平滿，
　修臂傭圓象王鼻，　　雙掌垂下摩于膝。
　上身廣厚如獸王，　　瞿陀樹相周圓滿，
　那羅延力合成身，　　具足大力及忍力。
　無垢身毛皆上靡，　　隨現一孔一毛生，
　煙塵不污如蓮華，　　右旋相成而細軟。
　我昔傳聞隱密相，　　陰藏深如天馬王，
　髀腨周圓漸次斂，　　其相猶如天鹿王，
　足厚隆起跟圓長，　　手相網鞔如鴈王，
　平滿纖長二十指，　　赤銅甲色如蓮華，
　雙跖千輻金輪相，　　光淨微妙具莊嚴。
　如來遊步於世間，　　瞿拉坡相不相觸，
　去地四指蹈空行，　　眾寶紅蓮隨足現，
　顧視安行象王步，　　進趣端肅如天主，
　大聖威嚴無所畏，　　處眾踰於師子王，
　妙色映蔽毘沙門，　　威光超勝百千日，
　梵世天人尚無等，　　何況出過如來者。
　行住說法度眾生，　　天仙龍神咸恭敬，
　或散天華奏天樂，　　紛然繁會滿虛空。
　今覩世尊大神變，　　故我竊懷疑惑心，
　本觀何等勝功德，　　出家趣於無上道？」

[0196a22] 爾時世尊告賢守長者曰：「長者當知，我觀世間一切眾生，為十苦事之所逼迫。何謂為十？一者生苦逼迫，二者老苦逼迫，三者病苦逼迫，四者死苦逼迫，五者愁苦逼迫，六者怨恨逼迫，七者苦受逼迫，八者憂受逼迫，九者痛惱逼迫，十者生死流轉大苦之所逼迫。長者！我見如是十種苦事逼迫眾生，為得阿耨多羅三藐三菩提，出離如是逼迫事故，以淨信心捨釋氏家趣無上道。」

[0196b01] 爾時世尊欲重宣此義，而說頌曰：

「我觀諸凡夫，　　閉流轉牢獄，
　常為生老病，　　眾苦所逼迫。
　愁憂及怨恨，　　死苦等所牽，
　為除牢獄怖，　　令欣出離法。

[0196b07] 「復次長者！我觀世間一切眾生，為十惱害互相憎嫉。何謂為十？一者曾於我身作不饒益、心生惱害，二者今於我身作不饒益、心生惱害，三者當於我身作不饒益、心生惱害，四者曾於我之所愛作不饒益、心生惱害，五者今於我之所愛作不饒益、心生惱害，六者當於我之所愛作不饒益、心生惱害，七者曾於我所不愛而作饒益、心生惱害，八者今於我所不愛而作饒益、心生惱害，九者當於我所不愛而作饒益、心生惱害，十者於諸過失作不饒益、心生惱害。長者！我見如是十種惱害，惱害世間一切眾生，為得阿耨多羅三藐三菩提，出離如是惱害事故，以淨信心捨釋氏家趣無上道。」

[0196b20] 爾時世尊欲重宣此義，而說頌曰：

「眾生互憎嫉，　　皆由十惱生，
　於我及我親，　　三世俱惱害。
　或於我非親，　　起諸饒益相，
　怨憎由此生，　　三世俱惱害。
　第十諸過失，　　生長怨憎苦，
　我觀如是過，　　厭患故出家。

[0196b28] 「復次長者！我觀世間一切眾生，入於十種惡見稠林，由異見故不能自出。何謂為十？一者我見惡見稠林，二者有情見惡見稠林，三者壽命見惡見稠林，四者數取趣見惡見稠林，五者斷見惡見稠林，六者常見惡見稠林，七者無作見惡見稠林，八者無因見惡見稠林，九者不平等因見惡見稠林，十者邪見惡見稠林。長者！我見眾生入於十種惡見稠林不能得出，為得阿耨多羅三藐三菩提，永斷如是諸惡見故，以淨信心捨釋氏家趣無上道。」

[0196c09] 爾時世尊欲重宣此義，而說頌曰：

「一切愚凡夫，　　入惡見稠林，
　我見有情見，　　及以壽命見，
　斷見與常見，　　依無作見等，
　為安立正見，　　是故我出家。

[0196c14] 「復次長者！我觀世間一切眾生，於無數劫具造百千那庾多拘胝過失，常為十種大毒箭所中。何謂為十？一者愛毒箭，二者無明毒箭，三者欲毒箭，四者貪毒箭，五者過失毒箭，六者愚癡毒箭，七者慢毒箭，八者見毒箭，九者有毒箭，十者無有毒箭。長者！我見眾生為於十種毒箭所中，求阿耨多羅三藐三菩提，永斷如是諸毒箭故，以淨信心捨釋氏家趣無上道。」

[0196c22] 爾時世尊欲重宣此義，而說頌曰：

「愛箭毒眾生，　　過拘胝大劫，
　無明之所盲，　　從闇入於闇。
　欲箭中諸蘊，　　吸染名貪箭，
　悶亂過失箭，　　被服愚癡箭，
　陵高發慢箭，　　違諍起見箭，
　因有無有箭，　　墮有及無有。
　諸愚癡凡夫，　　鋒刃由其口，
　更相起諍論，　　此實此非實。
　為拔毒箭故，　　如來興世間，
　救諸中箭者，　　出家成聖道。

[0197a04] 「復次長者！我觀世間一切眾生，由十種愛建立根本。何者為十？所謂緣愛故求，緣求故得，緣於得故便起我所，緣我所故起諸定執，緣諸定執故起欲貪，緣欲貪故起深耽著，緣深耽著故起慳悋，緣慳悋故起於聚斂，緣聚斂故起諸守護，緣守護故執持刀仗諍訟譏謗起種種苦，又因此故興別離語長養諸惡不善之法。長者！我見眾生由此十種愛根本法之所建立，求於阿耨多羅三藐三菩提，為得無根無所依法故，以淨信心捨釋氏家趣無上道。」

[0197a14] 爾時世尊欲重宣此義，而說頌曰：

「愛所吞眾生，　　尋逐於諸欲，
　得利興我所，　　從此生定執，
　我當作所作，　　欲貪縛增長，
　耽著慳悋等，　　相續次第生，
　慳過染世間，　　能起堅積聚，
　聚斂故守護，　　遍生無有間，
　守護在愚夫，　　刀仗相加害，
　種諸不善業，　　因此生眾苦。
　觀愛因緣已，　　眾苦則不生，
　無根無住覺，　　諸覺中最上。

[0197a25] 「復次長者！我觀世間一切眾生，皆由十種惡邪性故建立邪定。何等為十？一者邪見，二者邪思惟，三者邪語，四者邪業，五者邪命，六者邪精進，七者邪念，八者邪定，九者邪解脫，十者邪解脫智見。長者！我觀眾生由如是等十邪性故建立邪定，為欲證得阿耨多羅三藐三菩提，出離如是諸邪性故，以淨信心捨釋氏家趣無上道。」

[0197b03] 爾時世尊欲重宣此義，而說頌曰：

「懷邪見眾生，　　邪思惟境界，
　宣說於邪語，　　及行諸邪業，
　邪命邪精進，　　邪念與邪定，
　成就邪解脫，　　及趣邪智見。
　邪性決定聚，　　愚夫之所依，
　為令住正性，　　故趣無上道。

[0197b11] 「復次長者！我觀世間一切眾生，由於十種不善業道，而能建立安處邪道、多墮惡趣。何等為十？一者奪命，二者不與取，三者邪婬，四者妄語，五者離間語，六者麁語，七者綺語，八者貪著，九者瞋恚，十者邪見。長者！我見眾生由是十種不善業故，乘於邪道多趣多向多墮惡道，為欲證得阿耨多羅三藐三菩提，超出一切諸邪道故，以淨信心捨釋氏家趣無上道。」

[0197b19] 爾時世尊欲重宣此義，而說頌曰：

「諸害命眾生，　　劫盜他財物，
　行諸邪欲行，　　速墮於地獄。
　麁言離間語，　　妄語乖寂靜，
　綺語等凡夫，　　愚癡之所縛。
　貪著他資財，　　數起於瞋恚，
　興種種邪見，　　是人趣惡道。
　三種由身起，　　四種語業生，
　意能成三惡，　　故名惡行者。
　行諸惡業已，　　牽趣惡道中，
　吾今現世間，　　拔濟令出離。

[0197c01] 「復次長者！我觀世間一切眾生，由於十種染污法故，處在煩惱墮煩惱垢中。何謂為十？一者慳垢染污，二者惡戒垢染污，三者瞋垢染污，四者懈怠垢染污，五者散亂垢染污，六者惡慧垢染污，七者不遵尊教垢染污，八者邪疑垢染污，九者不信解垢染污，十者不恭敬垢染污。長者！我見眾生以如是等十染污法之所染污，為得阿耨多羅三藐三菩提，證於無染無上法故，以淨信心捨釋氏家趣無上道。」

[0197c10] 爾時世尊欲重宣此義，而說頌曰：

「世多分眾生，　　十染所逼迫，
　樂有為煩惱，　　曾不生厭離。
　慳垢所染污，　　一切愚凡夫，
　犯戒非寂靜，　　不習三摩地，
　瞋垢背忍辱，　　懈怠退正勤，
　其心不專住，　　惡慧愚鈍者，
　於父母師長，　　不遵奉言教，
　疑見網眾生，　　不求照世覺，
　誹謗於甚深，　　佛所說妙法，
　被服無明蘊，　　聖蘊懷輕賤。
　觀是染污已，　　誰樂處有為，
　當勤證寂滅，　　無為無染污。

[0197c23] 「復次長者！我觀世間一切眾生，為十種纏縛之所纏縛。何謂為十？一者由慳嫉網之所纏縛，二者由無明膜之所覆翳，三者煩惱迷醉墮愚癡坎，四者愛欲駛流之所漂沒，五者末摩死節邪箭所中，六者忿恨密煙之所熏[火*孛]，七者貪欲盛火之所燒然，八者過失毒藥之所悶亂，九者諸蓋毒刺之所遮礙，十者常處生死流轉飢饉曠野正勤疲怠。長者！我觀眾生為如是等十種纏縛所纏縛已，求阿耨多羅三藐三菩提，為證無纏無縛法故，以淨信心捨釋氏家趣無上道。」

[0198a04] 爾時世尊欲重宣此義，而說頌曰：

「老吞少盛年，　　老壞淨妙色，
　老損念定慧，　　終為死所吞。
　病能摧勢力，　　劫奪勇猛心，
　壞諸根聚落，　　羸劣無依怙。
　死如羅剎女，　　猛健甚可畏，
　常隨逐世間，　　飲竭眾生命。
　我已厭世間，　　老病死逼迫，
　為求無老死，　　清安法出家。
　世為三火燒，　　我觀無救者，
　雨甘露法雨，　　滅除三毒焰。
　觀諸失道者，　　生盲癡瞽等，
　為與世間眼，　　示導故出家。
　眾生疑乳養，　　蘊蓋所蔽障，
　為彼除悔惱，　　說法故出家。
　愚夫互違反，　　伺隙興加害，
　為和怨憎故，　　利世故出家。
　於父母師長，　　力慢無恭敬，
　為摧憍慢幢，　　是故我出家。
　觀貪障世間，　　由財相損害，
　為得七聖財，　　斷諸法貧者。
　或致相刑殘，　　利已終非益，
　我觀定捨身，　　求離三有獄。
　三有昔未知，　　真實利益事，
　為開真實益，　　是故我出家。
　觀趣地獄者，　　惡業因熾然，
　受無邊重苦，　　為脫故出家。
　觀諸畜生趣，　　互相加殺害，
　無依為作依，　　悲心故出家。
　觀焰魔鬼趣，　　飢渴大苦逼，
　為證妙菩提，　　施不死甘露。
　人道追求苦，　　諸天捨命苦，
　觀苦遍三有，　　為濟故出家。
　我觀耽欲者，　　遠離諸慚愧，
　凌逼於尊親，　　荒婬甚猪狗。
　又觀諸愚夫，　　女媚所吞食，
　放逸造非義，　　為捨故出家。
　觀劫濁眾生，　　惡法嬈魔使，
　我為摧伏故，　　趣成無上覺。
　在家眾過本，　　出家趣菩提，
　故捨大地等，　　為窮生死際。」

[0198b17] 爾時五百長者聞佛所說，得未曾有，方知如來是真覺者。即於佛前，異口同聲而說頌曰：

「我等怖畏老死逼，　　願宣妙法盡其際。
　世尊諸有趣清淨，　　離有性淨超諸有，
　願拔諸有令不有，　　及在禁閉有家者。
　世雄離染最解脫，　　遠離塵垢心清淨，
　調御法中大調御，　　願開微妙甘露門。
　備上妙色勝丈夫，　　天人世間無等者，
　世無等等最勝尊，　　願說妙法濟群生。
　三垢永滅吐諸過，　　慧眼清淨翳障消，
　淨塵離闇開癡網，　　願無等尊宣妙法。
　眾生苦聚無依怙，　　溺大有池無救者，
　願起慈悲廣濟心，　　速拔高昇安隱岸。
　有河憍慢癡迴澓，　　鬪訟病苦波濤盛，
　眾生漂沒無依救，　　願發慈心濟有流。
　朗日千億曜金山，　　佛身光盛踰於彼，
　願以勝妙梵音聲，　　宣布端嚴最上法。
　諸法自性本清淨，　　體相洞徹等明珠，
　無有作者無受者，　　不從他聞遍照覺。
　自然具足力無畏，　　行妙淨行稱無邊，
　無邊智解如遊空，　　願大法王宣妙法。」

[0198c09] 爾時世尊作如是念：「是五百長者善根已熟堪任法化，我今當為如應說法，令諸長者即於此處除捨俗相以信出家，斷諸煩惱得漏盡慧。」作是念已，即昇虛空結跏趺坐。諸長者等既覩神變，歎未曾有，於如來所倍生敬重信仰之心。

[0198c15] 爾時世尊告諸長者：「汝等善聽。世有十種逼迫苦事，所謂生苦、老苦、病苦、死苦、愁苦、怨苦、苦受、憂受、痛惱生死，如是十種逼迫苦事逼迫眾生。汝等今者欲解脫不？復次諸長者！世有十惱害事，所謂曾於我身作不饒益，今於我身作不饒益，當於我身作不饒益，於我曾愛作不饒益，於我今愛作不饒益，於我當愛作不饒益，我曾不愛而作饒益，我今不愛而作饒益，我當不愛而作饒益，又於一切不饒益過心生惱害。如是十種惱害之事，汝等今者欲解脫不？復次諸長者！世有十種異見惡見稠林，所謂我見、眾生見、壽命見、數取見、斷見、常見、無作用見、無因見、不平等見、邪見。如是十種惡見稠林，汝等今者欲解脫不？復次長者！世為十種大毒箭所中，所謂愛毒、無明毒、欲毒、貪毒、過失毒、愚癡毒、慢毒、見毒、有毒、無有毒。如是十種大毒之箭，汝等今者欲解脫不？復次諸長者！世有十種愛根本法，所謂緣愛故求，緣求故得，緣於得故便起我所，緣我所故起諸定執，緣諸定執故起欲貪，緣欲貪故起深耽著，緣深耽著便起慳悋，緣慳悋故起於聚斂，緣聚斂故便起守護，緣守護故執持刀仗譏謗諍訟起別種語，種種諸苦惡不善法竝因斯起。如是十種愛根本法，汝等今者欲解脫不？復次諸長者！世有十種邪性，所謂邪見、邪思惟、邪語、邪業、邪命、邪勤、邪念、邪定、邪解脫、邪解脫智見。如是十種邪性，汝等今者欲解脫不？復次諸長者！世有十種不善業道，所謂害命、不與取、行邪婬、妄語、離間語、麁惡語、綺語、貪、恚、邪見。如是十種不善業道，汝等今者欲解脫不？復次諸長者！世有十種染污垢法，所謂慳垢、惡戒垢、瞋垢、懈怠垢、散亂垢、惡慧垢、不遵尊教垢、疑垢、不信解垢、不恭敬垢。如是十種染污垢法，汝等今者欲解脫不？復次諸長者！世有十種生死流轉大怖畏事，所謂纏縛慳嫉之網、覆翳無明之膜、墮墜愚癡深坑、漂沒愛欲駃流、末摩邪箭所中、薰[火*孛]忿恨密煙、焚燒貪欲盛火、迷悶過失毒藥、遮障諸蓋毒刺、飢饉流轉曠野。如是十種生死流轉大怖畏事，汝等今者欲解脫不？」

[0199a26] 爾時五百長者一心同聲白佛言：「世尊！我等今者願欲解脫所說十種逼迫苦事，所謂生、老、病、死、愁、怨、憂、苦、惱害、生死，如是廣說乃至流轉飢饉曠野諸逼迫事，我等皆當願得解脫。」

[0199b02] 爾時世尊告是五百諸長者曰：「汝等善聽，吾今當說正法之要。諸長者！眼不求解脫。何以故？眼無作無用故，眼不能思不能了別，是故諸長者，眼非是我。應如是持。如是耳鼻舌身意，意不求解脫。何以故？意無作無用故，意不能思不能了別，是故諸長者。意亦非我。應如是持。

[0199b08] 「復次諸長者！色不求解脫。何以故？色無作無用故，色不能思不能了別，是故諸長者，色亦非我。應如是持。如是聲香味觸法，法不求解脫。何以故？法無作無用故，法不能思不能了別。是故諸長者！法亦非我。應如是持。

[0199b13] 「復次諸長者！色蘊不求解脫。何以故？色蘊無作無用故，色蘊不能思不能了別，是故諸長者！色蘊非我。應如是持。如是受蘊想蘊行蘊識蘊，識蘊不求解脫。何以故？識蘊無作無用故，識蘊不能思不能了別，是故諸長者！識蘊非我。應如是持。

[0199b18] 「復次諸長者！地界不求解脫。何以故？地界無作無用故，地界不能思不能了別，是故諸長者，地界非我。應如是持。如是水界火界風界空界識界，識界不求解脫。何以故？識界無作無用故？識界不能思不能了別？是故諸長者！識界非我。應如是持。

[0199b23] 「復次諸長者！諸法不實，分別所起，依於眾緣，無能無力從眾緣轉。若有眾緣假設諸法，若無眾緣則無假法。諸長者！一切諸法唯假施設，此中都無生者老者死者盡者起者，唯有永斷諸趣清淨寂滅可以歸依，是故汝等應如是知。是故諸長者！一切諸法不實分別之所生起，依於眾緣羸劣無力從眾緣轉。若有眾緣假立諸法，若無眾緣則無假法。諸長者！一切諸法唯是假立，此中都無生者老者死者盡者起者，唯有永斷諸趣清淨寂靜可以歸依。如是諸長者！若有不實分別則有假立不正作意，若無不實分別則無假立不正作意。若有不正作意則有假立無明，若無不正作意則無假立無明。若有無明則有假立諸行，若無無明則無假立諸行。若有諸行則有假立於識，若無諸行則無假立於識。若有假識則有假立名色，若無有識則無假立名色。若有名色則有假立六處，若無名色則無假立六處。若有六處則有假立於觸，若無六處則無假立於觸。若有於觸則有假立於受，若無於觸則無假立於受。若有於受則有假立於愛，若無於受則無假立於愛。若有於愛則有假立於取，若無於愛則無假立於取。若有於取則有假立於有，若無於取則無假立於有。若有於有則有假立於生，若無於有則無假立於生。若有於生則有假立老死，若無有生則無假立老死。如是諸長者！云何為老？所謂情識惛耄、頭白髮落、皮緩面皺、壽命損減、諸根衰熟，諸行朽故是名為老。云何為死？所謂喪滅轉世、休廢墮落、諸蘊散壞、委棄於地，捨眾同分是名為死。若老若死合名老死。

[0199c25] 「諸長者！生若是有，有假老死。生若是無，無假老死。云何為生？所謂是生，等生趣起諸蘊出現，及得諸處會眾同分，是名為生。諸長者！有若是有則有假生，有若是無則無假生。云何為有？所謂欲有、色有及無色有，福及非福、不動業等，是名為有。諸長者！取若是有則有假有，取若是無則無假有。云何為取？所謂欲取、見取、戒禁取、我取，故名為取。諸長者！愛若是有則有假取，愛若是無則無假取。云何為愛？所謂色愛、聲愛、香愛、味愛、觸愛、法愛，是名為愛。諸長者！受若是有則有假愛，受若是無則無假愛。云何為受？所謂眼觸所生受，耳觸鼻觸舌觸身觸意觸所生受，是名為受。諸長者！觸若是有則有假受，觸若是無則無假受。云何為觸？所謂眼觸耳觸鼻觸舌觸身觸意觸，是名為觸。諸長者！六處若有則有假觸，六處若無則無假觸。云何為六處？所謂眼處耳處鼻處舌處身處意處，是為六處。諸長者！名色若有有假六處，名色若無無假六處。云何為名色？所謂受、想、思、觸、作意，四大界及四大界之所造色，是名名色。諸長者！識若是有有假名色，識若是無無假名色。云何為識，所謂眼識耳識鼻識舌識身識意識，是名為識。諸長者！行若是有則有假識，行若是無則無假識。云何為行？所謂色思聲思香思味思所觸思法思，是名為行。諸長者！無明若有則有假行，無明若無則無假行。云何為無明？所謂前際無知、後際無知、前後際無知，內無知、外無知、內外無知，苦無知、集無知、滅無知、道無知，緣無知、緣起無知。於緣生法，若黑若白、有緣無緣、有光影無光影、有罪無罪、可親近不可親近，無知無見、無對觀、無達解，如是等相是名無明。

[0200a28] 「諸長者！不正作意若有則有假立無明，若無不正作意則無假立無明。云何名為不正作意？所謂我於過去，是何等性？是何等處？是何等類？我往未來，是何等性？是何等處？是何等類？復於內身多起疑惑，云何名我？我為是誰？為有為無？為虛為實？是何等性？是何等處？是何等類？我昔何處住於彼處起如是等不正作意，從六見中隨生一見，執有我見執無我見，或依我故而觀我見，或不依我而觀我見？又復虛妄起如是見，我即世間或當緣起？為常為恒不轉不變，永正住止？如是諸見，是名不正作意。

[0200b11] 「諸長者！不實分別若有則有假立不正作意，不實分別若無則無假立不正作意。云何名為不實分別？謂我、有情、命者、丈夫、數取、生者、意生、摩納婆、作者、受者，是名不實。而諸無聞凡夫妄起如是我分別、有情分別、命者分別、丈夫分別、數取分別、生者分別、意生分別、摩納婆分別、作者分別、受者分別等分別故，是為不實分別。諸長者！如是不實分別若有則有假立不正作意，不實分別若無則無假立不正作意。諸長者！不正作意若有則有假立無明，不正作意若無則無假立無明。無明若有則有假立諸行，無明若無則無假立諸行。如是乃至生若是有則有假立老死，生若是無則無假立老死。」

[0200b24] 爾時佛告諸長者：「汝今當知，一切諸法，不實分別所起，依於眾緣羸劣無力從眾緣轉。眾緣若有則有假法，眾緣若無則無假法。諸長者！一切諸法唯是假立，此中都無生者老者死者盡者及以起者，唯有永斷諸趣清淨寂滅可以歸依。諸長者！於意云何？譬如大池所生諸魚水族之屬，依何力住？」

[0200c02] 長者白言：「世尊！此諸魚等依水力住。」

[0200c03] 佛言：「如是如是。諸長者！此水頗有思念為有力不？」

[0200c04] 長者白言：「世尊！此水無力無能，何所思念？」

[0200c05] 佛言：「如是如是。諸長者！不實分別所起諸法亦復如是，但假施設無力無能從眾緣轉。眾緣若有則有假法，眾緣若無則無假法。諸長者！一切諸法唯是假立，此中都無生者老者死者盡者起者，唯有永斷諸趣清淨寂滅可以歸依。是故諸長者！汝等應正觀察如是眾緣，非安隱處難可保持，深生怖懼逃走遠避。復應觀察此是何法？因怖何法而來至此？汝等如是正觀察時，無法可得、無怖無捨。何以故？一切諸法皆不可得，一切種求不可得故；諸法無我，離塵垢故；諸法無眾生，遠離我故；諸法無命，出過生老病死愁憂苦惱逼迫等故；諸法無數取，三世斷故；諸法無字，一切言音不可說故；諸法無著，無所緣故；諸法寂靜，寂滅相故；諸法普遍，虛空性故；諸法性空，無定屬故；諸法無動，無所依故；諸法依實際住善住，無動相應故；諸法不可開闡，離相波浪故；諸法不可顯示，無相無形、無有光影，離諸行故；諸法非我所有，離我所故；諸法不可分別，離心意識故；諸法無有愛藏，超過眼耳鼻舌身意道故；諸法不可舉移，離生住壞故；諸法無作無用，離心意識故；諸法屬緣，性羸劣故。諸長者！我說是眼，四大所造，無常無住，無恒不堅之法，羸弱速朽難可保信，眾苦所集多病多害。汝諸長者！眼為如是，不應依止。耳鼻舌身意亦復如是，不應依止。當如是觀。復次諸長者！眼如聚沫不可撮摩，眼如浮泡不得久住，眼如陽焰業惑愛生，眼如芭蕉性不堅固，眼如幻術從顛倒起，是眼如夢唯虛妄見，是眼如響繫屬眾緣，眼如光影業光影現，眼如浮雲聚亂散相，眼如流電剎那便滅，是眼無主猶如地，是眼無我猶如水，眼非有情猶如火，眼非壽命猶如風，眼非數取猶如空，眼為不實依藏諸大，是眼為空離我我所，是眼無知如草木土石，是眼無作機關風轉，是眼虛假朽穢所聚，是眼浮偽摧散破壞滅盡之法，眼如丘井常為老逼，眼無住際終歸磨滅。諸長者！眼為多過，應如是觀，乃至於意、一切諸法亦復如是。

[0201a14] 「復次諸長者！一切諸法唯有妄欲，異生愚夫不知妄欲故，妄謂是眼、妄謂是耳，乃至妄謂是意。諸長者，但有妄欲，異生愚夫不知妄欲故，謂此是色、謂此是聲，香味觸法亦復如是。諸長者！但有妄欲，異生愚夫不知妄欲故，謂此色蘊、謂此受蘊，想行識蘊亦復如是。諸長者！但有妄欲，異生愚夫不知妄欲故，謂此地界、謂此水界，火風空識亦復如是。諸長者！一切諸法唯有妄欲，異生愚夫不知妄欲故，謂此有為、謂此無為，乃至一切諸法亦復如是。諸長者！汝等今者應捨妄欲趣於無欲，於諸妻子家宅財物深知虛妄不應執著。不執著故，以淨信心捨離家法趣於非家，當得無欲。諸長者！何等名為出家無欲？謂住尸羅別解脫戒，具足攝持威儀行處，見於小犯生大怖畏，受學律儀成就戒蘊。諸長者！汝等若能奉持戒已，於是六根六境、五蘊六界，深知虛假皆不執著，以不著故是名出家無欲之法。諸長者！若不著眼乃至識界，以不著故則不保護。何者不保護？眼不保護、耳鼻舌身意不保護，色不保護、聲香味觸法不保護，色蘊不保護、受想行識蘊不保護，地界不保護、水火風空識界不保護。以不保護則無煩惱，若無煩惱則名為輕。云何為輕？謂無所見。若無所見則不依物起瞋害心，由無瞋害則不自害、不思害他、不思俱害，以無害故則於無餘大涅槃界而便入證。

[0201b12] 「諸長者！汝等應知，誰於寂滅而便入證？諸長者！眼不入寂滅、耳鼻舌身意不入寂滅，然因於眼起諸妄執，或計為我或計我所，若遠離者即是寂滅。遠離何等而為寂滅？若遠離貪即是寂滅，若遠離瞋即是寂滅，若遠離癡即是寂滅，若離無智即是寂滅。復次諸長者！過去無智不可遠離，未來無智不可遠離，現在無智不可遠離；然要因於遠離無智而正智起。諸長者！何等為智？所謂盡智。何等盡智？過去非盡智、未來非盡智、現在非盡智。然諸長者！因離無智而此智生。此智不遠離智，因離眼無智而此智生。又諸長者！眼非我所，若非我所則不取著，若不取著即是最上，若是最上即是解脫。何處解脫？於我執所而得解脫。有情執所、壽命執所、數取執所、斷常執所、一切執所，乃至分別執所而得解脫。行者若能於執解脫則不分別，若不分別則非分別非不分別。何等不分別？所謂不分別我及以我所。行者爾時於一切法，離散不積、捨而不取，捨故寂滅、解脫、除遣，最勝解脫離諸繫縛。於何等處名為除遣？一切苦處而得除遣。汝諸長者！若求出離，勿於一法而生取著。何以故？若有取著則有怖畏，若無取著則無怖畏。

[0201c07] 「復次諸長者！眼非寂滅、耳鼻舌身意亦非寂滅，色非寂滅乃至識界亦非寂滅。然諸長者！因於識界起不實執，或計為我及以我所，若離於此即是寂滅。遠離何等而得寂滅？謂遠離貪而得寂滅，離瞋離癡及以無智而得寂滅。復次諸長者！過去無智不可遠離、未來無智不可遠離、現在無智不可遠離；然離無智而得智生。諸長者！何等為智？所謂盡智。何等盡智？過去非盡智、未來非盡智、現在非盡智；然諸長者！因離無智而智得生。此智不遠離智，因離識無智故而智得生。而此識界非是我所，若非我所則不取著，若不取著即是最上，若是最上是即解脫。何處解脫？於我執所而得解脫，有情壽命乃至於一切分別執所而得解脫。行者若能於執解脫則不分別，若不分別則非分別非不分別。何等不分別？謂不分別我及我所。行者爾時離散不積、捨而不取，捨故寂滅、解脫、除遣，最勝解脫離諸繫縛。於何除遣？一切苦處而得除遣。汝諸長者！若求出離，勿於一法而生取著。何以故？若有取著則有怖畏，若無著者則無怖畏。」

[0201c27] 爾時世尊欲重宣此義，而說頌曰：

「取著生怖畏，　　由斯趣惡道，
　觀此有怖處，　　智者不應取。
　汝修諸聖道，　　應當善觀察，
　如是觀便得，　　異此則不可。
　一切處皆空，　　虛動非堅實，
　愛誑惑世間，　　勿於此生亂。
　我已知空法，　　了諸法不堅，
　湛然獲安泰，　　證無動妙樂。
　若如是了知，　　諸法唯空者，
　彼解脫眾苦，　　及滅於諍論，
　欲攝受一切，　　生諸災橫者。
　攝受故取著，　　著故生諸有，
　從有生於生，　　由生遠寂滅，
　生者老病死，　　如是大苦逼。
　無欲故無取，　　無取故無有，
　無有故無生，　　老病死亦爾。
　聚集資生具，　　一時皆棄捨，
　并捨愛妻子，　　趣苾芻威儀。
　勿貪親與財，　　咄哉念知足，
　勿如旃荼羅，　　下賤心來往，
　勿自恃持戒，　　輕毀犯戒者，
　恃戒凌於人，　　是名真破戒。
　譬如鹿被弶，　　若縛若致死，
　處魔羂慢者，　　縛害亦如是。
　慢能壞善心，　　又損自他善，
　故勿輕毀戒，　　況持戒梵行。
　當學大仙子，　　常住空閑處，
　勿顧於身命，　　趣寂靜解脫。
　應離無義本，　　順世尼乾論，
　愛敬演甚深，　　空相應妙法。
　內外十二處，　　我說心為本，
　彼復因業生，　　業由思久住，
　眼色俱為緣，　　而生起於識，
　緣闕則不生，　　譬無薪之火。
　如是生諸法，　　和合互相生，
　無作無受者，　　現作用如幻，
　一切內外法，　　我已知空幻，
　愚夫顛倒執，　　分別我我所。
　眼中無有情，　　外諸處亦爾，
　非我作壽者，　　諸法類應知。
　眼不思解脫，　　耳鼻舌亦然，
　身意等無作，　　諸法觀如是。
　譬如巨海中，　　鼓濤成沫聚，
　明眼者察知，　　審其非堅實。
　如是五蘊體，　　達者知非固，
　當解脫生老，　　愁憂災橫等。
　我法中出家，　　知諸法如幻，
　不虛彼信施，　　即名供諸佛。」

[0202b19] 爾時五百長者聞是法已，即於此處遠塵離垢，於諸法中得法眼淨，如無黑淨衣置染器中速受染色，如是諸長者法眼清淨亦復如是。

[0202b23] 爾時世尊復為長者宣說妙法，示教讚善：「諸長者！我說此眼自性是苦而復熾然。何等熾然？所謂貪火瞋火癡火之所熾然，生老病死愁歎憂苦不安等法之所熾然。如是諸長者！我說此耳鼻舌身意自性是苦而復熾然。何等熾然？所謂貪火瞋火癡火，生老病死愁歎憂苦不安等法之所熾然。諸長者！我說此色自性是苦而復熾然。何等熾然？所謂貪火瞋火癡火之所熾然，乃至聲香味觸法亦復如是。諸長者！我說色蘊自性是苦而復熾然。何等熾然？所謂貪火瞋火癡火之所熾然，乃至受想行識蘊亦復如是。諸長者！我說地界自性是苦而復熾然。何等熾然？所謂貪火瞋火癡火之所熾然，如是乃至水火風空識界，自性是苦而復熾然。何等熾然？所謂貪火瞋火癡火，生老病死愁歎憂苦不安等法之所熾然。是故諸長者！我今不執眼耳鼻舌身意，汝等亦應如是隨學。我今不執色聲香味觸法，乃至不執色等諸蘊、地等諸界、此世他世，汝等亦應如是隨學。諸長者！汝等若於眼耳鼻舌身意不執著者，則不依眼住、不依耳鼻舌身意住。汝等不依色聲香味觸法時，汝等則不依於一切法住。汝等不依色蘊乃至不依識蘊住者，則不依色蘊乃至識蘊住。汝等不依地水火風空識界時，則不依地界乃至識界住。汝等不依此世他世及以一切世間住者，如是汝等不取一切法時，則不依於一切法住。若能不依一切法住者，是則名為非當有非不當有。汝等若悟非當有非不當有者，我說汝等解脫生老病死諸苦。」

[0202c23] 爾時世尊欲重宣此義，而說頌曰：

「生死所熾盛，　　燒然諸世間，
　受苦無能救，　　喪失於聖道。
　照世諸如來，　　時乃一興現，
　無剎那遠離，　　當起堅精進，
　修習於正行，　　慧觀應察知，
　如慧觀當得，　　異此非所獲。
　若於此修習，　　應知一切空，
　了達空法已，　　非心空菩提。
　貪瞋及與癡，　　是三毒大火，
　燒諸世愚者，　　長眠而不覺。
　生老病及死，　　愁歎諸苦等，
　知世逼迫已，　　勿依諸法住。」

[0203a08] 爾時五百長者白佛言：「世尊！我等今者欲於佛所出家，受具足戒修清淨行。未審世尊垂愍聽不？」

[0203a10] 佛言：「善來苾芻。」即名出家具足戒已成苾芻法。

[0203a11] 爾時世尊欲重宣此義，而說頌曰：

「袈裟執受已，　　其髮自然斷，
　一切皆持鉢，　　即座成羅漢。
　知得羅漢已，　　於苾芻眾前，
　及對諸天等，　　大師已問說：
『昔於世依怙，　　廣行諸布施，
　隨其所生處，　　常感多安樂。
　彼今得見我，　　復生清淨心，
　由彼心清淨，　　故為說妙法。』
　聞說得羅漢，　　永離於我見，
　證空法現前，　　解脫諸生死。」

大寶積經卷第三十五

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA