持心梵天所問經卷第三


西晉月氏三藏竺法護譯

論寂品第八

[0018b06]  爾時，持心梵天謂普行菩薩曰：「族姓子！仁者  以何行為行？」答曰：「其所行者，一切有為悉無  所有，而隨眾生所著行者。」

[0018b08]  又問：「一切眾生  所有為著行者，何謂為眾生行？」答曰：「從諸  如來之所行也。」

[0018b10]  又問：「計諸如來為何所行，而  以為行？」答曰：「一切永空而以為行。」

[0018b11]  又問：「一切  愚癡凡夫諸所行者，又諸如來之所行者亦  如是乎？設如斯者，何謂如來之境界耶？」答曰：
「仁欲使空有別異乎？」報曰：「不也。」

[0018b14]  答曰：「云何？  世尊不云諸法空乎？」報曰：「如是。」

[0018b15]  答曰：「以是  之故，一切諸法無有差別。又此所行，而無有  相。梵天當知，如來不處諸法為若干也。」

[0018b17]  於  是持心梵天問普首曰：「所謂行者，所行為何？」  答曰：「行四梵行乃名為行。」又問梵天：「其四
梵行而為行者不為遊空，所在造行常修四  梵，具足諸行乃為遊空。假使，梵天！行在閑  居若處曠野，而常具足於四梵行，此乃名曰
行遊于空。設令復處講堂棚閣，紫金床  座敷具重疊，而不遵修於四梵行，此則不曰  遊于空也，用不曉了行之所致。」

[0018b25]  又問：「以何  等行為慧見行？」答曰：「假使行者空不見身也。」

[0018b27]  又問：「其不見我，為覩慧乎？」答曰：「如是，梵天！  其不見我則覩慧矣。猶如，梵天！有聰明王，若
聖達帝其臣吏者則有智慧，而為帝王之所  敬重。如是，如是，其不見我乃覩淨慧。」

[0018c01]  又問：  「誰不見我？」答曰：「無吾我法，斯等之疇則為  具足所有身也，如是一類名曰見我。」

[0018c03]  又問：「如  今所說吾觀其誼，不見我者則為見佛。所以  者何？吾我自然佛亦自然。溥首！如來所見
何等？」答曰：「離吾我見。所以者何？其不見我  則為見法，其見法者即為見佛。」

[0018c07]  又問溥首：「無  我因緣若成就者，則致平等？」答曰：「梵天！假使  成就諸有形事，寧可謂之致平等乎？」

[0018c09]  又問：  「云何？溥首！為何所獲得致平等而成就耶？」答  曰：「無所蠲除亦不造證，其奉此者獲致平  等。」

[0018c12]  又問：「其慧眼何所覩乎？」答曰：「梵天！其  慧眼者不有所見，其慧眼者不見有為及與  無為。所以者何？想念有為，其無想念則為
慧眼。光曜達者則已超度所有眼跡，以是  之故，為無所見。」

[0018c16]  又問溥首：「因緣吾我成就平  等，比丘由是不獲果耶？」答曰：「梵天！寧可使  令無平等者得果證乎？不為等療正使遵修
不得果證，離於想念乃覩獲矣。設處憍慢非  平等療，若有憍慢、若不憍慢，不得約時。」

[0018c20]  又問：  「溥首！以何等法而為約時而云約時？」答曰：「其  法不生，亦不今生亦無當生，是則諸法之約  時也，吾說約時則謂此矣。」

[0018c23]  又問溥首：「如是  生者為何約時？」答曰：「如是約時，其不生者是  謂為生，超度一切諸行所見，斯則名曰為  平等也。」

[0018c26]  又問：「其平等者為何謂耶？」答曰：「平  等吾我及與滅度而不為二，是則名曰為平  等也；其平等者無所猗據，是謂平等；所演
平均，是謂平等；無利與不利、誼與不誼，  是謂平等；蠲除一切所可思念，是謂平等。」

[0019a01]  於  時世尊讚溥首曰：「善哉！善哉！快說斯言，實  如所云。」

[0019a03]  說是語時，七千比丘漏盡意解，二  萬二千天子遠塵離垢得法眼淨，一萬比丘  離於愛欲，二百天人發無上正真道意，五百  菩薩得不起法忍。

[0019a07]  於是，持心梵天白世尊曰：「溥首童真為作佛  事？」

[0019a08]  溥首尋時答梵天曰：「佛無興出，何所為  法？若不作法，有所處乎？」

[0019a09]  又問溥首：「世尊不  為化無量人至滅度耶？仁者不為不可稱計  眾生之類造利誼乎？」答曰：「梵天！無有人類
反欲令有乎？」報曰：「不也！」

[0019a12]  答曰：「梵天！卿反  欲令人物之品成就人乎？」報曰：「不也！」

[0019a13]  答曰：「梵  天！卿復欲令如來無礙，若無所有令興發乎？」  報曰：「不也！」答曰：「何所人類？如來所濟令得  滅度？」

[0019a16]  報曰：「溥首！其法不生，向者所說如茲  計之，無有生死亦無滅度，亦無所獲。」答曰：「如  是，梵天！如來、至真不得生死亦不滅度。又復，
梵天！世尊所化解脫聲聞，計於彼等亦無生  死亦無滅度，則為滅度。所謂，梵天！為滅度  者方俗言耳，假託名號。所謂生死，亦習俗
言而無終始周旋者也，亦無滅度。」

[0019a22]  報曰：「溥  首！誰當肯信此言者乎？」答曰：「其於諸法無  所著者也。」

[0019a24]  又問溥首：「其有所猗，為何著乎？」  答曰：「梵天！其有所猗為著虛妄。假使，梵天！彼  誠諦者，則無其慢於此，亦不有所樂也，何況
當復猗著空乎？是故見誠諦者則無所著，已  無所著則無生死，已無生死不離生死，已不  離生死斯乃名曰為滅度矣。」

[0019a29]  又問溥首：「其  滅度者，為何志求於滅度乎？」答曰：「梵天！其  滅度者名轉相因，為諸識行其慧之行，諸行
澹泊不有所由則無所處，其無所處斯乃  名曰為滅度矣；無處行者則曰永滅，斯  為道約時也，無有生者，是乃名曰為四諦  也。」

[0019b06]  於是，普行菩薩問溥首曰：「今所說者，  悉誠諦言也。」答曰：「族姓子！一切所言皆為  誠諦。」

[0019b08]  又問溥首：「其所言者虛妄響像，亦  誠諦乎？」答曰：「實為誠諦。所以者何？其所  言者，皆無處所而無所立，已得自在名
曰誠諦，斯一切言悉為誠諦。其諸天人如  來至真亦說言教，計斯諸言亦無若干亦無  有異。所以者何？一切所說皆如來辭，一切
如來亦無所行亦無進退，其有言辭若復演  教，皆亦如是言教為教。以是之故，一切所  言平等文字，以等文字則能一等於文字  矣，已能等一切文字者，則得自在便能平
等，一切言辭普行平等。」

[0019b18]  又問溥首：「如來、至  真豈不分別，賢聖言辭、無賢聖辭？」答曰：「仁  者欲令諸賢聖眾為文字教乎？復又欲令
無有文字賢聖教乎？」報曰：「如是。」

[0019b21]  溥首答曰：  「其賢聖文字，無賢聖文字，有想念乎？」報曰：  「不也！」

[0019b23]  答曰：「是故文字無有想念，假使棄捨  一切想念，斯曰賢聖無有言辭，其賢聖者  不以文字有所說也。無有人想亦無法想，猶
如伎樂及與大鼓節奏之鼓，因緣有聲亦  無想念，賢聖亦然，現有所說而有言辭亦  無所著。」

[0019b28]  又問溥首：「如來言曰：『設聚會者當  興二事，若講論法，若如賢聖而嘿寂然。』於  彼溥首，何謂論法？何謂聖寂？」

[0019c01]  答曰：「設不諍  於佛，不反經法，不亂聖眾，斯乃名曰為講  法矣；若思法者，其志佛者離於色欲，所謂
法者無為無形，所謂聖眾賢聖寂然也。

[0019c04]  「復次，  族姓子！其四意止遵修精勤，分別解者斯為  論法；心無所念於一切法，斯則名曰賢聖  寂然。

[0019c07]  「族姓子！其有精勤分別解說於四意斷，  斯謂論法；所論於法於平等者，不為平等亦  不造取，則名聖寂。若有遵修講四神足，斯
為論法；設復無身無言無心，則名聖寂。遵  修解說五根五力，則為論法；又若無聲不信  於法，則無賢聖擇取諸法，專精一意而自建
立，等成本解脫，於諸法而悉信之，一切所  說而悉決了行于智慧，是則名曰賢聖解脫。  遵賢聖脫於七覺意，則謂論法；等察於色
欲不舉不下，得此行者則名聖寂。遵修精勤  解八聖道，是則名曰為論法矣；已見種姓  之所生處，譬如浮筏，不著於法，不著非法，  則名聖寂。

[0019c19]  「族姓子知，其有解了三十七品法  之所歸，斯則名曰為講論法；假使於此以法  證身則不離身，覩於法者則不離法，其有見
者而無本見，若不見二則不覩二，如其所見，  現在智慧之所見者，則不有見，其不見者乃  名聖寂。

[0019c24]  「又，族姓子！其分別說不我同像、不  他同像、不法同像，斯則論法；設不得法離  於一切文字之教音聲言說，棄除憍慢興發
澹泊，其心寂然究竟於行，斯則名曰賢聖寂  然。

[0020a02]  「又，族姓子！若他眾生及餘異人，各各覩  見斯諸人根為分別說；假使定意若心亂者，  斯諸賢聖為寂然也，有所建立而無憒亂。」

[0020a05]  於是，普行菩薩問溥首曰：「如今仁者有所論  說，吾觀誼歸一切聲聞及與緣覺，無有法  說無賢聖寂。所以者何？不能曉了眾生根本
不究平等。又復，溥首！誰當說彼有平等意？誰  為順法住賢聖寂耶？當謂如來為平等也，諸  佛世尊乃能曉了眾生根本而常專定。」

[0020a10]  於時，  世尊告溥首曰：「實如普行族姓子之所說也，  諸佛世尊乃能了耳。」

[0020a12]  於是，賢者須菩提白世  尊曰：「我親面從世尊啟受，告諸比丘，若聚  會坐當興二事：一講論經典；二遵賢聖寂。設
聲聞眾不奉行者，何因如來為諸聲聞說斯  法言：當分別說講論經典，若不爾者賢聖寂  然。」

[0020a17]  世尊告曰：「於須菩提意云何？諸聲聞眾  以無所問，能有講論、賢聖寂然而為行乎？」答  曰：「不也！天中之天！」

[0020a19]  「故須菩提！當造斯觀，一  切聲聞及與緣覺，無有法說、賢聖寂然。」

[0020a20]  於是  溥首謂賢者須菩提：「耆舊！豈知如來所見眾  生根本？於此所造八萬四千行分別說者，寧  諷誦乎？耆年於彼以何智慧而觀解脫？」答
曰：「不及。」

[0020a24]  報曰：「卿便定意有三昧，名觀眾生  心，住此定者便能觀察見眾生心，己心，他心  而不罣閡。」答曰：「不及。」

[0020a26]  溥首又曰：「唯須菩提！  如來有言八萬四千行，因其所行而分別說，  了於醫藥三昧正受而不動搖，普知一切眾
生之心，是故須菩提！當造斯觀，此非聲聞緣  覺地之所能及。

[0020b01]  「唯須菩提！有婬行人緣以  空事而得解脫，如來悉知，若不因空；或復  有人而懷怒行覩見瑕疵，因其瞋恚而得解
脫，不以慈心，如來悉知；或復有人而懷癡  行，因以講說而得解脫，不以說法，如來悉  知；或復有人懷等分行不緣空行，亦不以觀
而得解脫，不以慈心，亦不瞋恨而得度世，不  以勸讚不以說法而得解脫。

[0020b08]  「又復，如來因隨  說法應其行根，緣厥形類而得解脫，如來悉  知。是故須菩提！當造斯觀，如來禪定講說尊  法，名賢聖寂。」

[0020b11]  於時，須菩提謂溥首曰：「緣覺  以是不任講法、無賢聖寂，唯有菩薩具足斯  法，乃能講說及賢聖寂。」答曰：「如來明其所知  靡不通達。」

[0020b14]  世尊告須菩提：「有三昧名入一切  音整其亂心，菩薩以此三昧正受定行，普  具眾德等備諸行。」

[0020b16]  於是，溥首菩薩問普行菩  薩曰：「族姓子！說八萬四千行、八萬四千諸品  藏者，是則名曰講說經法；曉一切想至滅寂
定，此乃名曰賢聖寂然。又，族姓子！佛以一  劫復過一劫，分別決此所說法義，斯乃名曰  賢聖寂然。」

[0020b21]  彼時世尊告普行曰：「族姓子！乃  去往昔過無數劫，不可計會無有限量不可  思議，爾時有佛，名曰普光如來、至真，興出
于世，劫曰名聞，世界名愛見。普光如來愛  見世界，豐熟安隱米穀平賤，無患快樂天人  繁熾。其佛世界以一切寶合成為地，以眾香
樹而熏香，柔軟細好譬如妙衣，等以眾寶  蓮華莊嚴。

[0020b28]  「愛見世界有四百億四域天下，  一一四域三百三十六萬里，一一城郭縱廣  四十萬里，皆以珍寶自然莊嚴。一一大城
有二十郡而為部黨及諸縣邑，一一大城所  有國主，典領無量百千居民。又彼人民敢  目所覩，但見好憙可意所敬，一切眾民悉
得念佛三昧之定，以故彼佛世界名愛見。設  諸菩薩詣異佛國土，則不以樂於他世界。若  普光如來說三乘教，為諸聲聞講說經法，廣
復加意而解釋誼，則興二行宣暢說法聖  澹泊行。

[0020c09]  「東方世界有二菩薩，止在醫王如來  佛土，一名欲盡，二名持意，詣普光如來所，  稽首于地，右繞三匝，叉手而住。彼佛世界
名清淨普說三昧，以一事故界名清淨。假使  菩薩逮得斯定，則捨一切眾想塵勞，便得佛  法光明，以故世界名曰清淨。過去諸法皆
悉清淨，當來諸法亦悉清淨，現在諸法亦皆  清淨，此名二清淨。

[0020c16]  「所以名清淨者，謂真清  淨，真清淨者亦無所生亦無清淨。其清淨者  本源清淨，故名本清淨，其本清淨則一切
法。何所法者而本清淨？空則本淨，便皆遠  離。一切諸法悉為虛妄，無想本淨。又一切  法則以蠲除諸所思想，邪念之事悉為消滅，
其無願者則為本淨。一切諸法為不應行，為  無所願堪任究竟，以離自然能為本淨，斯則  名曰本淨明顯本淨光耀。

[0020c24]  「如生死淨，泥洹本  淨亦復如是；如泥洹淨，一切諸法本淨亦然；  斯則名曰為本淨也。心之顯明猶，族姓子！虛
空無處無所志願，設姓能一療治塵勞，心之  本淨無有處所無所志求，則能蠲去塵勞之  欲。

[0020c29]  「斯族姓子，心本清淨心為顯明，猶如虛  空雲霧烟塵不害虛空，亦無所壞亦無所  照，虛空本淨無能污者亦無塵勞，是究竟
說永無所污故曰虛空。假使思惟順如應者，  凡夫愚戇言發塵勞，心之本淨無能污處以  無能污，是故名曰本末清淨，設不染污故曰  本淨，是故解脫為解脫也。

[0021a06]  「斯族姓子！清淨  世界而普等入。彼時世尊為諸菩薩，而分別  說聞斯三昧，心則趣法光明之耀。

[0021a08]  「於時盡意  菩薩白普光如來：『我身曾聞，天中之天！又  斯普入，當何方便而修行乎？』普光佛告盡意菩
薩：『諸賢至此為族姓子！當行二行。何謂為  二？分別說法、賢聖寂然澹泊之行。』

[0021a12]  「又，族姓子！  彼之菩薩因從世尊聞，稽首佛足，右繞三匝，  即時而退，尋便至於別異遊觀，於化棚閣  因而遵行。

[0021a15]  「時有梵天名曰善光，與七萬二千  諸天梵俱，往詣菩薩稽首足下，適見此已，即  問菩薩：『時族姓子輒有所說，普光如來而聚
會耶，諸比丘坐亦說經言，當行二事，分別說  法、賢聖寂然而無所念。彼，族姓子！何謂說法、  賢聖寂然？』

[0021a21]  「彼時菩薩謂善光梵天：『梵天且聽！粗答所問。  如來目觀分別說耳度於無極。是，族姓子！  于彼菩薩眾以此二句，而為眾會廣說其
義。』時七萬二千梵天，咸發無上正真道意，  得不起法忍，善光菩薩得普明三昧。

[0021a25]  「是，族姓  子！諸菩薩不可制止，無閡辯才興發難問，  誰講說法、賢聖寂然而開演說，於七萬六  千歲宣布二句而發遣之，不得一句之邊
崖，況復二句？

[0021a29]  「於時，如來住在虛空而發斯  言：『止！族姓子！勿得言說，興於諍訟。聞其譬  喻諸所言說，如呼聲響所因得脫，便而順
從因響便入，其辯才者有所分別，無盡之  行不可究竟。吾發意頃於一劫中，若復過劫，  若是問誼歎彼賢辯，不可究竟不得邊  崖。卿賢者等不能窮盡辯才之慧，又而
復次寂靜。』」

[0021b07]  佛言：「寂然澹泊無有文字誼宜  之事，又不以利養如供養利，是為誼宜；又  所救濟心念識之。從如來聞有所解說，則時
默然。故族姓子！菩薩一念之頃能歎訟說，  百千劫數所演辯才，行此然後當造斯念。而  有菩薩，名曰巍巍救護盡意，在於人間而說
此語，普行梵天及二菩薩所入之地。省察往  昔豈異人乎？勿造斯觀。所以者何？爾時，盡  意菩薩者，今溥首是；持意菩薩，今普行是；善
光梵天，今持心梵天是也。」

力行品第九

[0021b18]  於是，普行菩薩白佛大聖曰：「至未曾有，天中  之天！諸如來世尊道德高妙，乃能如是獲  大利義，因從精進而常勤力，其懈怠者雖
百千佛奈之何耶！唯然，世尊！其為道者當  專精勤。」

[0021b22]  溥首童真問普行曰：「仁族姓子！豈  能別知何所遵修，名於菩薩為精勤乎？」答曰：  「假使菩薩遵修行者而有時節，無所思念不  捨精勤。」

[0021b25]  又問：「何謂精勤而有時節亦無所念？」  答曰：「假使行者不想諸法，則而時節為無所  念。」

[0021b27]  又問：「何謂如時而無所念？」答曰：「設於諸  法悉能奉行，覩見平等則為時節亦無所念。」

[0021b29]  又問：「豈可能令見等行乎？」答曰：「不也。設見  平等者，則便墮於六十二見，不為平等。」

[0021c01]  持  心梵天問溥首曰：「其平等者，不見諸法乃名  平等？」

[0021c03]  溥首答曰：「何故梵天而不見乎？」報曰：「除  於二事故不有見，無所見者乃為等見。」

[0021c04]  又問：  「豈在梵宮為等見乎？」報曰：「何等為見？」答曰：  「其所見者如色無本不造差別，如有所見也，
痛痒行識而無有本等不差別。設使溥首覩  於五陰而無本者，則為示現於世間矣，為平  等見也。」

[0021c09]  又問：「在於梵宮行何所行？」答曰：「盡  於諸相則為是行，是為溥首世俗所行。」

[0021c10]  又問：  「設使諸相滅世心相者，云何盡於心相行  乎？」答曰：「溥首！世間之相不為盡也。」

[0021c12]  又問：「何  謂分別為諸相行，為世間行？」答曰：「其都盡  者則無所盡，其有盡者而不可盡。」

[0021c14]  又問：「梵天！  如來、至真豈不有云，其盡法者謂有為事？」答  曰：「其盡法者未曾復盡，如來說曰：『其盡法  者謂有為事。』」

[0021c17]  又問：「梵天！何謂名曰為有為事？」  答曰：「其盡法者名曰有為。」

[0021c18]  又問：「梵天！有為  之事為何所立？」答曰：「住於無為自然之處  則為有為。」

[0021c20]  又問：「有為無為，斯諸法者有何  差別？」答曰：「有為無為諸法之者，以方俗事  言有差別，方俗說斯是為有為此為無為，其
有為法及無為法則無殊別，法無有異。」

[0021c23]  又問：  「梵天！所言法者為何謂耶？」答曰：「所云法者  無有差別，是謂為法。」

[0021c25]  又問：「何謂為言？」答曰：  「有所囑累有所講說，是謂言說。所以者何？  一切言說平等相像，如來分別為平等也，有
所說者不為差別，是故名曰為言說也。又復，  溥首！一切所言為無所言，斯則名曰無所逮  得，為佛所言平等覺者，不有所獲無所言  行。」

[0022a02]  又問：「何謂平等覺佛所念行？」答曰：「不行  於色、不行諸相、不行於法。」

[0022a03]  又問：「難獲之相而  有說法，為念行乎？」答曰：「不也！其有相者法  則無本，無有真實而不差別，此為如來之所
念行，其所行者為無所行，亦無有本亦無  所說亦無所失。」

[0022a07]  又問：「梵天！云何如來成平等  覺？」答曰：「溥首！如來曉了一切諸法悉為本  淨，自然無本，逮平等覺，以故因號平等正覺。」

志大乘品第十

[0022a11]  於是，普行菩薩白世尊曰：「何謂大聖名於菩  薩志于大乘，當何以觀？」

[0022a12]  世尊以頌答普行曰：

「若志求佛道，　　未曾慕於色，  
如色道亦然，　　斯為意慕道；  
色與道無異，　　行者亦如茲，  
所願無所壞，　　則道第一慧。  
無壞義道義，　　道者無利義，  
其修第一義，　　乃為志求道；  
於陰求佛道，　　眾種及諸入，  
曉是為等覺，　　與道無差別。  
如使不受法，　　無上下中間，  
亦無所棄捐，　　乃為志求道；  
若法若非法，　　不想此二事，  
以不獲兩緣，　　乃為志求道；  
有為則二事，　　無為則無二，  
棄捐分別事，　　乃為修道行。  
而超度凡夫，　　住立於寂然，  
不得賢聖果，　　世眾祐無著。  
觀於世間法，　　處俗如蓮華，  
遵修尊妙行，　　乃為志求道；  
於世所在遊，　　于彼而造行，  
俗人所縛著，　　明哲則解脫。  
不畏於生死，　　菩薩志性強，  
無怯而堅固，　　修行於佛道。  
設使曉了者，　　分別於法性，  
於法與非法，　　一切無所想。  
不釋離諸法，　　專修于佛道，  
未曾有墮落，　　彼道無有想。  
諸法無有相，　　譬之如虛空，  
無相不無相，　　明者不念斯。  
於行勇方便，　　善權度無極，  
則令他眾生，　　具足所志樂。  
常總持正法，　　住立於平等，  
是則為正法，　　在典無眾念。  
諸佛雖興出，　　則為無所起，  
常住於正法，　　斯能奉經典。  
一切法現在，　　如法及非法，  
所說亦如斯，　　則住於無本。  
遵修微妙道，　　而不了魔事，  
於諸法亦然，　　則不受道教。  
志願於佛道，　　而以建行慢，  
則無有慧教，　　所說無所獲。  
諸佛慧無量，　　於法不著法，  
于彼無所猗，　　斯道度彼岸。  
布施志於道，　　心樂于施捨，  
降伏一切有，　　不著於佛道。  
法不可得勝，　　亦不可奉受，  
諸法亦如是，　　不得心形像，  
致究竟解脫，　　曉了一切法。  
彼修愍哀句，　　則為無諸見，  
彼等計吾我，　　則無有二事。  
不處於貢高，　　不慕諸所有，  
一切行布施，　　勸助於佛道。  
布施及道德，　　不處計有二，  
禁戒無所行，　　常立於正道，  
亦無有想念，　　言吾立禁戒，  
無為無所生，　　聖達了禁戒，  
以故戒清淨，　　解結如虛空。  
身如鏡中像，　　言如呼聲響，  
了心若如幻，　　不以戒念慢，  
斯則遵師教，　　彼樂於寂然，  
滅除一切惡，　　澹泊度無極。  
所謂禁戒者，　　則無有二事，  
悉分別法性，　　此戒則無漏。  
忍辱度無極，　　堪任一切患，  
眾生亦復然，　　平等立眾想。  
不猗於虛空，　　諸法無所住，  
彼無有罵詈，　　則亦無所有，  
設節節解身，　　心不懷怒恨，  
其心無所住，　　亦不處內外，  
自觀立四眾，　　如能忍怨讐，  
終不為惡行，　　忍辱猶若地，  
現在還致此，　　乃名曰忍辱。  
斯一切眾生，　　不能令瞋恚，  
勸助樂大乘，　　勢強無所畏，  
其心意所行，　　未曾有所著。  
因從始原際，　　生死不可知，  
則以一人故，　　誓被大力鎧。  
其法未曾生，　　豈能有壞乎，  
顛倒之處力，　　不了於本際。  
諸種立天眼，　　法性無思議，  
曉了如是者，　　不起無所盡。  
眾生不了斯，　　諸法與非法，  
常精勤此義，　　顛倒於放逸，  
諸佛不得入，　　究竟無所有。  
無行常被鎧，　　觀精進差特，  
選擇一切法，　　如幻若野馬，  
彼獲無堅惡，　　猶如觀虛空，  
思想於虛偽，　　猗著無所益。  
以故說平等，　　得至于滅度，  
以此精進義，　　遵修無所壞，  
行所行離行，　　精進最為上，  
道行為寂然，　　遵修于空義。  
勿信於虛偽，　　厥意畏生死，  
勇猛樂閑居，　　明無常如壙，  
慧者娛樂禪，　　神通度無極，  
如聚閑居然，　　所住志平等。  
威儀無想念，　　在在意常定，  
本淨等于法，　　寂然無諸漏，  
信樂於解脫，　　於度常等定，  
斯均等懷來，　　恒立於平等。  
不諍亂平等，　　是故曰平均；  
不為心見惑，　　道心一切普，  
開化於眾生，　　是故曰平等；  
常念於諸佛，　　如來則法身，  
於色無所著，　　是故曰平等；  
意念行經典，　　若法與非法，  
其心靡所念，　　是故曰平等。  
心念於聖眾，　　謂眾則無為，  
離於數無數，　　明達於禪定，  
普見諸佛土，　　十方諸眾生，  
於眼無有色，　　不想行有二。  
或聞一切佛，　　所可說經法，  
不以耳音聲，　　退轉為二想。  
一切眾生心，　　一心悉知之，  
無人亦無意，　　則無有眾想。  
識念億萬姟，　　猶江河沙劫，  
亦無有前後，　　所知為若茲。  
遊達億千國，　　現神足無限，  
於時明哲者，　　身口心不亂。  
能分別經典，　　辯才而獨步，  
講說億千劫，　　法性無所失。  
智慧度無極，　　方便了五陰，  
遵修無所戲，　　為人說經法。  
曉了因緣便，　　棄捐所分別，  
其以塵勞故，　　則了諸清淨。  
因緣得解脫，  則  無有諸見，  
如是曉眾事，　　諸法無形像。  
自覩見佛身，　　觀空悉能忍，  
覿終始滅度，　　一切無所有。  
了智慧本淨，　　於世罔所念，  
以離窈冥眾，　　乃為修道行。  
斯乘為大乘，　　佛慧無思議，  
撫照於眾生，　　勸此無上乘，  
計一切諸道，　　斯乘為最尊。  
如是於彼乘，　　僉了一切學，  
假使一切人，　　靡能限此乘，  
吾等大乘者，　　聽省濟群生。  
其建志大乘，　　猶譬如虛空，  
未曾有貪婬，　　於眾生無著。  
虛空無邊限，　　無色不可見，  
大乘亦如茲，　　無限無有漏。  
假使一切人，　　志學於此乘，  
受使亦如斯，　　是乘為殊特。  
設於百千劫，　　所遵行乘者，  
歎德不能盡，　　大乘之功祚，  
則棄捐無礙，　　叡達得自在。  
假使此尊經，　　有人執斯頌，  
終不墮惡趣，　　然後得自由。  
在天上人間，　　敬斯經亦然，  
吾當授其決，　　悉使得佛道。  
若聞此經者，　　最後不恐懼，  
斯等有正法，　　則立於雅典。  
便為轉法輪，　　住此經如是，  
一切思惟之，　　退轉于生死，  
則近等正覺，　　持是經如是。  
其執持斯經，　　則巨勇猛力，  
降伏眾魔兵，　　大進無極慧，  
猶如錠光佛，　　授決得法忍。  
其敬此經者，　　吾亦當授決，  
諸佛無由生，　　救世護吼導，  
若講斯經者，　　則為造佛事。」

[0023c28]  佛說此頌時，分別音聲行之所趣，十千天子  則發無上正真道意，二千菩薩得不起法忍，  千比丘漏盡意解，三萬二千人遠塵離垢得  諸法眼生。

行道品第十一

[0024a04]  爾時，溥首白世尊曰：「今日吾省大聖所說，分  別厥義，其有志願求佛道者，則為希慕於邪  見矣！所以者何？唯然，世尊！因獲邪見逮佛
道耳，欲有所得故發志願，則為方便至于邪  見。所以者何？天中之天！又見其道不住欲  界，不住色界，不住無色界，道無所住，以
是之故不當志願。譬如男子而取叚鐵，燒  著火中不欲願火，不當手觸。所以者何？燒  人手故。火不自燒取者燒耳，其有志願求佛
道者，則為求火而自燒耳。唯然，世尊！道無  志求以度二事而無所趣。喻如男子志願  虛空吾欲遊步行於空中，其人不能行於虛  空。」

[0024a16]  溥首又曰：「無能成立於虛空者，其達道  意如虛空者，道無所住則度於二。假使菩  薩無有二想建立道意，設有菩薩興為二想
志求佛者，若念佛道念于終始，設念道者  則念邪見，假使念道念滅度者，則非菩薩，不  為行道也。」

[0024a21]  於是，持心梵天問溥首曰：「菩薩何  行應道行乎？」答曰：「梵天！若有菩薩行一切法，  而於諸  範  悉無所行，是為菩薩欽崇道行超
諸行性，斯謂，梵天！為菩薩者遵尚道行。」

[0024a24]  又  問溥首：「何謂菩薩超諸行界奉修道行？」答曰：  「離一切著及諸想行，亦復釋置眼耳鼻口身  意，如是行者則超行界。」

[0024a27]  又問：「設使超度為  何謂也？」答曰：「平等於乘則為超度，等一切法  乃為道耳。」

[0024a29]  持心又問：「道云何住行者方便？」答  曰：「如彼道矣。」

[0024b01]  又問：「其道云何？」答曰：「梵天！又  其道者無去來今，是故菩薩淨于三場住於  佛道。設如過去若如當來復如現在，意罔所
趣則無行念，如是住者則無所住普住一切，  若此住者則得達至於諸通慧。」

[0024b05]  又問：「何名  為諸通慧？」答曰：「悉達一切不以為智，是故  名曰為諸通慧。」

[0024b07]  又問：「何謂為慧？」答曰：「所以  謂慧無差別故，無異念故，又如眾生所有亦  如，悉無差特。」

[0024b09]  又問：「何謂眾生？」答曰：「其名本  淨眾生澹泊，以是之故其名本淨，眾生如是  等無差別。假使有念道有差別、眾生不同，則
不順道。設道如此眾生亦然，以是之故，無有  差別，則不得歸為差別也。又吾我等道亦平  等，道以平等吾我亦等，猶斯之故故無殊
別。所以者何？眾生無我亦無有身，以故無  差如身無異，一切諸法亦復如是。」

[0024b16]  持心又問：  「如來所說至誠無虛，所以分別斯諸法矣！」答  曰：「如來未曾分別說法。所以者何？如來不  得於諸法也，況當分別。」

[0024b19]  又問：「如來豈不現  法教乎？是則有為是則無為，斯為世事斯度  世行？」答曰：「所趣云何？孰為於此分別身行、
為言教乎？」報曰：「不也！」

[0024b22]  溥首又問：「所謂身者  則便起身而滅盡乎？」答曰：「不也！」

[0024b23]  報曰：「如是，  梵天！所可言曰法言教者，斯則為興虛空言  教，其無言教亦復如是。有諸法者所可言教，
法無所起亦無所滅，無所言教為法言教。設  使無法亦無言教，斯則無言。所以者何？如  諸法教，其無言教亦復如是，是故名曰無所
言教。如來所住則無所住，無所住者故曰無  本。」

歎品第十二

[0024c03]  於是，四天王天、帝釋、梵忍積天來在眾會，  則以天華供養散佛，致敬以訖，而說斯言：「若  族姓子、族姓女，假使得聞溥首童真所說經
法歡喜信者，則便降魔及外異學。所以者  何？則離一切諸見之想。設令聞說此深妙  法，不恐不怖亦不懷懅，則為諸佛之所建
立，法流布處則為如來遊其土地。聞此法者，  則當察彼為轉法輪。若於郡國丘聚縣邑  州  域大邦遊步經行，覩此經典所流布者，終
不為魔之所得便，亦不迷惑亦無所猗，於往  古世悉造行已。若人耳聞斯經名者，以比丘  句不求滅度，不用魔事當受斯經。

[0024c14]  「唯然，世尊！  斯經典者，若逮法明，吾等悉信不敢違失  如來、溥首、梵天之教，設若覩見彼法師者，吾
等當觀如見世尊，當從其人聽受法典隨侍  法師。此族姓子，常為諸天之所擁護。假使  有人得是經典書讀誦持，無央數千諸天子  俱，共行聽受會中所說。」

詠德品第十三

[0024c22]  爾時世尊，讚大眾會及釋梵曰：「善哉！善哉！如  爾所云，假使三千大千世界，滿中七寶持  用布施，若一得聞此經法者，斯之功德出
彼福上。」

[0024c25]  佛言：「置是三千大千世界滿中珍寶，  正使江河沙等滿中七寶持用興福，不如再  聞是經法者，其功德本出於彼上。族姓子、族
姓女，設能得聞此經典者，若為利養若為榮  色，若為財業若為眷屬，為法之主生於天上。  若在人間求望豐饒，若為邪術異學之法，若
求音聲博聞多識，又志自在為堅固慧慕得  善友，若求神通三達之智，欲獲一切善法功  德，若以覺意安立眾生令無苦患，若求無為，
族姓子、族姓女當聞是經，受持諷誦廣為人  說，吾未曾見有受是經至心奉行而無獲者。

[0025a07]  「今佛慇懃囑累爾等。若有從人得聞是經，  從師和上而聽受者，佛不覩見一切世間及  俗供養，有能奉敬報其恩者。所以者何？度
世之法不以俗養而可畢了。其度世法俗間  之供不可相比，則於世間而無所著，世俗之  法不可淨畢非勞冀法，非以世俗希僥供法
而可畢了，一切報應而有反復，斯經典者無  有異事，反復之報如所云法，度於馳騁而無  所行，斯則為行，其有成就則為恭敬於法師  矣，則為淨畢一切報恩。

[0025a16]  「若入郡國縣邑，有  所服習分衛之具多所福度，此等之類奉如  來教，遵修如命則得超度，踰於眾冥則竪幢
幡，斯等勇猛而能戰鬪多所降伏，則為師子  離諸恐怖，則為龍象自抑制心，則為神仙  所言至誠。

[0025a21]  「超越一切諸邪異學，以為良醫療  一切痛，為不畏難說深妙法，斯等布施捨  一切塵則奉淨戒，寂然澹泊度於無極，以離
吾我及所有身，為大精進至於無為。

[0025a24]  「於無數  劫患厭終始，樂於禪定具足一心，為大智慧  而能分別一切章句。曉了示現諸慧之誼  則為大德，無數百千福不可計，相自莊嚴慧
不可極，便為覆蓋日月之光為大勢力。

[0025a28]  「於十  種力總持力要，斯等儔倫則為大雲，闡法  雷音注大法雨，則能滅除一切塵勞。

[0025b01]  「先獲第  一無為滅度，則護生死慰除恐懼，則為錠  明照耀眾冥。畏忌魔網則為救濟令得自  歸，則為一切眾生之度，則處佛樹逮得法
眼，而以得覩諸法無本。

[0025b05]  「曉了空法建立大哀，  住無極慈則得親近，一切眾生背卑劣乘向  于大乘。燒諸顛倒壞未平等，越度名字
而舉德號，則立道場降伏眾魔。於諸魔界而  得自在，則轉法輪召諸賢者。佛設一劫復  過一劫，諮嗟歎此正士之事，不能究竟得其
邊際，功祚巍巍嘉慶如是，唯有如來辯才具  足，能歌歎此奉持法者。」

◎

◎等行品第十四

[0025b14]  爾時，于彼眾會之中有一天子，名現不退轉，  白世尊曰：「何謂奉法遵經典者？」

[0025b15]  世尊告曰：「天  子！欲知奉法遵經典者，能崇順諸法，是則  名曰奉遵。於法若能崇順一切法者，此則
名曰奉修於法。所以者何？其不崇順於諸法  者，則不造法亦無不造，有所作者為無所作，  斯則名曰奉修於法。若不遵修諸善德本亦
無不善，斯則名曰奉修於法。亦不有漏亦  無不漏，亦無有罪亦無不罪，亦非世俗亦非  度世，亦非有形亦不無形，亦非生死亦非
滅度，亦無所行亦無不行，斯則名曰奉修於  法。若能奉行一切諸法，斯則名曰奉修於法。  無有法想而奉行法，斯則名曰奉修於法。其
自說言，吾遵行法不為奉行，其奉法者而悉  蠲除一切諸法，則為奉法。其於所行而無所  行奉行於法，斯則名曰奉修於法。」

[0025b29]  於時現不  退轉天子白世尊曰：「假使，大聖！而於此中不  行至誠，斯等之類不為遵奉不應順法。所
以者何？奉至誠者，無有終沒不住生路。何所  奉行？住平等路乃為行耳。唯然，大聖！奉行  平等者則無邪法。所以者何？一切諸法皆悉  平等而無殊特。」

[0025c06]  於是，持心梵天問現不退轉  天子：「爾為奉行於此行乎？」答曰：「梵天！吾當  奉行。假使世尊說三行者，便當奉行於二
事矣，有所行者，若所行已則無所行。又復，  梵天！吾已奉行離諸二行猶若諸法，奉行  諸法亦復如是。遵法亦如所修亦如，斯則  名曰奉修法矣。」

[0025c12]  又問天子：「未曾得見此佛  土乎？」答曰：「吾未曾見於斯佛土。」

[0025c13]  又問：「豈為  不想斯佛土乎？無應不應，於所見者而無所  見。」答曰：「梵天！今者吾身亦不有想亦無不
想，無應不應，吾以曾見亦未曾見。」

[0025c16]  又問天子：  「天子所見為云何乎？」答曰：「吾未曾見諸賢  聖士，一切凡夫愚戇之類，度諸惡趣亦復不
度。如是，梵天！其平等者則得度矣，名曰正  見。覩未曾見，亦無有名，亦無所趣，眼不別  識，耳鼻口身意，意不別識，亦復如是。其有
所見如無本者，其如眼者吾我亦然，其無本  者則無所見，斯平等見。」

◎

持心梵天所問經卷第三

* * *

【經文資訊】大正藏第 15 冊 No. 0585 持心梵天所問經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
