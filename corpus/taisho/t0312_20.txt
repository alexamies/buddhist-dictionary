佛說如來不思議祕密大乘經卷第二十

譯經三藏朝散大夫試光祿卿光梵大師賜紫沙門臣惟淨等奉　詔譯

總持功德讚說譬喻無盡品第二十四之二
[0748b14] 爾時賢王天子白佛言：「世尊！一切法無攝受、無我無取、無續無斷，然以方便隨宜所作。諸勤行者，以正方便現前得法。世尊！譬如大水積於地下，須假人力勤行施作，或開以坑或鑿以井，由勤力故方獲其水；若無坑井水乃何得？勤行方便之者亦復如是，以勤力故於一切處勝智通達；若無勤力智從何得？是故求菩提者，常勤方便發起精進，即能現前獲得聖法。又如世間生盲之人，所生色象而不能見。眾生煩惱暗蔽亦然，於所生法而不能見。又如世間有目之人於黑暗中，若無明炬即不能見一切色象。修天眼者亦復如是，若無善知識說法教導，不能於法而生信解。又如已具淨天眼者，不假世間光明所照。菩薩亦復如是，所作已辦者不假他人而為教導。又如世人處胎藏者都無所見，亦復不見有所增長。發起精進菩薩亦復如是，雖修佛法亦不見菩提有所增長。又如大雪山王所有諸樹依之而生，諸樹必無中有破壞及彼焦枯。菩薩亦復如是，勤行方便修諸正法依智所生，亦不於中破壞減失。又如轉輪聖王出於世間七寶隨出，所謂輪寶、象寶、馬寶、珠寶、女寶、主藏神寶、主兵神寶等。菩薩亦復如是，若發菩提心，七寶亦隨出，所謂布施、持戒、忍辱、精進、禪定、勝慧、方便等。又如轉輪聖王統行四大洲界，於諸眾生平等愛念而無異想。菩薩亦復如是，以四攝法普攝眾生而無異想，四攝所謂布施、愛語、利行、同事。又如轉輪聖王行王法化，一切悉無鬪戰爭訟。菩薩亦復如是，安居說法，悉無一切邪外戰訟。又如三千大千世界，最初成立大須彌山及彼大海。菩薩亦復如是，初發菩提心，先以深固大悲建立。又如世間，日光出時先照高山。菩薩亦復如是，最初發起大智光明，令諸眾生發起善根得智光照。又如大地受諸種子，而彼一切草木叢林依地而生平等滋長。得陀羅尼菩薩亦復如是，以無著心於一切眾生平等與法而無棄捨。」

[0748c23] 爾時世尊讚賢王天子言：「善哉善哉！天子！汝今善能譬喻宣說諸菩薩法。天子當知，假使一切草木叢林名相等聚，法聚聲聚及形色聚，遍入一切眾生心行，普以一切名相分別，一切眾生周遍伺察，乃至眾生飲食受用，悉為譬喻，稱揚讚說彼得陀羅尼菩薩所有功德，而不能盡。天子！彼得陀羅尼菩薩者，諸有所說無有少法非佛語者。又復一切色相光明、聲香味觸法光明，無不現前。所得辯才不隨他聞而有繫屬，不觀他相而有所說，於一切處隨其所向通達無盡亦復無邊。不以威力偏入一切，身無麁重、心無所緣，能於百千諸佛現前說法無染無著。而是菩薩以彼諸佛威神建立故，得陀羅尼智慧辯才，有所說法無染無著亦無退轉。天子當知，菩薩有三無著之法。何等為三？一者我無著，二者眾生無著，三者法無著。又有三種通達清淨。何等為三？一者法界清淨，二者真如清淨，三者實際清淨。又有三種通達無盡。何等為三？一者法無盡，二者文字無盡，三者演說無盡。又有三種獲得通達加持之力。何等為三？一者辯才加持，二者法義加持，三者入法加持。又有三種成就歡喜。何等為三？一者慧歡喜，二者智歡喜，三者斷疑歡喜。又有三種速疾之法。何等為三？一者念速疾，二者慧速疾，三者行速疾。」

[0749a20] 當佛說是總持功德讚說譬喻無盡法時，會中八百菩薩得入陀羅尼門。

囑累正法品第二十五

[0749a23] 爾時金剛手菩薩大祕密主白佛言：「惟願世尊！神力加持，令此正法於後時後分後五百歲閻浮提中廣宣流布。」

[0749a25] 佛言：「祕密主！我有密護正法祕密大明章句，汝能記念不？是章句者，我昔曾於寶月如來所親所聽聞。」

[0749a27] 金剛手菩薩白佛言：「世尊！我亦記念。」

[0749a28] 佛言：「祕密主！汝今宜應為此眾會，密護正法令久住世，當說往昔大明章句。」

[0749b02] 爾時金剛手菩薩大祕密主，合掌頂禮十方一切諸佛，即說大明曰：

[0749b04] 「怛[寧*也](切身，下同)佗(引)(一句)　惹野(二)　惹野末帝(三)　惹野設覩嚕(二合、引)(四)　阿梨(五)　阿末梨(六)　阿盧力帝(七)　末彌那末末散提(八)　烏諦(九)　烏怛末帝(十)　烏怛囉尼(十一)　阿(引)哩(十二)　阿(引)囉摩尼(十三)　阿哩怛摩尼(十四)　阿牟(引)梨(引)(十五)　牟羅(引)嚩窒帝(引)(十六)　牟(引)邏(引)努誐帝(十七)　阿窒(十八)　末窒(十九)　末窒帝(二十)　阿(引)尼(二十一)　摩(引)尼(二十二)　摩(引)尼帝(引)(二十三)　枯嚕(引)(二十四)　枯嚕(引)散提(二十五)　達哩摩(二合、引)努誐帝(二十六)　達哩摩(二合)怛翅(引)(二十七)　達哩摩(二合)鉢囉(二合)尾(引)尸(引)(二十八)　薩哩(引)(二十九)　薩囉(引)薩哩(引)(三十)　阿毘禰(引)(三十一)　毘那散提(三十二)　伊呬(三十三)　伊喝儞(三十四)　伊那努誐彌(引)(三十五)　儞誐囉(二合)呬摩(引)囉(引)赧(引)(三十六)　儞哩伽(二合、引)怛儞底(引)哩他也(三合、引)喃(引)(三十七)　牟(引)喝那(引)達哩摩(二合)捺尾(二合)尸赧(引)(三十八)　尾馱末那(引)訖梨(二合、引)舍(引)喃(引)(三十九)　烏入嚩(二合、引)羅那(引)達哩摩(二合)儞(引)底哩(二合、引)赧(引)(四十)　阿(引)犖(呂角切)叉(引)達(引)哩摩(二合)葛體迦(引)喃(引)(四十一)　阿(引)尾設那(引)儞哩嚩(二合、引)拏寫(四十二)　鉢囉(二合)誐囉(二合)呼(引)冒(引)提鉢哩左(引)哩迦(引)喃(引)(四十三)　鉢哩三塞佗(二合、引)鉢那(引)鉢哩沙(二合)那(引)(四十四)　迦(引)夜(引)努鉢囉(二合)那(引)喃(四十五)　達(引)哩摩(二合)設囉(二合)嚩尼迦(引)喃(引)(四十六)　三滿按(引)喝囉怛鍐(二合)(四十七)　薩藐誐多(引)喃(引)(四十八)　阿嚩路(引)葛喃(四十九)　薩藐葛鉢囉(三合)帝鉢那喃(引)(五十)　阿(引)穆契(引)婆(引)嚩怛鑁(二合)(五十一)　滿怛囉(二合)鉢那(引)儞摩(引)鉢囉(二合)拏閃都(引)(五十二)　滿怛囉(二合)散提囉(引)[口*爾](引)那烏那(引)喝蘭拏(五十三)　倪也(二合、引)那阿芻(引)拏多(引)(五十四)　阿那嚩蜜哩(二合)[寧*也]多(引)禰(引)舍那(引)莎婆(引)嚩怛鍐(二合)(五十五)」

[0749c02] 金剛手菩薩大祕密主說是祕密大明章句已，時此三千大千世界皆悉振動。即此三千大千世界一切魔眾各與眷屬，同時來詣佛世尊所，曲躬合掌俱白佛言：「世尊！若諸法師能從口門出是大明章句者，我等諸魔皆往承事恭敬，令此大明最勝威力，一切天人不能破壞，我等常當密作護衛，無令一切伺得其便。」

[0749c10] 爾時世尊普遍觀察諸眾會已，即說祕密大明章句曰：

[0749c12] 「惹曳訥哩惹(二合)曳(一句)　惹野末帝(二)　設彌(三)　設覩嚕(二合、引)儞哩伽(二合、引)怛儞(四)　阿牟(引)梨(五)　牟(引)羅鉢哩親儞(六)　摩(引)囉塞(引)[寧*也](切身)尾怛囉(二合、引)薩儞(七)　穆吉底(二合)(八)　穆吉多(二合)嚩帝(九)　戍(引)提(十)　阿毘禰(十一)　婆野牟(引)左儞(十二)　婆(引)嚕(引)喝尼(十三)　難帝尾[木*奈]曳(二合、引)(十四)　尾[寧*也]鉢囉(引)訖囉(二合)牟(引)(十五)」

[0749c18] 即說伽陀曰：

「正法攝伏於他語，　　以正法語善攝受，
　於法寶藏常護持，　　如來所說大明句。」

[0749c21] 復說大明曰：

[0749c22] 「阿彌(一句)　末彌(二)　末末親禰(三)　阿哩體(二合、引)(四)　阿哩佗(二合)儞薩多(二合、引)囉尼(五)

[0749c24] 「此是呼召四大天王大明章句。」

[0749c25] 復說大明曰：

[0749c26] 「提(引)哩(一句)　提(引)囉嚩帝(二)　虞(引)鉢帝(二合、引)(三)　戍(引)毘(引)(四)　戍(引)婆嚩帝(引)(五)　設彌(六)

[0749c28] 「此是呼召帝釋天主大明章句。」

[0749c29] 說伽陀曰：

「具慈善順大忍力，　　為悲愍故說大明，
　喜捨二法悉具圓，　　梵王帝釋咸呼召。」

[0750a03] 復說大明曰：

[0750a04] 「阿囉尼(引)(一句)　嚩囉尼(二)　珂溪(三)　阿牟(引)梨(四)　牟(引)羅輸(引)駄儞(引)(五)

[0750a06] 「此是攝伏諸魔大明章句。」

[0750a07] 說伽陀曰：

「今此祕密大明句，　　振動降伏一切魔，
　人中聖主力加持，　　善說斯經廣流演。
　如來所說此正法，　　當知於後末世時，
　宣說明句密加持，　　振動還復如今日。」

[0750a12] 時諸魔眾咸來集會，說伽陀曰：

「諸說法師大智者，　　我等諸魔當密護，
　令於最後末世時，　　得此正法墮於手。」

[0750a15] 爾時世尊告金剛手菩薩大祕密主言：「汝應當知，今此正法如來威神已加持故，無人能於此正法中有所動轉。何以故？我念往昔過去世中有佛出世，號寶月如來、應供、正等正覺、明行足、善逝、世間解、無上士、調御丈夫、天人師、佛、世尊。世界名無毀，劫亦名無毀。彼佛法中有二法師，有大威德名稱力勢：一名慧上，二名諦授。彼二法師於寶月如來所，聽聞受持此大明章句滿足半劫，隨彼如來轉正法輪。彼時所有三千大千世界百俱胝魔眾，皆令成熟菩提聖法。」

[0750a25] 寂慧菩薩前白佛言：「世尊！彼寶月如來為現住說法？為已涅槃邪？」

[0750a26] 佛言：「寂慧！東方去此百萬俱胝佛剎，有佛國土其名無毀，佛號寶月，現住說法。彼佛壽量十千劫數。其佛剎中有諸魔眾佷惡難調，彼佛宣說大明章句而悉調伏；得調伏已，皆於菩提聖法成熟圓滿。祕密主！汝今當知，我亦曾於寶月如來法中淨修梵行成就菩提聖法。彼時慧上法師者，即我身是。彼時諦授法師者，即金剛手菩薩是。寂慧當知，我於彼時與金剛手菩薩同勤精進心不放逸，於彼佛世尊所尊重恭敬廣多供養，聽受彼佛宣說祕密大明章句，降伏諸魔攝護正法。」

[0750b09] 爾時世尊普遍觀察諸眾會已，普告眾言：「汝諸仁者！誰當堪任於佛如來入涅槃後，以我阿僧祇劫積集菩提勝行最上正法，受持衛護不令隱沒？」

[0750b13] 爾時會中有一萬二千菩薩為護法故，從座而起合掌頂禮，向佛世尊說伽陀曰：

「若人捐棄於身命，　　所捨不求諸果報，
　但為受持佛所宣，　　最上清淨正法故。」

[0750b17] 復有賢王等五千天子，合掌頂禮前白佛言：「世尊！我等咸願受持如來菩提聖法。」時諸天子說伽他曰：

「普為一切眾生故，　　發起堅固大悲心，
　我當受持此法門，　　最上甚深佛所說。」

[0750b22] 爾時帝釋天主、尸棄梵王、毘沙門天王，說伽陀曰：

「今此正法如妙藥，　　能治一切眾生病，
　我等當來悉護持，　　願佛知我眾心意。」

[0750b26] 爾時金剛手菩薩大祕密主前白佛言：「世尊！我當受持如來於阿僧祇劫積集無上正等正覺菩提聖法。」即說伽他曰：

「諸法本來無文字，　　無中假以文字說，
　聖尊悲愍故敷宣，　　我當受持而流演。」

[0750c02] 爾時世尊告尸棄梵王言：「梵王當知，菩薩有三種最上供養承事，如來以其最上承事供養故，獲福無量。何等為三？一者發起阿耨多羅三藐三菩提心，二者任持諸佛正法，三者隨所聞法如實修行。大梵！如是三種最上供養，如來若住一劫乃至劫盡，或復壽命無量，此供養事所獲福報，廣說不能得其邊際。所以者何？若欲最上供養諸如來者，應當修此三種最上廣大清淨法之供養。

[0750c11] 「復次大梵！若有人於如來所說正法之中而能受持一四句偈者，是即護持過去未來現在諸佛世尊菩提聖法。何以故？諸佛菩提從法出生，是故法之供養，超出世間財供養事。法供養者，諸供養中勝中最勝、最上第一。大梵！我念過去光明王族中有一太子名曰具慧，忽時一夜於其夢中，親所聽聞說二伽陀。聞已記念，覺乃惟忖：『我今得大寶藏。』即時忽然高振其聲作如是言：『我今得大寶藏。』時王及后子問其故，太子即時具陳上事，乃為父母說是二伽陀曰：

「『世間財寶聚還散，　　王官水火賊盜分，
　　諸佛多聞妙法財，　　多俱胝劫不壞失。
　　常無放逸甘露法，　　利眾生發菩提心，
　　深固寂靜心亦然，　　諸樂根本無所取。』

[0750c26] 「大梵！彼時太子為其父母說夢中所聞二伽陀時，彼有八千人成熟菩提善根，四萬二千眾生悉得生天。以是緣故，所有多聞清淨法財，應當精勤依法修行，修正法故即能如應為他攝受。

[0751a02] 「復次大梵！有二種法而能多作。何等為二？一者於諸眾生不興損害，二者勤求多聞而無厭足。若有能行此二法者，於正法眼而不斷滅。大梵！汝於賢劫諸如來所，勸請說法善護正法。而彼賢劫諸佛如來，若諸清淨眾生方得值遇出世，是故汝今勿應厭捨。何以故？大梵！濁惡時中若能於一晝夜受持正法者，獲福多於百千劫中清淨佛剎持正法者。是故大梵！汝應發起廣大精進！於此濁惡時中堅固護持如來正法。」

[0751a12] 爾時世尊告尊者阿難言：「汝今宜應於此所說如來祕密金剛手品部惹囉陀羅尼門堅固受持，於後末世為他廣說。我今以是正法付囑於汝。汝於末世時中，所有具彼劣信解者，不應為說此正法門使彼癡迷。何以故？於此正法罔徹源底故。若有於正法中得自在者，已善成辦諸勝事業是法器者，應當為說此正法門。彼得聞已不生驚怖。何以故？正法出生故。」

[0751a21] 爾時尊者阿難前白佛言：「世尊！我今以佛威神力故受持此法，隨其力能流布宣演。」

[0751a23] 佛言：「阿難！汝今見此金剛手菩薩大士於佛正法勤力護持不？」

[0751a24] 阿難白佛言：「唯然已見。」

[0751a24] 佛言：「阿難！汝今亦然，於此正法隨宜攝受，堅固護持如應宣說。」

[0751a26] 阿難白佛言：「此經何名？我等云何受持？」

[0751a27] 佛言：「阿難！是經名曰『金剛手品』，亦名『宣說如來祕密』，亦名『不思議佛法』，亦名『無量福聚』。如是名字，汝當受持。

[0751b01] 「復次阿難！汝今當知，若有住菩薩乘人，佛眼所觀者，能以眾寶廣大充滿諸佛剎中，乃至從地積于有頂，廣行布施而不望報。若復有人不以財利之心如善所作，為他演說此正法者，福多於彼。此說是名如來祕密無量福聚。」

[0751b07] 當佛說此囑累正法品時，會中有千俱胝人發阿耨多羅三藐三菩提心，九萬六千菩薩獲得忍法，八萬四千人得法眼淨，千六百苾芻得心解脫，千六百苾芻尼亦得心解脫。十方無量諸佛剎土皆悉振動，百千天人於虛空中鼓奏天樂、雨眾妙華，伸供養已咸作是言：「願此正法久住世間，於閻浮提廣宣流布。」

[0751b14] 佛說此經已，金剛手菩薩大祕密主，及寂慧等諸菩薩眾，賢王等諸天子眾，阿闍世王等諸大國王，并餘菩薩及阿難等諸大聲聞，乃至一切世間天、人、阿修羅、乾闥婆等，聞佛所說，皆大歡喜，信受奉行。

佛說如來不思議祕密大乘經卷第二十

【經文資訊】大正藏第 11 冊 No. 0312 佛說如來不思議祕密大乘經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA