大法炬陀羅尼經卷第十六
隋天竺三藏闍那崛多譯

  * 將護法師品第三十九 
  * 放光佛本事品第四十 
  * 教證法品第四十一 

將護法師品第三十九

[0731c09]  阿難。爾時上名意菩薩白放光如來言。世尊。  如來說一切諸法少分名字。若人學已得成  就者。彼離世間諸波羅蜜。於此法中云何相
應。世尊。若無相智知一切法者此一切法無  有一相。若法有相可得聽受。何者是相。復云  何相。以何相故。能知世間出世間相。復云何  知方便業藏。

[0731c16]  時放光佛告上名意菩薩言。摩那婆。以方便  智知諸法相。自當得是業藏來處。上名意菩  薩復白佛言。世尊。如來雖復略說諸法方便
解釋一切諸佛方便言教能受持者及能入證  能覺知者。然是三種方便業藏。我等從今當  勤修學。如如來說我等皆已如是聽受如是
聞知。世尊。是中復有諸餘眾生。聞是說已不  能了知此方便義。惟願今者具為是等宣揚  如是三種業藏方便言教。

[0731c25]  阿難。爾時放光如來應供正遍覺。復告上名  意菩薩言。摩那婆。於意云何。汝頗知有幾所  眾生能得知此三教業藏。汝復知有幾所眾
生不能知者。時上名意菩薩復白佛言。世尊。  頗有眾生如如來說三教業藏如實知者。又  於所說三言教義能盡持不。佛言。摩那婆。如
我向者已先問汝。有幾眾生能聞是法及能  受持。汝今云何更問知此三種言教。我實不  見如是眾生。時佛復告彼菩薩言。摩那婆。如
來說此三言教時。汝等能解能知。復能為彼  若人非人如是等類開解演說不。惟有如來  能知三種方便言教。或時為他具解其義。或
時為他少分開發。摩那婆。我觀如是無量無  邊諸世界中。終不見有如是眾生初未成就  阿耨多羅三藐三菩提而能得說三教藏者。
惟除如來應供正遍覺乃能說耳。摩那婆。如  來說已諸餘眾生或時少解。然終不稱如來  所說。如是而解此等三種方便業藏。於如來
前不能解說。亦不能知初阿字門。亦不能入  三言教藏。設以種種思惟方便。亦不得入。何  敢言知。是故我說惟除如來獨能清淨如是
業道。上名意復言。世尊。如是業道當云何淨。  佛言。摩那婆。今為此問可謂非時。汝知不  淨事宜然也。摩那婆。我已三告不許於汝。云
何復問如來。復能如是教我知此三言教藏。  諸餘眾生不能知也。摩那婆。如是三種方便  教藏阿迦那等三字。所有句義汝但能說。云
何得知此諸句義。摩那婆。然亦有是一種方  便。若諸眾生清淨持戒。則能知此三言教藏  為他演說。上名意言。世尊。是何方便而能得
知。摩那婆。無餘方便惟有如來德力加持。  如是眾生乃能知耳。上名意言。世尊。如來若  當入涅槃者。從誰復聞如是業藏。誰更當能
為他解釋。佛言。摩那婆。誰於我前親聞受者。  彼於未來凡所生處淨居諸天躬往教知。或  餘世界諸佛威神來加彼人。如先所聞終不
忘捨。此三教藏如鳥現前能作光明摩那婆。  汝於爾時當大欣悅起隨喜心。此諸眾生能  為他說如是言教。斯皆是此如來神力所加
持也。汝今當知。若能如是對如來前問是義  者非不劣人。何以故。終無復有愚劣眾生能  為他說。如來終亦不為破戒一惡眾生說是
義門。何況乃於無量無邊諸世界中破戒不  淨惡眾生中而當宣說如是義處。必無是事。

[0732b11]  復次摩那婆。是中實有無量妙義無量妙言。  若為如是愚癡眾生輕即說者。更令造業。非  為光顯是陀羅尼文句義味。摩那婆。此陀羅
尼。惟是諸佛如來能作此等諸法光明最勝  上智具足諸法所應演說清淨之處。皆悉依此  陀羅尼經。而當為彼樂聞者說。彼樂聞者。當
應詣彼善丈夫所至心聽受。如如來前聽聞  正法。何以故。是善丈夫能說如是修多羅者。  皆是如來威神力故。是故樂聞法者。應作此
心樂聞於法。摩那婆。當爾之時。慎莫令有惱  亂法師。若彼法師無嬈害者。當為世間興大  利益。摩那婆。此言教藏非少智眾生所行境
界。亦非供養少佛而能得聞。乃於無量無邊  諸世尊所修行供養。方始得聞。方乃得學。然  後能知此三教藏為他解說。

[0732b26]  摩那婆。於意云何。彼諸眾生。若無法師自力  能得如是法不。而諸眾生不得法者。以無法  師故不得法。設有法師其受法人若不先請
則不得說。是故要須先請法師。以己身力供  給供養。然後得說。若受法人為弘法故勸請  法師。是人爾時應當躬往詣法師所將養衛
護。若受法人在法師所。則惡行之人諂媚誹  毀。不信法義不喜法師。求過短者不能得便。  若聽法人欲樂堪受。發大勇猛具足精進。隨
時能問法師所說方便言教。時所聞法則無  闕少。若無問者。爾時法師不能具宣諸佛法  門。終不弘顯。亦無眾生知有佛法。不知如是
三藏法故。彼諸無智生盲眾生。皆墮無明大  黑闇處。以不能知諸法門故。無有智者無有  行者。當知世間盡皆晦冥。摩那婆。諸眾生等
皆由嫉妬我心垢蔽。是以不能詣聽法所。設  復往詣亦不聞法。以不聞故不知善惡業行  之事。是所應作。是不應作。當知爾時世間多  有如是眾生。

大法炬陀羅尼經放光佛本事品第四十

[0732c17]  爾時放光如來告上名意菩薩摩訶薩言。摩  那婆。我念往昔初有一劫。名曰難伏。復第二  劫。名曰除樂。過是劫已復有一劫。如是三劫
空無有佛。於彼劫內一切眾生凡所生處。乃  至不曾聞一法音。況復得有如法行者。若能  修行無有是處。彼諸眾生生無法世。專造惡
行。不孝父母不事師長。不敬沙門及婆羅門。  遠離持戒依止惡法。常樂放逸墮沒闇冥。不  識是非不知善惡。不別尊卑不懷恩養。乃至
不知何者是父何者為母。云何兄弟及以姊  妹。如是等法以不知故。各各皆入愚癡黑闇。  失八善根及樂行法。墮於地獄深遠苦中。終
不覺知何者是佛。何者是法。何者是僧。亦復  不識一切善根。如是劫時。有一菩薩。名曰香  上。示現生在婆羅門家。其生未幾父母並終。
如是菩薩身漸長大。成就諸根具精進力。善  根純熟捨家出家。既出家已苦行精勤。依一  林樹四十年中。食果飲水更無餘食。其所食
果在樹雖熟終不先取。要因鴝鵒鸚鵡猨猴  諸禽獸等啄食之餘。雖無蟲食有時熟已。風  吹自落然後乃取。其食時節。要經七日然始
一食。七日之內終無二食。如是菩薩食時雖  至。地無餘果便爾空過亦無所食。四十二年  或食不食。長夜精苦修習禪定。以修定故獲
五神通。然是菩薩經四十七年。因神通力即  以天眼過於人眼。觀視世界所有眾生。不持  禁戒全無福德。專造惡業嫉妬毀謗。不事父
母不敬沙門。長夜熾然增長眾惡。更相恐害  甚於怨讐。爾時菩薩見如是等惡眾生已生  大憂悲。如是歎曰。嗚呼哀哉。嗚呼哀哉。此等
眾生極成大失。寧能於此寬大剎中。無一眾  生有片善根。況具足者。復如是念。我於今日  應以天眼觀此三千大千世界求一眾生具足
善根。我若見者應大歡喜。何以故。我於彼所  得斯大利。若不知處即宜因此。更相教告生  長善根。時彼菩薩如是念已。即於林中宴坐
入定思惟觀察。見其南方過二十世界。有一  佛土名曰善光。彼土有佛號曰寶幢如來應  供正遍覺。摩那婆。彼佛何故名曰寶幢。以其
生時即於頂上放大光明。大光出時其世界  中。無一眾生能知彼光從佛頂出。亦復不能  分別彼光相貌形色。為青為黃為赤為白為
黑為紫為頗梨色。諸餘色相乃至一相皆不  能知。彼光出已其佛剎土咸成寶色。時諸眾  生見其剎土如是莊嚴。各作是念。此必當是
菩薩出世建立寶幢。故使世界變為寶耳。摩  那婆。以是因緣彼佛如來名為寶幢。摩那婆。  爾時寶幢如來從頂出光。直來臨照香上菩
薩在頂而住。時彼菩薩於禪定內見佛光明  住在其頂生希有心。發如是念。我今宜應捨  此三昧。如是念已即從定起。觀彼光明所從
來處。見從南方善光世界寶幢世尊頂出光  已直指自身。既不淪沒亦無障礙。而復見彼  寶幢世尊以九十二那由他聲聞大眾前後圍
繞。復作是念。我於今日可詣彼佛世尊足下  恭敬禮拜佛及僧眾。香上菩薩生是心時。寶  幢如來還攝光明。光明沒已菩薩爾時如常
宴坐無所見知。深自咎責。我今寧可長失斯  利。時彼菩薩復作是念。我今還應入是三昧。  如是念已即復入定。既入定已光明復來住
菩薩頂。還見彼佛無量大眾左右圍繞。時彼  菩薩復作是念。我今應詣彼佛世尊。如是念  時光明復沒。其光沒已菩薩復念。我今自應
還入彼定。既入定已何須更出。乃至不應到  彼佛所。摩那婆。時彼如來作如是念。今此菩  薩有大勇猛具足精進。我亦不應令是菩薩
放捨斯願不成大利。或來我前或棄身命。慎  勿令彼捨精進心。莫使彼身於是法門而作  損減。我今應當令其安住如是正法教令覺
知。使是菩薩一切法中咸得開解滿其本願。  摩那婆。時彼如來如是念已於彼界沒。忽來  至此菩薩前住。摩那婆。爾時菩薩忽然覩見
寶幢如來應供正遍覺。身相莊嚴三十二種。  殊特微妙狀若金山生大希有重尊敬心。於  彼佛所猶如父想。而彼菩薩心生如是尊敬
事已。起愛敬心不自勝任。慚愧悲泣前詣佛  所。雙膝長跪頂禮佛足。右繞三匝退住一面。  如是菩薩慚愧悲泣禮敬佛時。彼佛即以手
摩其頂。然此菩薩被摩頂已。尋自念言。過去  諸佛初未聞見行是悲願。而欲於彼生死空  野無佛劫中。為大利益濟度如是。不識恩養
非法眾生。不信三寶。不敬沙門及婆羅門。不  孝父母不友兄弟不知尊卑。諸如是等失心  眾生。墮空劫中專行惡法。我於今時須作法
因不憚勤苦光揚教化。咸令具足發斯誓願。  摩那婆。時彼如來知此菩薩內懷如是大誓  精進。即便為說三種業藏。既聞說已。曾於過
去諸如來所聞此三種教藏法門皆現在前。  是菩薩從寶幢佛聞此三種言教藏故。遂於  佛前發大誓願。我必於此大空劫中。如世尊
教施作佛事。時彼如來知是菩薩具足如是  牢固誓願。即便慰諭并誡之曰。摩那婆。如  汝心願慎莫放捨。汝應悲愍諸惡眾生。汝當
勤學諸佛所作。終不得捨三種方便。汝恒念  此三藏法門。摩那婆。汝若有緣生亂心者。  惟當正念諸佛世尊。汝於爾時但作是事。摩
那婆。時寶幢如來如是教誡彼菩薩已。以大  神通還本世界。

[0733c28]  復次摩那婆。爾時香上菩薩摩訶薩。從寶幢  佛聞三教已。常轉常念常現在前。我於今者  作何方便。為諸眾生宣揚解說。咸令彼等知
佛現在。菩薩自念。惟有神通大事可辦。即  以神通下至第七風聚之處。發大聲言。汝等  眾生如是破壞。云何而得不自覺知。摩那婆。
爾時菩薩所出音聲。遍滿三千大千世界。一  切眾生聞是聲已悉捨諸惡　晝夜端身正念  而住。爾時菩薩見諸眾生悉起正念。復更思
惟。云何而得出一音聲遍諸世界。菩薩爾時  即作是念。此諸眾生最極惡行。我今應當如  法教示。摩那婆。時彼菩薩次第教示一切眾
生。皆令安住於正法中。過七年已。彼諸眾生  得住法行種諸善根。然是菩薩皆能令此一  切眾生行種種行得種種法。摩那婆。以是因
緣汝應當知。彼時眾生於諸法中無有缺減。  然皆由彼寶幢如來。過二十佛剎。見有眾生  堪為法器。又此香上菩薩能有如是勇猛精
進。大誓莊嚴故為敷演三教法藏。摩那婆。又  彼如來捨置於彼九十二億那由他眾自來  臨。教香上菩薩為成就故。摩那婆。汝今不應
妄生憶想。謂彼香上為別異人。當知爾時香  上菩薩即吾身是。摩那婆。我念無量無邊世  界種種名字。彼世界中所有眾生。彼諸眾生
所有心念。於一剎那間我悉能知。是諸眾生  所念法意及所住處億百千種。於一念中我  悉知之。若使世間諸佛國土。隨有眾生善根
成熟堪受三種言教業藏。我當往彼示現成  佛。專為宣說三教藏門。摩那婆。假使無量無  邊諸世界中無有佛處。但有眾生堪能受持
三教藏者。我即於彼現為佛身。教化開示是  諸眾生。何以故。不欲令彼善根眾生喪失如  是智慧處故。摩那婆我常如是周遍觀察。若
見眾生毛髮善根。即往教化。何況眾生躬在  我前。歸依於我伏我為師。而不攝受不為宣  說。乃更祕藏無有是處。復次摩那婆。我今為
汝更為譬喻。以譬喻故智人速解。摩那婆。如  蓮花池其水盈滿蓮花開敷現於水上。日光  沒後冷露降時。是眾花葉自然相合。夜分既
盡。日光將現而彼諸花復還開敷。當知是花  應須二事。何等為二。一者池水常盈不令乾  竭。二者節量其水不令花沒。如是摩那婆。如
來亦爾。為諸菩薩摩訶薩等遠離怖處。於二  事中應深加護。何等為二。所謂斷常。若諸菩  薩於是二見無執著者。心智行處不假多功
自然能滿。若能極滿心智行處。即得入彼三  藏智門。摩那婆。今者如來已為汝等方便解  說三言教藏。而汝尚未捨離重擔。更問如來  此三言教業藏因緣。

大法炬陀羅尼經教證法品第四十一

[0734b20]  阿難。爾時上名意菩薩復白放光如來言。世  尊。如來曾說菩薩求法不捨重擔。有所不知  還問世尊。以是因緣。我今不捨精進重擔數
請世尊。世尊雖欲捨置於我。然我仍願諮問  世尊。譬如婆羅門大眾會時。卒然有一異婆  羅門。寡見少聞不被呼請。而輒自來求最上
座。眾人諮問莫知所答。經於七日而不得食。  世尊。然婆羅門法。寡於見聞問不能答。假令  七日不得一食。而尚不免為他驅擯。其會眾
中無哀憐者。世尊。我等如是數被如來諸所  說中。不為盡解如被驅擯。今雖被棄不蒙盡  言。然而我等誠願慇懃猶自不捨。求法重擔
諮問世尊。何以故。世尊。無智愚人現雖多惡。  然其久後亦當作佛。若當作佛要須諮問。若  不諮問則闇於法門。若闇於法門則不得佛
慧。亦復不得力無畏等。乃至不得佛陀羅尼  方便言說。乃至不得道成號佛。若不請問佛  世尊者。云何得成當來佛事。世尊。我於今日
雖被驅遣在法門外。然我要當請問世尊如  是三種言教藏處。阿難。爾時放光如來聞是  菩薩如是問已。作是思惟。此大菩薩精進勇
猛。內具信心智慧深利。今我不欲為其解釋  誠棄捨之。然是菩薩終無恐怖。亦不休息惟  求諮問。我於今者應為說此阿等法門。譬喻
解釋令漸學此三言教義。因是字門以入宮  殿。亦此億數諸菩薩等。思惟分別此法門故。  當自證知諸波羅蜜方便行處。是波羅蜜所
有義理。從此方便言教門中當應自見。彼諸  菩薩如是問時。思惟不亂心盛分別。不憚勤  勞而得問辯。即於爾時生大歡喜。生歡喜已
漸得入此三教藏門。阿難。放光如來正思惟  時。諸菩薩眾承佛力故知如來心。

[0734c23]  阿難。爾時諸菩薩摩訶薩眾發如是心。我等  今者誠可思惟此三句義。何者是此三教業  藏。所謂即此阿迦那等諸字門耳。言阿字者
云何。最初方便開導。言迦字者云何。中間我  應入知。言那字者云何。復能最後普證。我於  今者從阿字門思惟分別憶念受持。更不諮
問如來是義。亦知如來方便教示。諸菩薩眾  作是念已。各於眾中端然立住。於一時間思  惟觀察阿字法門方便義處。於其中間不念
餘事。時諸菩薩如是思惟。滿足七日即得證  知彼阿字門宮殿義處。云何證知。言證知者。  如如來說。猶如取板方便執持。不破不壞善
加刮削。平治令淨。量度長短。然後色塗曝曬  令乾。乾已指摩。摩已持筆。書置板上方得成  字。摩那婆。於意云何彼板如是善治理訖。當
於爾時。板中已有色相可見名字可說耶。諸  菩薩言。不也世尊。佛言。如是如是。摩那婆。  是時無有色相可取名字可說。惟有言說如
是我聞等修多羅文句次第。摩那婆。汝等聽  我方便解說此譬喻門。還如是持。可不正以  治理彼板令無塵垢。或以色塗。即於書時無
復有物。於文字句能為障礙耶。如是如是。摩  那婆。是故我說四大身中得入宮殿。猶如彼  板。摩那婆。入宮殿者云何而入。摩那婆。然此
諸界有二種事。方便教授。故言宮殿。何第名  為二種事也。摩那婆。猶如彼板精好治理。即  是如所聞已分別思惟。云是我身而得安住。
又如彼板善治理故。不用多功而得書字。彼  人見已心生歡喜。如是如是。摩那婆。一心正  念除諸煩惱。思惟所聞普知所作。正住清淨
亦復如是。摩那婆。又如彼板善治理已得好  筆墨思惟方便點畫分明文字章句皆悉成  滿。摩那婆。若令彼板不善治理筆墨不精。彼
之所書文字章句。不甚分明不可辯了。如是  如是。摩那婆。若人心不清淨煩惱穢濁意業  不善。則於所說不能照明。如板筆不精文字
不顯。摩那婆。汝等應當如是解說彼阿字門  漸入宮殿。如彼板喻應當善持。若不解了。即  應更往諮問如來。爾時諸菩薩言。世尊。以是
因緣。我等皆應更善思惟此方便門。世尊。我  等但知思惟一邊不知一邊。今當奉教更審  精思精思。若得知者便為大善。如不知者還
請世尊。爾時放光如來復告諸菩薩言。摩那  婆。以是因緣。我今於此須彌山頂。不盡解釋  如是義處。須後還下至大地時。然後可得盡
說是義。憐愍一切諸世間故。諸菩薩言。世尊。  假使如來住於億劫。我終不捨是精進心。要  須諮問此三句義。佛復告彼諸菩薩言。摩那
婆。汝等莫捨大慈悲心亦勿生念。今日如來  遺棄我等。何以故。如來口言無有虛妄。如來  口業終不虛發。所以者何。諸佛世尊口業所
出。無不皆令一切安樂。摩那婆。諸佛如來具  足慈悲。但為憐愍諸眾生故。凡有所作乃至  一切舉動語言。無不皆為一切眾生甘露良
藥。摩那婆。如來世尊知時為說。何以故。摩那  婆。是諸凡夫於如來所無有定業。假使後時  得少微緣還起亂心。是故汝等於是法中莫  生疲懈。

大法炬陀羅尼經卷第十六

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
