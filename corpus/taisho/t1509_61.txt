大智度論釋隨喜迴向品  第三十九  (卷六十一)
聖者龍樹造

後秦龜茲國三藏鳩摩羅什譯

[0487a07]  【經】

[0487a07]  爾時，彌勒菩薩摩訶薩語慧命須菩提：「有  菩薩摩訶薩隨喜福德，與一切眾生共之，迴  向阿耨多羅三藐三菩提，以無所得故。若聲
聞、辟支佛福德，若一切眾生福德，若布  施，若持戒，若修定，若隨喜；是菩薩摩訶薩隨  喜福德，與一切眾生共之，迴向阿耨多羅三
藐三菩提；其福最上、第一、最妙、無上、無與等  者！何以故？聲聞、辟支佛及一切眾生布施、  持戒、修定、隨喜，為自調、為自淨、為自度故，所
謂四念處乃至八聖道分，空、無相、無作；菩薩  隨喜福德，迴向阿耨多羅三藐三菩提，持是  功德，為調一切眾生、為淨一切眾生、為度一  切眾生故起。」

[0487a19]  爾時，慧命須菩提白彌勒菩薩  言：「諸菩薩摩訶薩念十方無量無邊阿僧祇  世界中，無量無邊阿僧祇諸滅度佛，是佛從
初發心至得阿耨多羅三藐三菩提，乃至  入無餘涅槃，乃至法盡——於其中間諸善根；應  六波羅蜜，及諸聲聞人善根——若布施福德、
持戒福德、修定福德，及諸學人無漏善根、  無學人無漏善根，諸佛戒眾、定眾、慧眾、解脫  眾、解脫知見眾、一切智、大慈大悲及餘無
量阿僧祇諸佛法；及諸佛所說法，是法中學，  得須陀洹果乃至得阿羅漢果、辟支佛道，入  菩薩摩訶薩位；及餘眾生種諸善根。是諸
善根，一切和合，隨喜福德，迴向阿耨多羅  三藐三菩提，最上、第一、最妙、無上、無與等者！  如是隨喜已，持是隨喜福德，迴向阿耨多羅
三藐三菩提。若有善男子行菩薩乘者作是  念：『我是心迴向阿耨多羅三藐三菩提。』是生  心、緣、事，若善男子取相迴向阿耨多羅三藐  三菩提，如所念可得不？」

[0487b08]  彌勒菩薩語須菩提：  「是善男子行菩薩乘，迴向阿耨多羅三藐三  菩提，心是緣事，若善男子取相，不得如所  念！」

[0487b11]  須菩提語彌勒菩薩：「若諸緣、諸事無所  有，是善男子行菩薩乘者取相，於十方諸佛  諸善根，從初發心乃至法盡，及聲聞辟支
佛諸善根，學、無學善根，一切和合隨喜功德，  迴向阿耨多羅三藐三菩提；以無相故，是菩  薩將無顛倒：無常謂常，想顛倒、心顛倒、見顛
倒；不淨謂淨、苦謂樂、無我謂我，想顛倒、心顛  倒、見顛倒？若如緣、如事，阿耨多羅三藐三菩  提亦如是，迴向心亦如是，檀波羅蜜，尸羅、羼
提、毘梨耶、禪、般若波羅蜜，乃至十八不共法亦  如是。若爾者，何等是緣？何等是事？何等是  阿耨多羅三藐三菩提？何等是善根？何等是
隨喜心迴向阿耨多羅三藐三菩提？」

[0487b23]  【論】

[0487b23]  釋  曰：

[0487b24]  先七品中，佛命須菩提令說般若，中間  帝釋多問、多說功德事。今彌勒順佛本意，  還欲令須菩提因隨喜法廣說般若波羅  蜜。

[0487b27]  復次，帝釋聞上供養般若以華香、妓樂、  幡蓋之具，得福甚多，深自慶幸，此供養具，唯  我等能辦，非出家人所有。是故彌勒欲抑
其自多之情故語須菩提：「菩薩但以心隨  喜，則勝聲聞、辟支佛、一切眾生布施等及諸  無漏功德，何況華香、供養經卷等！」

[0487c03]  菩薩摩  訶薩義，如先說。隨喜福德者，不勞身、口業  作諸功德，但以心方便見他修福，隨而歡  喜作是念：「一切眾生中，能修福行道者最
為殊勝！」若離福德，人與畜生同行三事，三  事者：婬欲、飲食、戰鬪。能修行福德行道之  人，一切眾生所共尊重愛敬。譬如熱時，清涼
滿月，無不樂仰；亦如大會告集，伎樂、餚  饌無不畢備，遠近諸人咸共欣赴。修福之  人，亦復如是。

[0487c12]  福德有二種樂因緣：世間，出世  間。出世間者，諸無漏法，雖無福報，能生福  德，故名福德。是故有漏、無漏，通名福德。

[0487c14]  復  次，福德是菩薩摩訶薩根本，能滿所願；一切  聖人所讚歎，無智人所毀呰；智人所行處，  無智人所遠離。是福德因緣故，作人王、轉輪
聖王、天王、阿羅漢、辟支佛、諸佛世尊，大慈大  悲、十力、四無所畏、一切種智、自在無礙，皆從  福德中生。

[0487c20]  如是等種種福德，得正見故，隨  而歡喜。

[0487c21]  復次，菩薩自念：我應與一切眾生  樂，而眾生能自行福德，是故心生歡喜。

[0487c23]  復次，一切眾生行善，與我相似，是我同伴，  是故隨喜。

[0487c24]  諸菩薩摩訶薩於十方三世諸  佛及菩薩、聲聞、辟支佛及一切修福眾生布  施、持戒、修定慧，於此福德中生隨喜福德，  是故名隨喜。

[0487c27]  持是隨喜福德共一切眾生，  迴向阿耨多羅三藐三菩提。共一切眾生  者，是福德不可得與一切眾生，而果報可
與。菩薩既得福德果報——衣服、飲食等世間樂  具，以利益眾生。菩薩以福德清淨身口，人  所信受，為眾生說法，令得十善道、四禪
等，與作後世利益。末後成佛，得福德果報，  身有三十二相、八十種隨形好、無量光明，觀  者無厭；無量清淨，梵音柔和，無礙解脫等諸
佛法，於三事示現，度無量阿僧祇眾生。般  涅槃後，碎身舍利，與人供養，久後皆令得道。  是果報可與一切眾生，以果中說因故，言
「福德與眾生共」。若福德可以與人者，諸佛  從初發心所集福德盡可與人，然後更作。  善法體不可與人，今直以無畏、無惱施  與眾生用。

[0488a13]  「無所得故」者，義如先說。

[0488a13]  是名菩  薩摩訶薩隨喜福德，比一切聲聞、辟支佛及  眾生三種福德中，最勝、最上、第一、最妙、無上、  無與等義如先說。

[0488a16]  是中說勝因緣：「是二乘  福德，皆為自調、自淨、自度。」持戒者，是自調；修  禪者，是自淨；智慧者，是自度。

[0488a18]  復次，自調者，正  語、正業、正命；自淨者，正念、正定；自度者，正  見、正思惟、正方便。

[0488a20]  復次，布施因緣故自調，持  戒因緣故自淨，修定因緣故自度。

[0488a21]  修定者，是  無漏法近因緣；無漏者，所謂三十七品、三解  脫門等。布施、持戒，遠故不解。

[0488a23]  菩薩隨喜福德，  雖無勤勞，為度一切眾生故勝。

[0488a24]  問曰：

[0488a24]  實不  度一切眾生，何以言「度一切眾生故勝」？

[0488a25]  答  曰：

[0488a26]  諸佛菩薩功德力能度一切眾生，但以  眾生無和合因緣故；譬如大火常有燒力，  但以薪不近，故不得燒，近則能燒。

[0488a28]  爾時，須  菩提以畢竟空智慧難問彌勒菩薩：「念諸  佛福德隨喜，迴向無上道，是所念過去事，  是事如所念不？」

[0488b02]  彌勒以二因緣故答言：「不  也！」

[0488b03]  一者、過去無量阿僧祇劫諸佛久已滅度，  無復遺餘；菩薩或無宿命智，或有而不能  及，但以如所聞憶想分別，故不如所念。

[0488b06]  二者、諸佛及功德，出三界、出三世，斷戲論  語言道，如涅槃相，畢竟空清淨。

[0488b07]  隨喜者分  別諸佛及諸弟子善根功德，是迴向心及無  上道非實，故言：「不也！」

[0488b09]  須菩提難言：「若無是  事，是菩薩憶念分別，應墮顛倒。若是事畢竟  空清淨相，憶念亦如是，諸過去佛功德亦
如是，無分別、無異，云何得隨喜？」

[0488b12]  是略說  義。

[0488b13]  廣則如經說，所謂須菩提問彌勒「若菩  薩摩訶薩憶念過去十方無量無邊阿僧祇  世界中諸滅度佛」者，是菩薩欲起隨喜福
德，佛是福德主，是故念佛；聞經書說有過  去佛名，故因是名廣念一切過去諸佛。  「從初發心」者，初發心作願：「我當度一切眾
生。」是心相應三善根：不貪、不瞋、不癡；善根相  應諸善法，及善根所起身、心、口業，和合是  法，名為福德。從初發心，行六波羅蜜，入菩
薩位，得十地，乃至坐道場，是中菩薩自修  福德和合得佛道。乃至入無餘涅槃滅度  後，舍利及遺法，皆是佛自身功德和合。

[0488b24]  因  諸佛，大乘人行六波羅蜜相應福德；「相應」者，  除六波羅蜜，餘菩薩所行法皆攝入六波羅
蜜中，故說「應六波羅蜜和合」。若求聲聞、辟  支佛人，種布施、持戒、修定等福德。聲聞、辟  支佛人有二種：一者、漏盡，名為「無學」；二者、
得道，漏未盡，名為「學」。是二人諸福德中善根  勝，故但說「善根」。上言「求二乘人」者，總凡夫、  聖人；今「學、無學」者，純是聖人。相好是無記色
法，非是善功德，故但說「佛五無學眾」。大慈  大悲、佛法義，如初品中說。

[0488c05]  「諸佛所說法，學  是法得須陀洹果，乃至入菩薩位」者，是佛  滅度後，遺法中得道，是故重說。

[0488c07]  「及餘眾生  種諸善根」者，此是佛在世及遺法中，天、人乃  至畜生種福德因緣。

[0488c09]  是上四段福德，行者  心遍緣、憶念，隨喜，求佛道故迴向，名無上  隨喜，最上、無與等。

[0488c11]  問曰：

[0488c11]  求佛道者，何以不  自作功德而心行隨喜？

[0488c12]  答曰：

[0488c12]  諸菩薩以方  便力，他勤勞作功德，能於中起隨喜者，  福德勝自作者。

[0488c14]  復次，是隨喜福德，即是實  福德。所以者何？念過去佛，即是念佛三昧，  亦是六念中念佛、念法、念僧、念戒、念捨、念天
等。因行清淨戒，入禪定，起畢竟智慧，和  合故能起正隨喜。是故不但隨喜而已，亦  行是實法。是心迴向者，即是隨喜心。緣者，隨
喜心所緣，所謂一切諸佛及一切眾生所作  功德。事者，若是所緣之本，福德是緣功德所  住處，所謂諸佛及眾生，并土地、山林、精舍住  處，皆名「事」。

[0488c23]  「如所念可得不？」

[0488c23]  彌勒答言：「不也！」

[0488c24]  須菩提語彌勒：「若諸事、諸緣無所有者，云  何不墮顛倒？」

[0488c25]  顛倒者，四顛倒，三種分別。此  顛倒是譬喻，無佛而憶想念佛，猶如無常  而念常、不淨而念淨。

[0488c27]  問曰：

[0488c27]  見為諸顛倒本，  如得初道人，能起想、心顛倒，無見顛倒，  以見諦道斷故。

[0488c29]  答曰：

[0488c29]  是顛倒，生時異、斷時  異。生時，想在前，次是心，後是見；斷時，先斷  見，見諦所斷故。顛倒體皆是見相，見諦所斷。

[0489a03]  想、心顛倒者，學人未離欲，憶念忘故取淨  相、起結使；還得正念即時滅，如經中譬  喻：「如渧水墮大熱鐵上，即時消滅。」小錯故
假名顛倒，非實顛倒。是故說：凡夫人三種  顛倒，學人二種顛倒。

[0489a07]  復次，諸緣、諸事如實畢  竟空，念亦空，菩提亦空，隨喜心亦空，檀波羅  蜜乃至十八不共法亦空。若諸法一相，所謂
無相，此中何等是「緣」？何等是「事」？何等是「心  迴向無上道」？

[0489a12]  【經】

[0489a12]  彌勒菩薩語須菩提：「若諸菩薩摩訶薩久  行六波羅蜜、多供養諸佛、種善根、與善知識  相隨、善學自相空法；是諸菩薩，是緣、是事、諸
佛、諸善根、隨喜福德，不取相，迴向阿耨多羅  三藐三菩提，以不二法非不二法、非相非  不相、非可得法非不可得法、非淨非垢、不生
不滅法，是名迴向阿耨多羅三藐三菩提。若  諸菩薩不久行六波羅蜜、不多供養諸佛、不  種善根、不與善知識相隨、不善學自相空法；
是諸菩薩，是諸緣、是諸事、諸佛、諸善根、隨喜  福德，諸心取相，迴向阿耨多羅三藐三菩提，  是不名迴向。

[0489a23]  「須菩提！如是般若波羅蜜義  乃至一切種智義——所謂內空乃至無法有法  空，不應為新學菩薩說。何以故？是菩薩所有
少許信樂恭敬清淨心皆亡失。當在阿鞞跋  致菩薩摩訶薩前說，若有為善知識所護，  若久供養諸佛、種諸善根，應為是人說如是
般若波羅蜜義乃至一切種智義——所謂內  空乃至無法有法空。是人聞是法，不沒、不驚、  不畏、不怖。

[0489b02]  「須菩提！菩薩摩訶薩隨喜福德，應  如是迴向阿耨多羅三藐三菩提，所謂菩薩  用心隨喜功德，迴向阿耨多羅三藐三菩提，
是心盡、滅、變、離，是緣、是事、是諸善根亦盡、滅、  變、離。是中何等是隨喜心？何等是諸緣？何  等是諸事？何等是諸善根隨喜迴向阿耨多
羅三藐三菩提？二心不俱，是心性亦不可得  迴向，菩薩云何隨喜心迴向阿耨多羅三藐  三菩提？若菩薩摩訶薩行般若波羅蜜時，如
是知：是般若波羅蜜無有法，乃至檀波羅蜜  亦無有法；色無有法，受、想、行、識乃至阿耨  多羅三藐三菩提無有法。菩薩摩訶薩應如
是隨喜功德，迴向阿耨多羅三藐三菩提。若  能如是迴向，是名隨喜功德迴向阿耨多羅  三藐三菩提。」

[0489b16]  【論】

[0489b16]  釋曰：

[0489b16]  彌勒意：以諸法甚  深，隨喜心微妙，所謂不壞諸法相，而隨喜  心迴向無上道，是事甚難！凡夫人心剛強，不
能行是法。是故彌勒答言：若行者久修六  波羅蜜，諸功德深厚故不動，所謂能信、能行，  多供養諸佛、種善根故，集無量無邊阿僧
祇功德，結使折損，其心柔軟，此是先世因緣。  今世得好師、好同學，亦自學諸法實相空，巧  方便故不著是空。如是等種種無量因緣
故，諸法雖無相，而能起隨喜心，迴向無  上道。譬如鐵雖堅  [革*卬]  ，入鑪則柔軟，隨作何  器；菩薩心亦如是，久行六波羅蜜、善知識所
護故，其心調柔；過去諸佛、諸緣、諸事、諸善根  中，不取相，能起隨喜心，用無相迴向無  上道。無相者，能用不二非不二乃至不生不  滅等。

[0489c02]  與上相違者，是名不能迴向。

[0489c02]  彌勒  知須菩提樂說空故語言：「如是般若波羅蜜  隨喜義，不應新學菩薩前說。」何以故？若有  少福德善根者，聞是畢竟空法，即著空，作
是念：「若一切法畢竟空無所有者，我何為  作福德？」則忘失善業。以是故，新發意菩  薩，先教取相隨喜，漸得方便力，爾乃能行
無相隨喜。譬如鳥子，羽翼未成，不可逼令  高翔；六翮成就，則能遠飛。

[0489c10]  阿鞞跋致菩薩，入  法位，得法忍，能信、能行，故可為說。若有久  行六波羅蜜、與善知識相隨，內福德、外因
緣力助，雖非阿鞞跋致，能信、能行。是二種  人聞是，心清淨，歡喜信受。如久飢渴者，得  好飲食；如大熱得涼、大寒得溫，其心愛樂
歡喜。是二菩薩亦如是，得是無相智慧，作  是念：「我因是智慧，能度無量眾生，何況有  驚懼、恐怖！恐怖從我心中出，是法中諸法
相尚空，何況有我而決定取諸法相，聞一  切法無相，則生驚懼！」

[0489c20]  是說隨喜義體竟，後  當更以種種異門釋上事。

[0489c21]  復次，「須菩提！菩  薩應如是思惟：『用是心迴向無上道，是心  念念盡、滅、變、離，無有住時。』」是諸緣、事，所謂過
去諸佛及諸善根。諸佛等諸緣事久已滅，  隨喜心今滅；既滅無異，是故經中說：「用是  心迴向，是心即盡滅。」如是等入過去世故，
入諸法實相故，無有分別是心、是緣、是事、  是善根等。若能如是迴向，是為正迴向。

[0489c28]  復  次，一時二心不和合，隨喜心時無菩提心；  一切心相畢竟空，不可以取相迴向。何以  故？菩薩知般若波羅蜜空，無有定法。如般
若波羅蜜，一切法乃至無上道亦如是。是時  斷法愛、捨著心，於空無諍，是名菩薩正迴  向。

[0490a06]  【經】

[0490a06]  爾時，釋提桓因語須菩提：「新發意菩薩聞  是事，將無驚懼、怖畏？須菩提！云何新發意  菩薩作諸善根迴向阿耨多羅三藐三菩提？
復云何隨喜福德迴向阿耨多羅三藐三菩  提？」

[0490a10]  須菩提語釋提桓因：「若新發意菩薩行般  若波羅蜜，不受是般若波羅蜜，以無所得故、  無相故，乃至檀波羅蜜亦如是。多信解內空
乃至多信解無法有法空，多信解四念處乃  至十八不共法。常與善知識相隨，是善知識  為說六波羅蜜義，開示、分別，如是教授，令
常不離般若波羅蜜，乃至得入菩薩法位，終  不離般若波羅蜜乃至不離檀波羅蜜，不  離四念處乃至十八不共法。亦教語魔事，聞
種種魔事已，不增不減。何以故？是菩薩摩訶  薩不受一切法故。是菩薩亦常不離諸佛，  乃至得菩薩位，於中種善根；以是善根故，
生菩薩家，乃至得阿耨多羅三藐三菩提，終  不離是善根。

[0490a23]  「復次，新發意菩薩摩訶薩於  過去十方無量無邊阿僧祇世界中諸佛斷  生死道、斷諸戲論、道盡、棄重擔、滅聚落刺、斷
諸有結、正智、得解脫，及弟子所作功德，於中  若剎利大姓、婆羅門大姓、居士大家、四天王天  乃至淨居天所種善根——是一切和合稱量，以
隨喜心，最上、第一、最妙、無上、無與等者，迴  向阿耨多羅三藐三菩提。」

[0490b01]  爾時，彌勒菩薩語  須菩提：「若新發意菩薩摩訶薩念諸佛及弟  子諸善根隨喜功德最上、第一、最妙、無上、無
與等者，隨喜已，應迴向阿耨多羅三藐三  菩提；云何菩薩不墮想顛倒、心顛倒、見顛倒？」

[0490b06]  須菩提言：「若菩薩摩訶薩念諸佛及僧，於  中不生佛想、不生僧想，無善根想；用是心迴  向阿耨多羅三藐三菩提，是心中亦不生心
想。菩薩如是迴向，想不顛倒、心不顛倒、  見不顛倒。若菩薩摩訶薩念諸佛及僧善根，  取相；取相已，迴向阿耨多羅三藐三菩提，菩
薩如是名為想顛倒、心顛倒、見顛倒。若菩薩  摩訶薩用是心念諸佛及僧諸善根；是心念  時，即知盡滅；若盡滅，是法不可得迴向，所用
迴向心亦是盡滅相，所迴向處法亦如是  相。若如是迴向，是名正迴向，非邪迴向。菩  薩摩訶薩應如是迴向阿耨多羅三藐三菩  提。

[0490b18]  「復次，若菩薩摩訶薩，過去諸佛善根及弟  子善根，是中凡夫人聞法種善根，若諸天、龍、  夜叉、揵闥婆、阿修羅、迦樓羅、緊那羅、摩睺羅
伽聞法種善根，若剎利大姓、婆羅門大姓、居  士大家、四天王天乃至阿迦尼吒天聞法種  善根，發阿耨多羅三藐三菩提心——是一切福
德和合稱量，隨喜功德，最上、第一、最妙、無上、  無與等者，迴向阿耨多羅三藐三菩提。是  時菩薩若如是知是諸法盡滅，所迴向處
法亦自性空，能如是迴向，是名真迴向阿耨  多羅三藐三菩提。

[0490b28]  「復次，若菩薩如是知，無有  法能迴向法。何以故？一切法自性空故。若如  是迴向，是名正迴向阿耨多羅三藐三菩提。
如是菩薩摩訶薩行般若波羅蜜乃至檀波  羅蜜，不墮想顛倒、心顛倒、見顛倒。何以故？菩  薩不著是迴向，亦不見以諸善根迴向菩提
心處，是名菩薩摩訶薩無上迴向。」

[0490c05]  【論】

[0490c05]  問曰：

[0490c06]  「新發意菩薩聞是事，將無怖畏、驚懼者耶？」  此義先已問答，今何以復問？

[0490c07]  答曰：

[0490c07]  上彌勒  雖語須菩提：「不應為新學說；可為阿鞞  跋致及久行者說，是二種人，聞能信行。」已說  正迴向因緣，而猶說空法，是故帝釋疑言：
「是眾中有新發意者，云何更說使不恐怖？」

[0490c12]  須菩提欲成彌勒所說，欲令新發意者應  正迴向，故答帝釋：「若新發意菩薩，雖不久  行六波羅蜜、不供養諸佛，而以利根、得善
知識是二因緣故，堪任正迴向。」

[0490c15]  是故語帝  釋：「新發意菩薩行般若波羅蜜，不受是般  若，以無所得故、畢竟空故。」般若波羅蜜亦  不得、亦不著。乃至檀波羅蜜亦如是。

[0490c18]  「多信  解內空」者，常修樂入觀內空三昧故信解。  乃至十八不共法多信解亦如是。善知識  相，如先說。

[0490c21]  此中但明：能隨六波羅蜜義說；  聞是義已，常不離般若波羅蜜，乃至得入  菩薩法位——有久行入菩薩位，有新發意入  菩薩位。

[0490c24]  復次，是新發意菩薩，善知識為說魔  事；聞魔事已，不增不減，以善修習諸法  實相故。若魔欲破，為欲破空，空則無破；若
有增益，如幻如夢，何所增益？是故說「不增  不減」。

[0490c28]  是因緣故，常不離諸佛，常生菩薩家，  世世不離善根乃至無上道。是新發意菩  薩得如是因緣，與久發意無異。

[0491a01]  復次，隨喜  迴向，所謂新發意菩薩於過去十方無量阿  僧祇世界中諸佛斷道者，斷生死道，入無  餘涅槃。諸戲論斷故言滅諸戲論。以空空
等三昧捨八聖道分故言道盡。五眾能生  苦惱故是「重擔」。五眾有二種捨：一者、有餘  涅槃中，捨五眾因緣——諸煩惱；二者、入無餘涅
槃中，捨五眾果。一切白衣舍名為聚落。出  家人依白衣舍活，而白衣舍有五欲刺，為  食故來入惡刺果林；以取果故，為刺所刺。
如人著木屐踐刺，刺則摧折；如是諸佛  以禪定、智慧屐摧五欲刺，名滅斷下五  分結。有分結盡名斷上分五結。諸法實相，  金剛三昧相應智慧，斷一切煩惱及習，故言
「正智、得解脫」。如是等，皆名讚歎。

[0491a15]  「過去諸佛  及弟子所作功德」者，佛弟子有三種：菩薩、辟  支佛、聲聞。「剎利大姓乃至淨居天，是中種
善根」者，是四種福田因，是種福德處。

[0491a18]  是福  德和合稱量隨喜心，最上、無與等，迴向無上  道。

[0491a20]  是迴向心，作正非邪。所以者何？

[0491a20]  今彌勒  問須菩提：「若新發意菩薩念諸佛等功德，  迴向無上道，云何不墮顛倒？」

[0491a22]  須菩提答：「若  是菩薩以般若波羅蜜方便力故，於諸佛  不生佛想及弟子想，諸善根中不生善  根想。」一切法從和合生，無有自性，故無
有定法名為佛，是故不生佛等想。是迴  向心，亦不生心想。是故菩薩不墮顛倒。

[0491a27]  與  上相違，即墮顛倒。

[0491a28]  復次，菩薩以是心念諸佛  等及諸善根，是心盡時即知盡，盡心不得  迴向。何以故？變失滅壞故。是心亦入無常
門，到法性中；法性中無有分別是心、是非  心，是佛、是弟子，是善根、是無上道。迴向心、迴  向處，盡相亦如是。初心是憶念過去諸佛等
隨喜功德，後心是迴向心。若如是迴向，是  名「正迴向」。

[0491b06]  問曰：

[0491b06]  初心、後心是生滅相，可無  常；所迴向處法是無上道，在未來世中，云  何言盡滅？

[0491b08]  答曰：

[0491b08]  汝不聞我先答：「入無常門，  到法性中。」此中不說「盡是無常」，但說「諸法  實相是盡」。先亦說：「阿耨多羅三藐三菩提，出
三世、過三界，無受相。」能如是迴向者，是為  正迴向。

[0491b12]  復次，非正非邪迴向，所謂菩薩於  過去諸佛善根等，乃至無上、無與等，迴向無  上道。若菩薩知是事皆盡滅，知迴向處法
亦自性空，能知滅、知空，是「真迴向」。若過去  法無常，無常故不可迴向自性空法中；若過  去法空，空故不可迴向自性空法中。用如
是智慧迴向，是名「正迴向」。

[0491b18]  復次，若菩薩知  一切法因緣生故無自力常住，自法相不動，  況能有所作？無所作故，一切法中無有
法能迴向法，是名「正迴向」。如是菩薩雖  行般若波羅蜜等諸善法，亦不墮顛倒，一  切法不著故。

[0491b24]  【經】

[0491b24]  「復次，若菩薩摩訶薩知所起福德離五  眾、十二入、十八界，亦知般若波羅蜜是離  相，乃至檀波羅蜜是離相，內空乃至無法
有法空是離相，四念處乃至十八不共法是  離相。如是菩薩摩訶薩隨喜心起福德，迴向  阿耨多羅三藐三菩提。

[0491b29]  「復次，若菩薩摩訶薩  隨喜福德，知隨喜福德自性離；亦知諸佛離  佛性；諸善根亦離善根性；菩提心，菩提心性
亦離；迴向，迴向性亦離；菩薩，菩薩性亦離；  般若波羅蜜，般若波羅蜜性亦離；禪波羅蜜、  毘梨耶波羅蜜、羼提波羅蜜、尸羅波羅蜜；檀
波羅蜜，檀波羅蜜性亦離；乃至十八不共  法，十八不共法性亦離。菩薩摩訶薩應如是  行離相般若波羅蜜，是名菩薩摩訶薩般若  波羅蜜中生隨喜福德。

[0491c09]  「復次，菩薩摩訶薩，諸  過去滅度佛諸善根，若欲迴向，應如是迴向，  作是念：『如諸佛滅度相，諸善根相亦如是，滅
度法相亦如是；我用心迴向，是心相亦如是。』  若能如是迴向，當知是迴向阿耨多羅三藐  三菩提，不墮想顛倒、心顛倒、見顛倒。若菩
薩摩訶薩行般若波羅蜜時，取諸佛、善根相  迴向阿耨多羅三藐三菩提，是不名為迴向。  何以故？諸過去佛及善根非相緣、非無相緣。
若菩薩摩訶薩作如是取相，是不名善根迴  向阿耨多羅三藐三菩提。如是菩薩摩訶薩  墮想顛倒、心顛倒、見顛倒。若菩薩摩訶薩，諸
佛及諸善根及諸心不取相，是名以諸善  根迴向阿耨多羅三藐三菩提。是菩薩摩訶  薩不墮想顛倒、心顛倒、見顛倒。」

[0491c23]  爾時，彌勒菩  薩問須菩提：「云何菩薩摩訶薩於諸善根不  取相，能迴向阿耨多羅三藐三菩提？」

[0491c25]  須菩提  言：「以是事故，當知菩薩摩訶薩所學般若波  羅蜜中，應有般若波羅蜜方便力。若是福德  離般若波羅蜜，不得迴向阿耨多羅三藐三
菩提。何以故？般若波羅蜜中，諸佛不可得，  諸善根不可得，迴向阿耨多羅三藐三菩提  心亦不可得。於是中，菩薩摩訶薩行般若波
羅蜜時，應如是思惟：『諸過去佛及弟子身皆  滅，諸善根亦滅；我今取相分別諸佛、諸善根  及諸心，如是取相迴向阿耨多羅三藐三菩
提，諸佛所不許。何以故？取相、有所得故，所  謂於過去諸佛取相分別。』是故菩薩摩訶薩  欲以諸善根迴向阿耨多羅三藐三菩提，不
應有得、不應取相。如是迴向，若有得、取相  迴向，諸佛不說有大利益。何以故？是迴向雜  毒故。譬如美食雜毒，雖有好色、好香，為人
所貪而雜毒；愚癡之人食之歡喜，貪其好  色香美可口；飯欲消時，受若死、若死等苦。

[0492a14]  「若善男子、善女人不諦受、不諦取相、不諦誦  讀、不解中義，如是教他言：『汝善男子！過去、  未來、現在十方諸佛，從初發意已來至得
阿耨多羅三藐三菩提，入無餘涅槃乃至法  盡，於其中間，行般若波羅蜜時作諸善根；行  禪波羅蜜、毘梨耶波羅蜜、羼提波羅蜜、尸羅波
羅蜜、檀波羅蜜時作諸善根；修四禪、四無量  心、四無色定、四念處乃至八聖道分、佛十力  乃至修十八不共法時作諸善根；淨佛世界、
成就眾生作諸善根；及諸佛戒眾、定眾、慧眾、  解脫眾、解脫知見眾、一切種智、無錯謬法、常  捨行；及諸弟子是中所種善根，及諸佛所記
當作辟支佛，是中諸天、龍、阿修羅、迦樓羅、緊  那羅、摩睺羅伽等所種善根——是諸福德稱量和  合隨喜，迴向阿耨多羅三藐三菩提。』是迴向
以取相得法故，如雜毒食。得法者，終無正  迴向。何以故？是得法雜毒，有相、有動、有戲  論。若如是迴向，則為謗佛，不隨佛教、不隨法
說。是善男子、善女人求佛道，應如是學過  去、未來、現在諸佛從初發意乃至法盡，及弟  子行般若波羅蜜時作善根，乃至修一切種  智，如上說。

[0492b06]  「云何諸善根迴向阿耨多羅三藐  三菩提正迴向？有求佛道善男子、善女人  行般若波羅蜜，不欲謗諸佛者，諸福德應
如是迴向：『如諸佛所知無上智慧，是諸善根  相、是諸善根性，我亦如是隨喜；如諸佛所  知，我亦如是迴向阿耨多羅三藐三菩提。』
求菩薩道善男子、善女人應如是迴向阿耨  多羅三藐三菩提。若如是迴向，則為不謗佛，  如佛所教、如佛法說。是菩薩摩訶薩迴向，則  無雜毒。」

[0492b15]  【論】

[0492b15]  釋曰：

[0492b15]  所起福德離五眾者，先  但說過去事，今說自起隨喜福德。若知是  福德中無五眾、十二入、十八界，雖行般若
波羅蜜等諸法，亦知空離相，如是福德名  正迴向。

[0492b19]  復次，若菩薩知隨喜福德中隨喜福  德性自離；諸佛及善根，并諸起阿耨多羅三  藐三菩提心、迴向心、菩薩般若波羅蜜等諸
行法，知自性空，是名正迴向。隨喜福德者，  總說一切福德相；善根、隨喜起福德，是別  相說。菩薩自緣所求阿耨多羅三藐三菩提，
是名阿耨多羅三藐三菩提心。是菩薩隨喜  心功德果，但求無上道，是名迴向心。行者  五眾中，假名字為菩薩，般若波羅蜜等諸法，
如先義說。先說福德中離五眾；今說福德，  福德自相空。

[0492b29]  復次，菩薩念過去佛因緣生福  德，應如是迴向：「如過去諸佛入無餘涅槃，  無相、無戲論，性常寂滅，是福德及迴向心亦
如是。」如是迴向，是名正迴向，不墮顛倒。

[0492c03]  復  次，若菩薩於諸過去佛功德取相、分別迴  向，是不名迴向。何以故？有相是一邊，無相  是一邊，離是二邊行中道，是諸佛實相。是
故說：「諸過去佛不墮相數中，不墮無相數  中。」若如是取相數，是不名迴向，則墮顛倒。  與上相違，是為不墮顛倒。

[0492c09]  是事難故，彌勒  重問，所謂一切法不取相而復能迴向。

[0492c10]  須菩  提是中不得決定答處，是故語彌勒：「以  是事故，菩薩學般若波羅蜜，求方便力。」是  福德離般若波羅蜜，不得迴向者，一切法
中，一法實而不誑，所謂阿耨多羅三藐三菩  提；隨是阿耨多羅三藐三菩提，行不誑道，  爾乃可得。不誑道者，即是般若波羅蜜。是故
說：「離般若波羅蜜，是福德不可得迴向。」何  以故？是般若波羅蜜畢竟空，無有分別；福  德若離般若波羅蜜、若不離般若波羅蜜，  不可得迴向。

[0492c20]  菩薩應作是念：「諸過去佛及  弟子身并諸善根、福德皆滅；我今取相分別，  所謂是諸佛、是弟子、是善根、是隨喜福德，取
相迴向，我為不是！何以故？與諸法實相異  故。受果報已，久久當盡故；不疾至佛道，有  所得故。於過去諸佛憶想分別，即是大失！所
謂過去佛空無，而我憶想分別！」

[0492c26]  「譬如雜毒  食」：「食」是隨喜福德，「毒」是取相故愛見等諸煩  惱生。「好色」者，福德因緣，作人王、轉輪王、天
王，得福樂。「好香」者，得好名譽、富貴、勢力。凡  夫無智之人，所共貪愛。「愚癡人」者，是新發意  取相著心菩薩。「食之歡喜」者，富樂福德因緣
故，於天、人中受此富樂。

[0493a03]  「飯欲消時，受  若死、若死等苦」者，是富樂若無常、破壞、離時，  憂愁遂死，若次死受諸苦惱。

[0493a05]  復次，「若死、若  死等」者，自失命根名「死」，失所著物名「死  等」。

[0493a07]  復次，「若死、若死等」者，苦惱多故，失智慧命，  名「死」；妨行善道，名「死等」。

[0493a08]  此經中須菩提  自說：是無智人「不審諦受」，不取其義，但著  語言。「不諦取相」者，不如法分別。「不諦讀誦」
者，忘失句逗，若自失、若受不具足。「不解  義」者，不得經意。如是少智師教化弟子：「汝  善男子！過去、未來、現在十方諸佛，從初發
意乃至如是迴向。」則為謗佛，不隨佛教，  不隨法說。

[0493a15]  與此相違，名為「正迴向」。

[0493a15]  復次，正  迴向，菩薩應作是念：「如十方三世諸佛所知，  用無上智慧知諸善根相。」一切智人中，佛第
一勝；佛所知諸善根，必是實相；如佛所知，  我亦用如是善根相迴向。譬如射地，無不  著時；若射餘物，或著、或不著。如諸佛所
知隨喜，如射地無不著；若用餘道隨喜，  如射餘物，或著、或不著。如是迴向，是為不  謗佛。

◎

[0493a24]  ◎【經】

[0493a24]  「復次，求佛道善男子、善女人行般若波  羅蜜時，諸善根應如是迴向：如色不繫欲界、  不繫色界、不繫無色界；不繫法者，不名過
去、不名未來、不名現在。如受、想、行、識不繫欲  界、不繫色界、不繫無色界；不繫法者，不名過  去、未來、現在。十二入、十八界亦如是。如般若
波羅蜜不繫欲界、不繫色界、不繫無色界；  不繫法者，不名過去、未來、現在。禪波羅蜜乃  至檀波羅蜜亦如是，內空乃至無法有法空
亦如是。如四念處不繫欲界、不繫色界、  不繫無色界；不繫法者，不名過去、未來、現在。  乃至八聖道分亦如是，佛十力乃至十八不
共法亦如是。如如、法性、法相、法住、法位、實際、  不可思議性，戒、定、慧、解脫、解脫知見眾、一切  種智、無錯謬法、常捨行，不繫欲界、不繫色
界、不繫無色界；不繫法者，不名過去、未來、現  在。是迴向、所迴向處、行者不繫皆亦如是。  如是諸佛亦不繫，諸善根亦不繫，是諸聲
聞、辟支佛善根亦不繫；不繫法者，不名過  去、未來、現在。

[0493b14]  「若菩薩摩訶薩行般若波羅蜜  時，如是知色不繫三界；不繫法者，不名過去、  未來、現在。若法不過去、未來、現在者，不可以
取相有所得法迴向阿耨多羅三藐三菩提。  何以故？是色無生。若法無生則無法，無法  中不可迴向。受、想、行、識亦如是。

[0493b19]  「檀波羅蜜乃  至般若波羅蜜，四念處乃至無錯謬法、常捨  行，不繫三界。不繫法者，亦非過去、未來、現
在。若非過去、未來、現在法者，不可以取相有  所得法迴向阿耨多羅三藐三菩提。何以故？  是法無生。若法無生則無法，無法中不可
迴向。菩薩摩訶薩如是迴向則無雜毒。

[0493b26]  「若求佛道善男子、善女人以取相得法，以諸  善根迴向阿耨多羅三藐三菩提，是名邪  迴向。若邪迴向，諸佛所不稱譽。用是邪迴
向，不能具足檀波羅蜜乃至般若波羅蜜，不  能具足四念處乃至八聖道分、內空乃至無法  有法空、佛十力乃至無錯謬法、常捨行，不能
具足淨佛世界、成就眾生；若不能淨佛世  界、成就眾生，則不能得阿耨多羅三藐三菩  提。何以故？是迴向雜毒故。

[0493c05]  「復次，菩薩摩訶  薩行般若波羅蜜時，應作是念：『如諸佛所知  諸善根迴向，是真迴向；我亦應以是法相  迴向。』是名正迴向。」

[0493c08]  爾時，佛讚須菩提：「善哉！  善哉！如汝所為，為作佛事。為諸菩薩摩訶  薩說所應迴向法，以無相、無得、無出、無垢無
淨、無法性、自相空、常性空、法性、如、實際故。須  菩提！若三千大千世界中眾生皆當得十善  道、四禪、四無量心、四無色定、五神通。於須菩
提意云何？是眾生得福多不？」

[0493c14]  「甚多！世尊！」

[0493c14]  佛  言：「不如是善男子、善女人於諸善根心不著，  迴向阿耨多羅三藐三菩提，最上、第一、最妙、  無上、無與等。

[0493c17]  「復次，須菩提！若三千大千世界  中眾生皆當作須陀洹乃至阿羅漢、辟支佛，  若有善男子、善女人盡形壽供養、恭敬、尊重、
讚歎，衣服、飲食，臥具、醫藥，供給所須。於須菩  提意云何？是善男子、善女人，是因緣故，得福  德多不？」

[0493c22]  「甚多！世尊！」

[0493c22]  佛言：「不如是善男子、善女  人於諸善根心不著，迴向阿耨多羅三藐三  菩提，最上、第一、最妙、無上、無與等。

[0493c24]  「復次，須菩  提！若三千大千世界中眾生皆發阿耨多羅  三藐三菩提心，十方如恒河沙等世界中一
一眾生，如恒河沙等劫，恭敬、尊重、讚歎、供  養是菩薩，衣服、飲食，臥具、醫藥，供給所須。於  須菩提意云何？是善男子、善女人，是因緣  故，得福多不？」

[0494a01]  「甚多！世尊！無量無邊阿僧祇，不  可以譬喻為比。世尊！若是福德有形者，十  方如恒河沙等世界所不受！」

[0494a03]  佛告須菩提：  「善哉！善哉！如汝所言。雖爾，不如善男子、善女  人於諸善根心不著迴向阿耨多羅三藐三菩
提，最上、第一、最妙、無上、無與等。是無著迴  向功德，比前功德，百倍、千倍、百千億倍乃  至算數譬喻所不能及！何以故？是善男子、善
女人取相得法，行十善道、四禪、四無量心、四  無色定、五神通，取相得法供養須陀洹，恭敬、  尊重、讚歎，衣服、飲食，臥具、醫藥，供給所須，乃
至取相供養菩薩故。」

[0494a12]  爾時，四天王天與二萬  諸天子合掌禮佛，作是言：「世尊！菩薩摩訶  薩最大迴向，以方便力故、以無所得故、以無
相法故、以無覺法故，諸善根迴向阿耨多羅  三藐三菩提。如是迴向，不墮二法。」

[0494a16]  爾時，釋提  桓因亦與無數三十三天及餘諸天子持  天華、瓔珞、擣香、澤香、天衣、幡蓋、鼓天伎樂
以供養佛，作如是言：「世尊！菩薩摩訶薩最  大迴向，以方便力故、以無所得故、以無相  法故、以無覺法故，諸善根迴向阿耨多羅三
藐三菩提。如是迴向，不墮二法。」

[0494a22]  須夜摩天王  與千天子，刪兜率陀、化樂、他化自在諸天王  各與千天子俱，供養佛已，作如是言：「世
尊！菩薩摩訶薩最大迴向，以方便力故、以無  所得故、以無相法故、以無覺法故，諸善根迴  向阿耨多羅三藐三菩提。如是迴向，不墮二  法。」

[0494a28]  爾時，諸梵天王與無數百千億那由他  諸天俱詣佛所，頭面禮佛足，發大音聲，作  如是言：「未曾有也！世尊！菩薩摩訶薩為般若
波羅蜜所護，以方便力故，勝前善男子、善  女人取相有所得者。」

[0494b03]  光音天乃至阿迦尼吒  天與無數百千億那由他諸天俱詣佛所，頭  面禮佛足，發大音聲，作如是言：「未曾有也！
世尊！菩薩摩訶薩為般若波羅蜜所護，以方  便力故，勝前善男子、善女人取相有所得者。」

[0494b08]  爾時，佛告四天王天乃至阿迦尼吒諸天子：  「若三千大千世界中所有眾生皆發阿耨多  羅三藐三菩提心，是一切菩薩念過去、未來、
現在諸佛及聲聞、辟支佛諸善根，從初發意  乃至法住，於其中間所有善根；并餘一切眾  生所有善根——所謂布施、持戒、忍辱、精進、一心、
智慧，檀波羅蜜乃至般若波羅蜜，戒眾、定眾、  慧眾、解脫眾、解脫知見眾——如是等諸餘無量  佛法，一切和合隨喜；隨喜已，迴向阿耨多羅
三藐三菩提，以取相有所得故。復有善男子、  善女人發阿耨多羅三藐三菩提心，念過去、  未來、現在諸佛及聲聞、辟支佛，從初發意乃
至法住，於其中間所有善根；并餘一切眾生  所有善根——所謂布施、持戒、忍辱、精進、一心、智  慧，檀波羅蜜乃至無量諸佛法，一切和合稱
量，以無所得故、無二法故、無相法故、不著  法故、無覺法故，是最上隨喜，第一、最妙、無上、  無與等隨喜；隨喜已，迴向阿耨多羅三藐三
菩提。是善男子、善女人功德勝前善男子、善  女人功德，百倍、千倍、百千億倍乃至算數譬  喻所不能及！」

[0494b28]  爾時，須菩提白佛言：「世尊！世  尊說善男子、善女人和合諸善根稱量，隨  喜迴向，最上、第一、最妙、無上、無與等。世尊！
云何名隨喜最上乃至無與等？」

[0494c02]  佛言：「若善  男子、善女人念過去、未來、現在諸法，不取  不捨、不念非不念、不得非不得，是諸法中，亦
無有法生者滅者、若垢若淨，諸法不增不減、  不來不去、不合不散、不入不出；如過去、未來、  現在諸法相，如如相、法性、法住、法位，我亦如
是隨喜；隨喜已，迴向阿耨多羅三藐三菩提，  如是迴向，最上、第一、最妙、無上、無與等！須菩  提！是隨喜法，比餘隨喜，百倍、千倍、百千億倍
乃至算數譬喻所不能及！

[0494c11]  「復次，須菩提！求佛  道善男子、善女人於過去、未來、現在諸佛及  聲聞、辟支佛從初發心乃至法住，於其中間
所有善根，若布施乃至智慧，檀波羅蜜乃至  無量諸佛法，及餘一切眾生所有善根，若欲  隨喜者，應如是隨喜！作是念：『布施與解脫
等，戒、忍、精進、禪、智與解脫等；色與解脫等，  受、想、行、識亦與解脫等；內空與解脫等，乃至  無法有法空亦與解脫等；四念處與解脫等，
乃至八聖道分亦與解脫等；佛十力與解脫  等，乃至一切種智亦與解脫等；戒眾、定眾、慧  眾、解脫眾、解脫知見眾，亦與解脫等；隨喜與
解脫等；過去、未來、現在諸法與解脫等；十方  諸佛與解脫等；諸佛迴向與解脫等；諸佛與  解脫等，諸佛滅度與解脫等；諸佛弟子聲聞、
辟支佛與解脫等，諸佛弟子滅度與解脫等；  諸佛法相與解脫等，諸聲聞、辟支佛法相與  解脫等，一切諸法相亦與解脫等。我以是諸
善根相隨喜功德迴向阿耨多羅三藐三菩  提，亦與解脫等，不生不滅故。』須菩提！是名  諸菩薩摩訶薩隨喜功德，最上、第一、最妙、無上、
無與等。須菩提！菩薩成就是隨喜功德，當  疾得阿耨多羅三藐三菩提。

[0495a04]  「復次，須菩提！十  方如恒河沙等諸佛及弟子現在，若有求佛  道善男子、善女人盡形壽供養是諸佛及弟
子一切所須，供養、恭敬、尊重、讚歎，衣服、飲食，  臥具、醫藥；是諸佛滅度後，晝夜懃修，供養、恭  敬、尊重、讚歎，華香乃至旛蓋伎樂，以取相有
所得故。持戒、忍辱、精進、禪定、修智慧，以取相  有所得故。復有善男子、善女人發意求阿  耨多羅三藐三菩提，行檀波羅蜜、尸羅波羅
蜜、羼提波羅蜜、毘梨耶波羅蜜、禪波羅蜜、般若  波羅蜜時，以不取相、無所得法方便力諸  善根迴向阿耨多羅三藐三菩提，是福德最
上、第一、最妙、無上、無與等，勝前福德，百倍、千  倍、百千億倍乃至算數譬喻所不及！如是，須  菩提！菩薩摩訶薩行檀波羅蜜時，尸羅波羅
蜜、羼提波羅蜜、毘梨耶波羅蜜、禪波羅蜜、般若  波羅蜜時，以方便力故，諸善根應迴向阿  耨多羅三藐三菩提，以不取相、無所得法故。」

[0495a22]  【論】

[0495a22]  釋曰：

[0495a22]  菩薩應作是念：從色乃至常捨  行諸法，不繫三界故，三世不攝。諸佛及弟  子并諸功德，隨喜心、迴向處、所用迴向法、迴向
者亦如是，是名正迴向。

[0495a25]  爾時，菩薩作是念：  若色出三界、三世不攝，不可以取相有所  得迴向。何以故？是色出三界者，即是色實
相，初、後生相不可得，如〈破生品〉中說。若法無  生，即是無所有，無所有迴向心云何迴向無  所有菩提心？色、受、想、行、識乃至常捨行亦如
是。是名「無雜毒迴向」，所謂「無相無得迴向」。  「雜毒」者，所謂諸佛不讚歎，不能具足六波  羅蜜等，乃至不能得阿耨多羅三藐三菩  提。

[0495b05]  復次，菩薩應作是念：「如十方三世諸佛  所知，應如是生心、如是念、如是觀、如是迴  向，是功德直至無上道，我亦如是隨喜迴向。」
是菩薩必得實隨喜，迴向不虛，如先說因  緣。

[0495b09]  是略說諸迴向品。菩薩禮佛有三品：  一者、悔過品，二者、隨喜迴向品，三者、勸請諸  佛品。廣說則無量無邊。

[0495b11]  「善哉！善哉！汝作佛事」  者，佛初發心，誓度一切眾生；須菩提雖是阿  羅漢，而能助佛說法，開菩薩道，是故讚言：  「善哉！善哉！」

[0495b14]  復次，佛自說因緣：「為諸菩薩說  所應迴向法，用無相故」者，以無相智慧，  和合迴向福德相者，與上相違，名為「無相」。

[0495b17]  無相有三種：假名相、法相、無相相。「假名相」者，  如車、如屋、如林、如軍、如眾生，諸法和合中，
更有是名。無明力故，取是假名相，起諸煩惱、  業。「法相」者，五眾、十二入、十八界等諸法。肉眼  觀故有，以慧眼觀則無，是故法亦虛誑妄語，
應捨離法相。離是二相，餘但有「無相相」。有  人取是無相相，隨逐取相，還生結使，是故  亦不應取「無相相」。離三種相，故名無相。

[0495b24]  若  無有相，是中「無所得」；無得故「無出」；若法無  得、無出，即是「無垢無淨」；若法無垢無淨，  即  是
「無法性」；若法無性，即是「自相空」；若法自相空，  即是法「常自性空」；若法常自性空，即同「法性、  如、實際」。

[0495b29]  用如是法和合，隨喜福德迴向，故  讚言：「善哉！善哉！」

[0495c01]  復有「善哉」因緣，所謂隨喜  福德，大利益眾生，有大果報。何者是大利  益？所謂佛語須菩提：「若三千大千世界眾生  行十善乃至五通。」

[0495c04]  問曰：

[0495c04]  欲界中二處天及梵  天王何以與多天俱，餘四天何以少？

[0495c05]  答曰：

[0495c06]  是二天依止地，近佛故；又五欲不如上天。  佛生時、苦行時、降魔時、得道時、轉法輪時，常  來供養佛，是故多。

[0495c08]  餘四處天，宮殿在虛空  中，不屬地；五欲妙，染著深故，不能多來。又  兜率天雖利根、樂法，而其天上常有補處菩  薩說法，是故不來。

[0495c11]  梵天雖遠，離欲故樂  法情深，佛為法王，是故多來。

[0495c12]  復次，梵天王  為色界主，請佛初轉法輪，是故應與多眾  俱來。餘色界天，盡名梵天。

[0495c14]  問曰：

[0495c14]  先種種因緣  說正迴向，正迴向即是最上，今何以更問？

[0495c15]  答  曰：

[0495c16]  上處處廣說，今略說。

[0495c16]  所謂三世十方一切  法，決定心知，於是法中無生者滅者等，一  切法不可得、不可念；不得不念故，不取不捨，
入諸法實相中。作是念：「如諸法實相，我亦  如是以隨喜福德迴向，不分別諸法，不  壞法性。」是名最上迴向。何以故？果報常無  盡故。

[0495c22]  問曰：

[0495c22]  六波羅蜜等諸法各各相，若色  相、若無色相等；解脫有二種：有為解脫，無為  解脫，云何皆與解脫等？

[0495c24]  答曰：

[0495c24]  我先已說：凡  夫人以肉眼、六識顛倒觀故見異；若以慧  眼，觀諸法皆虛妄，唯涅槃為實。是有為解
脫，屬無為、隨無為故名「解脫」。如實得道者  名道人，今未得道者，衣服、法則隨得道者  故，亦名道人。如無餘涅槃，不生不滅、不
入不出、不垢不淨、非有非無、非常非無常，常寂  滅相，心識觀滅、語言道斷，非法非非法等  相，用無所有相故；慧眼觀一切法亦如是
相，是名「六波羅蜜等與解脫等」。是故佛法中  說：解脫為貴，上智慧貴解脫。

[0496a05]  佛是中分別  說：「若人無量阿僧祇劫行六波羅蜜，用有  所得法，種種修集善根；一人用無所得法，
但以心隨喜，念他功德，迴向無上道；是人  百千萬分不及其一。」何以故？先福德有量，  今福德無量；先福德有盡，今福德無盡；先
福德雜毒，今福德無毒；先福德隨生死，今  福德隨涅槃；先福德不定，或作佛、或退，今  福德定到，必疾作佛。有如是等差別。是故
四種人：若凡夫人求世間樂，若聲聞、辟支  佛人求涅槃樂，若諸菩薩摩訶薩求佛樂。

[0496a16]  應如是隨喜生福德迴向阿耨多羅三藐  三菩提，如此品中說。

◎

大智度論卷第六十一

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
