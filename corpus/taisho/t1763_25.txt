大般涅槃經集解卷第二十五
[0474b04]  釋有餘無餘偈義　論施闡提無福義

大眾問品之第二

[0474b06]  世尊一切契經說有餘義  (至)  亦有餘義亦無餘  義。

[0474b07]  案。僧亮曰。昔說契經。具二種。如法華  中。說一解脫。是無餘也。復倍上數。是有餘  也。其餘皆爾。法瑤曰。謗法犯重五逆罪等。初
無改悔。護法之心。必斷善根。向一闡提。此謂  亦魔道也。若能常懷慚愧。起護正法之心。  以此因緣。戒還如初。謂亦天道也。從此竟
棄捨破戒。如除稊稗。答此問也。智秀曰。此下  訖第四八戒齋法。正答第十問。云何為眾  生。廣說於祕密也。而先訖除棄破戒。如除稊
稗。答第十六問云何諸菩薩遠離一切病也。  所以爾者。向辨難施有餘。仍顯離病之法也。  破戒之罪。能壞身心。謂之為病。經力能滅。故  致此問也。

[0474b20]  純陀白佛言世尊如佛所說  (至)  餘一切施皆可  讚嘆。

[0474b21]  案。僧亮曰。闡提者。無信等善根。名為  闡提。殺之則無從地之罪。施之亦無從地之  福。故除之也。

[0474b24]  純陀問言云何名為  (至)  一闡提者其義云何。

[0474b25]  案。僧亮曰。問已成闡提未成闡提之間也。純  陀意謂。雖未成闡提。此既重惡業人。雖有微  善。要與無善根同。是以重問也。

[0474b28]  佛告純陀若有比丘  (至)  亦名趣向一闡提道。

[0474b29]  案。僧亮曰。成其問也。說四種惡人。永無改  悔。趣向闡提也。

[0474c02]  若復說言無佛法眾  (至)  施其餘者一切讚歎。

[0474c03]  案。僧亮曰。謂法相無邊。不可一人知盡無佛  法眾。雖有因果。亦向闡提也。

[0474c05]  爾時純陀復白佛言  (至)  如是等人名為破戒。

[0474c06]  案。僧亮曰。三逆謗法。不必有戒。其言破戒。  此義云何。若犯四重。至名為破戒者。明比丘  害親謗法。其罪則重於在家。今云何但說破
戒也。

[0474c10]  純陀復問如是破戒  (至)  我說是人不為破戒。

[0474c11]  案。僧亮曰。舉二因緣。一生重悔。二勤護法。  具此二善。不障解脫。名不破戒。

[0474c13]  何以故善男子譬如日出  (至)  有施是者福不足  言。

[0474c14]  案。僧亮曰。上雖說受學大乘。未明能救  重罪。是涅槃經也。

[0474c16]  又善男子犯重罪者  (至)  施是人者得勝果報。

[0474c17]  案。僧亮曰。法有深淺。作罪之心。有輕有重。  重心作罪。輕心不能滅也。乃廣說其相也。

[0474c19]  善男子譬如女人懷妊垂產  (至)  有如是等無量  果報。

[0474c20]  案。僧亮曰。譬重心護法。法由人弘。弘  法在行。謂戒定智慧。次第相生。今日慧解。藉  戒定為因。因譬女也。今解譬子。昔日戒定甚
淨。必生勝慧。譬垂產。遇值惡緣。而犯重禁。  譬國亂也。捨淨之穢。譬之他土。以本因力。聞  涅槃經。譬天廟也。信常樂淨。以譬生子。又聞
經說護法功德。能除犯重。譬聞舊邦安隱豐  樂。勤加護法。譬携持其子也。欲令本戒清淨。  譬還本土也。末法耶惑。執偏教者。不受常說。
譬水暴急不得度也。遂執常解。沒命不捨。譬  命終也。雖有破戒本惡。以護法之功。起登大  道。為天中也。法瑤曰。為改悔護法者。設譬
也。明昔善已有今解之萌。譬懷妊也。天廟者。  講法之處也。聞法改悔。生護法之心。譬生一  子也。

[0475a06]  純陀復言世尊若一闡提  (至)  一切所施非無差  別。

[0475a07]  案。僧亮曰。菴羅菓者。菓能生菓。譬善能  生善也。種果之法。破核除肉則難生。全核因  肉則易生。而犯重罪之人。以譬食菓肉也。吐
核置地者。核生雖難。猶自可為菓種。明雖犯  重罪。而猶有微善。可作善種也。破而嘗之者。  以貪甜故。滅菓種也。譬愚癡重故。斷徵善根
也。心生悔恨以下。明菓種已斷。雖欲將護。果  不可生。譬善斷不悔。安得生哉。不名闡提者。  以不悔故。名闡提耳。非以悔故。名闡提也。法
瑤曰。此譬不改悔一闡提之徒。初受戒為食  果。破戒為吐核也。

[0475a18]  純陀復言何故如來  (至)  捨棄破戒如除稊稗。

[0475a19]  案。僧亮曰。是佛弟子。未得清信。亦事尼楗。  為說唯施尼楗有福。餘則無福。疑以問佛。佛  因事答之耳。

[0475a22]  復次善男子如我昔日  (至)  一切自在必受安樂。

[0475a23]  案。法瑤曰。上來所明。無餘之義。一周已畢。  今次明昔說皆亦有餘不盡義也。行者若能  了此有餘法性。則無八倒之苦。唯受於法樂
耳。從此竟品。答云何知法性。而受於法樂也。

[0475a27]  爾時文殊師利菩薩  (至)  廣問如來如是偈義。

[0475a28]  案。僧亮曰。女無實德。男不自在。世間無樂。  不應起慢。不受佛法也。

[0475b01]  爾時文殊師利法子  (至)  如是之人則我弟子。

[0475b02]  案。僧亮曰。有罪求悔者。須受悔者歡喜也。故  但隨不逆。必因受悔者而得清淨也。故不觀  作以不作。要內懷重愧。知不悔為惡。悔之為
善。故但自觀身善不善行。

[0475b06]  爾時世尊為文殊師利  (至)  諮問如來如是密教。

[0475b07]  案。僧亮曰。若羅漢以己譬彼者。凡夫須護。羅  漢亦應須護也。

[0475b09]  爾時文殊師利復說是偈  (至)  則墮無間獄。

[0475b09]  案。  僧亮曰。無明是眾惑之主。譬父也。貪愛性染。  譬母也。

[0475b12]  爾時如來復為文殊師利  (至)  問於如來如是密  語。

[0475b13]  案。僧亮曰。屬師義不成者。制命由師。眾  義斯備。苦義不成也。不屬師義不成者。不從  師訓。愚闇無知。樂義不成。若得自在。不成就
者。不屬師故。愚闇無知。不名自在。

[0475b17]  文殊師利復說偈言  (至)  我於爾時為說此偈。

[0475b18]  案。僧亮曰。二偈說八戒功德。八戒以齋為本。  釋所以齋也。生死之本。食與嫉妬。難卒除也。  齋以損食。是厭生死之義也。是以佛訶帝釋。
漏盡之人。應說此偈。偈在論文。一切有大力  者。釋不令斷食。為斷嫉妬。外道厭生斷食。  身無力故。不能思道斷嫉妬也。多病苦者。苟
是漸損。不制中前。而制中後者。夜食不消。多  得病苦。於道亦妨。一切淨行。是八戒也。處中  是淨。安樂是涅槃也。汝若得病。我亦如是者。
明中後齋法。本為凡夫。不為聖人也。第四八  戒者。十戒具戒。此二戒是出家戒也。五戒八  戒。此二戒是在家戒也。故云第四也。

[0475c01]  爾時迦葉菩薩白佛言  (至)  云何復名一切義乎。

[0475c02]  案。僧亮曰。無餘之義。經經皆有。但從始至  終。事事皆實也。智秀曰。由佛說法。有今昔兩  異。願聞定說也。請答第八問云何說畢竟不
畢竟耶。如令今教。定能斷疑者。昔何以作不  定說。

[0475c07]  善男子一切者唯除助道  (至)  汝今所見微妙甚  深。

[0475c08]  案。僧亮曰。欲以一釋兩遣也。先說無  餘。其外是有餘也。正因緣因。相助斷惑。因名  助道。說因盡也。果名常樂。說果盡也。所以言
善者。常則非善非果。以差別之因果無遺。謂  一切也。說皆是實。謂無餘也。智秀曰。亦名無  餘者。正出定教。顯佛圓果。因此言是也。其
餘諸法者。出不定教體也。欲令樂法諸善男  子者。釋其後意辨不定之說。皆為時情。

[0475c16]  迦葉菩薩白佛言世尊  (至)  讀誦通利書寫經卷。

[0475c17]  案。法瑤曰。向明知法性。今明所得功德。即  是受法樂矣。智秀曰。次答云何而得近最勝  無上道也。明持經得功德。自然趣向無上果  也。

[0475c21]  爾時諸天世人及阿脩羅  (至)  諸菩薩等得住初  地。

[0475c22]  案。僧亮曰。初地具檀波羅蜜。佛現身密。  受其供養。功行如此。故稱初地也。智秀曰。略  說中。第三略附囑也。

[0475c25]  爾時世尊與文殊師利  (至)  及與純陀而授記莂。

[0475c26]  案。僧亮曰。未得位者入位。已入位者受記。  第三菩薩事記也。

[0475c28]  授記莂已說如是言  (至)  右脇而臥如彼病人。

[0475c29]  案。僧亮曰。第五現涅槃事訖也。智秀曰。就付  囑中。有五重。第一天人請。第二佛答。第三天  人設供養。第四為受記。第五付囑也。

大般涅槃經集解卷第二十五

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
