大周新翻三藏聖教序

御製

[0706a06] 蓋聞：

[0706a06] 大乘奧典，光祕賾於瓊編，三藏玄樞，著靈文於寶偈，斯乃牢籠繫象。演暢幽深，雖第一義空，名言之路雙絕，諸法無相，聽說之理兼亡。然則，發啟善根，寔資開導，弘宣妙旨，終寄顯揚。至若鹿野初開，儼尊容於常住，龍宮載闢，緘舍利於將來，所以地涌全身，為證說經之兆，空懸寶殿，爰標闡法之徵，八萬四千，分布閻浮之境，三十六億，莊嚴平等之居，敷演一音，則隨類而解，廣陳三句，則劫壽難窮。自夜掩周星、宵通漢夢，玉毫流彩，式彰東漸之風，金口傳芳，遂覩後秦之譯，修多、祇夜之祕躅，因緣、譬喻之要宗，授記之與本生，方廣之與論議，雖立名差別，而究理不殊，同歸實相之源，並湊涅槃之會。

[0706a19] 朕幼崇釋教，夙暮歸依，思欲運六道於慈舟，逈超苦海，驅四生於彼岸，永離蓋纏，窮貝牒之遺文，集蜂臺之祕籙。今於大福先寺翻譯院所更譯三藏所言，入定不定印經者，此明退不退之心，前二後三，雖有遲速，如來設教，同趣菩提，既顯神呪之功，莊嚴最上，爰述下生之記，說法度人。三藏法師義淨等，並緇俗之綱維、紺坊之龍象，德包初地、道轥彌天，光我紹隆之基，更峻住持之業。以久視元年歲次庚子五月五日，繕寫畢功，重開甘露之門，方布大雲之蔭，所冀芥城數極，鳥筆猶傳，拂石年窮，樹經無泯，弘濟覃於百億，遷拔被於恒沙，部帙條流，列之於左。

入定不定印經

三藏法師義淨奉　制譯

[0706b09]  如是我聞：

[0706b09]  一時薄伽梵，在王舍城鷲峯山中，  與大苾芻眾千二百五十人俱，菩薩摩訶薩  六十億百千那庾多，其名曰：妙吉祥菩薩、觀
自在菩薩、大勢至菩薩、藥王菩薩、藥上菩  薩、集雷音王菩薩，如是等菩薩摩訶薩而為  上首，一切皆得寂靜決擇三摩地、健行三摩
地、甚深不動海潮三摩地，成就灌頂陀羅尼、  成就無邊諸佛色身陀羅尼。

[0706b16]  爾時妙吉祥菩  薩白佛言：「世尊！惟願世尊為諸菩薩演說  入定不定印法門，我等入此法印故，便能解
了：此是不定菩薩，求無上正等正覺，於無上  智道而有退轉；此是決定菩薩，求無上正等  正覺，於無上智道而不退轉。」

[0706b21]  爾時世尊告妙  吉祥童子言：「妙吉祥！當知菩薩有五種行。  何等為五？所謂羊車行、象車行、日月神力
行、聲聞神力行、如來神力行。妙吉祥！是為菩  薩五種行。妙吉祥！初二菩薩於無上正等正  覺，是不決定；後三菩薩於無上正等正覺，  是得決定。」

[0706b27]  妙吉祥菩薩白佛言：「世尊！云何  二不定菩薩為求無上正等正覺，於無上智道  而有退轉？云何三決定菩薩為求無上正等
正覺，於無上智道而不退轉？」

[0706c01]  佛告妙吉祥：「所  謂羊車行、象車行，此二菩薩為求無上正等  正覺，於無上智道而有退轉；日月神力行、聲
聞神力行、如來神力行，此三菩薩為求無上  正等正覺，於無上智道而不退轉。

[0706c05]  「妙吉祥！  云何羊車行菩薩？譬如有人為大事因緣故、  重事因緣故，欲過五佛剎微塵數世界。彼自
思惟：『我今當乘何乘而能越過如是世界？』  便作是念：『當乘羊車過彼世界。』妙吉祥！是  人即乘羊車隨路而去，久受勞苦行百踰繕
那，忽遇大風吹，令却退八十踰繕那。妙吉  祥！於汝意云何？是人乘彼羊車，或一劫或百  劫，或千劫或億劫，或不可說不可說劫，而  能超越一世界耶？」

[0706c14]  妙吉祥言：「不也。世尊！是  人乘彼羊車，或一劫或百劫，或千劫或億劫，  或不可說不可說劫，而能超越一世界者，無  有是處。」

[0706c17]  佛言：「如是如是！妙吉祥，若善男子、善  女人，發心希求無上正等正覺，便與聲聞同  共住止，承事親近狎習談論，若在園林及於
寺中同經行處，讀誦思惟聲聞乘教解釋其  義，或復教他讀誦思惟聲聞乘教解釋其義，  由此受持聲聞乘教植善根故，智慧微劣退
無上智道，雖先修習菩提之心慧根慧眼，然  由受持聲聞乘教植善根故，令其根鈍，即便  退失無上智道。妙吉祥！譬如有人患目闇
閉，欲令開故經月醫療其目便愈。時有怨家，  即以一掬蓽茇細末置其眼中，遂還闇閉。如  是如是！妙吉祥！彼菩薩雖先修習菩提之
心慧根慧眼，然由受持聲聞乘教植善根故，  令其根鈍，即便退失無上智道。妙吉祥！如是  名為羊車行菩薩。

[0707a02]  「妙吉祥！云何象車行菩薩？  譬如有人為大事因緣故、重事因緣故，欲過  如前微塵世界。彼自思惟：『我今當乘何乘而
能越過如是世界？』便作是念：『我當乘彼八支  具足上妙象車過彼世界。』妙吉祥！是人即乘  象車隨路而去，經于百年行二千踰繕那，忽
遇大風吹，令却退千踰繕那。妙吉祥！於汝  意云何？是人乘彼象車，或一劫或百劫，或千  劫或千億劫，或不可說不可說劫，而能超越  一世界耶？」

[0707a11]  妙吉祥言：「不也。世尊！是人乘彼象  車，或一劫或百劫，或千劫或千億劫，或不可  說不可說劫，而能超越一世界者，無有是處。」

[0707a14]  「如是如是！妙吉祥！若善男子、善女人，發心希  求無上正等正覺，便與聲聞同共住止，承事  親近狎習談論，共為受用，若在園林及於寺
中同經行處，讀誦思惟聲聞乘教解釋其義，  或復教他讀誦思惟聲聞乘教解釋其義，由  此受持聲聞乘教植善根故，智慧微劣退無
上智道，雖先修習菩提之心慧根慧眼，然由  受持聲聞乘教植善根故，令其根鈍，即便退  失無上智道。妙吉祥！譬如大木長百千踰繕
那，墮大海中隨波流汎。有諸空居眾多藥叉，  於大海中牽之令住，復以縱廣五千踰繕那  鐵碪繫之令住。妙吉祥！於汝意云何？此
之大木能越大海，與諸有情作利益耶？」

[0707a26]  妙吉  祥言：「不也。世尊！」

[0707a27]  佛言：「如是如是！妙吉祥！彼  菩薩雖復修習菩提之心，受持大乘植諸善  本，然由修習聲聞法故，於一切智海牽之令
退，不能進趣一切智海，於生死海中不能救  濟一切有情。妙吉祥！如是名為象車行菩薩。

[0707b03]  「妙吉祥！云何日月神力行菩薩？譬如有人為  大事因緣故、重事因緣故，欲過如前微塵數  世界。彼自思惟：『我今當作何神通力而能超
越如是世界？』便作是念：『我當作彼日月神力  過彼世界。』妙吉祥！是人即便作日月神力隨  路而去。妙吉祥！於汝意云何？是人能越彼世  界耶？」

[0707b09]  妙吉祥菩薩白佛言：「世尊！是人能越如  是世界，而於長路多歷勤苦。」

[0707b10]  佛言：「如是。妙  吉祥！若善男子、善女人，發心希求無上正  等正覺，不與聲聞同共住止，承事親近狎習
談論，亦不共彼受用衣食，不在園林及於寺  中同經行處，讀誦思惟聲聞乘教乃至一頌，  亦不教他讀誦思惟聲聞乘教；常惟讀誦大
乘，演說大乘。妙吉祥！如是名為日月神力  行菩薩。

[0707b17]  「妙吉祥！云何聲聞神力行菩薩？譬  如有人為大事因緣故、重事因緣故，欲過  如前微塵數世界。彼自思惟：『我今當作何神
通力而能超越如是世界？』便作是念：『我當  作彼聲聞神力過彼世界。』即以聲聞神力過  彼世界。妙吉祥！於汝意云何？是人能越彼  世界耶？」

[0707b23]  妙吉祥菩薩白佛言：「世尊！是人能  越如是世界。」

[0707b24]  佛言：「如是如是！妙吉祥！若善男  子、善女人，發心希求無上正等正覺，不與聲  聞同共住止，承事親近狎習談論，亦不共彼
受用衣食，不在園林及於寺中同經行處，讀  誦思惟聲聞乘教乃至一頌，亦不教他讀誦  思惟聲聞乘教；常惟讀誦演說大乘，於深信
大乘、讀誦大乘、攝受大乘者生恭敬心，親奉  歸向而共住止，承事親近狎習談論，常求大  乘受持讀誦，復以種種香華塗香末香燈明
華鬘，敬心供養常惟讀誦大乘經典，以歡喜  心為人演說。於未學菩薩心生恭敬，含笑先  言，語不麁獷，所說柔軟令人樂聞，假使遭遇
失命因緣，亦不捨離大乘之心。若有菩薩，  發趣大乘、讀誦大乘、攝受大乘，常於此  人起增上心而為供養，亦不與他共為諍競，
於未曾聞大乘經典常樂希求，於說法者起  恭敬心生大師想，於未學菩薩亦生敬心，於  他過咎若實不實不應訶責，亦不好求他人
過失，常樂修行慈悲喜捨。妙吉祥！如是名  為聲聞神力行菩薩。

[0707c14]  「妙吉祥！云何如來神  力行菩薩？譬如有人為大事因緣故、重事因  緣故，欲過如前微塵數世界。彼自思惟：『我
今當作何神通力而能疾過如是世界？』便作  是念：『我當作彼如來神力越彼世界。』即以如  來神力超彼世界。妙吉祥！於汝意云何？是  人能越彼世界耶？」

[0707c20]  妙吉祥菩薩白佛言：「世尊！  是人速能超彼世界。」

[0707c21]  佛言：「如是如是！妙吉  祥！若善男子、善女人，發心希求無上正等正  覺，不與聲聞同共住止，承事親近狎習談論，
亦不共彼受用衣食，不在園林及於寺中同  經行處，讀誦思惟聲聞乘教乃至一頌，亦不  教他讀誦思惟聲聞乘教；常惟讀誦大乘、演
說大乘，於身語心常令清淨，於戒善法亦常  安住，亦能令他淨身語心安住戒法。若有菩  薩，發趣大乘、讀誦大乘、攝受大乘，常於
此人恭敬歸向，承事親近狎習談論，所有衣  食共為受用，與彼菩薩而共同住同經行處，  常求大乘、攝取大乘、受持大乘，以種種香華
塗香末香燈明華鬘，敬心供養，常惟讀誦大  乘經典，以歡喜心演說大乘。於未學菩薩不  起慢心，於餘菩薩亦令安住，含笑先言，語
不麁獷，所說柔軟令人樂聞，於他亦爾。假使  遭遇失命因緣，亦不捨離大乘之心。若有菩  薩，發趣大乘、讀誦大乘、攝受大乘，以增上
心歡喜親奉，亦教於他恭敬供養，亦不與他  共為諍競。於未曾聞大乘經典常樂希求，  於說法者起恭敬心生大師想，於未學菩薩
不生慢心，於他過咎若實不實不應訶責，  亦不好求他人過失，既自行已復教餘人如  是修學。

[0708a15]  「妙吉祥！如是菩薩自觀有情失菩薩  業者教令得業，亦能令他教諸有情失菩薩  業者教令得業；自觀有情失菩薩道者教令
得道，亦能令他觀諸有情失菩薩道者教令  得道；自觀有情失菩薩行者教令得行，亦  能令他觀諸有情失菩薩行者教令得行；自  觀有情失菩薩因者教令得因，亦能令他觀
諸有情失菩薩因者教令得因；自觀有情失  菩薩善巧者令得善巧，亦能令他觀諸有情  失菩薩善巧者令得善巧；自觀有情失菩薩  事者教令得事，亦能令他觀諸有情失菩薩
事者教令得事；自觀有情失菩薩加行力者  令得加行，亦能令他觀諸有情失菩薩加行  力者令得加行；自觀有情失菩薩行依止處  者令得依處，亦能令他觀諸有情失菩薩行
依止處者令得依處；自觀有情失慈悲喜捨  者令得慈悲喜捨，亦能令他觀諸有情失慈  悲喜捨者令得慈悲喜捨；自觀有情失平等  行者令得平等行，亦能令他觀諸有情失平
等行者令得平等行；自觀有情不信三寶者  令信三寶，亦能令他觀諸有情不信三寶者  令信三寶；自觀有情失善法欲者令得善法  欲，亦能令他觀諸有情失善法欲者令得善
法欲；自觀有情被繫縛囚執者令得解脫，  亦能令他觀諸有情被繫縛囚執者令得解  脫；自觀有情有病苦者施以醫藥，亦能令  他觀諸有情有病苦者施以醫藥；自觀有情
失於佛所植善根者令得善根，亦能令他觀  諸有情失善根者令得善根；自觀有情無依  怙者為作歸趣，亦能令他觀諸有情無依怙  者為作歸趣；自觀有情久睡眠者令得覺
悟，亦能令他觀諸有情久睡眠者令得覺  悟；自觀有情生下賤者令生勝處，亦能令  他觀諸有情生下賤者令生勝處；自觀有情  失菩提心者令得菩提心，亦能令他觀諸有
情失菩提心者令得菩提心；自觀有情失法  足者令得法足，亦能令他觀諸有情失法足  者令得法足；自觀有情失福智資糧者令得  資糧，亦能令他觀諸有情失福智資糧者令
得資糧；自觀有情失大乘信者令入正信，  亦能令他觀諸有情失大乘信者令得正信；  自觀有情失戒護者令住戒護，亦能令他觀  諸有情失戒護者令住戒護；自觀有情失法
隨法者令其得法，亦能令他觀諸有情失法  隨法者令得其法；自觀有情失和忍者令得  和忍，亦能令他觀諸有情失和忍者令得和  忍；自觀有情失止觀者令住止觀，亦能令
他觀諸有情失止觀者令得止觀；自觀有情  失菩薩精進者令住精進，亦能令他觀諸有  情失菩薩精進者令得精進；自觀有情失布  施調順知足者令得施等，亦能令他觀諸有
情失施等者令得施等；自觀有情失念慧持  行者令得念等，亦能令他觀諸有情失念等  者令得念等；自觀有情失趣彼岸道者令趣  彼岸道，亦能令他觀諸有情失趣彼岸道者
令趣彼岸道；自觀有情不生佛家者令生佛  家，亦能令他觀諸有情不生佛家者令生佛  家；自觀有情失善友者令得善友，亦能令  他觀諸有情失善友者令得善友；自觀有情
失利有情心者令得利有情心，亦能令他觀  諸有情失利有情心者令得利有情心；自觀  有情失依法者令得依法，亦能令他觀諸有  情失依法者令得依法；自觀有情失依智者
令得依智，亦能令他觀諸有情失依智者令  得依智；自觀有情失依義者令得依義，亦  能令他觀諸有情失依義者令得依義；自觀  有情失依了義經者令得依了義經，亦能令
他觀諸有情失依了義經者令得依了義經；  自觀有情失四正勤者令得四正勤，亦能令  他觀諸有情失四正勤者令得四正勤；自觀
有情失實語、法語、利益語、調伏語者，令住實  語、法語、利益語、調伏語，亦能令他觀諸有情  失實語、法語、利益語、調伏語者，令住實語、法
語、利益語、調伏語；自觀有情見貧賤者令得  富貴，亦能令他觀諸有情見貧賤者令得富  貴。

[0709a03]  「菩薩摩訶薩，於諸有情起大慈心悉令  周遍，作如是念：『彼諸有情無依無怙、無歸  無趣、無洲無渚、無舍宅、無救護者，我於何時
能為有情作救護耶？』妙吉祥！譬如少壯妙翅  鳥王，有大勢力隨意飛上妙高山頂。如來神  力行菩薩亦復如是，具大善根勇疾之力，
隨意能趣佛會中生，能與惡趣有情而作救  護。妙吉祥！如是名為如來神力行菩薩。

[0709a10]  「妙  吉祥！若善男子、善女人，於日日中以天妙衣  天百味食，供養十方一切世界微塵數諸佛，  復滿恒河沙數世界如意寶珠而用布施，乃
至恒河沙劫如是供養；若復有人教一有  情得預流果，其福勝彼無量無數。

[0709a15]  「妙吉祥！  若善男子、善女人，教彼十方一切世界微塵  數有情得預流果；若復有人教一有情得一  來果，其福勝彼無量無數。

[0709a18]  「妙吉祥！若善男  子、善女人，教彼十方一切世界微塵數有情  得一來果；若復有人教一有情得不還果，  其福勝彼無量無數。

[0709a21]  「妙吉祥！若善男子、善女  人，教彼十方一切世界微塵數有情得不還  果；若復有人教一有情得阿羅漢果，其福勝  彼無量無數。

[0709a24]  「妙吉祥！若善男子、善女人，教彼  十方一切世界微塵數有情得阿羅漢果；若  復有人教一有情證獨覺果，其福勝彼無量  無數。

[0709a27]  「妙吉祥！若善男子、善女人，教彼十方  一切世界微塵數有情得獨覺果；若復有人  教一羊車行菩薩令其安住菩提之心，其  福勝彼無量無數。

[0709b01]  「妙吉祥！若善男子、善女  人，教彼十方一切世界微塵數有情得羊車  行菩提之心；若復有人教一有情得象車行
菩提之心，其福勝彼無量無數。

[0709b04]  「妙吉祥！若  善男子、善女人，教彼十方一切世界微塵數  有情得象車行菩提之心；若復有人教一有  情得日月神力行菩提之心，其福勝彼無量
無數。

[0709b08]  「妙吉祥！若善男子、善女人，教彼十方  一切世界微塵數有情得日月神力行菩提之  心；若復有人教一有情得聲聞神力行菩提
之心，其福勝彼無量無數。

[0709b11]  「妙吉祥！若善男  子、善女人，教彼十方一切世界微塵數有情  得聲聞神力行菩提之心；若復有人教一有
情得如來神力行菩提之心，其福勝彼無量  無數。

[0709b15]  「妙吉祥！若善男子、善女人，於日日中  以天妙衣天百味食，供養十方一切世界微  塵數有情，乃至恒河沙劫如是供養；若復
有人以一飲食施一近事——歸依三寶、受五學處、  於佛教法生正信者——其福勝彼無量無數。

[0709b20]  「妙吉祥！若善男子、善女人，以天妙衣天百味  食，供養十方一切世界微塵數近事，乃至  恒河沙劫如是供養；若復有人以一飲食施
第八人，其福勝彼無量無數。

[0709b23]  「妙吉祥！若善  男子、善女人，以天妙衣天百味食，供養十方  一切世界微塵數第八人，乃至恒河沙劫如
是供養；若復有人以一飲食施一預流果，其  福勝彼無量無數。

[0709b27]  「妙吉祥！若善男子、善女  人，以天妙衣天百味食，供養十方一切世界  微塵數預流果，乃至恒河沙劫如是供養；
若復有人以一飲食施一一來果，其福勝彼  無量無數。

[0709c02]  「妙吉祥！若善男子、善女人，以天  妙衣天百味食，供養十方一切世界微塵數  一來果，乃至恒河沙劫如是供養；若復有人
以一飲食施一不還果，其福勝彼無量無數。

[0709c06]  「妙吉祥！若善男子、善女人，以天妙衣天百  味食，供養十方一切世界微塵數不還果，乃  至恒河沙劫如是供養；若復有人以一飲食
施一阿羅漢果，其福勝彼無量無數。

[0709c09]  「妙吉  祥！若善男子、善女人，以天妙衣天百味食，  供養十方一切世界微塵數阿羅漢果，乃至  恒河沙劫如是供養；若復有人以一飲食施
一獨覺，其福勝彼無量無數。

[0709c13]  「妙吉祥！若善  男子、善女人，以天妙衣天百味食，供養十方  一切世界微塵數獨覺，乃至恒河沙劫如是
供養；若復有人以一飲食施一羊車行菩薩，  其福勝彼無量無數。何以故？妙吉祥！是菩  薩摩訶薩，隨於何時、隨以何事發菩提心，
即於爾時無一不善而不捨棄，無一佛法而  不生長。妙吉祥！由是菩薩具足如是不可  思議勝功德故，妙吉祥！譬如迦陵頻伽鳥王  在卵  [穀-禾+卵]
中，雖自未開，已能勝彼一切群鳥，由  有深妙美音聲故。如是如是！妙吉祥！菩薩  初發菩提之心處無明  [穀-禾+卵]  ，雖業煩惱闇翳覆
障，然能勝彼聲聞獨覺，由有迴向善根行  願妙音聲故。

[0709c26]  「妙吉祥！若善男子、善女人，以  天妙衣天百味食，供養十方一切世界微塵  數羊車行菩薩，乃至恒河沙劫如是供養；若
復有人以一飲食施一象車行菩薩，其福勝  彼無量無數。

[0710a01]  「妙吉祥！若善男子、善女人，以  天妙衣天百味食，供養十方一切世界微塵  數象車行菩薩，乃至恒河沙劫如是供養；若
復有人以一飲食施一日月神力行菩薩，其  福勝彼無量無數。

[0710a05]  「妙吉祥！若善男子、善女  人，以天妙衣天百味食，供養十方一切世界  微塵數日月神力行菩薩，乃至恒河沙劫如
是供養；若復有人以一飲食施一聲聞神力  行菩薩，其福勝彼無量無數。

[0710a09]  「妙吉祥！若善  男子、善女人，以天妙衣天百味食，供養十方  一切世界微塵數聲聞神力行菩薩，乃至恒
河沙劫如是供養；若復有人以一飲食施一  如來神力行菩薩，其福勝彼無量無數。

[0710a13]  「妙吉  祥！若善男子、善女人，以天妙衣天百味食，供  養十方一切世界微塵數如來神力行菩薩，  乃至恒河沙劫如是供養；若復有人聞此法
門深心信受，其福勝彼無量無數。

[0710a17]  「妙吉祥！  若善男子、善女人，造立十方一切世界微塵  數寺，供養三千大千世界微塵數獨覺，其僧  房舍皆以閻浮檀金之所成就，以電燈末尼
寶而為莊校，一切光寶以為階陛，末尼真珠  眾寶瓔珞以為嚴飾，幢蓋繒幡處處懸列，如  意珠王寶網鈴鐸以為其帳，龍護栴檀以為
香泥用塗其地，曼陀羅華、摩訶曼陀羅華、曼  殊沙華、摩訶曼殊沙華、蘇末那華、嗢鉢羅華、  拘物頭華、分陀利華、婆利沙華、  呾  羅尼華、  瞿  呾
羅尼華、跋羅華、蘇健地華，如是等諸  上妙華而為散布，以天妙衣天百味食而供  養之，乃至恒河沙劫如是供養；若復有人得
聞佛名，若一切智名，若世間主名，若觀形像  乃至經卷所有畫像，其福勝彼無量無數，何  況有人合十指爪而為恭敬，其福勝彼無量
無數，況復以諸燈明香華，乃至讚佛一相功  德，其福轉勝，於當來世受大富樂，乃至到於  一切智智。

[0710b06]  「妙吉祥！如一滴水投大海中，乃至  劫火起時終不中盡。妙吉祥！菩薩亦爾，以  少善根迴向成佛，乃至一切智火生時終不
中盡。妙吉祥！譬如月輪能勝眾星，光明圓滿  廣大高勝。菩薩亦爾，以少善根迴向成佛，  而能勝彼聲聞獨覺，由其善根廣大高勝。妙
吉祥！如來、應、正等覺有如是等不可思議功  德。妙吉祥！若善男子、善女人，以天妙衣天  百味食，供養十方一切世界微塵數聲聞獨
覺及諸菩薩，乃至恒河沙劫如是供養；若復  有人能於此經心生信受，其福勝彼無量無  數，何況有人書寫為人演說，其福最勝。何  以故？是成佛因故。

[0710b18]  「妙吉祥！若有男子女人，  以瞋惡心侵奪無量聲聞獨覺飲食衣服；若  復有人以瞋惡心侵奪信樂大乘菩薩乃至少
許飲食衣服，或一日中令其不食，其罪重彼  無量無數。何以故？一切三世聲聞獨覺，於無  數劫修行施戒忍辱精進禪定智慧，皆為自
身斷除煩惱；菩薩不爾，乃至毫釐施傍生時，  皆為三寶不斷絕故。

[0710b25]  「妙吉祥！假使有人以瞋  惡心毀壞無量無邊無數獨覺戒、定、智慧、解脫  解脫知見；假使有人以瞋惡心於一信樂大乘
菩薩損壞戒支及所學事令不成就，其罪重  彼無量無數。何以故？一切三世聲聞獨覺，  於無數劫，所有戒、定、智慧、解脫、解脫知見，皆
為自身斷除煩惱；菩薩不爾，乃至一日修戒、  定、慧、解脫、解脫知見，皆為有情斷除煩惱。

[0710c04]  「妙吉祥！假使有人以瞋惡心繫縛十方一切  有情置牢獄中；若復有人以瞋惡心於菩薩  所不欲眼視背之而去，其罪重彼無量無數。

[0710c07]  「妙吉祥！假使有人以瞋惡心挑出十方一切  世界有情眼目；若復有人以瞋惡心於菩薩  所不欲眼視背之而去，其罪重彼無量無數。

[0710c10]  「妙吉祥！假使十方一切有情皆被挑目；復有  餘人於彼有情起大慈心令眼平復所得功  德，若復有人以清淨心而往瞻視大乘菩薩，
其福勝彼無量無數。

[0710c13]  「妙吉祥！假使有人能令  十方所有獄囚皆得解脫，受轉輪聖王天帝  釋樂；若復有人以清淨心瞻視讚歎大乘菩  薩，其福勝彼無量無數。

[0710c16]  「妙吉祥！假使有人  能令十方一切有情證獨覺果所得功德；若  復有人教一信樂大乘菩薩，曾於佛所種一  善根令得增長，其福勝彼無量無數。

[0710c19]  「妙吉祥！  若有深信大乘菩薩於十方世界一切有情皆  令安住菩提之心所得功德；若復有人以大  乘法乃至一頌教示於他，其福勝彼無量無
數。

[0710c23]  「妙吉祥！假使有人以十方世界微塵數獨  覺，置於地獄、餓鬼、傍生；若復有人於一初發  菩提心者而作障礙，其罪重彼無量無數。

[0710c25]  「妙  吉祥！假使有人於十方世界一切有情發菩  提心者而作障礙；若復有人於一深信大乘  菩薩菩提之心而作障礙，其罪重彼無量無  數。

[0710c29]  「妙吉祥！假使十方一切有情，皆墮地獄、  餓鬼、傍生、琰摩王界，設復有人救濟令出，  復教安住菩提之心所得功德；若復有人令
一有情於大乘中深生信解，其福勝彼無量  無數。

[0711a04]  「妙吉祥！假使有人於十方世界滿中獨  覺而生輕慢，若復有人於一初始發心菩薩  生輕慢心，其罪重彼無量無數。

[0711a06]  「妙吉祥！假  使有人於十方世界微塵數獨覺斷絕利養，  於十方界彰其惡名；若復有人於一深信大  乘菩薩斷絕利養彰其惡名，其罪重彼無量
無數。

[0711a10]  「妙吉祥！若善男子、善女人，於一深信  大乘菩薩，為求正法故乃至施一水瓶，由  此福業當得無量轉輪聖王勝妙果報，何況
施與受持讀誦深生信解菩薩摩訶薩。」

[0711a13]  爾時  世尊說此經已，妙吉祥童子及諸菩薩摩  訶薩、諸聲聞眾，天、龍、藥叉、健闥婆、阿蘇羅、揭  路荼、人非人等，皆大歡喜，信受奉行。

入定不定印經

[0711a18]  癸卯歲高麗國大藏都監奉勅彫造

* * *

【經文資訊】大正藏第 15 冊 No. 0646 入定不定印經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
