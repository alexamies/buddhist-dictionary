大智度論釋幻人無作品第十一  (卷第四十四)
龍樹菩薩造

後秦龜茲國鳩摩羅什奉　詔譯

[0375c07]  【經】

[0375c07]  爾時，慧命須菩提白佛言：「世尊！若當有  人問言：『幻人學般若波羅蜜，當得薩婆若不？  幻人學禪波羅蜜、毘梨耶波羅蜜、羼提波羅蜜、
尸羅波羅蜜、檀波羅蜜，學四念處乃至十八  不共法及一切種智，得薩婆若不？』我當云何  答？」

[0375c13]  佛告須菩提：「我還問汝，隨汝意答我。須菩  提！於汝意云何？色與幻有異不？受、想、行、識與  幻有異不？」

[0375c15]  須菩提言：「不也！世尊！」

[0375c15]  佛言：「於汝意  云何？眼與幻有異不？乃至意與幻有異不？色  乃至法，與幻有異不？眼界乃至意識界與幻有
異不？眼觸乃至意觸、眼觸因緣生受乃至意  觸因緣生受與幻有異不？」

[0375c19]  須菩提言：「不也！世  尊！」

[0375c20]  「於汝意云何？四念處與幻有異不？乃至八  聖道分與幻有異不？」

[0375c21]  「不也！世尊！」

[0375c21]  「於汝意云何？  空、無相、無作與幻有異不？」

[0375c22]  「不也！世尊！」

[0375c22]  「須菩提！  於汝意云何？檀波羅蜜與幻有異不？乃至十  八不共法與幻有異不？」

[0375c24]  「不也！世尊！」

[0375c24]  「須菩提！於  汝意云何？阿耨多羅三藐三菩提與幻有異  不？」

[0375c26]  「不也！世尊！何以故？色不異幻，幻不異色，色  即是幻，幻即是色。世尊！受想行識不異幻，幻
不異受想行識，識即是幻，幻即是識。世尊！眼  不異幻，幻不異眼，眼即是幻，幻即是眼。眼觸  因緣生受乃至意觸因緣生受亦如是。世尊！
四念處不異幻，幻不異四念處，四念處即是  幻，幻即是四念處；乃至阿耨多羅三藐三菩  提不異幻，幻不異阿耨多羅三藐三菩提，阿
耨多羅三藐三菩提即是幻，幻即是阿耨多  羅三藐三菩提。」

[0376a06]  佛告須菩提：「於汝意云何？幻  有垢有淨不！」

[0376a07]  「不也！世尊！」

[0376a07]  「須菩提！於汝意云何？  幻有生有滅不？」

[0376a08]  「不也！世尊！」

[0376a08]  「若法不生不滅，是  法能學般若波羅蜜，當得薩婆若不？」

[0376a09]  「不也！世  尊！」

[0376a10]  「於汝意云何？五受陰假名是菩薩不？」

[0376a10]  「如是！  世尊！」

[0376a11]  「於汝意云何？五受陰假名有生滅、垢淨  不？」

[0376a12]  「不也！世尊！」

[0376a12]  「於汝意云何？若法但有名字，非  身非身業，非口非口業，非意非意業；不生不  滅，不垢不淨；如是法能學般若波羅蜜，得薩  婆若不？」

[0376a15]  「不也！世尊！」

[0376a15]  「菩薩摩訶薩若能如是學  般若波羅蜜，當得薩婆若，以無所得故。」

[0376a16]  須菩  提白佛言：「世尊！菩薩摩訶薩應如是學般若  波羅蜜，得阿耨多羅三藐三菩提，如幻人  學。何以故？世尊！當知五陰即是幻人，幻人
即是五陰。」

[0376a20]  佛告須菩提：「於汝意云何？是五  陰學般若波羅蜜，當得薩婆若不？」

[0376a21]  「不也！世尊！  何以故？是五陰性無所有，無所有性亦不  可得。」

[0376a23]  佛告須菩提：「於汝意云何？如夢五陰  學般若波羅蜜，當得薩婆若不？」

[0376a24]  「不也！世尊！何  以故？夢性無所有，無所有性亦不可得。」

[0376a25]  「於  汝意云何？如響、如影、如焰、如化五眾學般若  波羅蜜，當得薩婆若不？」

[0376a27]  「不也！世尊！何以故？響、  影、焰、化性無所有，無所有性亦不可得。六情  亦如是。世尊！識即是六情，六情即是五眾。
是法皆內空故不可得，乃至無法有法空  故不可得。」

[0376b02]  【論】

[0376b02]  問曰：

[0376b02]  須菩提何以故以是  事問佛？若人問：「幻人學般若波羅蜜得  作佛不？」應答言：「不得。」幻人虛誑，無有本  末。是事易答，何以故問佛？

[0376b05]  答曰：

[0376b05]  上品佛答  舍利弗甚深空義，須菩提作是念：「諸法一相  無分別。若爾者，幻人及實菩薩無異。而菩薩
行諸功德得作佛；幻人無實，但誑人眼，不  能作佛。」

[0376b09]  問曰：

[0376b09]  幻人不能行功德，以無心  識，云何言行？

[0376b10]  答曰：

[0376b10]  雖實不行，人見似行，故  名為行。如幻人以飲食、財物、七寶布施，出  家持戒、忍辱、精進、坐禪、說法等，無智人謂是  為行，不知是幻。

[0376b13]  須菩提作是念：「若如佛說  『諸法一相無所有，但是虛誑』，幻人及實菩薩  乃至佛等無有異。如幻人亦幻作佛，行六
波羅蜜，降魔兵，坐道場，成佛道，放光明，  說法度人；實菩薩行實道，得作佛，度眾  生，有何差別？」

[0376b18]  佛言：「我還問汝，隨汝意答我。」

[0376b19]  問曰：

[0376b19]  佛何以不直答，而還問令隨意答？

[0376b19]  答  曰：

[0376b20]  須菩提以空智慧，觀三界五眾皆空，心  生厭離；諸煩惱習故，雖能總相知諸佛法  空，猶有所貴，不能觀佛法如幻無所有，
以是故方喻說。如汝以五眾空為證，諸佛  法亦爾；汝觀世間五眾為空，我觀佛法亦  爾。

[0376b25]  是故問須菩提：「於汝意云何？色與幻有  異不？幻與色有異不？乃至受、想、行、識亦如  是。」若異者汝應問，若不異不應作是問。

[0376b28]  須菩提言：「不異。」

[0376b28]  問曰：

[0376b28]  若色不異幻可爾，  幻人有色故，云何言受、想、行、識如幻不異？

[0376c01]  答曰：

[0376c01]  幻人有喜、樂、憂、苦相，無智人見，謂為  有受、想、行、識。

[0376c02]  復次，佛譬喻欲令人知五  受眾虛誑如幻；五受眾雖與幻無異，佛欲  令解故，為作譬喻。眾生謂幻是虛誑；五受眾
雖有，與幻無異。是故須菩提一心籌量，知  「五眾與幻無異」。所以者何？如幻人色誑肉  眼，能令生憂、喜、苦、樂；五受眾亦能誑慧眼，
令生貪欲、瞋惱諸煩惱等。如幻，因少許呪  術、物事、語言為本，能現種種事，城郭、廬觀  等；五受眾亦以先世少許無明術因緣，有諸
行、識、名色等種種，以是故說不異。

[0376c11]  如人見  幻事生著心，廢其生業，幻滅時生悔；五受  眾亦如是，先業因緣幻生今五眾，受五欲、  生貪瞋，無常壞時，心乃生悔：「我云何著是
幻五眾，失諸法實相？」

[0376c15]  佛問，須菩提樂說門  故答言：「幻與色不異。」

[0376c16]  若不異，是色法即是  空，入不生不滅法中；法若不生不滅，云何  行般若波羅蜜得作佛？

[0376c18]  須菩提作是念：「若  爾者，菩薩何以故種種行道，求阿耨多羅三  藐三菩提？」

[0376c20]  佛知其念，即答：「五眾虛誑，但以假  名故，號為菩薩。是假名中，無業、無業因緣，  無心、無心數法，無垢、無淨，畢竟空故。」

[0376c22]  佛言：  「菩薩應如幻人行般若波羅蜜，五眾即是  幻人無異，從先世業因緣、幻業出故。是五  眾亦不能得成就佛。何以故？性無所有故。」
餘夢、化、影、響等亦如是。

[0376c26]  問曰：

[0376c26]  何以故說「識即  是六情，六情即是五眾」？

[0376c27]  答曰：

[0376c27]  是識，十二因緣  中第三事，是中亦有色，亦有心數法，未熟  故受識名，從識生六入，是二時俱有五眾。
色成故名五情，名成故名意情；六情不離  五眾，以是故說識即是六情。

[0377a02]  問曰：

[0377a02]  若爾者，  十二因緣中處處皆有五眾，何以但說六  情有五眾？

[0377a04]  答曰：

[0377a04]  是識今身之本，眾生於現  在法中多錯；名色未熟，未有所能故不說；  六情受苦樂，能生罪福故說。其餘十一因  緣，故說五眾。

[0377a07]  復次，佛知五百歲後，學者分別  諸法相各異，離色法說識，離識法說色；  欲破是諸見，令入畢竟空故，識中雖無
五情，而說「識即是六情」；六情中雖不具五  眾，而說「六情即是五眾」。

[0377a11]  復次，先世但有心  住六情，作種種憶想分別故，生今世六情、  五眾身；從今世身起種種結使，造後世六
情、五眾；如是等展轉。是故說「識即是六情，六  情即是五眾」。

[0377a15]  是法內空中不可得，乃至無法  有法空中不可得。

[0377a17]  【經】

[0377a17]  須菩提白佛言：「世尊！新發大乘意菩薩  聞說般若波羅蜜，將無驚、怖、畏？」

[0377a18]  佛告須菩  提：「若新發大乘意菩薩於般若波羅蜜無方  便，亦不得善知識，是菩薩或驚、或怖、或畏。」

[0377a20]  須  菩提白佛言：「世尊！何等是方便？菩薩行是方  便，不驚、不畏、不怖？」

[0377a22]  佛告須菩提：「有菩薩摩訶  薩行般若波羅蜜，應薩婆若心，觀色無常相，  是亦不可得；觀受、想、行、識無常相，是亦不可
得。須菩提！是名菩薩摩訶薩行般若波羅蜜  中方便。

[0377a26]  「復次，須菩提！菩薩摩訶薩應薩婆若  心，觀色苦相，是亦不可得，受、想、行、識亦如是；  應薩婆若心，觀色無我相，是亦不可得，受、想、
行、識亦如是。

[0377a29]  「復次，須菩提！菩薩摩訶薩應薩  婆若心，觀色空相，是亦不可得；受、想、行、識亦  如是。觀色無相相，是亦不可得；受、想、行、識亦
如是。觀色無作相，是亦不可得；受、想、行、識亦  如是。觀色寂滅相，是亦不可得，乃至識亦如  是。觀色離相，是亦不可得，乃至識亦如是。是
名菩薩摩訶薩行般若波羅蜜中方便。

[0377b06]  「復次，  須菩提！菩薩摩訶薩行般若波羅蜜，觀色無  常相，是亦不可得；觀色苦相、無我相、空相、無
相相、無作相、寂滅相、離相，是亦不可得。受、想、  行、識亦如是。是時菩薩作是念：『我當為一切  眾生說是無常法，是亦不可得；當為一切眾
生說苦相、無我相、空相、無相相、無作相、寂滅相、  離相，是亦不可得。』是名菩薩摩訶薩檀波羅  蜜。

[0377b14]  「復次，須菩提！菩薩摩訶薩不以聲聞、辟支  佛心，觀色無常亦不可得；不以聲聞、辟支佛  心，觀識無常亦不可得；不以聲聞、辟支佛心，
觀色苦、無我、空、無相、無作、寂滅、離，亦不可得；  受、想、行、識亦如是。是名菩薩摩訶薩尸羅  波羅蜜。

[0377b19]  「復次，須菩提！菩薩摩訶薩行般若波  羅蜜，是諸法無常相，乃至離想，忍欲樂，是名  菩薩摩訶薩羼提波羅蜜。

[0377b21]  「復次，須菩提！菩薩  摩訶薩行般若波羅蜜，應薩婆若心，觀色無  常相亦不可得，乃至離相亦不可得；受、想、行、
識亦如是。應薩婆若心，不捨不息，是名菩薩  摩訶薩毘梨耶波羅蜜。

[0377b25]  「復次，須菩提！菩薩摩  訶薩行般若波羅蜜，不起聲聞辟支佛意及  餘不善心，是名菩薩摩訶薩禪波羅蜜。

[0377b27]  「復次，  須菩提！菩薩摩訶薩行般若波羅蜜，如是思  惟：『不以空色故色空，色即是空，空即是色；
受、想、行、識亦如是。不以空眼故眼空，眼即是  空，空即是眼；乃至意觸因緣生受，不以空受  故受空，受即是空，空即是受。不以空四念處
故四念處空，四念處即是空，空即是四念處；  乃至不以空十八不共法故十八不共法空，  十八不共法即是空，空即是十八不共法。』如
是，須菩提！菩薩摩訶薩行般若波羅蜜，不驚、  不畏、不怖。」

[0377c08]  須菩提白佛言：「世尊！何等是菩薩  摩訶薩善知識守護故，聞說是般若波羅蜜，  不驚、不畏、不怖？」

[0377c10]  佛告須菩提：「菩薩摩訶薩善  知識者，說色無常亦不可得，持是善根，不向  聲聞、辟支佛道，但向一切智，是名菩薩摩訶
薩善知識；說受、想、行、識無常亦不可得，持是  善根，不向聲聞、辟支佛道，但向一切智，是名  菩薩摩訶薩善知識。須菩提！菩薩摩訶薩復
有善知識，說色苦亦不可得，說受、想、行、識苦  亦不可得；說色無我亦不可得，受、想、行、識無  我亦不可得；說色空、無相、無作、寂滅、離亦不
可得，受想行識空、無相、無作，寂滅、離亦不可  得；持是善根，不向聲聞、辟支佛道，但向一切  智。須菩提！是名菩薩摩訶薩善知識。須菩提！
菩薩摩訶薩復有善知識，說眼無常乃至離  亦不可得；乃至意觸因緣生受，說無常乃至  離亦不可得；持是善根，不向聲聞、辟支佛道，
但向一切智，是名菩薩摩訶薩善知識。須菩  提！菩薩摩訶薩復有善知識，說修四念處法  乃至離亦不可得；持是善根，不向聲聞、辟支
佛道，但向一切智。須菩提！是名菩薩摩訶薩  善知識。乃至說修十八不共法，修一切智亦  不可得；持是善根，不向聲聞、辟支佛道，但向
一切智，是名菩薩摩訶薩善知識。」

[0378a02]  【論】

[0378a02]  問曰：

[0378a03]  須菩提何以生此疑，問佛言「新發意菩薩聞  是將無恐怖」？

[0378a04]  答曰：

[0378a04]  聞無有菩薩行般若  波羅蜜者，但空五眾法亦不能行般若波  羅蜜，以是故生疑：「誰當行般若波羅蜜？」  是故問佛。

[0378a07]  佛言：若菩薩內外因緣不具足，  當有恐怖。內因緣者，無正憶念，無利智慧，  於眾生中無深悲心，內無如是等方便。外
因緣者，不生中國土，不得聞般若波羅蜜，  不得善知識能斷疑者，無如是等外因緣。  內外因緣不和合故，生驚、怖、畏。

[0378a12]  今須菩提  問是方便，佛答：「一切種智相應心觀諸法，  亦不得諸法。」

[0378a14]  問曰：

[0378a14]  方便有觀色無常等種  種相故不怖畏，今何以但說「薩婆若相應心  觀諸法故，不恐不怖」？

[0378a16]  答曰：

[0378a16]  菩薩先來但觀  諸法空，心麁故生著；今憶想分別觀，如佛  意：「於眾生中起大悲，不著一切法，於智
慧無所礙，但欲度眾生。以無常、空等種  種觀諸法，亦不得是法。」

[0378a20]  如是觀諸法已，作  是念：「我以是法度眾生，令離顛倒。」以是  故心不著，不見定實有一法；譬如藥師和
合諸藥，冷病者與熱藥，於熱病中為非藥。

[0378a24]  二施中法施大故，是名檀波羅蜜。

[0378a24]  五波羅蜜  亦如是隨義分別。

[0378a25]  復次，菩薩方便者，非十  八空故令色空。何以故？不以是空相強  令空故，色即是空；是色從本已來常自空，
色相空故，空即是色；乃至諸佛法亦如是。

[0378a28]  善  知識者，教人令以是智慧迴向阿耨多羅  三藐三菩提。菩薩先知無常、空等諸觀，今  惟說「迴向」為異。

[0378b03]  【經】

[0378b03]  須菩提白佛言：「世尊！云何菩薩摩訶薩  行般若波羅蜜無方便、隨惡知識，聞說是般  若波羅蜜驚、怖、畏？」

[0378b05]  佛告須菩提：「菩薩摩訶  薩離一切智心，修般若波羅蜜，得是般若波  羅蜜，念是般若波羅蜜；禪波羅蜜、毘梨耶波
羅蜜、羼提波羅蜜、尸羅波羅蜜、檀波羅蜜，皆  得、皆念。

[0378b09]  「復次，須菩提！菩薩摩訶薩離薩婆若  心，觀色內空乃至無法有法空，觀受、想、行、識  內空乃至無法有法空；觀眼內空乃至無法
有法空，乃至觀意觸因緣生受內空乃至無  法有法空；於諸法空有所念、有所得。

[0378b13]  「復次，須  菩提！菩薩摩訶薩行般若波羅蜜，離薩婆若  心，修四念處，亦念、亦得；乃至修十八不共法，
亦念、亦得。如是，須菩提！菩薩摩訶薩行般若  波羅蜜，以無方便故，聞是般若波羅蜜，驚、  怖、畏。」

[0378b18]  須菩提白佛言：「世尊！云何菩薩摩訶  薩隨惡知識，聞般若波羅蜜驚、怖、畏。」

[0378b19]  佛告  須菩提：「菩薩摩訶薩惡知識教離般若波羅  蜜，離禪波羅蜜、毘梨耶波羅蜜、羼提波羅蜜、
尸羅波羅蜜、檀波羅蜜。須菩提！是名菩薩摩  訶薩惡知識。須菩提！菩薩摩訶薩復有惡知  識，不說魔事、不說魔罪，不作是言：『惡魔作佛
形像來教菩薩離六波羅蜜，語菩薩言：「善男  子！用修般若波羅蜜為？用修禪波羅蜜、毘梨  耶波羅蜜、羼提波羅蜜、尸羅波羅蜜、檀波羅蜜
為？」』當知是菩薩摩訶薩惡知識。

[0378b28]  「復次，須菩  提！惡魔復作佛形像到菩薩所，為說聲聞經：  若修妬路乃至優波提舍，教詔分別演說
如是經；終不為說魔事、魔罪，當知是菩薩摩  訶薩惡知識。

[0378c03]  「復次，須菩提！惡魔作佛形像到  菩薩所，作是語：『善男子！汝無真菩薩心，亦非  阿毘跋致地，汝亦不能得阿耨多羅三藐三
菩提。』不為說如是魔事、魔罪，當知是菩薩惡  知識。

[0378c07]  「復次，須菩提！惡魔作佛形像到菩薩  所，語菩薩言：『善男子！色空，無我、無我所；受、想、
行、識空，無我、無我所；眼空，無我、無我所；乃至  意觸因緣生受空，無我、無我所；檀波羅蜜空，  乃至般若波羅蜜空；四念處空，乃至十八不
共法空；汝用阿耨多羅三藐三菩提為？』如是  魔事、魔罪，不說、不教，當知是菩薩惡知識。

[0378c13]  「復  次，須菩提！惡魔作辟支佛身到菩薩所，語菩  薩言：『善男子！十方皆空，是中無佛、無菩薩、無
聲聞。』如是魔事、魔罪，不說、不教，當知是菩薩  摩訶薩惡知識。

[0378c17]  「復次，須菩提！惡魔作和尚、  阿闍梨身到菩薩所，教離菩薩道，教離一  切種智；教離四念處乃至八聖道分；教離檀
波羅蜜，乃至教離十八不共法；教入空、無相、  無作；作是言：『善男子！汝修念是諸法，得聲聞  證，用阿耨多羅三藐三菩提為？』如是魔事、魔
罪，不說、不教，當知是菩薩惡知識。

[0378c23]  「復次，須菩  提！惡魔作父母形像到菩薩所，語菩薩言：  『子！汝為須陀洹果證故勤精進，乃至阿羅漢
果證故勤精進，汝用阿耨多羅三藐三菩提  為？求阿耨多羅三藐三菩提，當受無量阿僧  祇劫生死，截手截腳，受諸苦痛！』如是魔事、魔
罪，不說、不教，當知是菩薩惡知識。

[0378c29]  「復次，須菩  提！惡魔作比丘形像到菩薩所，語菩薩言：  『眼無常可得法，乃至意無常可得法；眼苦，眼
無我，眼空、無相、無作、寂滅、離，說可得法，乃至  意亦如是。用有所得法，說四念處；乃至用有  所得法，說佛十八不共法。』須菩提！如是魔事、
魔罪，不教、不說，當知是菩薩惡知識。知已，當  遠離之！」

[0379a07]  【論】

[0379a07]  釋曰：

[0379a07]  先略說無方便，今欲廣  說無方便，所謂離一切種智相應心行般若  波羅蜜，取是般若波羅蜜定相；五波羅蜜
乃至諸佛法亦如是。是自無方便。又得  惡知識教故。

[0379a11]  復次，惡知識，大失利益，種種壞  人，是大惡因緣故，佛更種種因緣說惡知識  相。惡知識者，教人遠離六波羅蜜。或不信
罪福報故，教遠離。或著般若波羅蜜故，言：  「諸法畢竟空，汝何所行？」或讚歎小乘：「汝但  自免老、病、死苦，眾生何豫汝事？」如是等種
種因緣教令遠離，是名惡知識。

[0379a17]  復次，惡知  識者，不教弟子令覺知魔是佛賊。魔者  欲界主，有大力勢，常憎行道者。佛威力大故，  魔無所能，但能壞小菩薩。乃至作佛形像
來壞菩薩行六波羅蜜。或讚歎、開解、論說  隨聲聞所應學經法。或作佛身來語之  言：「汝不任得佛。」或說：「眼等一切諸法空，何
用是阿耨多羅三藐三菩提為？」或作辟支佛  身，或說：「十方世界中三乘人空，求佛道者，但  有空名，汝云何欲作佛？」或教令遠離菩薩
三十七品，令入聲聞三解脫門中：「汝入是  三門實際作證，得盡眾苦；汝勤精進，汝為  得四果故，何用阿耨多羅三藐三菩提為？」
或作和尚、阿闍梨、父母來，教令遠離佛道：  「空當受是截手、腳、耳、鼻等以與求者。若不  與，則破求佛意；若與，則受是辛苦。」或時作
阿羅漢比丘被服來，為說：「眼是定無常相、  苦空無我相無作、寂滅、離，乃至諸佛法亦如  是。」用有所得、取相憶念分別說。如是等種
種無量魔事，不教令覺知，是為惡知識。

[0379b07]  「遠  離」者，以其無利益。如軟語賊，轉來親近，  近則害人，惡知識復過於是！所以者何？是  賊但能害今世一身，惡知識則世世害人；賊
但能害命、奪財，惡知識則害慧念命根，奪  佛法無量寶。知已，急當身、心遠離。

大智度論釋句義品第十二

[0379b14]  【經】

[0379b14]  爾時，須菩提白佛言：「世尊！云何為菩薩  句義？」

[0379b15]  佛告須菩提：「無句義是菩薩句義。何以  故？阿耨多羅三藐三菩提中無有義處，亦無  我；以是故，無句義是菩薩句義。

[0379b17]  「須菩提！譬如  鳥飛虛空無有足跡，菩薩句義無所有亦如  是。須菩提！譬如夢中所見無處所，菩薩句義
無所有亦如是。須菩提！譬如幻無有實義，如  焰、如響、如影、如佛所化無有實義，菩薩句義  無所有亦如是。

[0379b22]  「須菩提！譬如如、法性、法相、法  位、實際無有義，菩薩句義無所有亦如是。

[0379b23]  「須  菩提！譬如幻人色無有義，幻人受、想、行、識無  有義；菩薩摩訶薩行般若波羅蜜時，菩薩句
義無所有亦如是。須菩提！如幻人眼無有義  乃至意無有義。須菩提！如幻人色無有義乃  至法無有義，眼觸乃至意觸因緣生受無有
義；菩薩摩訶薩行般若波羅蜜時，菩薩句義  無所有亦如是。須菩提！如幻人行內空時無  有義，乃至行無法有法空無有義；菩薩摩訶
薩行般若波羅蜜時，菩薩句義無所有亦如  是。須菩提！如幻人行四念處乃至十八不共  法無有義；菩薩摩訶薩行般若波羅蜜時，菩  薩句義無所有亦如是。

[0379c06]  「須菩提！如多陀阿伽  度、阿羅訶、三藐三佛陀色無有義，是色無有  故；菩薩摩訶薩行般若波羅蜜時，菩薩句義
無所有亦如是。須菩提！如多陀阿伽度、阿羅  訶、三藐三佛陀受、想、行、識無有義，是識無有  故；菩薩摩訶薩行般若波羅蜜時，菩薩句義
無所有亦如是。須菩提！如佛眼無處所乃至  意無處所，色乃至法無處所，眼觸乃至意觸  因緣生受無處所；菩薩摩訶薩行般若波羅
蜜時，菩薩句義無所有亦如是。須菩提！如佛  內空無處所，乃至無法有法空無處所；菩薩  摩訶薩行般若波羅蜜時，菩薩句義無所有
亦如是。須菩提！如佛四念處無處所，乃至十  八不共法無處所；菩薩摩訶薩行般若波羅  蜜時，菩薩句義無所有亦如是。

[0379c20]  「須菩提！如有  為性中無無為性義，無為性中無有為性義；  菩薩摩訶薩行般若波羅蜜時，菩薩句義無  所有亦如是。

[0379c23]  「須菩提！如不生不滅義無處  所；菩薩摩訶薩行般若波羅蜜時，菩薩句  義無所有亦如是。須菩提！如不作、不出、不
得、不垢、不淨無處所，菩薩句義無所有亦如  是。」

[0379c27]  須菩提白佛言：「何法不生、不滅故無處所？  何法不作、不出、不得、不垢、不淨故無處所？」

[0379c28]  佛  告須菩提：「色不生不滅故無處所，受、想、行、識  不生不滅故無處所，乃至不垢不淨亦如是。
入、界不生不滅故無處所，乃至不垢不淨亦  如是。四念處不生不滅故無處所，乃至不垢  不淨亦如是。乃至十八不共法不生不滅故
無處所，乃至不垢不淨亦如是。須菩提！菩薩  摩訶薩行般若波羅蜜時，菩薩句義無所有  亦如是。

[0380a07]  「須菩提！如四念處淨義畢竟不可得；  須菩提！菩薩摩訶薩行般若波羅蜜時，菩薩  句義無所有亦如是。須菩提！如四正懃，乃至
十八不共法淨義畢竟不可得；菩薩摩訶薩  行般若波羅蜜時，菩薩句義無所有亦如是。

[0380a12]  「須菩提！如淨中我不可得，我無所有故；乃至  淨中知者、見者不可得，知、見無所有故。須菩  提！菩薩摩訶薩行般若波羅蜜時，菩薩句義
無所有亦如是。

[0380a15]  「須菩提！譬如日出時無有黑  闇；菩薩摩訶薩行般若波羅蜜時，菩薩句義  無所有亦如是。

[0380a17]  「須菩提！譬如劫燒時無一切  物；菩薩摩訶薩行般若波羅蜜時，菩薩句義  無所有亦如是。

[0380a19]  「須菩提！佛戒中無破戒。須菩  提！菩薩摩訶薩行般若波羅蜜時，菩薩句義  無所有亦如是。須菩提！如佛定中無亂心，佛
慧中無有愚癡，佛解脫中無不解脫，解脫知  見中無不解脫知見。須菩提！菩薩摩訶薩行  般若波羅蜜時，菩薩句義無所有亦如是。

[0380a24]  「須  菩提！譬如佛光中日月光不現，佛光中四天  王天、三十三天、夜磨天、兜率陀天、化樂天、他
化自在天、梵眾天乃至阿迦尼吒天光不現。  須菩提！菩薩摩訶薩行般若波羅蜜時，菩薩  句義無所有亦如是。

[0380a29]  「何以故？是阿耨多羅三  藐三菩提、菩薩、菩薩句義，是一切法皆不合、  不散，無色、無形、無對，一相，所謂無相。如是，
須菩提！菩薩摩訶薩一切法無礙相中應當  學，亦應當知！」

[0380b04]  【論】

[0380b04]  問曰：

[0380b04]  上來佛與須菩提種  種因緣破菩薩字，今何以問「菩薩句義」？

[0380b05]  答曰：

[0380b06]  須菩提破菩薩字，佛不破，言：「菩薩字從本  已來畢竟空，但五眾中數假名菩薩，而眾生  以假名為實。」佛言：「假名無實，但從諸法數和
合為名。」

[0380b09]  復次，諸佛法無量無邊不可思議，須  菩提因菩薩字空說般若波羅蜜相；今欲  聞佛說菩薩字義，因是說般若波羅蜜。

[0380b11]  復  次，應問因緣無量無邊，所謂佛音聲有六十  種莊嚴，能令諸天專聽，何況人！但音聲令  人樂聞，何況說大利益義！須菩提從佛聞
是事，未發意人，當發阿耨多羅三藐三菩  提；發意者，未行六波羅蜜，當令行；行者，  不清淨，當令清淨；清淨行者，當令住阿鞞
跋致地，成就眾生，具足佛法，乃至一生補  處。如是等種種無量因緣利益故，佛以須菩  提為問主，語一切十方世界在會眾生。

[0380b20]  佛  告須菩提：「無句義是菩薩句義；阿耨多  羅三藐三菩提無處所，亦無我無名。」於是  中無依止處即是法空，無我名者，無得道  者。

[0380b24]  佛謂：「須菩提！若汝知無我、無我所得  阿羅漢者，菩薩亦如是於阿耨多羅三藐  三菩提中無我、無我所。譬如鳥飛虛空無
有足跡；菩薩句義亦如是，行諸法虛空  中無依止著處。以是故言無菩薩句義。」

[0380b28]  問  曰：

[0380b29]  何等是「菩薩句義」？

[0380b29]  答曰：

[0380b29]  天竺語法，眾字  和合成語，眾語和合成句。如「菩」為一字，「提」  為一字，是二不合則無語；若和合，名為「菩
提」，秦言無上智慧。「薩埵」，或名眾生，或是大  心。為無上智慧故，出大心，名為「菩提薩  埵」。願欲令眾生行無上道，是名「菩提薩埵」。

[0380c06]  復次，此品佛及佛弟子種種因緣說菩薩摩  訶薩義。「菩提」一語，「薩埵」一語，二語和合故名
為「義」。若說名字，語、句皆同一事，無所在。

[0380c08]  今  須菩提問：「以何定相法為菩薩句義？」

[0380c09]  天竺  言「波陀」，秦言句。是波陀有種種義，如後譬  喻中說。

[0380c11]  問曰：

[0380c11]  但以「鳥飛虛空」足明「句義」，何  以種種廣說？

[0380c12]  答曰：

[0380c12]  眾生聽受種種不同，有  好義者，有好譬喻者。譬喻可以解義，因  譬喻心則樂著；如人從生端政，加以嚴  飾，益其光榮。

[0380c15]  此譬喻中多以譬喻明  義，如後所說，所謂如夢、如影、如響、如佛所  化，是事虛誑，如先說；菩薩義亦如是，但可
耳聞，虛誑無實，以是故，菩薩不應自高。

[0380c19]  如、法性、法相、實際等句，無有定義。如幻人  無五眾乃至諸佛法。如佛無五眾乃至一  切法。如有為法中無無為法，如無為法中
無有為法。無為法不生不滅等，諸法中無不  生不滅相，亦無異相。如三十七品無清淨  相。何以故？有人著是三十七品法，即是結
使。如我乃至知者、見者，淨相不可得。

[0380c25]  問曰：

[0380c25]  我  乃至知者、見者等云何淨？

[0380c26]  答曰：

[0380c26]  種種求覓我  相不可得，是名我淨；第一義中，無淨無  不淨。譬如洗臭死狗，乃至皮毛、血肉、骨髓
都盡；是時，非狗非猪，不得言淨，不得言  不淨。我乃至知者、見者亦如是。以無我空智  慧，求我相不可得，是時，非有我、非無我。

[0381a03]  如日出無闇。劫盡時無一切物。如佛五眾，  戒中破戒不可得。如日月、星宿、真珠等，諸天、  鬼神、龍王光，於佛光中則不現，從大福德
神通力生故；菩薩句義亦如是，入是般若  波羅蜜智慧光中則不現。

[0381a07]  因是譬喻，教諸  菩薩，當學一切法不取相，無所得故。

[0381a09]  【經】

[0381a09]  須菩提白佛言：「世尊！何等是一切法？云  何一切法中無礙相應學、應知？」

[0381a10]  佛告須菩提：  「一切法者，善法、不善法，記法、無記法，世間法、  出世間法，有漏法、無漏法，有為法、無為法，共法、
不共法。須菩提！是名為一切法。菩薩摩訶薩，  是一切法無礙相中應學、應知！」

[0381a14]  須菩提白佛  言：「世尊！何等名世間善法？」

[0381a15]  佛告須菩提：「世間  善法者，孝順父母，供養沙門、婆羅門，敬事尊  長；布施福處，持戒福處，修定福處，勸導福
事；方便生福德；世間十善道；九相：脹相、血  相、壞相、膿爛相、青相、噉相、散相、骨相、燒相；四  禪，四無量心，四無色定；念佛、念法、念僧、念
戒、念捨、念天、念善、念安般、念身、念死。是名世  間善法。」

[0381a22]  「何等不善法？」

[0381a22]  「奪他命，不與取，邪婬，  妄語，兩舌，惡口，非時語，貪欲，惱害，邪見；  是十不善道等，是名不善法。」

[0381a24]  「何等記法？」

[0381a24]  「若善  法、若不善法，是名記法。」

[0381a25]  「何等無記法？」

[0381a25]  「無記身  業、口業、意業，無記四大，無記五眾、十二入、十  八界，無記報，是名無記法。」

[0381a27]  「何等名世間法？」

[0381a27]  「世  間法者，五眾、十二入、十八界、十善道，四禪、四  無量心、四無色定，是名世間法。」

[0381a29]  「何等名出世  間法？」

[0381b01]  「四念處、四正懃、四如意足、五根、五力、七  覺分、八聖道分。

[0381b02]  「空解脫門、無相解脫門、無作  解脫門。

[0381b03]  「三無漏根：未知欲知根、知根、知已  根。

[0381b04]  「三三昧：有覺有觀三昧、無覺有觀三昧、無  覺無觀三昧。

[0381b05]  「明、解脫、念、慧、正憶。

[0381b05]  「八背捨。何等  八？色觀色，是初背捨；內無色相外觀色，是  二背捨；淨背捨，身作證，是三背捨；過一切色
相故，滅有對相故，一切異相不念故，入無邊  虛空處，是四背捨；過一切無邊虛空處，入一  切無邊識處，是五背捨；過一切無邊識處，入
無所有處，是六背捨；過一切無所有處，入非  有想非無想處，是七背捨；過一切非有想非  無想處，入滅受想定，是八背捨。

[0381b13]  「九次第定。何  等九？離欲離惡不善法，有覺有觀，離生喜樂  入初禪；滅諸覺觀內清淨故一心，無覺無觀，
定生喜樂入第二禪；離喜故，行捨，受身樂，聖  人能說能捨，念、行樂，入第三禪；斷苦樂故，  先滅憂喜故，不苦不樂、捨，念淨，入第四禪；過
一切色相故，滅有對相故，一切異相不念故，  入無邊虛空處；過一切無邊虛空處，入一  切無邊識處；過一切無邊識處，入無所有處；
過一切無所有處，入非有想非無想處；過一  切非有想非無想處，入滅受想定。

[0381b23]  「復有出世  間法：內空乃至無法有法空，佛十力、四無所  畏、四無礙智、十八不共法，一切智，是名出世  間法。」

[0381b26]  「何等為有漏法？」

[0381b26]  「五受眾、十二入、十八界，  六種、六觸、六受，四禪乃至四無色定，是名有  漏法。」

[0381b28]  「何等為無漏法？」

[0381b28]  「四念處乃至十八不共  法，及一切種智，是名無漏法。」

[0381b29]  「何等為有為  法？」

[0381c01]  「若法生、住、滅，欲界、色界、無色界，五眾乃至  意觸因緣生受，四念處乃至十八不共法及  一切智，是名有為法。」

[0381c03]  「何等為無為法？」

[0381c03]  「不生、不  住、不滅，若染盡、瞋盡、癡盡，如、不異、法相、法性、  法住、實際，是名無為法。」

[0381c05]  「何等為共法？」

[0381c05]  「四禪、  四無量心、四無色定，如是等是名共法。」

[0381c06]  「何等  為不共法？」

[0381c07]  「四念處乃至十八不共法，是名不  共法。」

[0381c08]  「菩薩摩訶薩於是自相空法中不應著，  不動故；菩薩亦應知一切法不二相，不動故。  是名菩薩義。」

[0381c10]  【論】

[0381c10]  問曰：

[0381c10]  須菩提何以故先  問「世間善法」，後問「出世間法」？

[0381c11]  答曰：

[0381c11]  先問麁，  後當問細；先知世間相，後則能知出世間  相。

[0381c13]  世間善法者，知有罪、有福果報，有今世、  後世，有世間、有涅槃，有佛等諸賢聖今世、  後世及諸法實相證。所謂孝順父母等，乃至  十念。

[0381c16]  如法得物，供養供給沙門、婆羅門。沙  門名為出家求道人，婆羅門名為在家學問  人。是二人於世間難為能為、利益眾生故，
應當供養。尊長者，叔伯、姊兄等。恭敬供養，是  一切修家法。

[0381c20]  布施、持戒、修定、勸導，如初品中  說。

[0381c21]  方便生福德，如懺悔、隨喜，請佛久住不涅  槃、轉法輪；如雖行空不著空，還修行諸善。  如是等方便生諸福德。

[0381c23]  十善道乃至四無色，  如先說。

[0381c24]  十念中，八事如先說。善念者，思惟  分別善業因緣，制伏其心。復次，涅槃是真善  法，常繫心念涅槃，是「善念」。

[0381c26]  身念，即是身念處。

[0381c27]  與善法相違，是名不善法。

[0381c27]  無記法者，所謂  威儀心、工巧心、變化心，及是起身業、口業；  除善、不善五眾，餘五眾及虛空、非數緣滅等。

[0382a01]  世間法者，五眾：或善，或不善，或無記。十二入：  「八」無記，「四」三種。十八界：「八」無記，「十」三種。

[0382a02]  十善  道、四禪、四無量心、四無色定，是善法，凡夫人  能得、能成就故；又自不能出世間故，名  為「世間法」。

[0382a05]  「出世間法」者，三十七品，三解脫  門，三無漏根，三三昧，如先說。明、解脫：明者，三  明；解脫者，有為解脫、無為解脫。念者，十念。慧
者，十一智慧。正憶者，隨諸法實相觀，如隨  身法，觀一切善法之本。復次，八背捨、九次第  定、十八空、十力、四無所畏、十八不共法，如  先義中廣說。

[0382a11]  是四念處等，一心為道故；又八  背捨、九次第定等，凡夫人所不得，名為  出世間。念、慧、正憶，雖有二種：世間、出世間，此
中說出世間。有漏法者，五眾等，四禪、四無  量、四無色定。無漏法者，非世間，是四念處  乃至十八不共法。有為法略說三相，所謂生、
住、滅。三界繫，乃至四念處，乃至十八不共法，  雖為無  漏  法，以作法故，是為有為法。

[0382a18]  與有  為相違，是為無為法。復次，滅三毒等諸煩  惱，五眾等不次第相續；如、法相、法性、法住、  實際等，是名無為法。

[0382a21]  問曰：

[0382a21]  色如，色不離如，  如不離色；色是有為，云何是無為？

[0382a22]  答曰：

[0382a22]  色  有二種：一者、凡夫肉眼憶想分別色，二者、  聖人心所知色實相如涅槃。凡夫人所知  色，名為色；是色入如中，更不生不滅。如
有為雖是五眾，而有種種名字，所謂十二  入、十八界、因緣等；無為法雖有三種，亦種種  分別名字，所謂如、法相、法住、實際等。共法
者，凡夫、聖人生處、入定處，共故，名為共法。

[0382a29]  不  共法者，四念處乃至十八不共法。

[0382b01]  菩薩分別  知此諸法各各相，是法皆從因緣和合生故  無性，無性故自性空。菩薩住是無障礙法中  不動，以不二入法門，入一切法不動故。

大智度論卷第四十四

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
