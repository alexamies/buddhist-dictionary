大方等大集經卷第四

北涼天竺三藏曇無讖於姑臧譯

陀羅尼自在王菩薩品第二之四
[0022b06] 爾時，世尊舉身顧眄觀諸大眾，如象王迴而作是言：「諸善男子！誰能守護如是供具及此寶坊，令不毀壞滅沒損減，以待彌勒成正覺已，十六年後供養彼佛及賢劫中五百如來。」

[0022b10] 是時，會中有一菩薩名諸法神通自在王，即從坐起，[跍*月]跪合掌，而作是言：「世尊！我能守護如是供具及此寶坊，令不毀壞滅沒損減，以待彌勒成正覺已，十六年後供養彼佛及賢劫中五百如來。」

[0022b14] 爾時，眾中有一魔王名曰神通——其所住國名四天下——語諸法神通自在王菩薩言：「善男子！汝今安置如是供具并及寶坊，置何器中而守護之令不毀壞？」

[0022b17] 「善男子！凡言器者性是無常，而我此身常住無變。善男子！汝今應當諦觀我身。」

[0022b19] 爾時，魔王聞是語已，如教諦觀，見其臍中有一世界名水王光，有佛世尊號寶優鉢羅，其世界中有大寶山。如來處中結加趺坐，與諸菩薩宣說正法。爾時，魔王見是事已，心甚奇訝，即禮諸法神通自在王菩薩，讚言：「善哉，善哉！大士！我今始知汝有妙器，堪任護持如是供具及此寶坊令不毀滅。」

[0022b26] 爾時，魔王即白佛言：「世尊！我往未見如是菩薩、未聞如是微妙法時，欲學聲聞入於涅槃。我今既見諸法神通自在王菩薩威神之力，即發阿耨多羅三藐三菩提心。世尊！假使我身恒沙劫中受地獄苦，然後乃成無上道者，亦終不捨菩提之心。」

[0022c02] 佛言：「善哉，善哉！善男子！汝能善發阿耨多羅三藐三菩提心，汝亦當得如是無量神通之力。」

[0022c04] 是時，會中復有菩薩名師子幢，語陀羅尼自在王菩薩言：「善男子！菩薩摩訶薩獲得何等陀羅尼門，而能受持一切佛語，凡所演說字句及義無有窮盡。」

[0022c08] 陀羅尼自在王菩薩言：「善男子！有八陀羅尼，菩薩摩訶薩若有得者，則能受持一切佛語，凡所演說字句及義而無窮盡。何等為八？一者、淨聲光明陀羅尼；二者、無盡器陀羅尼；三者、無量際陀羅尼；四者、大海陀羅尼；五者、蓮華陀羅尼；六者、入無礙門陀羅尼；七者、四無礙智陀羅尼；八者、佛莊嚴瓔珞陀羅尼，是名為八。若有菩薩安住如是八陀羅尼，則能受持一切佛語，凡所演說字句及義而無窮盡。」

[0022c17] 師子幢菩薩言：「善哉！大士！唯願廣說，菩薩聞已，當得受持一切佛法。」

[0022c18] 陀羅尼自在王菩薩言：「善男子！諦聽！諦聽！當為汝說。淨聲光明陀羅尼者，菩薩摩訶薩若得住者，能於無量無邊佛所，具足成就無量功德、得淨四大，以是因緣其聲微妙。宣說法時，其音遍滿一佛世界、二佛世界、五佛世界、十佛世界、二十佛世界、三十佛世界、四十佛世界、五十佛世界、百佛世界、千佛世界、萬佛世界，乃至百千萬佛世界，不可稱不可數，隨所說法即得遍聞。

[0022c27] 「其說法時，所坐法座師子之床，或一由旬、或如須彌、或如梵處坐如是處，設有十方無量諸佛講宣道化，普得聞之受持不忘，善解字句及其義味。

[0023a01] 「自說法時，及聽佛說，於是二事各無妨礙。於一字中說一切法，一字者所謂為阿。阿者諸字之初，菩薩摩訶薩說阿字時，即能演說一切諸法。阿之言無，無者，諸法無根、諸法無生、諸法無初、諸法無邊、諸法無盡、諸法無作、諸法無來、諸法無去、諸法無住、諸法無性、諸法無出、諸法無行、諸法無增、諸法無高、諸法無減、諸法無主、諸法無用、諸法無願；諸法無戲論亦無覺觀，無說、無聽、無處、無入。諸法無我及無眾生、無淨、無命、無名、無主、無有士夫、無內、無外、無常、無相、無億、無量、無為、無跡、無句、無字、無礙、無共、無隨他、無隨己、無執、無放、無取、無捨、無數、無身、無淨、無穢、無轉、無變、無受、無聲、無相、無結、無污、無狂、無漏、無有、無覆、無濁、無對、無色、無受、無想、無行、無識、無因、無果、無陰入界、無因緣、無境界、無受、無欲、無色、無無色、無誘導、無黑、無白、無滓、無思惟、無時、無歸、無淨、無雜、無燒、無習、無屋、無支、無動、無住、無堅、無脆、無可見、無可觸、無光、無闇、無曲、無罪、無實、無虛、無癡、無觀、無見、無修、無見、無聞、無覺、無智、無觸、無識。

[0023a22] 「善男子！菩薩摩訶薩獲得如是淨聲光明陀羅尼時，於此一字說一切法。菩薩於此一字之中說無量義，無有錯謬，不壞法界、不失字義。菩薩得是陀羅尼已，身口意淨，舉動進止眾生樂見，是名身淨。凡所演說眾生樂聞，是名口淨。修集慈悲喜捨之心，是名意淨。

[0023a28] 「菩薩得是陀羅尼已，能淨二施，財施、法施；能淨於戒，見毀戒者不生惡心；能淨於忍，見害眾生不生瞋惱；能淨精進，修行善法無有休息；能淨禪定，壞憍慢故；能淨智慧，除無明故；能淨於業，壞惡因故；能淨於眼，得三眼故；能淨於耳，獲得天耳聞佛聲故；能淨於鼻，悉嗅諸佛淨戒香故；能淨於口，於甘露味不貪著故；能淨於身，得化身故；能淨於意，善思惟故；能淨於色，三十二相故；能淨於聲，說妙法故；能淨於香，戒聞施等得清淨故；能淨於味，得無上味故；能淨於觸，修集無上諸三昧故；能淨於法，觀諸法界無分別故；能淨於念，如所聞法不忘失故；能淨於意，永不繫屬諸魔黨故；能淨於行，觀察甚深諸法界故。

[0023b13] 「善男子！菩薩住是陀羅尼已，隨說音聲所至之處，身之光明亦如是照。善男子！是陀羅尼成就如是無量功德。

[0023b15] 「無盡器陀羅尼者，菩薩住是陀羅尼已，說色無常不可窮盡，說色是苦亦不可盡，說色無我、說色如沫如幻水月夢響影焰亦不可盡。說色無性亦不可盡，說色無相、空不可說、不可願求、不可造作、不生不滅，非是過去未來現在、非內、非外、非淨、非穢、非我我所、非去、非來、非對、非礙、非一、非二。非是眾生，亦非壽命，亦非丈夫、非貪瞋癡、非有、非無、非漏、非無漏、非有為、非無為、非盲、非聾、非跛、非躄、非狂、非亂、非草木石、非樹、非地、非水火風、非舍、非宅、非城、非郭、非大村落、非山、非圓、非方、非四大造、非作、非受、非聲、非聞、非是可說。十二因緣不可窮盡，非常、非斷、無業、無果、非陰入界、非住欲界色無色界、非同、非異，亦非煩惱、非淨、非污、非平、非曲，菩薩摩訶薩說色如是不可窮盡。善男子！是無盡器陀羅尼者，有無量無邊不可說分。分此一分以為千分，我於如是千分之中，唯說一分猶不能盡。

[0023c04] 「無量際陀羅尼者，際者所謂常見斷見，無量者謂十二因緣；際者所謂無明行識乃至老死眾苦聚集，又無量者所謂生死。又復際者謂無始終，又復際者謂無取捨，又復際者無出無滅，又復際者無污無淨其性淨故，又復際者所謂可見，又復際者所謂名色，又復際者有為無為。又復際者，所謂三世內外業果，無業無果，善及不善，有漏無漏業及煩惱，我以無我生死涅槃。

[0023c12] 「善男子！夫無量者所謂微塵，際者所謂地水火風，是名無量際陀羅尼。菩薩住是陀羅尼已，無量劫中為眾說法，而其所說字句義味不可窮盡，是陀羅尼成就如是無量功德。

[0023c16] 「大海陀羅尼者，善男子！猶如大海，四天下中所有諸色，眾生卉木藥樹穀子，日月星宿雲氣雷電，國邑聚落城郭殿堂園池山河，如是一切諸種種色悉於中現。菩薩住是陀羅尼已亦復如是，一切眾生身口意業，各各於是菩薩身中一一印現，十方世界所有眾生所有口業，悉於菩薩口中印現，是故菩薩有所言說皆悉真實。印者名無所有，謂諸法無有覺觀，無說無邊、無作無貪，是名第一真實之義。

[0023c26] 「復有遮印，遮之言眼，眼即無常可淨可見。復有那印，那之言名，一切諸法流布故名，真實無名。復有邏印，邏之言世，一切世間屬愛無明。復有陀印，陀之言十，佛具十力能化眾生。復有波印，波之言五，如來遠離除滅五欲，得阿耨多羅三藐三菩提。復有殺印，殺之言六，如來真實了知六入故，能調伏一切眾生。復有殺印，殺之言六，如來具足六念處故，得大自在。復有殺印，殺之言六，如來具足六神通故，能以神通教化眾生。復有婆印，婆之言左，如來世尊離左道故，得阿耨多羅三藐三菩提。復有多印，多之言實，如來善覺真實之性，故名正覺。復有耶印，耶之言彼，如來等知此彼平等。復有婆印，婆之言結，如來遠離諸煩惱故，名阿梨呵。復有闍印，闍言生老，如來已過生老之分，故名世尊。復有曇印，曇之言法，如來說法清淨無垢。復有奢印，奢之言奢摩他，如來成就修奢摩他。復有佉印，佉之言虛空，如來知見一切諸法同於虛空。復有迦印，迦言苦行，如來遠離一切苦行。復有婆印，婆之言實，如來所說四真諦者即是真實。復有摩印，摩之言道，如來能說八正之道。復有伽印，伽之言深，如來所說其義甚深。復有羼印，羼之言忍，如來具足忍波羅蜜。復有呼印，呼之言讚，如來常讚十方諸佛。復有若印，若之言遍知，是故如來名一切智。復有婆印，婆之言有，如來已解一切諸有。復有車印，車之言欲，如來欲於一切善法。復有波印，波之言前，如來常為一切眾生現前說法。復有頗印，頗之言果，如來常說四沙門果。

[0024a27] 「善男子！因如是字演說諸法，所有諸字悉於菩薩口業印現，是名大海陀羅尼也。

[0024a29] 「蓮花陀羅尼者，菩薩住是陀羅尼已，所說法處常出七寶淨妙蓮花以為法座，菩薩坐上宣說法化。又復多雨無量蓮花，是諸蓮花亦出種種清淨法音，其音深廣多諸方喻，十二部音、清淨之音、斷煩惱音。爾時，菩薩默然而住，是諸蓮花皆能演法，亦出種種無量光明，一切眾生皆見菩薩坐諸花臺施作佛事，是名蓮花陀羅尼也。

[0024b07] 「入無礙門陀羅尼者，菩薩摩訶薩說一法時無有罣礙，若說二法、三法、四法，乃至百千無量無邊恒沙等法，如四天下微塵等法，乃至三千大千世界微塵等法，乃至恒河沙等諸佛世界微塵等法，於字句義亦無罣礙，是名入無礙門陀羅尼也。

[0024b12] 「四無礙智陀羅尼者，所謂法無礙智、義無礙智、辭無礙智、樂說無礙智。東方無量世界眾生有問法者，菩薩隨以法無礙答；南方無量世界眾生有問義者，菩薩隨以義無礙答；西方無量世界眾生有問辭者，菩薩隨以辭無礙答；北方無量世界眾生問樂說者，菩薩隨以樂說智答；是名四無礙智陀羅尼也。

[0024b19] 「佛瓔珞莊嚴陀羅尼者，若有菩薩獲得如是七陀羅尼，其頂髻上有佛像現，其色真金有大光明，三十二相、八十種好。爾時，菩薩身口意等悉作佛業，其所思念如佛所念。菩薩具足如是佛業，能知大眾種種之心，知已隨意而為說法。若一日，若二日，乃至無量百千萬歲，不能盡其所知法門文字句義。

[0024b26] 「又復具足四種智慧。何等為四？一者、知眾生心；二者、知諸字句；三者、知所說無盡；四者、知於真實。菩薩具足如是四智，能調眾生為阿耨多羅三藐三菩提。善男子！是名佛瓔珞莊嚴陀羅尼也。

[0024c02] 「善男子！是八陀羅尼其分無量，於是分中分其一分以為千分，於是分中唯說一分猶不能盡，是陀羅尼成就如是無量功德。」

[0024c04] 爾時，陀羅尼自在王菩薩即說頌曰：

「如來說八陀羅尼，　　若有菩薩具得者，
　能解諸經種種義，　　其辭句義不可盡，
　具足善業得妙聲，　　能令無量世間聞，
　眾生聞已修善法，　　修已獲得於解脫。
　無量劫中說無法，　　因一法根說無盡，
　亦因一字解多義，　　是名如來說際持。
　人中牛王斷二際，　　說中道義無有邊，
　具足智慧平等觀，　　雖成是持無得者。
　四方色等現大海，　　一切字印印菩薩，
　說法之時無障礙，　　成就大海陀羅尼。
　坐寶蓮花演說法，　　亦雨蓮花散大眾，
　蓮花亦說無量法，　　是名寂靜蓮花持。
　說於一字無障礙，　　無量字中亦如是，
　說無量義無有滯，　　具足如是無礙持。
　說法深義無有盡，　　辭及樂說無有邊，
　能破眾生疑網心，　　獲得無上智總持。
　頂髻常出如來像，　　身口意業佛無異。
　若具如是八持者，　　窮劫讚歎不可盡，
　具足是八陀羅尼，　　處世不污如蓮花。
　在世最高如須彌，　　不可稱計亦如是，
　世邪不動亦復然。　　是人具足如是持，
　能壞世道諸邪見，　　猶如師子獸中吼。
　若得無上陀羅尼，　　能達世間清淨行，
　能增無量諸善法，　　亦能教化多眾生。
　具足如是陀羅尼，　　能壞眾生無明闇，
　作大光明如朝日，　　亦能除破諸黑闇。
　說法無礙如虛空，　　為眾生行如猛風，
　施於法藥壞煩惱，　　如世良醫救病者。
　若得具足無上持，　　有讚功德不能盡，
　能作清涼如秋月，　　增長善法亦如是。
　菩薩成就如是持，　　能化無量諸眾生，
　若具如是陀羅尼，　　獲得自在如大王。
　能化眾生於大乘，　　能施法財破貧窮，
　能降法雨如龍王，　　摧滅煩惱如惡雹。
　若得如是陀羅尼，　　能化眾生於菩提，
　不能說過如帝釋，　　字義不盡如虛空。
　若得成就陀羅尼，　　一切大眾樂見聞，
　其意不散常在定，　　修集無量慈悲心，
　清淨梵行遊神通，　　是四皆如大梵天。
　若得成就陀羅尼，　　即能供養十方佛，
　了了觀見十方界，　　於其世界化眾生。
　若具如是陀羅尼，　　即得具足佛功德，
　常為十方佛所念，　　亦如父母念一子。
　若有菩薩得是持，　　能讚功德無量鬘，
　具足成就戒念慧，　　能解眾生心所行。
　若得成就陀羅尼，　　無有憍慢及慳貪，
　善知方便調眾生，　　修集慈悲壞煩惱。
　若得成就陀羅尼，　　煩惱不污如虛空，
　善解眾生隨意語，　　亦能隨意演說法。
　若具如是陀羅尼，　　悉能了知眾生根，
　能解眾生種種解，　　隨其所解而說法，
　隨對治門為說法，　　三十七品調眾生。
　若得如是陀羅尼，　　修奢摩他無有邊。
　若得如是陀羅尼，　　具足六度如諸佛，
　了知一切煩惱界，　　通達寂靜而壞之，
　身口意業悉寂靜，　　行住坐臥亦如是。
　若得成就如是持，　　無復煩惱諸習氣，
　得淨法身無有邊，　　非生所生常化生，
　身口意業隨智行，　　所有定念亦如是。
　若得成就如是持，　　有讚歎者不能盡。」

[0025b08] 爾時，世尊讚陀羅尼自在王菩薩：「善哉，善哉！善男子！汝已久得是陀羅尼，是故能善分別解說所有無量功德之義。不但今日，已於過去無量佛所，亦作如是分別解說。

[0025b11] 「善男子！過去無量阿僧祇劫。爾時，有佛號淨光明，世界名淨，劫亦名淨。純淨琉璃以為世界猶如明鏡，地平如掌，所有林樹七寶所成，妙寶蓮花大如車輪，清淨鮮潔人所樂見。其土人民悉處七寶樓殿堂閣如天無異，貪欲恚癡漸已輕微。土無日月唯有佛光，青蓮花開則知是夜，赤蓮花敷則知是晝。

[0025b18] 「時彼佛有六萬百億大菩薩僧，出家之人不可稱計，皆悉志樂無上大乘，世界乃至無二乘名，一切皆是不退菩薩。其佛壽命具足半劫，人之與天無有差別，在地為人、處空為天，無有王者除佛法王。其土人民無有宗事諸天邪神及歸依者，亦無女身、毀戒之名。具足三戒。何等為三？一、從戒戒；二、從心戒；三、從慧戒。發菩提心厭悔生死名從戒戒；修三昧慧名從心戒；修集智慧得大智慧名從慧戒。

[0025b27] 「爾時，眾中有一菩薩，名曰光頂，從坐而起頭面禮足，右遶恭敬長跪合掌，而白佛言：『世尊！所言陀羅尼者，云何名為陀羅尼也？菩薩住何陀羅尼中，能持一切諸佛名號，為諸眾生分別解說？』佛言：『善男子！有陀羅尼名曰寶炬，菩薩住是陀羅尼中，能持一切諸佛名號，為諸眾生分別解說，隨諸眾生種種語言。』光頂菩薩復白佛言：『唯願世尊分別廣說，我等聞已當得修持。』佛言：『善哉，善哉！善男子！至心諦聽，吾當為汝分別解說。』

[0025c08] 「爾時世尊即說偈言：

「『遠離一切諸煩惱，　　清淨無垢猶真實，
　　其心能作大光明，　　是名寶炬陀羅尼。
　　身口意業悉寂靜，　　猶如秋月之明淨，
　　修集大慈心平等，　　是名寶炬陀羅尼。
　　其心無有諸覺觀，　　悉得遠離於二見，
　　亦非有想非無想，　　是名寶炬陀羅尼。
　　具足成就念意慧，　　能入無上大法門，
　　清淨無垢如虛空，　　是名寶炬陀羅尼。
　　遠離三種塵勞垢，　　成就三種清淨慧，
　　已於三有得解脫，　　是名寶炬陀羅尼。
　　能悉破壞貪恚癡，　　亦得遠離煩惱濁，
　　除滅無明諸邪闇，　　是名寶炬陀羅尼。
　　眾生音聲上中下，　　一切悉能了了知，
　　能隨眾生意說法，　　是名寶炬陀羅尼。
　　具足甚深無量義，　　亦復具足諸字句，
　　遠離於我及我所，　　是名寶炬陀羅尼。
　　具足成就四依法，　　亦復具四無礙智，
　　其心常在於四禪，　　是名寶炬陀羅尼。
　　能廣分別第一義，　　具足而得四梵行，
　　修集具足五神通，　　是名寶炬陀羅尼。
　　受持專憶四念處，　　精進獲得四正勤，
　　莊嚴成就四如意，　　是名寶炬陀羅尼。
　　成就五根及五力，　　一切邪風不能動，
　　修集無上七覺分，　　是名寶炬陀羅尼。
　　成就定慧二翅翼，　　遊翔平坦八正路，
　　趣向無上智解脫，　　是名寶炬陀羅尼。
　　能踐菩薩之道地，　　及住無上真解脫，
　　永斷一切煩惱習，　　是名寶炬陀羅尼。
　　能作無量大光明，　　猶如世間之日月，
　　能淨三種清淨眼，　　是名寶炬陀羅尼。
　　能淨一切諸煩惱，　　亦得遠離諸魔業，
　　觀察五陰味過咎，　　是名寶炬陀羅尼。
　　善知調伏諸眾生，　　永離六根之因緣，
　　為眾說法令得念，　　是名寶炬陀羅尼。
　　住於如是陀羅尼，　　能到十方佛世界，
　　見佛至心聽受法，　　亦能廣說如是法；
　　既聞法已至心持，　　能為眾生說字義，
　　以大念力因緣故，　　能解諸佛微妙語；
　　能說無常苦無我，　　諸法悉從緣得果，
　　了了觀察諸法界，　　是名寶炬陀羅尼。
　　成就樂說無礙智，　　三明三慧亦如是，
　　若有住是總持者，　　乃能得八解脫義。
　　佛說無量陀羅尼，　　悉來攝在此持中，
　　若得如是陀羅尼，　　是名成就無量持。
　　若入無量諸禪定，　　及得無量諸神通，
　　皆由如是總持力，　　是故名為持中王。
　　如四大海無障礙，　　一切河泉皆投之，
　　諸法眾流亦如是，　　皆悉歸趣是持海。
　　得身無邊意無盡，　　能廣分別說法界，
　　成就無量功德者，　　乃能獲是陀羅尼。
　　若得如是微妙持，　　即得三十二相好，
　　其色殊勝上種性，　　多饒財寶得自在，
　　於諸有中得無生，　　能廣分別諸法義，
　　安住不動不退地，　　皆由得是陀羅尼。
　　菩薩若欲修菩提，　　當修如是陀羅尼，
　　得是持已修道易，　　能演說法調眾生，
　　於無量劫說法時，　　字義二法不可盡，
　　能淨眾生諸煩惱，　　以得如是陀羅尼。
　　能轉無上正法輪，　　能令眾生脫眾苦，
　　能進眾生無上道，　　以得如是陀羅尼。
　　若有眾生千萬口，　　一口而有千萬舌，
　　不能宣說成持者，　　所得無量之功德。』

[0026b13] 「善男子！爾時淨光明佛說是法時，光頂菩薩及與三萬二千菩薩悉皆獲得是陀羅尼。善男子！汝知爾時光頂菩薩，豈異人乎？即汝身是。是故汝今能廣分別是陀羅尼，是大眾中得是持者汝最第一。」

[0026b17] 爾時，會中有一菩薩名曰慧聚，白佛言：「世尊！云何菩薩得寶炬陀羅尼，得已不失，能以此法調伏眾生？」

[0026b19] 「善男子！若有菩薩安住慧根造作慧業，如是菩薩能得是持，得已不失，能以此法調伏眾生。」

[0026b21] 慧聚菩薩復作是言：「善哉！世尊！唯願演說。云何慧根？云何慧業？」

[0026b23] 佛言：「善哉，善哉！善男子！至心諦聽，吾當為汝分別解說。善男子！若有善男子、善女人未聞智慧而得聞之是名為根，聞已廣說名之為業。始觀諸法名之為根，觀已廣說名之為業。初觀善根名之為根，轉以化人名之為業。觀不放逸名之為根，轉以化人名之為業。調伏自心名之為根，調伏他心名之為業。住於寂靜名之為根，淨身口意名之為業。知於一乘名之為根，為眾生說名之為業。

[0026c03] 「修奢摩他名之為根，具三種慧名之為業。修三解脫名之為根，證得三慧名之為業。修四念處名之為根，不念於念名之為業。修四正勤名之為根，離煩惱性名之為業。修四如意名之為根，知無如意名之為業。修集信心名之為根，放捨一切名之為業。修無所畏名之為根，能廣說之名之為業。修集三昧名之為根，知定次第名之為業。修集智慧名之為根，知一切法名之為業。

[0026c11] 「莊嚴菩提名之為根，得菩提時名之為業。證苦習道名之為根，證盡滅時名之為業。不依不了義名之為根，依了義經名之為業。初聽受法名之為根，依止其義名之為業。不依於人名之為根，依止於法名之為業。見法無常名之為根，法無生滅名之為業。知諸法苦名之為根，知法無作名之為業。知法無我名之為根，知法性淨名之為業。知涅槃淨名之為根，知法本淨名之為業。聞義不畏名之為根，依止於義名之為業。聞真不怖名之為根，依止真法是名為業。知字不畏名之為根，知已樂說名之為業。

[0026c22] 「聞說如來無礙智力，不生怖畏名之為根，依止如來無礙智力名之為業。生法二緣名之為根，無緣之慈名之為業。憐愍眾生名之為根，能為壞苦名之為業。思善得喜名之為根，心不著法名之為業。無愛恚捨名之為根，無一無二名之為業。念佛名根，念於法身名之為業。念法名根，知法性淨名之為業。念僧名根，知僧無為名之為業。念戒名根，知無持者名之為業。念施名根，能捨煩惱名之為業。念天名根，獲得淨天名之為業。聞已思惟名之為根，不著世間名之為業。知本無今作名之為根，無作無受名之為業。知於涅槃名之為根，得大解脫名之為業。自利名根，自利利他名之為業。

[0027a07] 「受持八萬四千法聚名之為根，通達其義名之為業。能演說法名之為根，解無明等名之為業。勸諸眾生於菩提道名之為根，勸修智慧方便不退名之為業。不畏諸有名之為根，願生諸有名之為業。從聞得忍名之為根，思惟得者名之為業。隨意得忍名之為根，因不生得名之為業。餘一生在名之為根，最後邊身名之為業。坐菩提樹名之為根，了知諸法名之為業。」

[0027a15] 說是慧根、慧業之時，一切十方諸佛世界，及此寶坊六種震動。爾時，慧聚菩薩摩訶薩白佛言：「世尊！何因緣故，十方世界及此虛空七寶坊庭如是震動？」

[0027a18] 「善男子！是慧根、慧業，亦是過去諸佛所說，是故此地為大震動。」

[0027a20] 爾時，具足四無礙智菩薩白佛言：「世尊！何因緣故，慧聚菩薩名之為聚？」

[0027a21] 佛言：「善男子！過去無量阿僧祇劫有佛出世，號功德藏如來、應、正遍知、明行足、善逝、世間解、無上士、調御丈夫、天人師、佛、世尊。土名善生，劫名無垢，其土眾生一切純善。爾時，佛有三萬二千大菩薩眾，八萬四千聲聞大眾。爾時，世尊欲試菩薩，以百億事問諸菩薩：『諸善男子！於是眾中誰能解說如是等義？』其中有言：『我當思惟，經一月日乃能解之。』或復有言：『我過半月。』復有言曰：『我過七日。』或言：『我過一日、一夜乃能解之。』爾時，眾中有一菩薩名曰念意，白佛言：『世尊！我今不起此坐能解是義。』爾時，菩薩於大眾中師子吼已，其地即時六種震動放大光明，勸諸地神乃至阿迦尼吒諸天，一切悉來詣如來所。爾時大眾所坐之處，縱廣滿足百萬由旬，念意菩薩見諸大眾悉以集會，以神通力、智慧念力、陀羅尼力、四無礙力、無所畏力、佛神力故，於是百億一一事中解百億義，不豫思惟無有停滯。說是義已，是大眾中六萬眾生發阿耨多羅三藐三菩提心，四萬眾生得無生忍，從地神諸天乃至阿迦尼吒天，一切悉聞說法之聲。

[0027b13] 「善男子！汝知爾時念意菩薩豈異人乎？即慧聚是。以是因緣名為慧聚。」

[0027b15] 爾時，世尊即說頌曰：

「聞說法故名為根，　　演說法故名為業；
　思惟諸善名為根，　　解說深義名為業；
　如法而住名為根，　　隨意說法名為業；
　修奢摩他名為根，　　具三種慧名為業；
　四種念處名為根，　　四正勤法名為業；
　信等五根名為根，　　信等五力名為業；
　七菩提分名為根，　　八正道分名為業；
　不依止字名為根，　　依止於義名為業；
　不依於人名為根，　　依止於法名為業；
　不依不了名為根，　　依止了義名為業；
　不依於識名為根，　　依於智慧名為業；
　了知無作名為根，　　通達無生名為業；
　生法二慈名為根，　　無緣之慈名為業；
　無所畏懼名為根，　　能宣正法名為業；
　六思念處名為根，　　六念之義名為業；
　能自利益名為根，　　自利利他名為業；
　受持正法名為根，　　能為人說名為業；
　餘一生在名為根，　　最後邊身名為業；
　若菩薩心得不退，　　即解了知慧根業；
　能得無生之上忍，　　能開無上菩提門。」

[0027c07] 爾時，陀羅尼自在王菩薩白佛言：「世尊！佛所說法不可思議，無上菩提亦不可思議。何以故？非字說故、非字攝故、如來所說無量無邊故、入無量無邊法門故、十二因緣深難解故、著二法者不能知故、利智之人漸漸知故、非是六情所知見故、亦非二乘智境界故。

[0027c12] 「世尊！如是菩提悉是一切諸法之印，不可造作猶如虛空，非是屋宅離屋宅故。知一切行一切眾生所有因果，一切智慧廣大無邊，莊嚴一切無量善法，能為善法而作應器，能以神通顯示於人。住二道者示以無二，示一切佛平等無差，無字無義，不可宣說不可聽聞，能示眾生三寶正聚，及三脫門解脫三界，示三種慧金剛定因。住於一切諸佛正法，悉聞一切諸佛智慧，利一切眾亦能宣說一切諸佛。

[0027c21] 「世尊！若有善男子、善女人，能作如是讚歎菩提所有功德，得聞如是方等經典，受持讀誦書寫演說，是名能報諸佛之恩。」

[0027c24] 佛言：「如是，如是。善男子！如汝所說得無量功德。善男子！一切十方諸佛世界滿中七寶以獻如來。若有人能受持是經，書寫讀誦解說其義，所得福德無有差別。」

[0027c28] 爾時，世尊告諸菩薩：「善男子！於此眾中誰能於我滅度之後，護持如是無上菩提，廣說是義令法久住？」

[0028a01] 爾時，眾中有諸菩薩及諸天人各六萬億，同聲而言：「我等能於如來滅後，護持如是無上菩提，廣說是經令法久住，唯願如來加之願力。」

[0028a04] 爾時，世尊即說偈言：

「若我實同十方佛，　　永渡生死大苦海，
　如是功德無上法，　　應當久住無毀滅。
　若我無量世修慈，　　真實為於諸眾生，
　觀眾平等無有二，　　是故正法得久住。
　若我具足二莊嚴，　　無量世中利眾生，
　以是二法化眾生，　　是故正法得久住。
　若能破壞煩惱結，　　并及除滅諸邪見，
　具足一切諸善法，　　故能善發是願力。

[0028a13] 「善男子！不獨汝等一切人天、一切魔梵，於我滅後悉能護持如是正法。善男子！虛空可作色，色可同虛空，我願神通力不可得令異。」

[0028a15] 爾時，四天王作如是言：「若有人能於佛滅後，受持是經、讀誦書寫、解說其義，我等常當隨逐守護。」

[0028a18] 諸梵天言：「我等當捨禪定妙樂，守護是人。」

[0028a19] 兜率天言：「我等亦當守護如是持經弟子。」

[0028a20] 時，魔波旬復作是言：「世尊！若有人能受持是經，我於其人終不造作魔業魔事。」

[0028a21] 功德藏天子言：「世尊！一切諸佛所得菩提悉在是經。若有人能受持讀誦、書寫解說，當知是人即得菩提。」

[0028a24] 彌勒菩薩言：「世尊！我當於彼兜術天上，廣宣如是無上經典。」

[0028a25] 大德迦葉復作是言：「世尊！我聲聞人智慧雖微，應當任力受持讀誦宣說其義。」

[0028a27] 阿難復言：「世尊！我於此經真實受持，乃至不失一字一句，如佛口出無有異也。若有眾生發菩提心，我亦能為是人廣說。」

[0028b01] 佛言：「善哉，善哉！善男子！汝等悉能於我滅後，護持正法不令毀滅。善男子！若有眾生求於大乘，未得法忍受持是經，當知是人不過七佛便得授記。若聲聞人有受持者，彌勒成佛在初會中。若緣覺人有受持者，於我滅後得成道證。」

[0028b06] 說是法時，無量眾生發阿耨多羅三藐三菩提心，無量眾生成就忍辱，無量眾生得不退心，無量世界六種震動。十方世界諸來菩薩，以好香花伎樂幡蓋供養於佛，咸作是言：「我等來此七寶坊中得大善利。若我脫有少福德力，願以此力令釋迦如來久住於世，如是正典流布遍滿十方世界無有毀滅。若有優婆塞、優婆夷等持是經者，令離一切憂愁怖畏無諸病苦。」

[0028b14] 爾時，陀羅尼自在王菩薩言：「世尊！今所說法無量無邊不可思議，一切邪法不能傾動，乃是一切善法之本三乘根栽，復是一切諸法初門。若有眾生來問我言：『是法何名？云何受持？』當云何答？唯願說之。」

[0028b19] 佛言：「善男子！是名『大悲說大悲法』，名『如來業受菩薩記』，當如是持。」說是經已，人、天、大眾歡喜頂戴，信受奉行。

◎
大方等大集經卷第四

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA