大智度論釋初品中四無畏義  第四十  (卷二十五)
聖者龍樹造

後秦龜茲國三藏鳩摩羅什譯

[0241b24]  四無所畏者。

[0241b24]  佛作誠言：「我是一切正智人。若  有沙門、婆羅門，若天、若魔、若梵、若復餘眾，如  實言：『是法不知。』乃至不見是微畏相。以是
故，我得安隱，得無所畏，安住聖主處，如牛  王，在大眾中師子吼，能轉梵輪；諸沙門、婆  羅門，若天、若魔、若梵、若復餘眾，實不能轉。一  無畏也。」

[0241c01]  佛作誠言：「我一切漏盡。若有沙門、  婆羅門，若天、若魔、若梵、若復餘眾，如實言：『是  漏不盡。』乃至不見是微畏相。以是故，我得
安隱，得無所畏，安住聖主處，如牛王，在大  眾中師子吼，能轉梵輪；諸沙門、婆羅門，若天、  若魔、若梵、若復餘眾，實不能轉。二無畏也。」

[0241c06]  佛  作誠言：「我說障法。若有沙門、婆羅門，若天、  若魔、若梵、若復餘眾，如實言：『受是障法，不
障道。』乃至不見是微畏相。以是故，我得安  隱，得無所畏，安住聖主處，如牛王，在大  眾中師子吼，能轉梵輪；諸沙門、婆羅門，若天、
若魔、若梵、若復餘眾，實不能轉。三無畏也。」

[0241c12]  佛  作誠言：「我所說聖道，能出世間，隨是道，  能盡諸苦。若有沙門、婆羅門，若天、若魔、若梵、
若復餘眾，如實言：『行是道，不能出世間，  不能盡苦。』乃至不見是微畏相。以是故，我  得安隱，得無所畏，安住聖主處，如牛王，
在大眾中師子吼，能轉梵輪；諸沙門、婆羅門，  若天、若魔、若梵、若復餘眾，實不能轉。四無畏  也。」

[0241c20]  問曰：

[0241c20]  以何事故，說「四無所畏」？

[0241c20]  答曰：

[0241c20]  有人  言：「佛自稱一切智、一切見；世間一切經書、  技術、智巧、方便，甚多無量，若一切眾生共知
一切事猶尚難，況佛一人而有一切智！或  有是事、有是難，佛將無有畏？」而欲斷是  疑妄、斷是難故，佛說四無所畏。

[0241c25]  復次，若佛未  出，世間外道等種種因緣，欺誑求道、求福  人。或食種種果，或食種種菜，或食種種草
根，或食牛屎，或日一食稊稗，或二日、或十  日、一月、二月一食，或噏風、飲水，或食水衣，  如是等種種食；或衣樹皮、樹葉、草衣、鹿皮，或
衣板木；或在地臥，或臥杵上、枝上、灰上、棘  上；或寒時入水，或熱時五熱自炙；或入水  死，入火死，投巖死，斷食死。如是等種種苦
行法中，求天上，求涅槃，亦教弟子令不  捨是法；如是引致少智眾生以得供養。

[0242a07]  譬如螢火虫，日未出時，少多能照；若日出  時，千光明照，月及眾星皆無有明，豈況螢火？  若佛未出世，諸外道輩小明照世得供養；
佛出世時，以大智光明，滅諸外道及其弟子，  皆不復得供養。以失供養利故，便妄語謗  佛及佛弟子。如《孫陀利經》中說，自殺孫陀利
而謗佛，語眾人言：「世間弊人尚不為是，是  人世間禮法尚不能知，何況涅槃！」

[0242a14]  佛欲滅  如是等誹謗故，自說實功德四無所畏，言：  「我獨是一切智人，無有能如實言『佛不能  知』，我不畏是事。我獨一切諸漏及習盡，
無有能如實言『佛漏未盡』，我不畏是事。  我說遮涅槃道法，無有能如實言『是法  不能遮涅槃』，佛不畏是事。佛說苦盡道  達到涅槃，無有能如實言『是道不能
到涅槃』，佛不畏是事。」

[0242a22]  略說是四無所畏體：  一者、正知一切法，二者、盡一切漏及習，三者、  說一切障道法，四者、說盡苦道。是四法
中，若有如實言「不能盡遍知」，佛不畏是事。  何以故？正遍知了了故。

[0242a26]  初二無畏，為自功德  具足故；後二無畏，為具足利益眾生故。

[0242a27]  復  次，初、第三、第四無畏中說智，第二無畏中  說斷；智、斷具足故，所為事畢。

[0242a29]  問曰：

[0242a29]  十力皆  名智，四無所畏亦是智，有何等異？

[0242b01]  答曰：

[0242b02]  廣說佛諸功德是力，略說是無畏。

[0242b02]  復次，能  有所作是力，無所疑難是無畏。

[0242b03]  智慧集故  名力，散諸無明故名無畏。

[0242b04]  集諸善法故  名力，滅諸不善法故名無畏。

[0242b05]  自有智慧故  名力，無能壞者故名無畏。

[0242b06]  智慧猛健是  力，堪受問難是無畏。

[0242b07]  集諸智慧是名力，  智慧外用是無畏。

[0242b08]  譬如轉輪聖王七寶成就  是力；得是七寶已，周四天下無不降伏，  是名無畏。

[0242b10]  又如良醫善知藥方是名力，  合和諸藥與人是名無畏。

[0242b11]  自利益是名力，  利益他是無畏。

[0242b12]  自除煩惱是名力，除他  煩惱是無畏。

[0242b13]  無能沮壞是名力，不難、不退  是無畏。

[0242b14]  自成己善是名力，能成他善是無  畏。

[0242b15]  巧便智是名力，用巧智是無畏。

[0242b15]  一切智、  一切種智是名力，一切智、一切種智顯發是  無畏。

[0242b17]  十八不共法是名力，十八不共法顯  發於外是無畏。

[0242b18]  遍通達法性是名力；若有  種種問難，不復思惟，即時能答是無畏。

[0242b19]  得  佛眼是名力；佛眼見已，可度者為說法是  無畏。

[0242b21]  得三無礙智是名力，得應辯無礙是  無畏。

[0242b22]  無礙智是名力，樂說無礙智是無畏。

[0242b23]  一切智自在是名力，種種譬喻、種種因緣、莊  嚴語言說法是無畏。

[0242b24]  破魔眾是名力，破諸  外道論議師是無畏。

[0242b25]  如是等種種因緣，分  別力、無畏。

[0242b26]  問曰：

[0242b26]  何等名「無所畏」？

[0242b26]  答曰：

[0242b26]  得無  所疑，無所忌難，智慧不却不沒，衣毛不豎，  在在法中如說即作，是無畏。

[0242b28]  問曰：

[0242b28]  云何當  知佛無所畏？

[0242b29]  答曰：

[0242b29]  若有所畏，不能將御  大眾。能攝、能捨，能苦切治，或軟語教。如佛一  時驅遣舍利弗、目連等，還復憐愍心受。

[0242c02]  若  有所忌難者，諸論議師輩，住憍慢山頂，以  外智慧心狂醉，皆言天下唯有我一人，更  無餘人；自於經書決定知故，破他經書、論
議；以惡口訾毀，如狂象無所護惜。如是  狂人：菴跋咤、長爪、薩遮祇尼揵、蜫盧坻等諸  大論議師皆降伏；若有所畏，則不能爾。

[0242c08]  及  憍陳如等五出家人，漚樓頻螺迦葉等千結  髮仙人、舍利弗、目揵連、摩訶迦葉等，於佛法  中出家，及百千釋子；并諸閻浮提大王：波
斯尼示王、頻婆娑羅王、旃陀波殊提王、優  填王、弗迦羅婆利王、梵摩達王等，皆為弟  子。

[0242c14]  諸在家婆羅門，皆度一切世間智慧，為大  國王所師仰：梵摩喻、弗迦羅婆利、鳩羅檀  陀等，皆為弟子。有得初道，有得第二、第三、
第四道。

[0242c17]  諸大鬼神：阿羅婆迦、鞞沙迦等，諸大  龍王：阿波羅羅、伊羅鉢多羅等，鴦群梨摩  羅諸惡人等，皆降化歸伏。

[0242c19]  若有所畏，不能  獨在樹下師子座處坐。欲得阿耨多羅三  藐三菩提時，魔王軍眾，化作師子、虎、狼、熊、羆
之首，或一眼、或多眼，或一耳、或多耳，擔山、  吐火，四邊圍遶。佛以手指按地，眴息之頃，  即皆消滅。諸天、阿修羅、鞞摩質帝隸、釋提婆
那民、梵天王等，引導其心皆為弟子。

[0242c25]  若有  所畏，不能在此大眾中說法；以無所畏  故，能為如是諸天、鬼神大眾中說法，故名  無所畏。

[0242c28]  復次，佛於一切眾生最尊、最上，盡到  一切法彼岸，得大名聞故，自說無所畏。

[0242c29]  復  次，且置是佛功德；佛一切世間功德亦無能  及者，所畏法一切已拔根本故。

[0243a02]  所畏法者，弊  家生、弊生處、惡色、無威儀、麁惡語等。

[0243a03]  弊家生  者，如首陀羅，所謂擔死人、除糞、養鷄猪、捕  獵、屠殺、酤酒、兵伍等卑賤小家，若在大眾
中，則多怖畏。佛從本已來，常生轉輪聖王種  中，所謂頂生王、快見王、娑竭王、摩訶提婆王，  如是等名日王種家中生，亦以是故無  所畏。

[0243a09]  弊生處者，安陀羅、舍婆羅  (裸國也)  、兜呿羅  (小月氏)  、修利、安息、大秦國等。在此邊國中生，若
在大眾中，則多怖畏。佛在迦毘羅婆中國  生，故無所畏。

[0243a12]  惡色者，有人身色枯乾羸瘦，  人不喜見；若在大眾，則亦有畏。佛金色光  潤，如火照赤金山，有如是色故無所畏。

[0243a15]  無威儀者，進止行步坐起，無有人儀，則有  怖畏。佛無是事。

[0243a16]  麁惡語者，有人惡音聲，蹇  吃重語，無有次第，人所不喜，則多怖畏。  佛無是畏，所以者何？佛語真實柔軟，次第易
了，不疾不遲，不少不多，不沒不垢，不調  戲，勝於迦陵毘伽鳥音；辭義分明，不中傷  物。離欲故無染，滅瞋故無礙，除愚故易
解，法喜增長故可愛，遮罪故安隱。隨他心、  隨解脫、義深語妙、有因緣故言有理，譬  喻故善顯示，事訖故善會事；觀種種眾生
心故雜說，久久皆入涅槃故一味。如是等  種種無量莊嚴語故，佛於語中無所畏。

[0243a26]  佛  但以如是等世間法，尚無所畏，何況出世  間法！以是故說佛有四無所畏。

[0243a28]  問曰：

[0243a28]  佛十  力中有無所畏不？若有無所畏，不應但言  四；若有所畏，云何言無畏成就？

[0243b01]  答曰：

[0243b01]  一  智在十處，名為佛成就十力；如一人知十  事，隨事受名。是十力，四處出用，是無所畏：  是處不是處力、漏盡力，即是初、二無畏；八力
雖廣說，是第三、第四無畏。以是故，十力中  雖有無畏，別說亦無失。

[0243b06]  正遍知者，知一  切法不顛倒，正、不邪，如餘過去諸佛，是名  三藐三佛陀。如佛告阿難：「一切世間天及人
所不能知，佛能遍知故，名三藐三佛陀。」

[0243b09]  若  有人言：「是法不知。」

[0243b10]  問曰：

[0243b10]  是何人？

[0243b10]  答曰：

[0243b10]  是中  佛說：「若沙門、婆羅門，若天、若魔、若梵，乃至  欲與佛論者。」

[0243b12]  論何等法？

[0243b12]  有人言：「佛所不  說外諸經書，弊迦蘭那、僧佉、韋陀等十八種  大經書。」

[0243b14]  有人言：「須彌山斤兩，大地深淺，一切  草木頭數。」

[0243b15]  有人言：「是常無常、有邊無邊十四  難，佛不能答。」

[0243b16]  有人言：「是法色法、無色法，可見、  不可見，有對、無對，有漏、無漏，有為、無為等；佛  但知一種道事因緣，是異法種種因緣，佛或
不悉知。」

[0243b19]  「沙門」者，說出家人；「婆羅門」者，說在  家有智人；「天」者，說地天、虛空天；魔者，說六欲
天；「梵」者，說梵天王為首，及一切色界；「餘」者，  除此更有餘人。

[0243b22]  「如實」者，若以現事，若以因  緣難。

[0243b23]  「乃至不見是微畏相」者，「相」名因緣。我  不見小小因緣如法能來破我者，以不見  故，至誠言「安立阿梨沙  (秦言聖主)  住處」。

[0243b25]  佛至誠  言：「我一切漏盡。」若有人言「是漏不盡」者，無  有畏也。

[0243b27]  何等是漏？漏名三漏：欲漏、有漏、無  明漏。復次，漏名六情中出垢心相應心數法。  復次，如《一切漏障經》中，分別說七漏。

[0243b29]  障道  法，名諸有漏業，及一切煩惱、惡道報障；為世  間故布施、持戒、修十善道、受諸味禪；略說
若能障涅槃，若善、若不善、若無記，是名障道  法。

[0243c04]  有人言：「道名二法：聖定、聖慧。是二事等，  達到涅槃。」

[0243c05]  有人言：「三聚道：無漏戒、定、慧。」

[0243c05]  有  人言：「四法，所謂四聖諦。」

[0243c06]  有人言：「出世間五根。」

[0243c07]  有言：「六出性。」

[0243c07]  有言：「七覺意。」

[0243c07]  有言：「八聖道，達  到涅槃。」

[0243c08]  論議師等言：「一切無漏道，達到涅槃。」

[0243c09]  是中若有沙門、婆羅門等來，如實言：「是事不  爾。」乃至不見  是  微畏相；以不見故，至誠言：「安  立阿梨沙住處。」

[0243c11]  問曰：

[0243c11]  何以故佛至誠言「安  立阿梨沙住處」？

[0243c12]  答曰：

[0243c12]  自功德具足，亦令眾生  得安樂利益。若佛自得安樂住處，不能利  益眾生，不名「阿梨沙住處」；若但利益眾生，
不自具足功德，亦不名「阿梨沙住處」；若  自有功德亦利益眾生，以是故至誠言：「我  安立阿梨沙住處。」

[0243c17]  復次，佛自滅惡，亦滅眾  生惡，滅二惡故，第一清淨，妙說法故，安立  阿梨沙住處。

[0243c19]  復次，四聖諦，三轉十二行，能轉、  能分別、顯示、敷演故，至誠言：「我安立阿梨沙  住處。」

[0243c21]  復次，一切疑悔、邪見能除却故，一切甚  深問難悉能解釋故，名安立阿梨沙住處
(「阿梨沙」：第一、最上、極高、不退、不却、不沒、具足功德，無所減  少  ，是名「阿梨沙住處」)  。

[0243c23]  如是等  因緣功德力故，至誠言：「我安立阿梨沙住處。」

[0243c25]  「眾中師子吼」者，眾名八眾：沙門眾、婆羅門眾、  剎利眾、天眾、四天王眾、三十三天眾、魔眾、梵
眾。眾生於此八眾，悕望智慧，是故經中但  說是八眾。此中佛師子吼，亦在一切眾中；  以是故，此經中言「若復餘眾」。何以故？聞佛  音聲者，盡皆是眾。

[0244a01]  復次，有人言：「佛獨屏處說  法。」以是故說在眾中作是至誠言：「我有  十力、四無所畏。」是名眾中師子吼。

[0244a03]  復次，佛示  我是至誠言：「我為一切世間師，一切智人；  諸有疑、不信者悉來，我當解釋。」以是故言  眾中師子吼。

[0244a06]  「師子吼」者，如師子王，清淨種中  生，深山、大谷中住，方頰大骨，身肉肥滿，頭大  眼長，光澤明淨，眉高而廣，牙利白淨，口鼻方
大，厚實堅滿，齒密齊利，吐赤白舌，雙耳高上，  髦髮光潤，上身廣大，膚肉堅著，修脊細腰，其  腹不現，長尾利爪，其足安立，巨身大力。從
住處出，偃脊頻伸，以口扣地，現大威勢；  食不過時，顯晨朝相；表師子王力，以威麞  鹿、熊羆、虎豹、野猪之屬；覺諸久睡，降伏高
強有力勢者，自開行路而大哮吼。如是吼  時，其有聞者，或喜或怖；穴處者隱縮，水居  者深入，山藏者潛伏，厩象振鎖狂逸而  去，鳥飛空中高翔遠逝。

[0244a18]  佛師子亦如是，從  六波羅蜜、古四聖種大姓中生，寂滅大山、深  濬禪定谷中住，得一切種智頭，集諸善
根頰，無漏正見修目光澤，定慧等行高廣眉，  四無所畏牙白利，無礙解脫具足口，四正懃  堅滿頤，三十七品齒密齊利，修不淨觀吐
赤白舌，念慧耳高上，十八不共法髦髮光潤  鮮白，三解脫門上身肉堅著，三示現修脊，明  行具足腹不現，忍辱腰纖細，遠離行尾長，四
如意足安立，無學五根爪利，十種力勢無  量，無漏法眾具足身；諸佛三昧王等住處出，  四無礙智頻申諸法地中，著無礙解脫口。  依是十力廣度眾生時不過，示一切世
間天及人晨朝相；顯諸法王德，威諸外道論  議師黨邪見之屬；覺諸眾生四諦中睡，降  伏吾我著五眾者憍慢力，開異學論議諸邪
見道。行邪者怖畏，信正者歡喜，鈍者令利；  安慰弟子，破壞外道；長壽諸天久受天樂，  則知無常。如是眾生聞四諦師子吼，皆生
厭心；厭心故得離，得離故入涅槃。是名「眾  中如師子吼」。

[0244b09]  復次，佛師子吼及師子吼有差  別：師子吼者，眾獸驚怖，若死、若近死苦；佛師  子吼，得免死畏。師子吼怖，世世死苦；佛師
子吼但今世死，更無後苦。師子吼者，其聲麁  惡，物不喜聞，生死怖畏；佛師子吼，其聲柔  軟，聞者無厭心，皆深樂，普遍遠聞，能與二
種樂：生天樂、涅槃樂。是為差別。

[0244b15]  問曰：

[0244b15]  佛師子  吼亦令聞者生怖，與師子吼有何等異？

[0244b16]  答  曰：

[0244b17]  聞佛師子吼，當時小怖，後大利益。著吾  我心者，渴愛世間樂人，常顛倒所縛，邪見  心者生怖畏。如《經》中言：佛說四諦，乃至上
諸天悉皆怖畏，作是念：「我等無常相、苦相、無  我相、空相。何以故？為顛倒心故，著常、樂  相。」是為差別。

[0244b22]  復次，聞師子吼者，除離欲人，  餘者皆怖畏；佛師子吼，求涅槃、離欲人皆  怖。師子吼者，善人、不善人皆怖；佛師子吼者，  但善人怖。

[0244b25]  復次，師子吼，一切時怖畏。佛師子  吼雖小怖畏眾生，示世間惡罪，令不樂  世間生；觀涅槃功德利益，能除世間種種怖
畏；閉惡趣，開善道，能令人到涅槃城。

[0244b29]  復次，二十事故，佛語名師子吼，所謂依止  十力故，不縮故，不展故，梵音故，未曾有故，  能引大眾故，惡魔驚怖故，擾亂魔民故，諸
天歡喜故，得出魔網故，斷魔縛故，破魔  鉤故，過魔界故，自法增長故，減損他法  故，果報不誑故，說法不空故，凡夫人入聖  道故，入聖道者得具足漏盡故，隨所應
得三乘故。以是故，佛語名師子吼。

[0244c07]  是名師  子吼總相、別相義。

[0244c08]  「轉梵輪」者，清淨故名「梵」；佛  智慧及智慧相應法，是名「輪」；佛之所說，受者  隨法行，是名「轉」。

[0244c10]  是輪以具足四念處為轂，  五根、五力為輻，四如意足為堅牢輞，而正  懃為密合輪，三解脫為榍，禪定、智慧為調
適，無漏戒為塗輪香，七覺意為雜華瓔珞，  正見為隨右轉輪，信心清淨為可愛喜，正  精進為疾去，無畏師子吼為妙聲。能怖魔輪，
破十二因緣節解輪，壞生死輪，離煩惱輪，  斷業輪，障世間輪，破苦輪；能令行者歡喜，  天人敬慕。是輪無能轉者，是輪持佛法，以  是故名「轉梵輪」。

[0244c19]  復次，佛轉法輪，如轉輪聖  王轉寶輪。

[0244c20]  問曰：

[0244c20]  佛與轉輪聖王有何相似？

[0244c21]  答曰：

[0244c21]  如王清淨不雜種中生，隨姓家業成  就，眾相莊嚴身；王德具足，能轉寶輪，香湯  灌頂，受王位於四天下之首，壞除一切賊
法，令無敢違。寶藏豐溢，軍容七寶以為校  飾，以四攝法攝取眾生，善用王法，委任  貴姓主兵大臣以治國政妙上珍寶樂以布  施，有所知念終始無異。

[0244c27]  佛法王亦如是。  釋迦牟尼、然燈、寶華等佛，諸佛清淨姓中生，  先佛威儀行業，具足三十二相以自莊嚴；
聖主威德備具，轉真法輪，智慧甘露味灌智  首，於三界中尊，破壞一切煩惱賊，學、無學  眾歡喜，所結禁戒無敢違者。無量法寶藏具
足，七覺分寶莊嚴，八萬四千法聚軍，出世間  四攝法以攝眾生，知方便說四聖諦法為  法王儀，舍利弗、彌勒等大將善治佛國法，諸
無漏根、力、覺種種妙寶樂以布施，深求一切  眾生善事為所念堅固，是為相似。

[0245a08]  復次，佛  於轉輪聖王有殊勝：轉輪聖王不離諸煩  惱，佛已永離諸煩惱。轉輪聖王沒在老死  泥，佛已出離。轉  輪
聖王為恩愛僕，佛已過  出。轉輪聖王行生死險道中，佛已過度。轉  輪聖王在愚癡闇中，佛住第一光明中。轉輪  聖王極自在四天下，佛自在無量無邊世
界。轉輪聖王財寶自在，佛心寶自在。轉輪聖  王渴樂天樂，佛乃至有頂樂已離。轉輪聖  王從他求樂，佛自心生樂。以是故，佛於轉  輪聖王為最殊勝。

[0245a18]  復次，轉輪聖王手轉寶  輪，空中無礙；佛轉法輪，一切世間天及人中  無礙、無遮。其見寶輪者，眾毒皆滅；遇佛法
輪，一切煩惱毒皆滅。見寶輪者，諸災惡害皆  滅；遇佛法輪，一切邪見、疑、悔、災害皆悉消滅。  王以是輪治四天下；佛以法輪治一切世
間天及人，令得法自在。是為相似。

[0245a24]  復次，法  輪於寶輪大有殊勝：寶輪，欺誑；法輪，堅實。  寶輪，長三毒火；法輪，滅三毒火。寶輪，有漏；法
輪，無漏。寶輪，樂五欲樂；法輪，樂法樂。寶輪，  結使處；法輪，非結使處。寶輪，有量處行；法輪，  無量國行。寶輪，以一心清淨布施故世世可
得；法輪，無量阿僧祇劫集一切善業因緣及  智慧故得。寶輪，王死後更不轉；佛滅度後，  法輪猶轉。寶輪，在一人；法輪，在一切可度  者。

[0245b04]  復次，「梵」名廣，佛轉法輪十方無不遍故  名廣。復次，四梵行心說故名「梵輪」。復次，佛初
得道時，梵天王請轉法輪，故名「梵輪」。復次，  佛在波羅柰轉法輪，阿若憍陳如得道，聲  徹梵天，故名「梵輪」。復次，有人貴梵天，欲
令歡喜，故名「梵輪」。以是故名「梵輪」。

[0245b09]  問曰：

[0245b10]  佛或時名「法輪」，或時名「梵輪」，有何等異？

[0245b10]  答  曰：

[0245b11]  說梵輪、法輪無異。

[0245b11]  復次，有人言：「說梵輪  者，現四無量心；說法輪者，示四諦法。」

[0245b12]  復次，  梵輪因四無量心得道是名「梵輪」，依餘法  得道是名「法輪」。梵輪示四禪，法輪示三十  七品。梵輪示修禪定聖道，法輪示修智慧聖
道。

[0245b16]  如是等分別梵輪、法輪差別。

[0245b16]  問曰：

[0245b16]  何  法是無畏性？

[0245b17]  答曰：

[0245b17]  佛初得道時，得一切佛  法，十力、四無所畏等。此中未來世得四無  所畏智相應法，名無所畏。如布施時，心中
思相應捨法生；又如四無量心相應名慈法  門。

[0245b21]  問曰：

[0245b21]  是四無所畏中有何次第？

[0245b21]  答曰：

[0245b22]  初無畏中，示人知一切法，知一切法故我漏  盡，漏盡故知障漏盡法，斷是障法故說  道。

[0245b24]  復次，初無畏如示藥師一切藥草，第二  示一切病滅，第三知禁忌，第四示所應食。

[0245b26]  復次，初無畏中說一切種智，第二無畏中  說無一切煩惱、習，第三無畏中說法無謬  失，第四無畏中所說事辦得至涅槃。

[0245b28]  問曰：

[0245b29]  如般若波羅蜜中說五眾乃至十力、四無  所畏、十八不共法皆空，今云何分別說其相？

[0245c02]  答曰：

[0245c02]  佛法中不可得空，於諸法無所礙；  因是不可得空，說一切佛法、十二部經。譬  如虛空無所有，而一切物皆依以長成。

[0245c04]  復次，  是十力、四無所畏，不以取相著心分別故，  但為度眾生，知眾生從是因緣得解脫。譬  如藥草，但為差病，不為求藥草相。如《中
論》中說：

「若信諸法空，　　是則順於理；  
若不信法空，　　一切皆違失。  
若以無是空，　　無所應造作，  
未作已有業，　　不作有作者。  
如是諸法相，　　誰能思量者？  
唯有淨直心，　　所說無依止，  
離於有無見，　　心自然內滅。」

[0245c16]  問曰：

[0245c16]  聲聞法說十力、四無所畏如是，摩訶  衍分別十力、四無所畏復云何？

[0245c17]  答曰：

[0245c17]  是十力、  四無所畏中，盡知、遍知，是摩訶衍中說十力、  四無所畏。

[0245c19]  問曰：

[0245c19]  聲聞法中亦說盡知、遍知，  云何言摩訶衍中說盡知、遍知？

[0245c20]  答曰：

[0245c20]  諸論議  師說佛盡知、遍知，非佛自說；今說摩訶衍中  十力、四無所畏故，佛自說：「我盡知、遍知。」

[0245c22]  復次，  為聲聞人說十力、四無所畏，合說四諦、十  二因緣等諸聲聞法，皆為到涅槃；今說摩  訶衍中十力、四無所畏，合大悲、諸法實相不
生不滅說。

[0245c26]  問曰：

[0245c26]  佛有十力、四無所畏，菩薩有  不？

[0245c27]  答曰：

[0245c27]  有。何者是？一者、發一切智心，堅深  牢固力；二者、具足大慈故，不捨一切眾生力；  三者、不須一切供養恭敬利故，具足大悲
力；四者、信一切佛法，具足生一切佛法及  心不厭故，大精進力；五者、一心惠行威儀  不壞故，禪定力；六者、除二邊故，隨十二因
緣行故，斷一切邪見故，滅一切憶想分別  戲論故，具足智慧力；七者、成就一切眾生  故，受無量生死故，集諸善根無厭足故，
知一切世間如夢故，不厭生死力；八者、觀  諸法實相故，知無吾我、無眾生故，信解  諸法不出不生故，無生法忍力；九者、入空無
相無作解脫門觀故，知見聲聞辟支佛解脫  故，得解脫力；十者、深法自在故，知一切眾生  心行所趣故，具足無礙智力。是為菩薩十  力。

[0246a13]  何等為菩薩四無所畏？一者、一切聞持故，  諸陀羅尼得故，憶念不忘故，在眾說法無  所畏。二者、一切法中得解脫故，一切法藥
分別知用故，知一切眾生根故，在大眾中  隨應說法無所畏。三者、菩薩常離一切眾  畏，不作是念：「十方有來難我者，我不能
答。」不見是相，在大眾中說法無所畏。四  者、恣一切人來問難者，一一皆答，能斷疑惑，  在大眾中說法無所畏。是為菩薩四無所  畏。

[0246a22]  「四無礙智」者：義無礙智、法無礙智、辭無礙  智、樂說無礙智。

[0246a23]  「義無礙智」者，用名字、言語  所說事，各各諸法相。所謂堅相，此中地堅  相是「義」，地名字是「法」，以言語說地是「辭」，於
三種智中樂說自在是「樂說」；於此四事中  通達無滯，是名「無礙智」。濕相水，熱相火，動  相風，心思相，五眾無常相，五受眾無常、苦、
空相，一切法無我相。如是等總相、別相，分  別諸法亦如是，是名「義無礙智」。

[0246b01]  「法無礙智」  者，知是義名字，堅相名為地，如是等一切  名字分別中無滯，是名為「法無礙智」。所以
者何？離名字，義不可得，知義必由於名，  以是故次義有法。

[0246b05]  問曰：

[0246b05]  義之與名為合耶？  為離耶？若合名，說火時應燒口；若離，說  火時應得水！

[0246b07]  答曰：

[0246b07]  亦不合，亦不離，古人假  為立名以名諸法，後人因是名字識是事，  如是各各有名字，是為法。

[0246b09]  是名字及義，云  何令眾生得解？當以言辭分別莊嚴，能令  人解，通達無滯，是名「辭無礙智」。

[0246b11]  說有道理，  開演無盡，亦於諸禪定中得自在無滯，  是名「樂說無礙智」。

[0246b13]  第一、第四無礙智，在九地  中；第二、第三無礙智，在欲界及梵天上。

[0246b14]  第  二、第三無礙：世智。第一：十智。第四：九智。是無  礙三種：上、中、下；上諸佛，中大菩薩，下大阿羅  漢。

[0246b17]  問曰：

[0246b17]  力、無所畏、無礙，皆是智慧。內有力，外  無所畏則具足，何以復說無礙？

[0246b18]  答曰：

[0246b18]  力、無畏  已分別。有人雖無所畏，在大眾中說法而  有礙，以是故說四無礙智。得是無礙智莊  嚴四無所畏，四無所畏莊嚴十力。

[0246b21]  復次，說無  所畏，或有疑者言：「云何一人於大眾中得  無所畏？」佛以前有十力，後有四無礙智，是  故在大眾中說法無所畏。

[0246b24]  如是等，分別四  無礙智。

[0246b25]  問曰：

[0246b25]  摩訶衍中有菩薩四無礙智  不？

[0246b26]  答曰：

[0246b26]  有。何者是？

[0246b26]  「義無礙智」者，義名諸法  實相，不可言說。義、名字、語言，不別異，前、後、  中亦如是，是名義。不應離名字、語言別有
義，三事等故名為義。

[0246b29]  復次，一切諸法義了了  知，通達無滯。

[0246c01]  是名「義無礙智」。

[0246c01]  「法無礙智」者，法  名一切義名字，為知義故。

[0246c02]  復次，菩薩入是  法無礙智中，常信法，不信人；常依法，不依  非法。依法者，無非法事。何以故？是人一切諸  名字及語言知自相離故。

[0246c05]  復次，以是法無  礙智分別三乘，雖分別三乘而不壞法  性。所以者何？法性一相，所謂無相。是菩薩用
是語言說法，知語言空，如響相，所說法示  眾生，令信知同法性。所說名字、言語通達無  滯。

[0246c10]  是名「法無礙智」。

[0246c10]  「辭無礙智」者，以語言說  名字義，種種莊嚴語言，隨其所應，能令得  解。所謂天語、龍、夜叉、揵闥婆、阿脩羅、迦樓羅、
摩睺羅伽等非人語；釋、梵、四天王等世主語，  人語；一語、二語、多語；略語、廣語；女語、男語；過  去、未來、現在語——如是等語言，能令各各得
解。自語、他語，無所毀譽。所以者何？是一切  法不在語中，語是非實義；若語是實義，不  可以善語說不善。但為入涅槃故說令  解，莫著語言！

[0246c19]  復次，用是語言，能令眾生隨  法義行。所以者何？言語皆入諸法實相中。

[0246c21]  是名「辭無礙智」。

[0246c21]  「樂說無礙智」者，菩薩於一字  中能說一切字，一語中能說一切語，一法  中能說一切法。於是中所說皆是法、皆是
實、皆是真，皆隨可度者而有所益。所謂樂  修妬路者為說修妬路，樂祇夜者為說祇  夜，樂弊迦蘭陀者為說弊迦蘭陀，樂伽陀、
優陀那、阿波陀那，一筑多、闍陀、為頭離、頞  浮陀達摩、優波提舍，皆為說是經。

[0246c28]  隨一切眾  生根樂說：若好信者為說信根，好精進者  為說精進根，好懃念者為說念根，好攝心  者為說定根，好智慧者為說慧根。如五根
等，一切善根亦如是。

[0247a03]  復次，二萬一千婬欲人  根，為是根故，佛說八萬四千治法根，隨是  諸根，樂說治法次第，菩薩樂說。

[0247a05]  二萬一千瞋  恚人根，為是根故，佛說八萬四千治法根，  隨是諸根，樂說治法次第，菩薩樂說。

[0247a07]  二萬一  千愚癡人根。為是根故。佛說八萬四千治  法根，隨是諸根，樂說治法次第，菩薩樂說。

[0247a10]  二萬一千等分人根，為是根故，佛說八萬  四千治法根，隨是諸根，樂說治法次第，菩薩  樂說。

[0247a12]  是名「樂說無礙智」。

[0247a12]  復次，菩薩用是無礙  智，若一劫、若半劫，各各莊嚴說法，亦不壞  諸法性相。

[0247a14]  是菩薩或隱身不現，而為眾生  用一切毛孔說法，隨其所應，不失本行。

[0247a15]  是  菩薩智慧無量，一切論議師不能窮盡，亦  不能壞。是菩薩得是無礙智，轉身受生時，  一切五通仙人所有經書、呪術、智慧、技能，自
然悉知，所謂四韋陀，六鴦伽呪術，知日月五  星經，原夢經，地動，鬼語、鳥語、獸語，四足獸，鬼  著人語，國王相占豐儉，日月五星鬪相，醫藥，
章，算數，卜，歌舞，伎樂——如是等工巧、技術、諸  經盡知，明達過一切人及諸外道；亦不自  高，亦不惱他；知是俗事，不為涅槃。

[0247a24]  是菩  薩成就四無礙智故，色力光明殊於諸梵，  諸梵恭敬愛樂尊重，心無所著；為如是等一  切諸天所尊重恭敬，亦無所著，但生無常、
苦、空、無我心。亦以神通發起諸天，令心渴  仰而為說法，無盡無壞，斷除疑悔，令住  阿耨多羅三藐三菩提。

[0247b01]  是名摩訶衍中菩薩  四無礙智力，能度眾生。

[0247b02]  是名四無礙智義。

大智度論卷第二十五

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
