佛說尸迦羅越六方禮經

後漢安息國三藏安世高譯

[0250c14] 佛在王舍國鷄山中。時，有長者子，名尸迦羅越，早起嚴頭，洗浴著文衣，東向四拜、南向四拜、西向四拜、北向四拜、向天四拜、向地四拜。佛入國分衛遙見之，往到其家問之：「何為六向拜？此應何法？」

[0250c18] 尸迦羅越言：「父在時教我六向拜，不知何應？今父喪亡，不敢於後違之。」

[0250c20] 佛言：「父教汝使六向拜，不以身拜。」

[0250c21] 尸迦羅越便長跪言：「願佛為我解此六向拜意。」

[0250c22] 佛言：「聽之，內著心中。其有長者黠人能持四戒不犯者，今世為人所敬，後世生天上。一者不殺諸群生、二者不盜、三者不愛他人婦女、四者不妄言兩舌。心欲貪、婬、恚、怒、愚癡，自制勿聽。不能制此四意者，惡名日聞，如月盡時光明稍冥。能自制惡意者，如月初生其光稍明，至十五日盛滿時也。」

[0250c29] 佛言：「復有六事，錢財日耗減。一者喜飲酒；二者喜博掩；三者喜早臥晚起；四者喜請客，亦欲令人請之；五者喜與惡知識相隨；六者憍慢輕人。犯上頭四惡，復行是六事，妨其善行，亦不得憂治生，錢財日耗減，六向拜當何益乎？」

[0251a06] 佛言：「惡知識有四輩：一者內有怨心，外強為知識；二者於人前好言語，背後說言惡；三者有急時，於人前愁苦，背後歡喜；四者外如親厚，內興怨謀。善知識亦有四輩：一者外如怨家，內有厚意；二者於人前直諫，於外說人善；三者病瘦縣官，為其征彸憂解之；四者見人貧賤不棄捐，當念求方便欲富之。惡知識復有四輩：一者難諫曉，教之作善，故與惡者相隨；二者教之莫與喜酒人為伴，故與嗜酒人相隨；三者教之自守，益更多事；四者教之與賢者為友，故與博掩子為厚。善知識亦有四輩：一者見人貧窮卒乏令治生；二者不與人諍計挍；三者日往消息之；四者坐起當相念。善知識復有四輩：一者為吏所捕，將歸藏匿之，於後解決之；二者有病瘦，將歸養視之；三者知識死亡，棺斂視之；四者知識已死，復念其家。善知識復有四輩：一者欲鬪，止之；二者欲隨惡知識，諫止之；三者不欲治生，勸令治生；四者不喜經道，教令信喜之。惡知識復有四輩：一者小侵之便大怒；二者有急倩使之，不肯行；三者見人有急時，避人走；四者見人死亡，棄不視。」佛言：「擇其善者從之，惡者遠離之。我與善知識相隨，自致成佛。」

[0251b01] 佛言：「東向拜者，謂子事父母，當有五事：一者當念治生；二者早起勅令奴婢，時作飯食；三者不益父母憂；四者當念父母恩；五者父母疾病，當恐懼，求醫師治之。父母視子亦有五事：一者當念令去惡就善；二者當教計書疏；三者當教持經戒；四者當早與娶婦；五者家中所有當給與之。

[0251b08] 「南向拜者，謂弟子事師，當有五事：一者當敬難之；二者當念其恩；三者所教隨之；四者思念不厭；五者當從後稱譽之。師教弟子亦有五事：一者當令疾知；二者當令勝他人弟子；三者欲令知不忘；四者諸疑難悉為解說之；五者欲令弟子智慧勝師。

[0251b14] 「西向拜者，謂婦事夫，有五事：一者夫從外來，當起迎之；二者夫出不在，當炊蒸掃除待之；三者不得有婬心於外夫，罵言不得還罵作色；四者當用夫教誡，所有什物不得藏匿；五者夫休息盖藏乃得臥。夫視婦亦有五事：一者出入當敬於婦；二者飯食之，以時節與衣被；三者當給與金銀珠璣；四者家中所有多少，悉用付之；五者不得於外邪畜傳御。

[0251b23] 「北向拜者，謂人視親屬朋友，當有五事：一者見之作罪惡，私往於屏處，諫曉呵止之；二者小有急，當奔趣救護之；三者有私語，不得為他人說；四者當相敬難；五者所有好物，當多少分與之。

[0251b28] 「向地拜者，謂大夫視奴客婢使，亦有五事：一者當以時飯食與衣被；二者病瘦當為呼醫治之；三者不得妄撾捶之；四者有私財物，不得奪之；五者分付之物當使平等。奴客婢使事大夫亦有五事：一者當早起，勿令大夫呼；二者所當作，自用心為之；三者當愛惜大夫物，不得棄捐乞匃人；四者大夫出入當送迎之；五者當稱譽大夫善，不得說其惡。

[0251c07] 「向天拜者，謂人事沙門道士，當用五事：一者以善心向之；二者擇好言與語；三者以身敬之；四者當戀慕之；五者沙門道士人中之雄，當恭敬承事，問度世之事。沙門道士當以六意視凡民：一者教之布施，不得自慳貪；二者教之持戒，不得自犯色；三者教之忍辱，不得自恚怒；四者教之精進，不得自懈慢；五者教人一心，不得自放意；六者教人黠慧，不得自愚癡。沙門道士教人去惡為善，開示正道，恩大於父母。如是行之，為知汝父在時六向拜之教也，何憂不富乎？」

[0251c17] 尸迦羅越即受五戒，作禮而去。

[0251c19] 佛說唄偈：

「鷄鳴當早起，　　被衣來下牀，
　澡漱令心淨，　　兩手奉花香。
　佛尊過諸天，　　鬼神不能當，
　低頭遶塔寺，　　叉手禮十方。
　賢者不精進，　　譬如樹無根，
　根斷枝葉落，　　何時當復連？
　採華著日中，　　能有幾時鮮？
　放心自縱意，　　命過復何言。
　人當慮非常，　　對來無有期，
　犯過不自覺，　　命過為自欺。
　今當入泥犁，　　何時有出期？
　賢者受佛語，　　持戒慎勿疑。
　佛如好華樹，　　無不愛樂者，
　處處人民聞，　　一切皆歡喜。
　令我得佛時，　　願使如法王，
　過度諸生死，　　無不解脫者。
　戒德可恃怙，　　福報常隨己，
　現法為人長，　　終遠三惡道。
　戒慎除恐畏，　　福德三界尊，
　鬼神邪毒害，　　不犯有戒人。
　墮俗生世苦，　　命速如電光，
　老病死時至，　　對來無豪強。
　無親可恃怙，　　無處可隱藏，
　天福尚有盡，　　人命豈久長。
　父母家室居，　　譬如寄客人，
　宿命壽以盡，　　捨故當受新。
　各追所作行，　　無際如車輪，
　起滅從罪福，　　生死十二因。
　現身遊免亂，　　濟育一切人，
　慈傷墜眾邪，　　流沒于深淵。
　勉進以六度，　　修行致自然，
　是故稽首禮，　　歸命天中天。
　人身既難得，　　得人復嗜欲，
　貪婬於意識，　　痛想無厭足。
　豫種後世栽，　　歡喜詣地獄，
　六情幸完具，　　何為自困辱？
　一切能正心，　　三世神吉祥，
　不與八難貪，　　隨行生十方。
　所生趣精進，　　六度為橋梁，
　廣勸無極慧，　　一切蒙神光。」

佛說尸迦羅越六方禮經

【經文資訊】大正藏第 01 冊 No. 0016 尸迦羅越六方禮經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA