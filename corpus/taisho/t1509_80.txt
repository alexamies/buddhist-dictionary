大智度論釋無盡方便品第六十  七  (卷八十)
聖者龍樹造

後秦龜茲國三藏鳩摩羅什譯

[0620c20]  ◎【經】

[0620c20]  爾時，須菩提作是念：「是諸佛阿耨多羅  三藐三菩提甚深，我當問佛。」作是念已，白佛  言：「世尊！是般若波羅蜜不可盡？」

[0620c22]  佛言：「虛空  不可盡故，般若波羅蜜不可盡。」

[0620c23]  「世尊！云何應  生般若波羅蜜？」

[0620c24]  佛言：「色不可盡故，般若波  羅蜜應生；受、想、行、識不可盡故，般若波羅蜜  應生。檀波羅蜜不可盡故，般若波羅蜜應生；
尸羅波羅蜜、羼提波羅蜜、毘梨耶波羅蜜、禪波  羅蜜、般若波羅蜜不可盡故，般若波羅蜜應  生；乃至一切種智不可盡故，般若波羅蜜  應生。

[0621a01]  「復次，須菩提！癡空不可盡故，菩薩摩訶  薩般若波羅蜜應生；行空不可盡故，菩薩般  若波羅蜜應生；識空不可盡故，菩薩般若波
羅蜜應生；名色空不可盡故，菩薩般若波  羅蜜應生；六處空不可盡故，菩薩般若波羅  蜜應生；六觸空不可盡故，菩薩般若波羅蜜
應生；受空不可盡故，菩薩般若波羅蜜應生；  愛空不可盡故，菩薩般若波羅蜜應生；取空  不可盡故，菩薩般若波羅蜜應生；有空不可
盡故，菩薩般若波羅蜜應生；生空不可盡故，  菩薩般若波羅蜜應生；老死憂悲苦惱空不  可盡故，菩薩般若波羅蜜應生。如是，須菩提！
菩薩摩訶薩般若波羅蜜應生。須菩提！是  十二因緣，是獨菩薩法，能除諸邊、顛倒。坐  道場時，應如是觀，當得一切種智。須菩提！
若有菩薩摩訶薩以虛空不可盡法，行般若  波羅蜜，觀十二因緣，不墮聲聞、辟支佛地，住  阿耨多羅三藐三菩提。須菩提！若求菩薩道
而轉還者，皆離般若波羅蜜念故；是人不  知云何行般若波羅蜜，以虛空不可盡法觀  十二因緣。須菩提！若求菩薩道而轉還者，
皆不得是方便力故，於阿耨多羅三藐三菩  提而轉還。須菩提！若菩薩摩訶薩於阿耨  多羅三藐三菩提不轉還者，皆得是方便力
故。須菩提！菩薩摩訶薩應以虛空不可盡法  觀般若波羅蜜，應以虛空不可盡法生般若  波羅蜜。

[0621a27]  「如是，須菩提！菩薩摩訶薩觀十二因  緣時，不見法無因緣生，不見法常不滅；不  見法有我、人、壽者、命者、眾生，知者、見者；不見
法無常，不見法苦，不見法無我，不見法寂  滅、非寂滅。如是，須菩提！菩薩摩訶薩行般若  波羅蜜，應如是觀十二因緣。須菩提！若菩
薩摩訶薩能如是行般若波羅蜜，是時不見  色若常、若無常，若苦、若樂，若我、若無我，若寂滅、  若非寂滅；受、想、行、識亦如是。須菩提！菩薩
摩訶薩是時亦不見般若波羅蜜，亦不見以  是法見般若波羅蜜；禪波羅蜜，乃至阿耨多羅  三藐三菩提，亦不見阿耨多羅三藐三菩提，
亦不見以是法見阿耨多羅三藐三菩提。如  是，須菩提！一切法不可得故，是為應般若  波羅蜜行。

[0621b12]  「若菩薩行無所得般若波羅蜜時，  惡魔愁毒，如箭入心。譬如人新喪父母；如是，  須菩提！惡魔見菩薩行無所得般若波羅蜜
時，便大愁毒，如箭入心。」

[0621b15]  須菩提白佛言：「世  尊！但一魔愁毒，三千大千世界中魔亦復愁  毒？」

[0621b17]  佛告須菩提：「三千大千世界中諸惡魔皆  愁毒，如箭入心，各於其坐不能自安。須菩提！  菩薩摩訶薩能如是行般若波羅蜜，是時一
切世間天及人、阿修羅不能得其便令其憂  惱。須菩提！以是故，菩薩摩訶薩欲得阿耨多  羅三藐三菩提，當行是般若波羅蜜！菩薩摩
訶薩行般若波羅蜜時，具足修檀波羅蜜、尸  羅波羅蜜、羼提波羅蜜、毘梨耶波羅蜜、禪波羅  蜜、般若波羅蜜。須菩提！菩薩摩訶薩行般若
波羅蜜時，具足諸波羅蜜。」

[0621b26]  須菩提白佛言：「世  尊！菩薩摩訶薩行般若波羅蜜時，云何具足  檀波羅蜜、尸羅波羅蜜、羼提波羅蜜、毘梨耶波
羅蜜、禪波羅蜜、般若波羅蜜？」

[0621b29]  佛告須菩提：  「菩薩摩訶薩所有布施皆迴向薩婆若。如是，  須菩提！菩薩摩訶薩行般若波羅蜜時，具足
檀波羅蜜。須菩提！菩薩摩訶薩所有持戒皆  迴向薩婆若，是為具足尸羅波羅蜜。菩薩摩  訶薩所有忍辱皆迴向薩婆若，是為具足羼
提波羅蜜。菩薩摩訶薩所有精進皆迴向薩  婆若，是為具足毘梨耶波羅蜜。菩薩摩訶薩  所有禪定皆迴向薩婆若，是為具足禪波羅
蜜。菩薩摩訶薩所有智慧皆迴向薩婆若，是  為具足般若波羅蜜。如是，須菩提！菩薩摩訶  薩行般若波羅蜜，具足六波羅蜜。」

[0621c12]  【論】

[0621c12]  釋曰：

[0621c12]  須菩提從佛聞般若波羅蜜種種  相——初聞「畢竟空相」；中聞「囑累」，如似有；後  還聞說「空」，所謂般若義無量，名、字、句眾有量。

[0621c15]  是時，須菩提作是念：「諸佛阿耨多羅三藐三  菩提甚深，我當問佛所以甚深。」

[0621c16]  佛說菩提  少許分，但為破眾生顛倒故，不具足說。所  以者何？無能受者故。若人取如相，佛言：「如
亦空，無生住滅故；若法無生住滅，是法即  無。」法性、實際亦如是。若有取畢竟空者，亦  言非也。何以故？若畢竟空是定相可取，是非
畢竟空。是故言甚深，我當更問佛。

[0621c22]  須菩提  作是念已，如佛自說：「三世諸佛用般若波  羅蜜得道，般若故不盡——已不盡、今不盡、當  不盡。」是故我今但問「不盡」義。

[0621c25]  佛答：「如虛空  不盡故，般若亦不盡。」如虛空，無有法，但有  名字；般若波羅蜜亦如是。般若波羅蜜若
如虛空無所有故不可盡，云何菩薩能生是  般若波羅蜜？能生者，菩薩云何心中生能行、  能得？

[0622a01]  佛答：「色無盡故，般若波羅蜜應生。」

[0622a01]  如色  初、後、中生不可得。色即生色不可得，離色生  色不可得。生不可得，生生不可得，如先「破生」
中說。生不可得故，色亦不可得；色不可得故，色  生不可得。二法不可得故，色如幻、如夢，但誑  人眼。若色有生必有盡，以無生故亦無盡。

[0622a07]  色真相即是般若波羅蜜相，是故說：「色不可  盡，般若波羅蜜亦不可盡。」

[0622a08]  受想行識、檀波羅  蜜乃至一切種智亦如是。

[0622a09]  復次，應生般若  者，無明虛空不可盡故。若人但觀畢竟空，多  墮斷滅邊；若觀有，多墮常邊。離是二邊故，
說十二因緣空。何以故？若法從因緣和合  生，是法無有定性；若法無定性，即是畢竟  空寂滅相。離二邊故，假名為中道。是故說：
「十二因緣如虛空，無法故不盡。」癡亦從因  緣和合生，故無自相；無自相故畢竟空，如  虛空。

[0622a17]  復次，因緣生故無實，如經中說：「因眼  緣色生觸念，觸念從癡生。」觸念不在  眼中、不在色中，不在內、不在外、亦不在
中間，亦不從十方三世來，是法定相不可  得。何以故？一切法入如故。若得是無明定  相，即是智慧，不名為癡。是故癡相、智慧相
無異，癡實相即是智慧，取著智慧相即是  癡。是故癡實相畢竟清淨，如虛空，無生無滅。  是故說：「得是觀故，迴向阿耨多羅三藐三菩  提，即名般若波羅蜜。」

[0622a26]  問曰：

[0622a26]  若無無明，亦無  諸行等，云何說十二因緣？

[0622a27]  答曰：

[0622a27]  說十二因  緣有三種：

[0622a28]  一者、凡夫肉眼所見，顛倒、著我心，  起諸煩惱、業，往來生死中。

[0622a29]  二者、賢聖以法  眼分別諸法，老、病、死，心厭，欲出世間。求老  死因緣，由生故。是生由諸煩惱、業因緣。何以
故？無煩惱人則不生。是故知煩惱為生因。  煩惱因緣是無明。無明故，應捨而取、應取  而捨。何者應捨？老病諸苦因緣煩惱應捨，  以少顛倒樂  因
緣故而取。持戒、禪定、智慧、諸  善根本，是涅槃樂因緣，是事應取而捨。是中  無有知者、見者、作者。何以故？是法無定相，
但從虛誑因緣相續生。行者知是虛誑不  實，則不生戲論；是但滅苦故入於涅槃，  不究盡求諸苦相。

[0622b11]  三者、諸菩薩摩訶薩，大智  人利根故，但求究盡十二因緣根本相，不  以憂怖自沒。求時不得定相，老法畢竟
空，但從虛誑假名有。所以者何？分別諸法  相者說：「老是心不相應行。」是相不可得。頭白  等是色相，非老相。二事不可得故無老相。

[0622b17]  復次，世人名老相：髮白、齒離，面皺、身曲，羸瘦、  力薄，諸根闇塞，如是等名老相。但是事不  然！所以者何？髮白非唯老者。又年壯而白、
老年而黑者。羸瘦、皺曲亦爾。有人老而諸  根明利、少而闇塞者；又服還年藥，雖老而  壯。如是老無定相。無定相故，諸法和合，假
名為老。又如假輪、軸、轅、輻等為車，是假名  非實。

[0622b24]  復次，有人言說：「果報五眾故相名為  老。」是亦不然！所以者何？一切有為法念念  生滅不住，若不住則無故，無故則無
老。一切有為法若有住則無無常，若無無  常即是常，若常則無老，何況非常非無常、  畢竟空中而有老！

[0622b29]  復次，諸法畢竟空中生相  不可得，何況有老！

[0622c01]  如是等種種因緣，求老  法不可得，不可得故無相，如虛空，不可盡。  如老，乃至無明亦如是。破無明，如上說。

[0622c03]  菩  薩觀諸法實相畢竟空、無所有、無所得，亦不  著是事故，於眾生中而生大悲：眾生愚癡  故，於不實、顛倒、虛妄法中受諸苦惱。

[0622c06]  初十  二因緣，但是凡夫人故，於是中不求是非；  第二十二因緣，二乘人及未得無生忍法菩  薩所觀；第三十二因緣，從得無生忍法乃至
坐道場菩薩所觀。

[0622c10]  是故說：「無明虛空不可盡，  乃至憂悲苦惱虛空不可盡故，菩薩行般若  波羅蜜。」

[0622c12]  如是深觀因緣法，離諸邊、顛倒者，  邊名常邊、斷滅邊，有邊、無邊，實邊、空邊，世間  有邊等著諸邊；顛倒者，無常中起常等諸
顛倒煩惱。觀是十二因緣法，諸邊、顛倒滅。諸  煩惱有二分：一者、外道邪見人名為邊，二者、  餘眾生煩惱名為顛倒。觀十二因緣，是二種  煩惱皆滅。

[0622c18]  是第三十二因緣觀甚深，唯諸菩  薩坐道場者能觀；先雖能觀，未能具足。如  《城譬喻經》中說：「佛言：『我本未得道時，如是思
惟：「眾生可愍，深入嶮道，所謂數數生，數數老，  數數死，往來世間，不知出處。」我即時復作  是念：「何因緣有老死？」如是求覓時，得實智
慧，生因緣是老死等。』」是故知：第三觀，坐道場  乃得，如經廣說。

[0622c25]  又復觀如是因緣法，過於  二乘，得一切種智。若有人於佛道退者，皆  不得是甚深觀故；若得是觀則不退。何
以故？深入畢竟空中，則不見聲聞、辟支佛  地；不見故，則不於是中住。

[0622c29]  復次，能如是  觀因緣法者，不見有一法定自在無因  緣而生；一切法不自在，皆屬因緣生。有人  雖見一切法從因緣生，謂為從邪因緣
生。邪因緣者，微塵、世性等。是故說：「不見法無  因緣生，亦不見法從常因緣微塵、世性生」。  如虛空常，常故則無生，虛空亦不與物作
因，以是故，無有法從常因緣生。

[0623a07]  復次，菩薩  如是觀一切法屬因緣生，不自在；不自  在故無我，乃至無知者、見者。

[0623a09]  爾時，菩薩安  住畢竟空十二因緣中，不見一切色等法若  有、若無等，亦不見般若，亦不見用是法行
般若；乃至阿耨多羅三藐三菩提亦如是。是  名菩薩無所得般若波羅蜜。得是無所得  般若，於一切法中便得無所障礙般若。

[0623a14]  爾  時，諸魔極大愁毒。何以故？以是菩薩深入十  二因緣畢竟空中，不著有、無、非有非無等六  十二諸邪見魔網，我今無有法可得菩薩
便。譬如捕魚人見一魚深入大水，鉤網所  不及，則絕望憂愁。亦如新喪父母。

[0623a19]  復次，菩  薩能如是行無所得般若波羅蜜，則能具足  檀波羅蜜等。何以故？行如是法，諸煩惱障  般若法皆折薄，諸魔人民不能得便故，諸
波羅蜜得具足；先來雖行六波羅蜜，未能  得如是具足。

[0623a24]  須菩提問：「世尊！菩薩云何能行  如是般若波羅蜜，能具足檀波羅蜜等諸波  羅蜜？」

[0623a26]  佛答：若菩薩所有布施，皆迴向薩婆若  者。有二種人：軟根、利根。軟根者，少多布施，皆  取相迴向阿耨多羅三藐三菩提。利根者，
破是取相，而戲論空法，信力轉薄，不用薩  婆若，但求諸法實相。是二種人皆不能具  足檀波羅蜜：一者以信力多、慧力少，二者  以慧力多、信力少故。

[0623b03]  佛今說：「信力、慧力等  故，能迴向薩婆若。」念薩婆若者，是信力；如  薩婆若迴向者，是智力。乃至般若波羅蜜亦  如是。

◎

◎大智度論釋六度相攝品第六十八

[0623b08]  【經】

[0623b08]  須菩提白佛言：「世尊！云何菩薩摩訶薩  住檀波羅蜜取尸羅波羅蜜？」

[0623b09]  佛告須菩提：「菩  薩摩訶薩布施時，持是布施迴向薩婆若，於  眾生中住慈身口意業。是為菩薩住檀波羅  蜜取尸羅波羅蜜。」

[0623b12]  「世尊！云何菩薩住檀波羅  蜜取羼提波羅蜜？」

[0623b13]  佛告須菩提：「菩薩布施時，  受者嗔恚罵辱、惡言加之，是時菩薩忍辱，不  生瞋心。是為菩薩住檀波羅蜜取羼提波羅  蜜。」

[0623b16]  「世尊！云何菩薩住檀波羅蜜取毘梨耶波  羅蜜？」

[0623b17]  佛言：「菩薩布施時，受者瞋恚罵辱、惡  言加之，菩薩增益布施，心作是念：『我應當  施，不應有所惜。』即時生身精進、心精進。是為
菩薩住檀波羅蜜取毘梨耶波羅蜜。」

[0623b20]  「世尊！云  何菩薩摩訶薩住檀波羅蜜取禪波羅蜜？」

[0623b21]  佛  言：「菩薩布施時，迴向薩婆若，不趣聲聞、辟支  佛地，但一心念薩婆若。是為菩薩住檀波羅  蜜取禪波羅蜜。」

[0623b24]  「世尊！云何菩薩摩訶薩住檀  波羅蜜取般若波羅蜜？」

[0623b25]  佛言：「菩薩布施時，  知布施空如幻，不見為眾生布施有益、無益。  是為菩薩住檀波羅蜜取般若波羅蜜。」

[0623b27]  須菩  提白佛言：「世尊！云何菩薩摩訶薩住尸羅波  羅蜜取檀波羅蜜、羼提波羅蜜、毘梨耶波羅蜜、  禪波羅蜜、般若波羅蜜？」

[0623c01]  佛告須菩提：「菩薩摩  訶薩住尸羅波羅蜜中，身、口、意生布施福德，  助阿耨多羅三藐三菩提；持是功德，不取聲
聞、辟支佛地。住尸羅波羅蜜中，不奪他命、  不劫奪他物、不行邪婬，不妄語、不兩舌、不  惡口、不綺語，不貪嫉、不瞋恚、不邪見。所有布
施，飢者與食，渴者與飲，須乘與乘，須衣與  衣，須香與香，須瓔珞與瓔珞，塗香、臥具、房舍、  燈燭、資生所須，盡給與之。持是布施，與眾生
共之，迴向阿耨多羅三藐三菩提。如是迴向，  不墮聲聞、辟支佛地。須菩提！是為菩薩摩訶  薩住尸羅波羅蜜取檀波羅蜜。」

[0623c12]  「世尊！云何菩  薩摩訶薩住尸羅波羅蜜取羼提波羅蜜？」

[0623c13]  佛  言：「菩薩摩訶薩住尸羅波羅蜜中，若有眾生  來節節支解，菩薩於是中不生瞋恚心乃  至一念，作是言：『我得大利，眾生來取我支節
用，我無一念瞋恚。』是為菩薩住尸羅波羅蜜  中取羼提波羅蜜。」

[0623c18]  「世尊！云何菩薩摩訶薩住  尸羅波羅蜜取毘梨耶波羅蜜？」

[0623c19]  佛言：「若菩薩  摩訶薩身精進、心精進，常不捨，作是念：『一切  眾生在生死中，我當拔著甘露地。』是為菩薩
住尸羅波羅蜜中取毘梨耶波羅蜜。」

[0623c22]  「世尊！云  何菩薩摩訶薩住尸羅波羅蜜取禪波羅蜜？」

[0623c24]  佛言：「菩薩入初禪，第二、第三、第四禪，不貪聲  聞、辟支佛地，作是念：『我當住禪波羅蜜中，度
一切眾生生死。』是為菩薩住尸羅波羅蜜取  禪波羅蜜。」

[0623c27]  「世尊！云何菩薩摩訶薩住尸羅  波羅蜜取般若波羅蜜？」

[0623c28]  佛言：「菩薩住尸羅波  羅蜜中，無有法可見：若作法，若有為法，若  數法，若相法，若有、若無；但見諸法不過如相。
以般若波羅蜜、漚和拘舍羅力故，不墮聲聞、  辟支佛地。是為菩薩住尸羅波羅蜜取般若  波羅蜜。」

[0624a05]  【論】

[0624a05]  釋曰：

[0624a05]  上品末說：「云何菩薩行般若波羅  蜜時，具足六波羅蜜？」佛一一答。此品中，須菩  提問：「云何菩薩行一波羅蜜攝五波羅蜜？」

[0624a08]  問曰：

[0624a08]  六波羅蜜各各異相，云何行一波羅蜜  攝五波羅蜜？

[0624a09]  答曰：

[0624a09]  菩薩以方便力故，行一  波羅蜜能攝五波羅蜜。

[0624a10]  復次，有為法因緣果  報相續故相成，善法，善法因緣故。是波羅  蜜皆是善法故，行一則攝五，以一波羅蜜  為主，餘波羅蜜有分。

[0624a13]  有菩薩摩訶薩深行  檀波羅蜜，安住檀波羅蜜中，布施眾生時  得慈心，從慈能起慈身口業。是時菩薩即
取尸羅波羅蜜。何以故？慈業是三善道，尸羅  波羅蜜根本，所謂不貪、不瞋、正見。是三慈業  能生三種身業、四種口業。慈即是善業，為  利益眾生故名為慈。

[0624a19]  「取羼提波羅蜜」者，菩  薩為一切智慧故布施，受者瞋。若施主唱言：  「我能一切施。」受者不得稱意，便作是言：「誰
使汝請我而不隨我意？」

[0624a22]  「瞋」者是心惡業，「罵」  者是口惡業，「打害」者是身惡業。瞋有上、中、下：  上者害殺，中者罵詈，下者心瞋。

[0624a24]  爾時，菩薩不  生三種惡業。意業是根本故，但說意業。作  是念：「是我之罪，我請彼人而不能得稱
意，由我薄福，不能具足施與；我若瞋者，既  失財物，又失福德，是故不應瞋。」

[0624a28]  「取毘梨耶  波羅蜜」者，若菩薩布施時，受者打害，心不沒  不捨。布施，如先說。為布施故，身、心勤精進，
作是念：「我先世不強意布施故，今不能得  稱受者意，但當勤布施，不應計餘小事。」

[0624b04]  「取禪波羅蜜」者，菩薩布施不求今世福樂，  亦不求後世轉輪聖王、天王、人王，亦不求  世間禪定樂；為眾生故，不求涅槃樂；但攝
是諸意在一切種智中，不令散亂。

[0624b07]  「取般若  波羅蜜」者，菩薩布施時，常觀一切有為作法  虛誑不堅固、如幻、如夢。

[0624b09]  施眾生時，不見有  益、無益。何以故？是布施物，非定是樂因緣：或  時得食腹脹而死，或時得財為賊所害，亦
以得財物故生慳貪心而墮餓鬼中。又此  財物有為相故，念念生滅無常，生苦因緣。

[0624b14]  復次，此財物入諸法實相畢竟空中，不分別  有利、無利，是故菩薩於受者不求恩分，於  布施不望果報；設求報，若彼不報，則生
怨恨。菩薩作是念：「諸法畢竟空故，我無所  與；若求果報，當求畢竟空阿耨多羅三藐  三菩提，如布施相。」是故不見有益，以畢竟  空故；亦不見無益。

[0624b20]  如是，於檀波羅蜜邊，取  五波羅蜜。

[0624b21]  菩薩以尸羅波羅蜜為主，所有  身、口、意善業——布施、多聞、思惟、持戒等助阿  耨多羅三藐三菩提。持戒力大故，總名尸羅
波羅蜜。何以故？欲界中持戒為上；餘布施、聞、  思、修慧等，以欲界心散亂故，得力微薄。如  《阿毘曇》中說：「出法名欲界繫戒，色、無色界繫
淨禪定，學、無學法及涅槃。」

[0624b27]  菩薩以是持戒等  法，不趣聲聞、辟支佛地，但安住尸羅波羅  蜜中。不奪眾生命乃至不為邪見，住是助
道戒，具足十善道戒。菩薩住是二種戒中，  布施眾生，須食與食。食等義，如初品中  說。皆以此福迴向佛道，不趣二乘。何以
故？菩薩有二種破戒：一者、十不善道，二者、向  聲聞、辟支佛地。與此相違，則是二種持戒。

[0624c05]  「取  羼提波羅蜜」者，菩薩住尸羅波羅蜜欲具  足忍辱波羅蜜，若眾生來節節支解持去，乃  至不生一念瞋心，何況起身口惡業！

[0624c08]  問曰：

[0624c09]  忍辱名一切侵奪能忍，何以但說割截身體？

[0624c10]  答曰：

[0624c10]  所著物有內、外：內名自身頭、目、髓腦  等，外名妻子、珍寶等。雖俱是著處，內著最  深。

[0624c12]  復次，或有人雖隨  逐  財物而死，亦是為  身故。

[0624c13]  又復人多惜身，時有惜財，惜財者  少故不說。

[0624c14]  復次，是人尚不惜身，何況餘物！  是故但說大因緣，當知已攝小者。

[0624c15]  問曰：

[0624c15]  乃  至不生一念瞋心者，為是變化身？為是父  母生身？若是變化身，則不足為奇；若是父  母生身，未斷結人云何能不生一念瞋心？

[0624c19]  答曰：

[0624c19]  有人言：煩惱業因緣生身。是菩薩於無  量劫為眾生修集慈心故，雖有割截，不  生瞋心。如慈母養育嬰兒，雖復屎尿污
身，以深愛故而不生瞋，又愍其無知。菩  薩於眾生亦如是，未得聖道者，皆如小  兒；我為菩薩，應生慈心，當如父母，眾生
雖復加惡於我，我不應瞋。何以故？眾生不  自在，煩惱所使故。

[0624c26]  復次，菩薩無量劫來常修  畢竟空法，不見割者、罵者，亦不見善者、惡  者，皆如幻、如夢；諸瞋恚者皆愚癡，若我報彼，  與彼無異。

[0624c29]  復次，菩薩作是念：「我應瞋處而  不瞋，則為大利。」

[0625a01]  「取毘梨耶波羅蜜」者，住尸  羅波羅蜜多是出家人，時有在家者。一切出  家人得無量戒律儀，具足四十種善道，深入
諸法實相、過聲聞辟支佛地。是三種戒，名尸  羅波羅蜜。在家者無無量戒律儀，是故不具  足住尸羅波羅蜜。

[0625a06]  菩薩作是念：我今捨世  樂入道，不可但住持戒。持戒是餘功德住  處，若但得住處、不得餘功德者，得利甚薄；
譬如人在寶洲，但得水精珠，則所利益薄。  是故菩薩欲具足五波羅蜜故，身、心勤精  進。身精進者，如法致財，以用布施等；心精
進者，慳貪等諸惡心來破六波羅蜜者，不令  得入。

[0625a13]  得此二種精進已，應作是念：「一切眾  生沈沒生死，我應拯濟，著甘露地；聲聞人  但度自身，尚不應懈怠，何況菩薩自度及
為一切眾生而當懈怠！以是事故，我不應  懈廢，雖身疲苦，心不應息。所以者何？此大  乘法若不運用，則為敗壞。」

[0625a18]  「取禪波羅蜜」者，  菩薩住尸羅波羅蜜，或未得無生忍法故，  諸煩惱風吹動願樹，欲壞其尸羅波羅蜜。
爾時，應求禪定樂，除去五欲樂；五欲樂除  故，戒德清淨。煩惱雖未斷，已折伏故，不能  生亂；譬如毒蛇，以呪術力故，毒不得螫。
禪者，四禪、四無色定、四無量心等諸禪定。

[0625a24]  菩  薩得禪，心雖柔軟，安住尸羅波羅蜜故，亦  不取聲聞、辟支佛地。是菩薩但作是念：「我  應行禪波羅蜜，不為小乘涅槃，亦不為
果報，但為度一切眾生故，說諸法實相。」

[0625a28]  是  實智從禪定生，是心不為覺、觀所動，亦  不為貪欲、瞋恚所濁；繫心一處，清淨柔軟，  則能生實智。如水澄靜，照鑒分明。菩薩住
尸羅波羅蜜得是禪，得禪故心清淨，心清  淨故知諸法如實。有為法從因緣和合生，虛  誑；菩薩以慧眼觀，不見是有為法實。有為
法有種種名，所謂作法、有為、數法、相法，若有、  若無。以有為故，可說無為；有為相尚不可  得，何況無為！

[0625b08]  問曰：

[0625b08]  有為法是有相，無為法是  無相，今何以有為相中說無相？

[0625b09]  答曰：

[0625b09]  無為  有二種：一者、無相、寂滅、無戲論，如涅  槃  ；二  者、相待「無」，因「有」而生。如廟堂上無馬，能生
無心；此無心是生諸煩惱因緣，云何是無為  法？

[0625b13]  是菩薩不見此有、無等法，但見諸法如、  法性、實際。

[0625b14]  問曰：

[0625b14]  汝先言「離有則無無」，今云  何見如、法性、實際？

[0625b15]  答曰：

[0625b15]  不見有為法若常、樂、  我、淨等，是虛誑法若無，即是諸法實。見無生  法故，能離有生法；是無生法無定實相可
取，但能令人離虛誑有生法，故名無生。

[0625b18]  若  得如是智慧，以方便力、本願、悲心故，不取  二乘證，直至阿耨多羅三藐三菩提。

[0625b20]  是名菩  薩住尸羅波羅蜜取五波羅蜜。

◎

大智度論卷第八十

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
