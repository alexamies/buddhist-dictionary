根本說一切有部苾芻尼戒經
三藏法師義淨奉　制譯

別解脫經難得聞，　　經於無量俱胝劫；  
讀誦受持亦如是，　　如說行者更難遇。  
諸佛出現於世樂，　　演說微妙正法樂；  
僧伽一心同見樂，　　和合俱修勇進樂。  
若見聖人則為樂，　　并與共住亦為樂；  
若不見諸愚癡人，　　是則名為常受樂。  
見具尸羅者為樂，　　若見多聞亦名樂；  
見阿羅漢是真樂，　　由於後有不生故。  
於河津處妙階樂，　　以法降怨戰勝樂；  
證得正慧果生時，　　能除我慢盡為樂。  
若有能為決定意，　　善伏根欲具多聞；  
從少至老處林中，　　寂靜閑居蘭若樂。

[0508b04]  「諸大德！春時爾許過，餘有爾許在，老死既侵  命根漸減，大師教法不久當滅。諸大德！應懃  光顯，莫為放逸。由不放逸，必當證得如來、應、
正等覺，何況所餘覺品善法！大德僧伽！先作  何事？佛聲聞眾少求少事。未受近圓者出。不  來諸苾芻尼說欲及清淨  (其持欲者各對比坐而說)  。」

合十指恭敬，　　禮釋迦師子；  
別解脫調伏，　　我說仁善聽。  
聽已當正行，　　如大仙所說；  
於諸小罪中，　　勇猛亦懃護。  
心馬難制止，　　勇決恒相續；  
別解脫如銜，　　有百針極利。  
若人違軌則，　　聞教便能止；  
大士若良馬，　　當出煩惱陣。  
若人無此銜，　　亦不曾憙樂；  
彼沒煩惱陣，　　迷轉於生死。

[0508b20]  「大德尼僧伽聽！今僧伽黑月十四日  (或云：『白月十五日。』)  作褒灑陀。若苾芻尼僧伽時至聽者，苾芻尼
僧伽應許苾芻尼僧伽今作褒灑陀，說波  羅底木叉戒經。白如是。」

[0508b23]  「諸大德！我今作  褒灑陀，說波羅底木叉戒經。仁等諦聽，善思  念之，若有犯者當發露，無犯者默然。默然
故，知諸大德清淨。如餘問時即如實答，我今  於此勝苾芻尼眾中乃至三問，亦應如實答。  若苾芻尼憶知有犯不發露者，得故妄語罪。
諸大德！佛說故妄語是障礙法，是故苾芻尼  欲求清淨者，當發露。發露即安樂，不發露不  安樂。」

[0508c02]  「諸大德！我已說戒經序。今問諸  大德！是中清淨不？」  (如是三說)  「諸大德！是中清淨，默  然故，我今如是持。」

[0508c05]  「諸大德！此八波羅市迦法，半月半月戒經中  說。」

[0508c07]  攝頌曰：

不淨不與取，　　斷人稱上法，  
觸八事覆隨，　　斯皆不共住。

[0508c10]  「若復苾芻尼，與諸苾芻尼同得學處，不捨學  處、學羸不自說，作不淨行兩交會法，乃至共  傍生，此苾芻尼亦得波羅市迦，不應共住。

[0508c13]  「若復苾芻尼，若在聚落、若空閑處，他不與  物以盜心取。如是盜時，若王、若大臣，若捉、若
殺、若縛、若驅擯、若呵責言：『咄女子！汝是賊，  癡、無所知，作如是盜。』如是盜者，此苾芻尼亦  得波羅市迦，不應共住。

[0508c17]  「若復苾芻尼，若  人、若人胎，故自手斷其命、或持刀授與、或自  持刀、或求持刀者、若勸死、讚死，語言：『咄女
子！何用此罪累不淨惡活為？汝今寧死，死勝  生。』隨自心念，以餘言說勸讚令死。彼因死  者，此苾芻尼亦得波羅市迦，不應共住。

[0508c23]  「若復苾芻尼，實無知無遍知自知，不得上人法  寂靜聖者殊勝證悟智見安樂住，而言我知  我見。彼於異時，若問、若不問，欲自清淨故，作
如是說：『諸具壽！我實不知不見，言知言見，虛  誑妄語。』除增上慢，此苾芻尼亦得波羅市迦，  不應共住。

[0508c28]  「若復苾芻尼，自有染心、共染  心男子，從自腋已下膝已上作受樂心，身相  摩觸、若極摩觸，於如是事，此苾芻尼亦得波
羅市迦，不應共住。

[0509a02]  「若復苾芻尼，自有染  心、共染心男子，掉舉戲笑，指其處所，定時  現相，來去丈夫，情相許可，在可行非處縱身
而臥，於是八事共相領受。若苾芻尼作如是  事者，亦得波羅市迦，不應共住。

[0509a06]  「若復苾  芻尼，先知他苾芻尼犯他勝罪，而不曾說。彼  身死後，若歸俗、若出去，方作是語：『尼眾應
知，我先知此苾芻尼犯他勝罪於如是事。』此  苾芻尼亦得波羅市迦，不應共住。

[0509a10]  「若復  苾芻尼，知彼苾芻，和合僧伽與作捨置羯磨，  苾芻尼眾亦復與作不禮敬法。彼苾芻於僧  伽處現恭敬相，希求拔濟，自於界內乞解
捨置法。彼苾芻尼報苾芻言：『聖者！勿於僧  伽處現恭敬相，希求拔濟，自於界內乞解捨  置法。我為聖者供給衣鉢及餘資具，悉令
無乏，當可安心讀誦作意。』時諸苾芻尼告  此尼曰：『汝豈不知眾與此人作捨置羯磨，苾  芻尼與作不禮敬法？彼苾芻起謙下心，自於
界內乞解捨置法。汝便供給衣鉢等物，令無  乏少。汝今應捨此隨從事。』諸苾芻尼如是  諫時，捨者善；若不捨者，應可再三慇懃正
諫，隨教應詰，令捨是事。捨者善；若不捨者，  此苾芻尼亦得波羅市迦，不應共住。」

[0509a24]  「諸  大德！我已說八他勝法，苾芻尼於此隨犯一  一事，不得與諸苾芻尼共住。如前，後亦如是，
得他勝罪，不應共住。今問諸大德！是中清淨  不？」  (如是三說)  「諸大德！是中清淨，默然故，我今如是  持。」

[0509b01]  「諸大德！是二十僧伽伐尸沙法，半月半月戒  經中說。」

[0509b03]  攝頌曰：

媒嫁及二謗，　　二染并四獨，  
夫棄契作解，　　二諍雜獨住。  
破僧與隨伴，　　污家并惡性，  
眾教有二十，　　八三諫應知。

[0509b08]  「若復苾芻尼，作媒嫁事，持男意語女、持女意  語男，若為成婦及私通事，乃至須臾頃，僧伽  伐尸沙。

[0509b10]  「若復苾芻尼，懷瞋不捨故，於清  淨苾芻尼以無根波羅市迦法謗，欲壞彼淨  行。後於異時，若問、若不問，知此是無根謗。
彼苾芻尼由瞋恚故作是語者，僧伽伐尸  沙。

[0509b14]  「若復苾芻尼，懷瞋不捨故，於清淨苾芻  尼以異非分波羅市迦法謗，欲壞彼淨行。後  於異時，若問、若不問，知此是異非分事，以少
相似法而為毀謗。彼苾芻尼由瞋恚故作是  語者，僧伽伐尸沙。

[0509b18]  「若復苾芻尼，有染心，  從染心男子共相領受，隨取何物，僧伽伐尸  沙。

[0509b20]  「若復苾芻尼，向苾芻尼作如是語：『隨  汝無染心，受染心男子物，我復何過？』者，僧伽  伐尸沙。

[0509b22]  「若復苾芻尼，獨從尼寺向餘處宿  者，僧伽伐尸沙。

[0509b23]  「若復苾芻尼，獨從尼寺  晝向俗家者，僧伽伐尸沙。

[0509b24]  「若復苾芻尼，  獨在道行者，僧伽伐尸沙。

[0509b25]  「若復苾芻尼，  獨浮渡河者，僧伽伐尸沙。

[0509b26]  「若復苾芻尼，知  他婦女作非法事，眾人共嫌、為夫所棄并  白王知，度令出家者，僧伽伐尸沙。

[0509b28]  「若復  苾芻尼，依他舊契，自為己索亡人物者，僧伽  伐尸沙。

[0509c01]  「若復苾芻尼，知苾芻尼被苾芻尼  眾為作捨置羯磨，便出界外為作解法者，僧  伽伐尸沙。

[0509c03]  「若復苾芻尼，共諸苾芻尼鬪  諍紛擾，作如是語：『我捨佛法僧。非但此沙門  釋女具戒具德、有勝善法，於餘沙門，亦具戒
具德、有勝善法，我當詣彼修習梵行。』時諸  苾芻尼語言：『汝可捨此罪惡之見。』如是諫  時，捨者善；若不捨者，應可再三慇懃正諫，隨
教應詰，令捨是事。捨者善；若不捨者，僧伽伐  尸沙。

[0509c10]  「若復苾芻尼，共諸苾芻尼鬪諍紛  擾，諸苾芻尼語是苾芻尼言：『姊妹！莫鬪諍紛  擾。』此苾芻尼作如是語：『汝有愛、恚、怖、癡，於鬪
諍人有遮不遮。』諸苾芻尼語言：『大德！他諫誨  時莫作是語：「汝有愛、恚、怖、癡，於鬪諍人有遮  不遮。」姊妹可止此語！』諸苾芻尼如是諫時，捨
者善；若不捨者，應可再三慇懃正諫，隨教應  詰，令捨是事。捨者善；若不捨者，僧伽伐尸沙。

[0509c18]  「若復苾芻尼，共餘苾芻尼雜亂而住，掉舉戲  笑。諸苾芻尼語是苾芻尼言：『姊妹！莫雜亂  住、掉舉戲笑。汝雜亂住時，令善法衰損，不得
增益，應可別住。別住之時令善法增益，不復  衰損。』諸苾芻尼如是諫時，捨者善；若不捨者，  應可再三慇懃正諫，隨教應詰，令捨是事。捨
者善；若不捨者，僧伽伐尸沙。

[0509c24]  「若復苾芻  尼，知餘苾芻尼樂為獨住。諸苾芻尼語是苾  芻尼言：『大德！莫為獨住，汝獨住時令善法衰
損，不得增益。姊妹！應可共住。令善法增益，  不復衰損。』諸苾芻尼亦應告言：『大德！勿樂獨  住，令善法衰損。大德！應可捨此獨住惡見。』作
是諫時，捨者善；若不捨者，應可再三慇懃正  諫，隨教應詰，令捨是事。捨者善；若不捨者，僧  伽伐尸沙。

[0510a03]  「若復苾芻尼，興方便欲破和  合僧伽，於破僧事堅執不捨。諸苾芻尼應語  彼苾芻尼言：『姊妹！莫欲破和合僧伽堅執而
住。姊妹！應與僧伽和合共住歡喜無諍，一心  一說如水乳合，大師教法令得光顯安樂久  住。具壽！汝可捨破僧事。』諸苾芻尼如是諫
時，捨者善；若不捨者，應可再三慇懃正諫，隨  教應詰，令捨是事。捨者善；若不捨者，僧伽伐  尸沙。

[0510a11]  「若復苾芻尼，若一、若二、若多，與彼  苾芻尼共為伴黨，同邪違正隨順而住。時此  苾芻尼語諸苾芻尼言：『大德！莫共彼苾芻尼
有所論說若好、若惡。何以故？彼苾芻尼是順  法律、依法律，語言無虛妄，彼愛樂者我亦愛  樂。』諸苾芻尼應語此苾芻尼言：『具壽！莫作是
說：「彼苾芻尼是順法律、依法律，語言無虛妄，  彼愛樂者我亦愛樂。」何以故？彼苾芻尼非順  法律、不依法律，語言皆虛妄，汝莫樂破僧，
當樂和合僧。應與僧和合歡喜無諍，一心  一說如水乳合，大師教法令得光顯安樂久  住。具壽！可捨破僧惡見順邪違正勸作諍
事堅執而住。』諸苾芻尼如是諫時，捨者善；若  不捨者，應可再三慇懃正諫，隨教應詰，令捨  是事。捨者善；若不捨者，僧伽伐尸沙。

[0510a25]  「若  復眾多苾芻尼，於村落城邑住，污他家、行惡  行，污他家亦眾見聞知，行惡行亦眾見聞知。
諸苾芻尼應語彼苾芻尼言：『具壽！汝等污他  家、行惡行，污他家亦眾見聞知，行惡行亦眾  見聞知。汝等可去，不應住此。』彼苾芻尼語諸
苾芻尼言：『大德有愛、恚、怖、癡，有如是同罪苾  芻尼，有驅者、有不驅者。』時諸苾芻尼語彼苾  芻尼言：『具壽！莫作是語：「諸大德有愛、恚、怖、
癡，有如是同罪苾芻尼，有驅者、有不驅者。」何  以故？諸苾芻尼無愛、恚、怖、癡。汝等污他家、行  惡行，污他家亦眾見聞知，行惡行亦眾見聞
知。具壽！汝等應捨愛恚等言。』諸苾芻尼如是  諫時，捨者善；若不捨者，應可再三慇懃正諫，  隨教應詰。令捨是事。捨者善；若不捨者，僧伽  伐尸沙。

[0510b11]  「若復苾芻尼，惡性不受人語，諸  苾芻尼於佛所說戒經中，如法如律勸誨之  時，不受諫語，言：『諸大德！莫向我說少許若好、
若惡，我亦不向諸大德說若好、若惡。諸大德  止！莫勸我、莫論說我。』諸苾芻尼語是苾芻尼  言：『具壽！汝莫不受諫語，諸苾芻尼於佛所說
戒經中，如法如律勸誨之時應受諫語。具  壽如法諫諸苾芻尼，諸苾芻尼亦如法諫具  壽，如是如來應正等覺佛聲聞眾便得增長、
共相諫誨。具壽！汝等應捨此事。』諸苾芻尼如  是諫時，捨者善；若不捨者，應可再三慇懃正  諫，隨教應詰，令捨是事。捨者善；若不捨者，  僧伽伐尸沙。」

[0510b23]  「諸大德！我已說二十僧伽  伐尸沙法，十二初犯、八至三諫。若苾芻尼隨  一一犯故覆藏者，二部僧伽應與作半月行  摩那  [卑*也]
。行摩那  [卑*也]  竟，餘有出罪，若稱可二部  僧伽意者，二部僧伽各二十眾，當於四十眾  中出是苾芻尼罪。若少一人不滿四十眾，是
苾芻尼罪不得除，二部僧伽得罪。此是出  罪法。今問諸大德！是中清淨不？」  (如是三說)  「諸  大德！是中清淨，默然故，我今如是持。」
(尼無二不定法)

[0510c03]  「諸大德！此三十三泥薩祇波逸底迦法，半月  半月戒經中說。」

[0510c05]  初攝頌曰：

持離畜浣衣，　　取衣乞過受，  
同價及別主，　　遣使送衣直。

[0510c08]  「若復苾芻尼，作衣已竟，羯恥那衣復出，得長  衣齊十日不分別應畜。若過畜者，泥薩祇波  逸底迦。

[0510c10]  「若復苾芻尼，作衣已竟，羯恥那  衣復出，於五衣中離一一衣界外宿，下至  一夜，除得眾法，泥薩祇波逸底迦。

[0510c12]  「若  復苾芻尼，作衣已竟，羯恥那衣復出，得非時  衣，欲須應受，受已當疾成衣。若有望處  求令滿足，若不足者，得畜經一月。若過者，泥
薩祇波逸底迦。

[0510c16]  「若復苾芻尼，與非親苾芻  浣染打故衣者，泥薩祇波逸底迦。

[0510c17]  「若復  苾芻尼，從非親苾芻取衣者，除貿易，泥薩祇  波逸底迦。

[0510c19]  「若復苾芻尼，從非親居士、居士  婦乞衣，除餘時，泥薩祇波逸底迦。餘時者，若  苾芻尼奪衣、失衣、燒衣、吹衣、漂衣，此是時。

[0510c22]  「若復苾芻尼，奪衣、失衣、燒衣、吹衣、漂衣，從非  親居士、居士婦乞衣。彼多施衣，苾芻尼若須，
應受上下二衣。若過受者，泥薩祇波逸底迦。

[0510c25]  「若復苾芻尼，有非親居士、居士婦共辦衣價，  當買如是清淨衣，與某甲苾芻尼及時應用。  此苾芻尼先不受請，因他告知，便詣彼家
作如是語：『善哉仁者！為我所辦衣價，可買如  是清淨衣及時與我，為好故。』若得衣者，泥薩  祇波逸底迦。

[0511a01]  「若復苾芻尼，有非親居士、居  士婦各辦衣價，當買如是清淨衣與某甲苾  芻尼。此苾芻尼先不受請，因他告知，便詣彼
家作如是語：『善哉仁者！為我所辦衣價，可共  買如是清淨衣及時與我，為好故。』若得衣者，  泥薩祇波逸底迦。

[0511a06]  「若復苾芻尼，若王、若大  臣、婆羅門、居士等，遣使為苾芻尼送衣價。彼  使持衣價至苾芻尼所，白言：『聖者！此物是某
甲王、大臣、婆羅門、居士等遣我送來，聖者哀  愍為受。』是苾芻尼語彼使言：『仁此衣價我不  應受，若得順時淨衣應受。』彼使白言：『聖者！有
執事人不？』須衣苾芻尼言：『有。若僧伽淨人、若  鄔波斯伽，此是苾芻尼執事人。』彼使往執事  人所，與衣價已，語言：『汝可以此衣價，買順
時清淨衣，與某甲苾芻尼令其披服。』彼使善  教執事人已，還至苾芻尼所白言：『聖者！所示  執事人，我已與衣價，得清淨衣應受。』苾芻尼
須衣，應往執事人所，若二、若三令彼憶念，告  言：『我須衣。』若得者善；若不得者，乃至四、五、六  返往彼默然隨處而住。若四、五、六返得衣者
善；若不得衣，過是求得衣者，泥薩祇波逸底  迦。若竟不得衣，是苾芻尼應隨彼送衣價處，  若自往、若遣可信人往，報言：『人為某甲苾芻
尼送衣價，彼苾芻尼竟不得衣。仁應知，勿令  失，此是時。』」

[0511a26]  第二攝頌曰：

捉金銀出納，　　賣買鉢乞線，  
織師自奪衣，　　迴他病長鉢。

[0511a29]  「若復苾芻尼，自手捉金銀錢等、若教他捉者，  泥薩祇波逸底迦。

[0511b01]  「若復苾芻尼，種種出納  求利者，泥薩祇波逸底迦。

[0511b02]  「若復苾芻尼，  種種賣買者，泥薩祇波逸底迦。

[0511b03]  「若復苾  芻尼，有鉢減五綴，堪得受用，為好故更求  餘鉢得者，泥薩祇波逸底迦。彼苾芻尼應  於眾中捨此鉢，取眾中最下鉢與彼苾芻
尼，報言：『此鉢還汝，不應守持，不應分別，亦  不施人，應自審詳徐徐受用，乃至破，應護  持，此是其法。』

[0511b09]  「若復苾芻尼，自乞縷線，使  非親織師織作衣，若得衣者，泥薩祇波逸  底迦。

[0511b11]  「若復苾芻尼，有非親居士、居士婦為  苾芻尼使非親織師織作衣。此苾芻尼先不  受請，便生異念，詣彼織師所，作如是言：『汝
今知不？此衣為我織。善哉織師！應好織淨梳  治，善揀擇極堅打。我當以少鉢食、或鉢食  類、或復食直而相濟給。』若苾芻尼以如是
物與織師求得衣者，泥薩祇波逸底迦。

[0511b18]  「若復苾芻尼，與苾芻尼衣，彼於後時惱瞋罵  詈生嫌賤心，若自奪、若教他奪，報言：『還我衣  來，不與汝。』若衣離彼身自受用者，泥薩祇波
逸底迦。

[0511b21]  「若復苾芻尼，知他與眾物，自迴  入己者，泥薩祇波逸底迦。

[0511b22]  「如世尊說：『聽  諸病苾芻尼，所有諸藥隨意服食，謂酥、油、  糖蜜，於七日中應自守持觸宿而服。』若苾
芻尼過七日服者，泥薩祇波逸底迦。

[0511b25]  「若  復苾芻尼，畜長鉢得經一宿，若過畜者，泥薩  祇波逸底迦。」

[0511b28]  第三攝頌曰：

不著捨不捨，　　乞金銀染衣，  
得利有五殊，　　買藥衣二價。

[0511c02]  「若復苾芻尼，於半月內不著五衣者，泥薩祇  波逸底迦。

[0511c03]  「若復苾芻尼，非時捨羯恥那衣  者，泥薩祇波逸底迦。

[0511c04]  「若復苾芻尼，依時  不捨羯恥那衣者，泥薩祇波逸底迦。

[0511c05]  「若  復苾芻尼，乞求金銀者，泥薩祇波逸底迦。

[0511c07]  「若復苾芻尼，以衣利直將充食用者，泥薩  祇波逸底迦。

[0511c08]  「若復苾芻尼，得別衣利，充  食用者，泥薩祇波逸底迦。

[0511c09]  「若復苾芻尼，  得臥具利，將充食用者，泥薩祇波逸底迦。

[0511c11]  「若復苾芻尼，得夏安居利，充食用者，泥薩  祇波逸底迦。

[0511c12]  「若復苾芻尼，得多人利，迴  入己者，泥薩祇波逸底迦。

[0511c13]  「若復苾芻尼，  得僧祇利物，迴入己者，泥薩祇波逸底迦。

[0511c15]  「若復苾芻尼，買諸藥物，繫竟復解、解而復  繫者，泥薩祇波逸底迦。

[0511c16]  「若復苾芻尼，持  貴價重衣者，泥薩祇波逸底迦。

[0511c17]  「若復苾  芻尼，持貴價輕衣者，泥薩祇波逸底迦。」

[0511c19]  「諸大德！我已說三十三泥薩祇波逸底迦法。  今問諸大德！是中清淨不？」  (如是三說)  「諸大德！是中
清淨，默然故，我今如是持。」

[0511c22]  「諸大德！此一百八十波逸底迦法，半月半月  戒經中說。」

[0511c24]  第一攝頌曰：

妄毀及離間，　　發舉說同聲，  
說罪得上人，　　隨親輒輕毀。

[0511c27]  「若復苾芻尼，故妄語者，波逸底迦。

[0511c27]  「若復  苾芻尼，毀訾語故，波逸底迦。

[0511c28]  「若復苾芻  尼，離間語故，波逸底迦。

[0511c29]  「若復苾芻尼，知  和合僧伽如法斷諍，事已除滅，後於羯磨  處更發舉者，波逸底迦。

[0512a02]  「若復苾芻尼，為  男子說法，過五六語，除有智女人，波逸底  迦。

[0512a04]  「若復苾芻尼，與未近圓人同句讀誦，及  教授法者，波逸底迦。

[0512a05]  「若復苾芻尼，知他  苾芻尼有麁惡罪，向未近圓人說，除眾羯磨，  波逸底迦。

[0512a07]  「若復苾芻尼，實得上人法，向  未近圓人說者，波逸底迦。

[0512a08]  「若復苾芻尼，  先同心許，後作是說：『諸具壽！以僧利物隨  親厚處迴與別人。』者，波逸底迦。

[0512a10]  「若復苾  芻尼，半月半月說戒經時，作如是語：『諸具壽！  何用說此小隨小學處，為說是戒時，令諸苾
芻尼心生惡作惱悔懷憂。』若作如是輕呵戒  者，波逸底迦。」

[0512a15]  第二攝頌曰：

種子輕惱教，　　安床草葉敷，  
強住脫床虫，　　過三外道處。

[0512a18]  「若復苾芻尼，自壞種子有情村，及令他壞者，  波逸底迦。

[0512a19]  「若復苾芻尼，嫌毀輕賤苾芻尼  者，波逸底迦。

[0512a20]  「若復苾芻尼，違惱言教者，  波逸底迦。

[0512a21]  「若復苾芻尼，於露地處安僧  敷具及諸床座，去時不自舉、不教人舉，  若有苾芻尼不囑授者，除餘緣故，波逸底  迦。

[0512a24]  「若復苾芻尼，於僧房內，若草、若葉，自  敷、教人敷，去時不自舉、不教人舉，若有苾芻  尼不囑授，除餘緣故，波逸底迦。

[0512a26]  「若復苾  芻尼，於僧住處，知諸苾芻尼先此處住，後來  於中故相惱觸，於彼臥具若坐、若臥，作如是
念：『彼若生苦者，自當避我去。』波逸底迦。

[0512b01]  「若復苾芻尼，於僧住處，知重房棚上脫脚  床及餘坐物，放身坐臥者，波逸底迦。

[0512b02]  「若  復苾芻尼，知水有蟲，自澆草土、若和牛糞，及  教人澆者，波逸底迦。

[0512b04]  「若復苾芻尼，作大  住處，於門梐邊應安橫扂，及諸窓牖并安水  竇。若起牆時是濕泥者，應二、三重齊橫扂處。  若過者，波逸底迦。

[0512b07]  「若復苾芻尼，於外道  住處得經一宿一食，除病因緣，若過者，波  逸底迦。」

[0512b10]  第三攝頌曰：

過三不餘食，　　勸足并別眾，  
非時觸不受，　　蟲外道觀裝。

[0512b13]  「若復眾多苾芻尼，往俗家中，有淨信婆羅門  居士慇懃勸請與餅  麨  飯，苾芻尼須者應兩  三鉢受。若過受者，波逸底迦。既受得已還至
住處，若有苾芻尼應共分食，此是時。

[0512b16]  「若  復苾芻尼，足食竟，不作餘食法更食者，波逸  底迦。

[0512b18]  「若復苾芻尼，知他苾芻尼足食竟，不  作餘食法，勸令更食，告言：『具壽！當噉此食。』  以此因緣欲使他犯生憂惱者，波逸底迦。

[0512b21]  「若復苾芻尼，別眾食者，除餘時，波逸底迦。餘  時者，病時、作時、道行時、船行時、大眾食時、沙  門施食時，此是時。

[0512b23]  「若復苾芻尼，非時食  者，波逸底迦。

[0512b24]  「若復苾芻尼，食曾經觸食  者，波逸底迦。

[0512b25]  「若復苾芻尼，不受食，舉著口  中而噉咽者，除水及齒木，波逸底迦。

[0512b26]  「若  復苾芻尼，知水有虫受用者，波逸底迦。

[0512b28]  「若復苾芻尼，自手授與無衣外道及餘外道男  女食者，波逸底迦。

[0512b29]  「若復苾芻尼，往觀整  裝軍者，波逸底迦。」

[0512c02]  第四攝頌曰：

觀軍二打擬，　　覆罪詣俗家，  
然火與欲過，　　說欲非障法。

[0512c05]  「若復苾芻尼，有因緣往軍中，應齊二夜。若過  宿者，波逸底迦。

[0512c06]  「若復苾芻尼，在軍中宿  經二夜，觀整裝軍，見先旗兵及看布陣散  兵者，波逸底迦。

[0512c08]  「若復苾芻尼，瞋恚故不  喜，打苾芻尼者，波逸底迦。

[0512c09]  「若復苾芻尼，  瞋恚故不喜，擬手向苾芻尼者，波逸底迦。

[0512c11]  「若復苾芻尼，知他苾芻尼有麁惡罪，覆藏者，  波逸底迦。

[0512c12]  「若復苾芻尼，語餘苾芻尼，作  如是語：『具壽！共汝詣俗家，當與汝美好飲  食令得飽滿。』彼苾芻尼至俗家，竟不與食，語
言：『具壽汝去！我與汝共坐共語不樂，我獨坐  獨語樂。』作是語時，欲令生惱者，波逸底迦。

[0512c17]  「若復苾芻尼，無病為身，若自然火、若教他  然者，波逸底迦。

[0512c18]  「若復苾芻尼，與他欲已，  後便悔言：『還我欲來，不與汝。』者，波逸底迦。

[0512c20]  「若復苾芻尼，與未近圓人同室宿，過二夜者，  波逸底迦。

[0512c21]  「若復苾芻尼，作如是語：『我知  佛所說法「欲是障礙」者，習行之時非是障  礙。』諸苾芻尼應語彼苾芻尼言：『具壽！汝莫
作是語：「我知佛所說『欲是障礙法』者，習行之  時非是障礙。」汝莫謗世尊，謗世尊者不善。世  尊不作是語，世尊以無量門於諸欲法說為
障礙。汝可棄捨如是惡見。』諸苾芻尼如是諫  時，捨者善；若不捨者，乃至二三隨正應諫，隨  正應教，令捨是事。捨者善；若不捨者，波逸底  迦。」

[0513a02]  第五攝頌曰：

與惡見同宿，　　求寂壞色衣，  
捉寶洗傍生，　　惱指水同宿。◎

[0513a05]  「◎若復苾芻尼，知如是語人，未為隨法、不捨  惡見，共為言說、共住受用、同室而宿者，波逸  底迦。

[0513a07]  「若復苾芻尼，見有求寂女，作如是  語：『我知佛所說法「欲是障礙」者，習行之時非  是障礙。』諸苾芻尼應語彼求寂女言：『汝莫作
是語：「我知佛所說『欲是障礙法』者，習行之時  非是障礙。」汝莫謗世尊，謗世尊者不善。世尊  不作是語，世尊以無量門於諸欲法說為障
礙。汝可棄捨如是惡見。』諸苾芻尼語彼求寂  女時，捨此事者善；若不捨者，乃至二、三隨正  應諫，隨正應教，令捨是事。捨者善；若不捨
者，諸苾芻尼應語彼求寂女言：『汝從今已去  不應說言：「如來、應、正等覺是我大師。」若有  尊宿及同梵行者，不應隨行。如餘求寂女，得
與苾芻尼二夜同宿。汝今無是事，汝愚癡人！  可速滅去。』若苾芻尼知是被擯求寂女而攝  受饒益、同室宿者，波逸底迦。

[0513a21]  「若復苾芻  尼，得新衣，當作三種染壞色：若青、若泥、若赤，  隨一而壞。若不作三種壞色而受用者，波逸  底迦。

[0513a24]  「若復苾芻尼，寶及寶類，若自捉、若  教人捉，除在寺內及白衣舍，波逸底迦。若在  寺內及白衣舍，見寶及寶類，應作是念然後
當取：『若有認者，我當與之。』此是時。

[0513a27]  「若復  苾芻尼，半月應洗浴，故違而浴者，除餘時，波  逸底迦。餘時者，熱時、病時、作時、行時、風時、雨  時、風雨時，此是時。

[0513b01]  「若復苾芻尼，故斷傍生  命者，波逸底迦。

[0513b02]  「若復苾芻尼，故惱他苾芻  尼，乃至少時不樂，以此為緣者，波逸底迦。

[0513b04]  「若復苾芻尼，以指擊攊他者，波逸底迦。

[0513b05]  「若復苾芻尼，水中戲者，波逸底迦。

[0513b05]  「若復  苾芻尼，共男子同室宿者，波逸底迦。」

[0513b07]  第六攝頌曰：

怖藏瞋二道，　　掘地四月請，  
拒教竊聽言，　　默然從座起。

[0513b10]  「若復苾芻尼，若自恐怖、若教人恐怖他苾芻  尼，下至戲笑者，波逸底迦。

[0513b11]  「若復苾芻尼，  自藏苾芻、苾芻尼、若正學女、求寂、求寂女衣  鉢及餘資具，若教人藏者，除餘緣故，波逸底  迦。

[0513b14]  「若復苾芻尼，瞋恚故，知彼苾芻尼清  淨無犯，以無根僧伽伐尸沙法謗者，波逸底  迦。

[0513b16]  「若復苾芻尼，共男子同道行，更無女  人，乃至一村間者，波逸底迦。

[0513b17]  「若復苾芻尼，  與賊商旅共同道行，乃至一村間者，波逸底  迦。

[0513b19]  「若復苾芻尼，自手掘地、若教人掘者，  波逸底迦。

[0513b20]  「若復苾芻尼，有四月請，須時  應受。若過受者，除餘時，波逸底迦。餘時者，  謂別請、更請、慇懃請、常請，此是時。

[0513b22]  「若復  苾芻尼，聞諸苾芻尼作如是語：『具壽！仁今當  習如是學處。』彼作是語：『我實不能用汝愚癡
不分明不善解者所說之言受行學處。我若  見餘善閑三藏，當隨彼言而受行。』者，波逸  底迦。若苾芻尼實欲求解彼者，當問三藏，  此是時。

[0513b28]  「若復苾芻尼，知餘苾芻尼評論事  生求過紛擾諍競而住，默然往彼聽其所說，  作如是念：『我欲聽已，當令鬪亂。』以此為緣者，
波逸底迦。

[0513c03]  「若復苾芻尼，知眾如法評論事時，默然從座  起去，有苾芻尼不囑授者，除餘緣，故波逸底  迦。」

[0513c06]  第七攝頌曰：

不恭敬飲酒，　　入聚往餘家，  
明相攝耳筒，　　床足綿敷具。

[0513c09]  「若復苾芻尼，不恭敬者，波逸底迦。

[0513c09]  「若復  苾芻尼，飲諸酒者，波逸底迦。

[0513c10]  「若復苾芻  尼，非時入聚落，不囑餘苾芻尼，除餘緣故，波  逸底迦。

[0513c12]  「若復苾芻尼，受食家請，食前、食後  行詣餘家，不囑授者，波逸底迦。

[0513c13]  「若復苾  芻尼，明相未出，剎帝利灌頂王未藏寶及寶  類，若入過宮門閫者，除餘緣故，波逸底迦。

[0513c16]  「若復苾芻尼，半月半月說戒經時，作如是語：  『具壽！我今始知是法戒經中說。』諸苾芻  尼知是苾芻尼，若二、若三同作長淨，況復
過此，應語彼言：『具壽！非不知故得免其罪，汝  所犯罪應如法說悔。』當勸喻言：『具壽！此法希  奇難可逢遇，汝說戒時，不恭敬、不住心、不慇
重、不作意、不一想、不攝耳、不策念而聽法。』者，  波逸底迦。

[0513c23]  「若復苾芻尼，用骨牙角作針  筒成者，應打碎，波逸底迦。

[0513c24]  「若復苾芻尼，  作大木床足應高佛八指，除入梐木。若過  者，應截去，波逸底迦。

[0513c26]  「若復苾芻尼，以草  木綿貯僧床座者，應撤去，波逸底迦。

[0513c27]  「若  復苾芻尼，作尼師但那，當應量作。是中量者，  長佛二張手、廣一張手半。長廣中，更增一  張手。若過作者，應截去，波逸底迦。」

[0514a02]  第八攝頌曰：

覆瘡佛衣量，　　蒜剃洗手拍，  
自煮食水灑，　　生草棄牆外。

[0514a05]  「若復苾芻尼，作覆瘡衣，當應量作。是中量者，  長佛四張手、廣二張手。若過作者，應截去，  波逸底迦。

[0514a07]  「若復苾芻尼，同佛衣量作衣，或  復過者，波逸底迦。是中佛衣量者，長佛十張  手、廣六張手，此是佛衣量。

[0514a09]  「若復苾芻尼，  噉蒜者，波逸底迦。

[0514a10]  「若復苾芻尼，剃隱處  毛者，波逸底迦。

[0514a11]  「若復苾芻尼，若洗淨時，  應齊二指節，若過者，波逸底迦。

[0514a12]  「若復苾  芻尼，以手拍隱處者，波逸底迦。

[0514a13]  「若復苾  芻尼，自手煮生食者，波逸底迦。

[0514a14]  「若復苾  芻尼，以水灑上眾者，波逸底迦。

[0514a15]  「若復苾  芻尼，在生草上大小便洟唾者，波逸底迦。

[0514a17]  「若復苾芻尼，不善觀察，以不淨棄牆外者，波  逸底迦。」

[0514a19]  第九攝頌曰：

為獨有五種，　　由耳語有四，  
若懷瞋恚心，　　椎胸皆不合。

[0514a22]  「若復苾芻尼，獨與男子在屏處立者，波逸底  迦。

[0514a23]  「若復苾芻尼，獨與苾芻在屏處立者，波  逸底迦。

[0514a24]  「若復苾芻尼，獨與男子在露處立  者，波逸底迦。

[0514a25]  「若復苾芻尼，獨與苾芻在  露處立者，波逸底迦。

[0514a26]  「若復苾芻尼，獨住  一房者，波逸底迦。

[0514a27]  「若復苾芻尼，共男子  耳語者，波逸底迦。

[0514a28]  「若復苾芻尼，受男子  耳語者，波逸底迦。

[0514a29]  「若復苾芻尼，共苾芻  耳語者，波逸底迦。

[0514b01]  「若復苾芻尼，受苾芻  耳語者，波逸底迦。

[0514b02]  「若復苾芻尼，瞋恚故，  便自椎胸生苦痛者，波逸底迦。」

[0514b04]  第十攝頌曰：

呪誓不觀事，　　坐床以樹膠，  
在四白衣家，　　看病不同臥。

[0514b07]  「若復苾芻尼，以自梵行而為呪誓者，波逸底  迦。

[0514b08]  「若復苾芻尼，不善觀事而詰他者，波  逸底迦。

[0514b09]  「若復苾芻尼，於屏闇處，不觀床  座而坐臥者，波逸底迦。

[0514b10]  「若復苾芻尼，以  樹膠作生支者，波逸底迦。

[0514b11]  「若復苾芻尼，  在白衣家說法，去時不囑授家主收攝臥具  者，波逸底迦。

[0514b13]  「若復苾芻尼，在白衣家，主  人未許，於床座上輒坐者，波逸底迦。

[0514b14]  「若  復苾芻尼，在白衣家，不問主人輒坐者，波  逸底迦。

[0514b16]  「若復苾芻尼，知苾芻尼先在白衣  家，後來令他去者，波逸底迦。

[0514b17]  「若復苾芻  尼，於親弟子及依止弟子，見有病患不瞻侍  者，波逸底迦。

[0514b19]  「若復苾芻尼，二尼同一床  臥者，波逸底迦。」

[0514b21]  第十一攝頌曰：

二安居二怖，　　天祠未滿年，  
畜眾二嫁人，　　僧未與無限。

[0514b24]  「若復苾芻尼，夏安居未為，隨意人間遊行者，  波逸底迦。

[0514b25]  「若復苾芻尼，夏安居滿，不離  舊處人間遊行者，波逸底迦。

[0514b26]  「若復苾芻  尼，知王國中有賊怖處而遊行者，波逸底  迦。

[0514b28]  「若復苾芻尼，知彼處所有虎狼師子怖  而遊行者，波逸底迦。

[0514b29]  「若復苾芻尼，往天祠  中作論議者，波逸底迦。

[0514c01]  「若復苾芻尼，未  滿十二歲，與他出家受近圓者，波逸底迦。

[0514c03]  「若復苾芻尼，僧伽未與畜眾法，輒畜弟子者，  波逸底迦。

[0514c04]  「若復苾芻尼，知曾嫁女人年未  滿十二，與出家者，波逸底迦。

[0514c05]  「若復苾  芻尼，知曾嫁女人年滿十二，不與正學法而  受近圓者，波逸底迦。

[0514c07]  「若復苾芻尼，僧伽  未與無限畜眾法，輒多畜者，波逸底迦。」

[0514c09]  第十二攝頌曰：

度娠不教誡，　　不護不隨身，  
二童女惡人，　　多憂二六法。

[0514c12]  「若復苾芻尼，度有娠女人出家者，波逸底迦。

[0514c13]  「若復苾芻尼，與他出家并受近圓，不教誡  者，波逸底迦。

[0514c14]  「若復苾芻尼，與他出家并  受近圓，不攝受衛護者，波逸底迦。

[0514c15]  「若  復苾芻尼，與他出家，不將隨身去者，波逸底  迦。

[0514c17]  「若復苾芻尼，知童女年未滿二十，與  受近圓者，波逸底迦。

[0514c18]  「若復苾芻尼，知童  女年滿二十，不與二歲學六法六隨法，即受  近圓者，波逸底迦。

[0514c20]  「若復苾芻尼，知惡性  女人好為鬪諍，與出家者，波逸底迦。

[0514c21]  「若  復苾芻尼，知多憂惱女人，度出家者，波逸底  迦。

[0514c23]  「若復苾芻尼，知女人未滿二歲學六法  六隨法，與受近圓者，波逸底迦。

[0514c24]  「若復苾  芻尼，知女人二歲學六法及六隨法了，不與  受近圓者，波逸底迦。」

[0514c27]  第十三攝頌曰：

未放與我衣，　　收斂年年受，  
欲半月無僧，　　安居隨意責。

[0515a01]  「若復苾芻尼，知他婦女夫主未放，度出家者，  波逸底迦。

[0515a02]  「若復苾芻尼，知彼女人希受近  圓，告云：『汝與我衣，當授汝近圓。』者，波  逸底迦。

[0515a04]  「若復苾芻尼，報俗女云：『汝應收  斂家業，我當與汝出家。』如教作訖，不度出  家者，波逸底迦。

[0515a06]  「若復苾芻尼，於每年中，  與他出家及受近圓者，波逸底迦。

[0515a07]  「若復  苾芻尼，經宿與欲者，波逸底迦。

[0515a08]  「若復苾  芻尼，半月半月應求教授。若不求者，波逸  底迦。

[0515a10]  「若復苾芻尼，無苾芻處作長淨者，  波逸底迦。

[0515a11]  「若復苾芻尼，無苾芻處作安居  者，波逸底迦。

[0515a12]  「若復苾芻尼，安居了，不  於二部眾中以三事作隨意者，波逸底  迦。

[0515a14]  「若復苾芻尼，訶責眾者，波逸底迦。」

[0515a15]  第十四攝頌曰：

罵眾五種慳，　　讚家寺食法，  
更食給孩子，　　洗裙令浣衣。

[0515a18]  「若復苾芻尼，罵眾者，波逸底迦。

[0515a18]  「若復苾  芻尼，見讚歎他起慳嫉心者，波逸底迦。

[0515a20]  「若復苾芻尼，於家慳者，波逸底迦。

[0515a20]  「若復  苾芻尼，於寺慳者，波逸底迦。

[0515a21]  「若復苾芻  尼，於利養飲食慳者，波逸底迦。

[0515a22]  「若復苾  芻尼，慳法者，波逸底迦。

[0515a23]  「若復苾芻尼，食  竟更食者，波逸底迦。

[0515a24]  「若復苾芻尼，給養  他孩兒者，波逸底迦。

[0515a25]  「若復苾芻尼，不畜  洗裙者，波逸底迦。

[0515a26]  「若復苾芻尼，令浣衣  人洗衣者，波逸底迦。」

[0515a28]  第十五攝頌曰：

上眾沙門衣，　　二病衣從乞，  
不共出不分，　　鬪不囑學呪。

[0515b03]  「若復苾芻尼，共上眾換衣者，波逸底迦。

[0515b04]  「若復苾芻尼，輒將沙門法衣與俗人者，波逸  底迦。

[0515b05]  「若復苾芻尼，不畜病衣者，波逸底  迦。

[0515b06]  「若復苾芻尼，大眾病衣將私用者，波  逸底迦。

[0515b07]  「若復苾芻尼，知是貧人，從乞羯  恥那衣者，波逸底迦。

[0515b08]  「若復苾芻尼，不共  出羯恥那衣者，波逸底迦。

[0515b09]  「若復苾芻尼，  不共他分衣者，波逸底迦。

[0515b10]  「若復苾芻尼，  自知有力，見他尼鬪不勸止息者，波逸底  迦。

[0515b12]  「若復苾芻尼，棄住處不囑授者，波逸  底迦。

[0515b13]  「若復苾芻尼，從俗人受學呪法者，波  逸底迦。」

[0515b15]  第十六攝頌曰：

教呪法賣  麨  ，　　營理使他尼，  
撚縷織蓋行，　　鞋瘡度婬女。

[0515b18]  「若復苾芻尼，教俗人呪法者，波逸底迦。

[0515b19]  「若復苾芻尼，賣  麨  食者，波逸底迦。

[0515b19]  「若復  苾芻尼，營理俗人家務者，波逸底迦。

[0515b20]  「若  復苾芻尼，令他諸尼移轉坐床勞倦者，波逸  底迦。

[0515b22]  「若復苾芻尼，自手撚縷者，波逸底  迦。

[0515b23]  「若復苾芻尼，自織絡者，波逸底迦。

[0515b24]  「若復苾芻尼，持傘蓋行者，波逸底迦。

[0515b25]  「若復苾芻尼，著彩色鞋履者，波逸底迦。

[0515b26]  「若復苾芻尼，臂上有瘡，令他數解數繫者，波  逸底迦。

[0515b27]  「若復苾芻尼，度婬女出家者，波  逸底迦。」

[0515b29]  第十七攝頌曰：

尼不許揩身，　　約人有五別，  
香及胡麻水，　　輒問俗莊嚴。

[0515c03]  「若復苾芻尼，使苾芻尼令揩身者，波逸底迦。

[0515c04]  「若復苾芻尼，令式叉摩拏女揩身者，波逸  底迦。

[0515c05]  「若復苾芻尼，使求寂女揩身者，波  逸底迦。

[0515c06]  「若復苾芻尼，使俗女揩身者，波  逸底迦。

[0515c07]  「若復苾芻尼，使外道女揩身者，波  逸底迦。

[0515c08]  「若復苾芻尼，以香塗身者，波逸  底迦。

[0515c09]  「若復苾芻尼，以胡麻滓揩身者，波  逸底迦。

[0515c10]  「若復苾芻尼，使他以水揩身者，波  逸底迦。

[0515c11]  「若復苾芻尼，不求容許輒請問者，  波逸底迦。

[0515c12]  「若復苾芻尼，著俗莊嚴具者，波  逸底迦。」

[0515c14]  第十八攝頌曰：

相牽舞歌樂，　　獨出大小行，  
刷篦梳三假，　　墮罪百八十。

[0515c17]  「若復苾芻尼，以手相牽河中洗浴者，波逸底  迦。

[0515c18]  「若復苾芻尼，自作舞、教他作舞者，波  逸底迦。

[0515c19]  「若復苾芻尼，唱歌者，波逸底  迦。

[0515c20]  「若復苾芻尼，作樂者，波逸底迦。

[0515c20]  「若  復苾芻尼，獨出寺外，於空宅內大小行者，波  逸底迦。

[0515c22]  「若復苾芻尼，畜香草根刷者，波  逸底迦。

[0515c23]  「若復苾芻尼，畜細篦者，波逸底  迦。

[0515c24]  「若復苾芻尼，畜麁梳者，波逸底迦。

[0515c25]  「若復苾芻尼，用前三事者，波逸底迦。

[0515c25]  「若  復苾芻尼，畜假髻莊具者，波逸底迦。」

[0515c27]  「諸大德！我已說一百八十波逸底迦法。今問  諸大德！是中清淨不？」  (如是三說)  「諸大德！是中清淨，  默然故，我今如是持。」

[0516a01]  「諸大德！此十一波羅底提舍尼法，半月半  月戒經中說。」

[0516a03]  攝頌曰：

乳酪及生酥，　　熟酥油糖蜜，  
魚肉并乾脯，　　得法學人家。

[0516a06]  「若復苾芻尼，無病為己詣白衣家乞乳、若使  人乞而飲用者，是苾芻尼應還村外住處，  詣諸苾芻尼所，各別告言：『大德！我犯對說惡
法，是不應為，今對說悔。』是名對說法。如是酥  等乃至乾脯十事，乞皆有犯，如上廣說。

[0516a11]  「若復苾芻尼，知是學家僧伽與作學家羯磨，  苾芻尼先不受請，便詣彼家自手受食食。是  苾芻尼應還村外住處，詣諸苾芻尼所，各
別告言：『大德！我犯對說惡法，是不應為，今對  說悔。』是名對說法。

[0516a15]  「諸大德！我已說十一  波羅底提舍尼法。今問諸大德！是中清淨不？」  (如是三說)  「諸大德！是中清淨，默然故，我今如是持。」

[0516a18]  「諸大德！此眾學法，半月半月戒經中說。」

[0516a19]  總攝頌曰：

衣食形齊整，　　俗舍善容儀，  
護鉢除病人，　　洟唾過人樹。

[0516a22]  「齊整著裙，應當學。

[0516a22]  「不太高、不大下、不象  鼻、不蛇頭、不多羅葉、不豆團形著裙，應當  學。

[0516a24]  「齊整著五衣，應當學。

[0516a24]  「不太高、不太  下，好正披、好正覆，少語言、不高視，入白衣  舍，應當學。

[0516a26]  「若月期將至，不應往白衣  舍，應當學。

[0516a27]  「不覆頭、不偏抄衣、不雙抄衣、  不叉腰、不拊肩，入白衣舍，應當學。

[0516a28]  「不蹲  行、不足指行，不跳行，不庂足行，不努身行，  入白衣舍，應當學。

[0516b01]  「不搖身、不掉臂、不搖  頭、不肩排、不連手，入白衣舍，應當學。

[0516b02]  「在  白衣舍，未請坐不應坐，應當學。

[0516b03]  「在白衣  舍，不善觀察不應坐，應當學。

[0516b04]  「在白衣舍，  不放身坐，應當學。

[0516b05]  「在白衣舍、不壘足、不  重內踝、不重外踝、不急斂足、不長舒足、不露  身，應當學。

[0516b07]  「恭敬受食，應當學。

[0516b07]  「不得  滿鉢受飯，更安羹菜，令食流溢於鉢緣邊，  應留屈指用意受食，應當學。

[0516b09]  「行食未至，  不豫申鉢，應當學。

[0516b10]  「不安鉢在食上，應當  學。

[0516b11]  「恭敬而食，應當學。

[0516b11]  「不極小團、不  極大團，圓整而食，應當學。

[0516b12]  「若食未  至，不張口待，應當學。

[0516b13]  「不含食語，應當  學。

[0516b14]  「不得以飯覆羹菜、不將羹菜覆飯更望  得，應當學。

[0516b15]  「不彈舌食、不  [口*((甫-、)/寸)]  [口*集]  食、不呵  氣食、不吹氣食、不散手食、不毀呰食、不填
頰食、不齧半食、不舒舌食、不作窣覩波形食，  應當學。

[0516b18]  「不舐手、不舐鉢、不振手、不振鉢，  常看鉢食，應當學。

[0516b19]  「不輕慢心觀比坐鉢  中食，應當學。

[0516b20]  「不以污手捉淨水瓶，應當  學。

[0516b21]  「在白衣舍，不棄洗鉢水，除問主人，應  當學。

[0516b22]  「不得以殘食置鉢水中，應當學。

[0516b23]  「地上無替，不應安鉢，應當學。

[0516b23]  「不立洗鉢，  應當學。

[0516b24]  「不於危險岸處置鉢，亦不逆流  酌水，應當學。

[0516b25]  「人坐己立不為說法，除病，  應當學。

[0516b26]  「人臥己坐不為說法，除病，應當  學。

[0516b27]  「人在高座己在下座，不為說法，除病，  應當學。

[0516b28]  「人在前行己在後行，不為說法，  除病，應當學。

[0516b29]  「人在道己在非道，不為說  法，除病，應當學。

[0516c01]  「不為覆頭者、不為偏抄  衣、不為雙抄衣、不為叉腰者、不為拊肩者說  法，除病，應當學。

[0516c03]  「不為乘象馬車輿者說  法，除病，應當學。

[0516c04]  「不為著屐靴鞋及履屨  者說法，除病，應當學。

[0516c05]  「不為戴帽著冠及  作佛頂髻者、不為纏頭、不為冠花者說法，除  病，應當學。

[0516c07]  「不為持蓋者說法，除病，應當  學。

[0516c08]  「不立大小便，除病，應當學。

[0516c08]  「不得  水中大小便洟唾，除病，應當學。

[0516c09]  「不得上  過人樹，除有難緣，應當學。」

[0516c10]  「諸大德！我已  說眾多學法。今問諸大德！是中清淨不？」  (如是三說)

[0516c12]  「諸大德！是中清淨，默然故，我今如是持。」

[0516c13]  「諸大德！此七滅諍法，半月半月戒經中說。」

[0516c14]  攝頌曰：

現前并憶念，　　不癡與求罪，  
多人語自言，　　草掩除眾諍。

[0516c17]  「應與現前毘奈耶，　　當與現前毘奈耶。　　應  與憶念毘奈耶，　　當與憶念毘奈耶。　　應  與不癡毘奈耶，　　當與不癡毘奈耶。　　應
與求罪自性毘奈耶，　　當與求罪自性毘奈  耶。　　應與多人語毘奈耶，　　當與多人語  毘奈耶。　　應與自言毘奈耶，　　當與自言  毘奈耶。
應與草掩毘奈耶，　　當與草掩  毘奈耶。

[0516c24]  若有諍事起，當以七法順大師  教，如法如律而除滅之。

[0516c25]  「諸大德！我已  說七滅諍法。今問諸大德！是中清淨不？」  (如是三說)

[0516c27]  「諸大德！是中清淨，默然故，我今如是持。」

[0516c28]  「諸大德！我已說戒經序、已說八波羅市迦法、  二十僧伽伐尸沙法、三十三泥薩祇波逸底  迦法、一百八十波逸底迦法、十一波羅底
提舍尼法、眾學法、七滅諍法，此是如來、應、正  等覺戒經中所說所攝。若更有餘法之隨法，  與此相應者，皆當修學。仁等共集，歡喜無
諍，一心一說如水乳合，慇懃光顯大師聖教，  令安樂住，勿為放逸，應當修學。」

忍是勤中上，　　能得涅槃處；  
出家惱他人，　　不名為沙門。

[0517a09]  此是毘鉢尸如來、應、正等覺說是戒經。

明眼避險途，　　能至安隱處；  
智者於生界，　　能遠離諸惡。

[0517a12]  此是尸棄如來、應、正等覺說是戒經。

不毀亦不害，　　善護於戒經；  
飲食知止足，　　受用下臥具；  
勤修增上定，　　此是諸佛教。

[0517a16]  此是毘舍浮如來、應、正等覺說是戒經。

譬如蜂採花，　　不壞色與香，  
但取其味去；　　苾芻入聚然，  
不違逆他人，　　不觀作不作，  
但自觀身行，　　若正若不正。

[0517a21]  此是俱留孫如來、應、正等覺說是戒經。

勿著於定心，　　勤修寂靜處；  
能救護無憂，　　常令念不失。  
若人能惠施，　　福增怨自息；  
修善除眾惡，　　惑盡至涅槃。

[0517a26]  此是羯諾迦牟尼如來、應、正等覺說是戒經。

一切惡莫作，　　一切善應修；  
遍調於自心，　　是則諸佛教。

[0517a29]  此是迦攝波如來、應、正等覺說是戒經。

護身為善哉！　　能護語亦善；  
護意為善哉！　　盡護最為善。  
苾芻護一切，　　能解脫眾苦；  
善護於口言，　　亦善護於意。  
身不作諸惡，　　常淨三種業；  
是則能隨順，　　大仙所行道。

[0517b07]  此是釋迦如來、應、正等覺說是戒經。

毘鉢尸式棄、　　毘舍俱留孫、  
羯諾迦牟尼、　　迦攝釋迦尊，  
如是天中天，　　無上調御者。  
七佛皆雄猛，　　能救護世間，  
具足大名稱，　　咸說此戒法。  
諸佛及弟子，　　咸共尊敬戒，  
恭敬戒經故，　　獲得無上果。  
汝當求出離，　　於佛教勤修，  
降伏生死軍，　　如象摧草舍。  
於此法律中，　　常為不放逸，  
能竭煩惱海，　　當盡苦邊際。  
所為說戒經，　　和合作長淨，  
當共尊敬戒，　　如  犛  牛愛尾。  
我已說戒經，　　眾僧長淨竟，  
福利諸有情，　　皆共成佛道。

根本說一切有部苾芻尼戒經

* * *

【經文資訊】大正藏第 24 冊 No. 1455 根本說一切有部苾芻尼戒經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
