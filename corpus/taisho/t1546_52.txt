阿毘曇毘婆沙論卷第五十二
迦旃延子造　五百羅漢釋

北涼天竺沙門浮陀跋摩  共道泰等譯

智揵度他心智品第二之四

[0380c26]  ◎我生已盡者。為盡過去生。為盡未來生。為  盡現在生。言我生盡耶。若盡過去生。過去生  已滅。若盡未來生。未來生未至。若盡現在生。
現在生不住。答曰。應作是說。盡三世生。所以  者何。此中言生者。是非想非非想處四陰。行  者於三世中。盡明見故能離非想非非想處
欲。尊者佛陀提婆說曰。佛經說。牟尼見生  盡。亦作是問。為見過去生未來生現在生盡  言生盡耶。答曰。應作是說。見未來生盡。所
以者何。行者修一切梵行苦行。盡為止未來  生故。如人有三厄難。一者已受。二者今受。三  者當受。已受者受竟。今受者忍受。當受者若
以財物。若因親族力。作諸方便。斷當生者。行  者亦爾。過去不用功已滅。現在生當忍受竟。  未來生以正方便滅。永令不生。生有多種。或
說。入母胎時名生。或說。出母胎時名生。或說。  時五陰名生。或說。不相應行陰少分名生。或  說。非想非非想處四陰名生。何處說入母
胎時名生者。如經說。諸家生彼彼處生出現。  出母胎時名生者。如說。菩薩已生。行於七步。  說時五陰名生者。如說。有緣生。說不相應
行陰名生者。如說。一剎那頃。誰起耶。謂生  也。說非想非非想處四陰名生者。如此中說。  我生已盡。梵行已立者。為立學道。名梵行已
立。為立無學道。名梵行已立。答曰。已立學  道。名梵行。已立無學道。名今立。所作已辦  者。已斷一切煩惱所作事已竟。復次畢竟盡
一切界。畢竟盡一切生。畢竟斷一切增長生  死法。名所作已辦。不受後有者。是明無生智。  尊者和須蜜說曰。若不斷煩惱。不名生盡。若
斷煩惱。名為生盡。若不斷煩惱。不名梵行已  立。若斷煩惱。名梵行已立。若不斷煩惱。不名  所作已辦。若斷煩惱。名所作已辦。若不斷
煩惱。名受後有。若斷煩惱。名不受後有。問  曰。一切阿羅漢。不盡得無生智。何以故。一切  經中。盡說不受後有耶。答曰。佛說利根。與經
相應者。然集經法者。一切經中皆說。復有說  者。集法諸尊者。皆有願智無礙智。以觀察  之。若利根與經相應者說之。後有不善誦持
經者。一切經中。皆作是說。評曰。應作是說。  一切阿羅漢。盡不受後有。

[0381b09]  問曰。何等阿羅漢。修二種慧。何等阿羅漢。修  三種慧。答曰。或有阿羅漢。心善解脫。慧善解  脫。或有心善解脫慧不善解脫。若心善解脫
慧善解脫者。修三種慧。若心善解脫慧不善  解脫者。修二種慧。復次或有以苦智集智盡  三界結者。或有滅智道智盡三界結者。若以
苦智集智盡三界結者。修三種慧。若以滅智  道智盡三界結者。修二種慧。復次或以空苦  集無願三昧。盡三界結者。或以無相道無願
三昧。盡三界結者。若以空苦集無願三昧。盡  三界結者。修三種慧。若以無相道無願三昧。  盡三界結者。修二種慧。復次或有為定入聖
道。或有為慧入聖道。若為定入聖道者。修  三種慧。如定道慧道。定多道。慧多道。欲可定  道。欲可慧道。鈍根利根。緣力因力。說亦如
是。復次或有以定修心以慧得解脫者。修二  種慧。或有以慧修心以定得解脫者。修三種  慧。復次得內心寂靜不得觀慧法。或有得內
心寂靜亦得觀慧法。前者。修二種慧。後者。修  三種慧。復次若人成就四法。甚為希有。一親  近善知識。二從其聞法。三內正思惟。四如法
修行。若成就初二種法者。修二種慧。若成就  後二種法者。修三種慧。復次或有從他聞法  多。或有內正思惟多。若從他聞法多者。修二
種慧。若內正思惟多者。修三種慧。或有無貪  善根多。或有無癡善根多。若無貪善根多者。  修二種慧。若無癡善根多者。修三種慧。

[0381c07]  我生已盡。是說盡智。梵行已立。所作已辦。不  受後有。是說無生智。復有說者。我生已盡。梵  行已立。是說盡智。所作已辦不受後有。是說
無生智。復次我生已盡。梵行已立。所作已  辦。是說盡智。不受後有。是說無生智。問曰。  無有阿羅漢二盡智剎那後起無生智者。何
況多。何故作是說。言我生已盡梵行已立所  作已辦是盡智耶。答曰。雖是一剎那。而有三  種義。故作是說。尊者波奢說曰。如是說者。不
說盡智。不說無生智。亦不說無學正見。此是  讚歎阿羅漢辭言。阿羅漢生已盡。梵行已立。  所作已辦。不受後有。復次我生已盡。是說盡
智。梵行已立。是說道智。所作已辦。是說滅  智。不受後有。是說無生智。復次我生已盡。是  說知集。梵行已立。是說知道。所作已辦。是說
知滅。不受後有。是說知苦。說盡作證亦如是。  復次我生已盡。是說斷集。梵行已立。是說修  道。所作已辦。是說證滅。不受後有。是說知
苦。復次我生已盡。是說斷因。梵行已立。是說  修道。所作已辦。是說得果。不受後有。是說知  體。復次我生已盡。是說集智。梵行已立。是說
道智。所作已辦。是說滅智。不受後有。是說苦  智。復次我生已盡。是說集無願。梵行已立。  是說道無願。所作已辦。是說無相。不受後  有是說空及苦無願。

[0382a03]  問曰。何故名盡智。為以緣盡故名盡智。為以  煩惱盡身中生故名盡智耶。若以緣盡故名  盡智者。滅智應是盡智。若以煩惱盡身中生
名盡智者。無生智無學正見。亦應是盡智。答  曰。應作是說。煩惱盡身中生故名盡智。問曰。  若然者無生智無學正見。應是盡智。答曰。若
智在初。一切皆有者。名盡智。無學正見。雖一  切皆有。而不在初。無生智不在初。亦非一切  皆有。盡智在初。一切皆有故。問曰。十六聖行
外。更有無漏慧。不此中問答。廣說如雜揵  度。云何學明。云何學智。云何無學明。云何  無學智。問曰。何故作此論。答曰。世間以種種
世俗諸論。以為明想。不識真明。欲止如是說  者意。亦明真明義故。而作此論。復有說。所以  作此論者。此是佛經。經說。佛告居士。如汝以
學智學見學明見四聖諦。今此耶奢童子。亦  以無學智無學見無學明。見四聖諦。不復更  住居士家受五欲樂。佛經雖作是說。而不廣
分別。佛經是此論所為根本今欲廣分別故。  而作此論。

[0382a23]  云何學明。答曰。學慧是也。云何學智。答曰。  學八智是也。云何無學明。答曰。無學慧是也。  云何無學智。答曰。無學八智是也。謂四法智
四比智。此是明體性。乃至廣說。

[0382a27]  所以今當說。何故名明。明是何義。答曰。覺  識了了義是明義。問曰。若覺識了了義是明  義者。善有漏慧。亦覺識了了。是明義耶。答
曰。若於四真諦。覺識了了。畢竟了了。更不  生顛倒。廣說如雜揵度。問曰。若善有漏慧。  不名明者。佛經云何通。如說。無學有三種明。
無學念前世智證明。無學生死智證明。無學  漏盡智證明。答曰。有少分明勢故名明。何者  是少分明。與煩惱相違。亦不雜煩惱故。名少
分明。復次此二明。能生能隨順實義無漏  明故名明。是故尊者和須蜜。作如是說。第一  實義。無漏明者。是漏盡明。餘二明。能生此明
故名明。復次念前世智證明。知前際增長法。  生死智證明。知後際增長法。漏盡智證明。  知涅槃寂靜法。尊者佛陀提婆。亦作是說。念
前世智證明。知此眾生從彼處沒來生此間  過去世因果相續法。生死智證明。知此眾生  作如是業當生彼處未來因果相續法。漏盡
智證明。知此眾生以如是道能盡漏因果畢  竟法。是名第一實義明。復次念前世智證明。  覺識了了過去世事。生死智證明。覺識了了
未來世事。漏盡智證明。覺識了了無為涅槃。  復次念前世智證明。除過去無知黑闇。生死  智證明。除未來無知黑闇。漏盡智證明。除於
涅槃無知黑闇。問曰。何故六通中。三立明  三不立明耶。答曰。身通是工巧法。天耳通。  聞聲而已。他心智通。緣別相法。此三明。能
隨順厭離法。能棄生死。隨順善法。能到涅槃。  問曰。此三明。云何能隨順厭離法能棄生死。  隨順善法能到涅槃耶。答曰。念前世智證明。
見過去世事。生大厭離。生死智證明。見未來  世事。生大厭離。以厭離故。漏盡智證明。能作  正觀。斷於煩惱。復次念前世智證明。知過去
相續種種諸因。生死智證明。見諸眾生未來  陰。如散微塵。生大厭離故。漏盡智證明。能作  正觀。斷於煩惱。復次念前世智證明。知過去
自身衰惱事。生大厭離。生死智證明。見未  來他身衰惱事。生大厭離。以厭離故。漏盡智  證明。能作正觀斷於煩惱。復次念前世智證
明。除於有愚。生死智證明。除眾生愚。漏盡智  證明。除於法愚。復次念前世智證明。對治常  見。生死智證明。對治斷見。漏盡智證明。對治
二邊。住於中道。復次念前世智證明。能生  空。生死智證明。能生無願。漏盡智證明。能生  無相。以如是等義故。此三明隨順厭離之
法。能棄生死隨順善法。到於涅槃。集法經  說。有三種無學明。謂念前世智證明。生死智  證明。漏盡智證明。云何無學念前世智證明。
答言。知諸眾生生死為相續法無學智。云何  無學生死智證明。答言。知諸眾生自所作業  無學智。云何無學漏盡智證明。答言。盡漏
無學智。問曰。漏盡智證明。言是無學可爾。  餘二明是非學非無學。何故說是無學明耶。  答曰。集法經。應作是說。無學人有三明。而不
說者。有何意耶。答曰。二明雖是非學非無學。  以是無學人身中可得故。亦名無學。如施設  經說。三昧有二種。一是聖。二非是聖。聖三昧
有三種。一善有漏。二無漏。三不隱沒無記。善  有漏三昧。以善故名聖。不以無漏。無漏三昧。  以善故以無漏故名聖。不隱沒無記三昧。亦
非善亦非無漏。而名聖者。以是聖人身中可  得故名聖。彼亦如是。問曰。何故無學人身中  立明。學人身中不立明耶。答曰。以明義勝故。
若以法而言。無學法勝於學法。若以人而言。  無學人勝於學人。復次不雜無明故名明。學  人身中慧。雜無明故不名明。

[0383a06]  如來身中所有漏盡智有四事。一名通。二名  明。三名力。四名示現。通者是漏盡通。明者是  漏盡明。力者是漏盡力。示現者是說法示
現。辟支佛無學聲聞所有漏盡智有三事。一  是漏盡通。二是漏盡明。三是示現非力。如  來身中所有念前世智生死智有三事。一是
通。二是明。三是力非示現。辟支佛無學聲聞  所有念前世智生死智有二事。是通。是明。非  力非示現。學人身中所有念前世智生死智
有一事。謂是通。非明。非力。非示現。問曰。如  來身中所有智立力。非辟支佛聲聞身中智  耶。答曰。無障礙義是力義。聲聞辟支佛智
為無智所障礙故非力。曾聞佛世尊。尊者舍  利弗。共一處經行。有一眾生。來詣其所。佛告  舍利弗。汝可觀是眾生。過去世中。何處與
是眾生而共同止。時尊者舍利弗。即以初  禪念前世智觀不知。乃至以第四禪念前世  智觀亦不知。即從定起。而白佛言。我觀是眾
生。都不能見所從來處。佛告舍利弗。辟支佛  所有智見。過於汝等。復過辟支佛所有智見。  此眾生從某世界來生此間。後時世尊與舍
利弗。復在一處經行。時有一人命終。世尊  見已。告舍利弗言。汝可觀是人。為生何處。時  尊者舍利弗。即以初禪天眼觀之。而不能見。
乃至起第四禪天眼觀之。亦不能見。即從定  起。而白佛言。我以天眼觀察是人。不知為生  何處。佛告舍利弗。過辟支佛所知境界。有某
國土。此人生於彼中。問曰。如來所有念前世  智生死智勝妙可爾。如佛漏盡智聲聞辟支  佛亦爾。何故佛漏盡智立力。非聲聞辟支佛
耶。答曰。佛漏盡智亦勝妙。如來身中所有漏  盡智。其性猛利。若緣煩惱。煩惱即斷。聲聞辟  支佛漏盡智。不猛利故。數數緣煩惱。煩惱乃
斷。譬如二人斫樹。一人勇健加用利斧。一人  性劣又用鈍斧。雖俱斫樹。而勇健以利斧者  疾。非性劣以鈍斧斫者。彼亦如是。非以自
身所有漏盡智名為力。令彼眾生得漏盡故  名力。世尊知此眾生以苦遲通能盡漏。此  眾生以樂速通能盡漏。是故名力。

◎

阿毘曇毘婆沙論卷第五十二

* * *

【經文資訊】大正藏第 28 冊 No. 1546 阿毘曇毘婆沙論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
