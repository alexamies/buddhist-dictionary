佛本行集經卷第六

隋天竺三藏闍那崛多譯

上託兜率品下
[0677c17] 「爾時，兜率天眾之中，有一天子，名曰金團，往昔已來，數曾下到閻浮提地。護明知已，告金團言：『金團天子！汝數下至閻浮提中，汝應知彼城邑聚落諸王種族。一生菩薩，當生何家？』金團天子報言：『尊者！我甚知之，尊者善聽，我今當說。』護明言：『善。』金團說言：『此之三千大千世界，有一菩提道場處所，在彼閻浮摩伽陀國境界之內，是昔諸王成阿耨多羅三藐三菩提處。尊者護明！彼中有河名為恒河，其河南岸，有於一山，是舊仙人所居停處，然其彼處名毘闍羅，亦名般荼婆毘富羅，耆闍崛山，共相圍繞，以為眷屬。彼山牢固，其色猶如綠摩尼寶，中有聚落，名曰山饒。去山不遠，有一大城，名為王舍。其城往昔有一王仙，名優荼波梨，種姓以來常為王治，妃是善見大王之族，為大夫人，其子為王，名婆奚迦，今現治在摩伽陀國，繼彼優荼王仙之後。尊者護明！往生閻浮，堪為彼王作於長子。』護明菩薩，報金團言：『雖有此理，但彼王種，父母不淨，其城處邊，地勢堆阜，高下不平，純是溝坑，土沙礫石，荊棘諸草，少有泉池、諸河流水、樹木苑囿、花果園林。是故汝今，可更別觀餘剎利種。』

[0678a10] 「金團天子復作是言：『尊者護明！彼迦尸國波羅奈城，善光王仙有子，名為善丈夫王，彼王堪為尊者作父。』護明菩薩報金團言：『此理雖然，但迦尸國善丈夫王，有四種法，染著邪見。是故汝今可更別觀其餘王種，堪我生處。』

[0678a15] 「金團天子復作是言：『尊者護明！憍薩羅國舍婆提城，彼城有王，名歧(居移反)羅耶，是憍薩羅大國之主，其身巨力，多有人民，尊者堪為彼王作子。』護明菩薩報金團言：『此理雖然，但彼國主憍薩羅王，是摩登伽苗裔種類，父母不淨雜穢而生，兼上世來非是王種，小心下賤，意氣不高；又其家中，資財薄少，雖有七寶，金銀琉璃瑪瑙真珠，不能具足。是故汝今別更為我觀諸剎利堪我生處。』

[0678a24] 「金團天子復作是言：『尊者護明！彼跋蹉國拘睒彌城，王名千勝，其王有子，名為百勝。彼王多有象馬七珍、四兵具足。尊者堪為彼王作子。』護明菩薩報金團言：『此理雖然，但跋蹉王，母不賢良，從他丈夫，生於是子，非正王種；然其彼王，亦長宣說斷見之事。是故汝更觀餘剎利，我何處生。』

[0678b02] 「金團天子復作是言：『此金剛國，有一城邑，名毘耶離，穀米豐饒，無有飢饉，人民安樂，國土莊嚴，譬如天宮，一種無異。彼城國王，樹王之子，種姓清淨，無可穢嫌。彼國王宮庫藏之內，多有金銀珍寶等物，一切具足，無所乏少。尊者堪為彼王作子。』護明菩薩報金團言：『此理實然，毘耶離主，上世已來，真是王種；但彼國人，心性剛強，各各自用，稱我是王，憍慢熾盛，放逸自高，不共其餘異類相雜，又無尊卑大小禮節，自言我解，自言我知，雖復有王，不肯承事，云自法是，不從他求。是故汝今更觀餘處剎利王種，我生何家。』

[0678b14] 「金團天子復作是言：『尊者護明！彼摩波槃提國，有優闍耶那城，明燈王子，名為滿足，居住彼城。其王身體，大有威力，多諸左右，能破一切敵國怨家。尊者堪為彼王作子。』護明菩薩報金團言：『此理雖然，但彼國王，無有一法可軌之行，嚴酷暴惡，不信因果。是故汝今可更別觀餘王種姓，任我生處。』

[0678b21] 「金團天子復作是言：『尊者護明！彼閻浮提摩頭羅城，有一大王，名曰善臂，其子稱為自在健將。尊者堪為彼王作子。』護明菩薩報金團言：『此理雖然，但彼國王邪見家生，以如是故，一生補處菩薩大士，不得生彼邪見之家。是故汝今可更別觀餘王種姓，我何處生。』

[0678b27] 「金團天子復作是言：『尊者護明！此白象城，般紐王種，勇健威猛，可憙端正，世無有雙，能破強隣一切怨敵。尊者堪為彼王作子。』護明菩薩報金團言：『此理雖然，但般紐王，種姓清淨，為彼雜類之所擾亂。何以故？彼王長子，名踰地師絺羅，是於梵天法王之子；第二名為毘摩斯那風神王子，第三名為頞純那者，是帝釋子；復有二子，別母而生，一名那拘羅，二名娑呵提婆，此二子者，是星宿天阿輸那子。是故汝今可更別觀餘王種姓，我何處生。』

[0678c08] 「金團天子復作是言：『尊者護明！彼閻浮提寐洟羅城，寐洟羅種，王名善友，多饒象馬車乘牛羊，一切資生，悉皆具足，無量眾寶，庫藏豐盈，金銀真珠，未甞乏少，彼王有友常樂勤修法行之事。尊者堪為彼王作子。』護明菩薩報金團言：『此理實然，其善友王，雖有如是具足之法，但彼國王年老衰邁，更不復能營理國務，又其王今多饒諸子。是故汝今可更別觀餘王種類，我何處生。』

[0678c17] 「金團天子復作是言：『此等並是中國之王，復更別有邊地之國邪見諸王。毘紐海洲，有一國主，婆羅門種，治化在於毘紐之上，名月支王；父母種姓清淨具足，兼解祭祀諸天之法，四毘陀論，皆悉了知。尊者堪為彼王作子。』護明菩薩報金團言：『此理雖然，但我下生，出家成道，要須剎利，不欲生彼婆羅門家。是故汝今唯覓剎利，我生何處。』

[0678c25] 「金團天子復作是言：『我於閻浮一切諸國，處處聚落，處處諸王，處處村舍，處處城邑，處處剎利，各住諸城，而是剎利，造種種業。我為尊者，經歷已來，生於無量疲極苦惱，心迷意亂，更不復能觀看餘處；設復觀察，口亦不能如是宣說。』護明菩薩報金團言：『實如汝語，然汝要須為我選覓一剎帝利清淨之家，堪我生處。』

[0679a03] 「金團天子復作是言：『我為尊者，苦惱愁憂，處處觀察，忽然忘失一剎利家。』護明菩薩問金團言：『其名云何？』金團白言：『有一剎利，元本已來，從於大眾，平量安立，世世轉輪聖王之種，乃至苷蔗苗裔已來，子孫相承，在彼迦毘羅婆蘇都釋種所生，其王名為師子頰王，其子名為輸頭檀王；一切世間天人之中，有大名稱。尊者堪為彼王作子。』護明菩薩報金團言：『善哉善哉！金團天子！汝善觀察諸王種家，我亦念在於此家生，我今深心如汝所說。金團當知！我定往生彼家作子。金團！往昔一生補處菩薩，所託家者，有六十種功德具足，滿於彼家。何等六十？彼家本來清淨好種(一)。一切諸聖恒觀彼家(二)。彼家不行一切惡事(三)。彼家所生悉皆清淨(四)。彼家種姓真正無雜(五)。彼家體胤嫡嫡相承，無有斷絕(六)。彼家昔來不斷王種(七)。彼家所生一切諸王，皆是往昔深種善根(八)。生彼家者，常為諸聖之所讚歎(九)。彼家生者，具大威德(十)。彼家多有端正婦女(十一)。彼家多有智慧男兒(十二)。彼家所生，心性調順(十三)。彼家所生，無有戲調(十四)。彼家生者，無所可畏(十五)。彼家生者，不曾怯弱(十六)。彼家生者，聰明多智(十七)。彼家生者，多解工巧(十八)。彼家生者，皆畏過罪(十九)。彼家所生，不與世間工巧雜合，亦不貪財以為活命(二十)。彼家所生，常存朋友(二十一)。彼家所生，不以殺害諸蟲諸獸以自活命(二十二)。彼家種姓恒知恩義(二十三)。彼家種族能修苦行(二十四)。彼家所生，不隨他轉(二十五)。彼家所生，不曾懷恨(二十六)。彼家所生，不結癡心(二十七)。彼家生者，不以怖畏隨順於他(二十八)。彼家生者，畏殺害他(二十九)。彼家生者，無有罪患(三十)。彼家生者，乞食得多(三十一)。至彼家者，無空發遣(三十二)。彼家剛強難可降伏(三十三)。彼家法則恒出禮律(三十四)。彼家常樂布施眾生(三十五)。彼家建立因果勤劬(三十六)。彼家所生，世間勇健(三十七)。彼家恒常供養一切諸仙諸聖(三十八)。彼家恒常供養神靈(三十九)。彼家恒常供養諸天(四十)。彼家恒常供養大人(四十一)。彼家歷世無有怨讎(四十二)。彼家名聲威振十方(四十三)。彼家，一切諸家為最(四十四)。彼家生者，上世已來悉是聖種(四十五)。彼家生者，於聖種中最為第一(四十六)。彼家生者，恒是轉輪聖王之種(四十七)。彼家生者，是大威德人之種姓(四十八)。彼家生者，多有無量眷屬圍繞(四十九)。彼家生者，所有眷屬不可破壞(五十)。彼家生者，所有眷屬勝一切人(五十一)。彼家生者，悉孝養母(五十二)。彼家生者，皆孝順父(五十三)。彼家生者，悉皆供養一切沙門(五十四)。彼家生者，悉皆供養諸婆羅門(五十五)。彼家生者，豐饒五穀，倉庫盈溢(五十六)。彼家生者，多有金銀車璩瑪瑙，一切資財無所乏少(五十七)。彼家生者，多畜奴婢象馬牛羊，一切具足(五十八)。彼家生者，不曾事他(五十九)。彼家生者，如是一切眾事具足，於世間中無所乏少(六十)。

[0679b26] 「『金團天子！凡是一生補處菩薩，處於母胎，彼母若有三十二種相具足者，乃能堪受菩薩在胎。何等名為三十二事？一彼母人，正德而生。二彼母人，支體具足。三彼母人，德行無缺。四彼母人，所生得處。五彼母人，為行庶幾。六彼母人，種類清淨。七彼母人，端正無比。八彼母人，名字德稱。九彼母人，身體形容，上下相稱。十彼母人，未曾產生。十一彼母有大功德。十二彼母恒念樂事。十三彼母心常隨順一切善事。十四彼母無有邪心。十五彼母身口及心自然調伏。十六彼母心無所畏。十七彼母多聞總持。十八彼母極女工巧。十九彼母心無諂曲。二十彼母心無誑詐。二十一者彼母人，心無有瞋恚。二十二者彼母人，心無有嫉妬。二十三者彼母人，心無有慳悋。二十四者彼母人，心無有急速。二十五者彼母人，心難可迴轉。二十六者彼母人，體有至德相。二十七者彼母人，心能懷忍辱。二十八者彼母人，心有慚有愧。二十九者彼母人，行薄婬怒癡。三十者彼母人，行無女家過。三十一者彼母人，行孝順向夫。三十二者彼母出生一切諸德，一切諸行皆悉具足。如是母人，乃能堪受一生補處後身菩薩。菩薩欲入母胎之時，取鬼宿日，然後乃入於母胎中，其受一生補處菩薩胎母已前，其母必須受八關齋，然後菩薩入於彼胎。』

[0679c23] 「護明菩薩復作是言：『我今受有不為世間一切錢財五欲快樂故，下人間受此一生，唯欲安樂諸眾生故，哀愍苦惱諸眾生故。』

[0679c26] 「爾時，眾中有一天女，告於其餘一天女言：『我等大家護明菩薩，必下人間；我等此宮違離護明菩薩大士！云何令我心樂此處？』第二天女，即報之言：『奈何奈何！我等今者，共作何事，令於我等得往人間，善觀彼家護明菩薩所生之處？』第三復有一天女言：『願我等今捨此天壽，令我等往彼處受生。何以故？我等亦願至於彼處，共我護明菩薩同生。』第四復有一天女言：『汝等相與莫生悔心。何以故？我等大家護明菩薩，尚捨天壽生於人間，況復我等？』更復有一天女稱言：『尊者護明！今者下生於閻浮提，唯願大士！莫忘我等。』時護明菩薩告於彼等諸天女言：『汝等莫大生於苦惱，我前已為汝等說於一切有處，皆悉無常，如芭蕉莖，無有堅實；如借物用，必須還他，非我已有；猶如陽焰幻化水泡。一切有處，皆是誑惑；愚癡之人，謂言常生。』

[0680a14] 「爾時，眾中有一天子，悵怏心愁，口復唱言：『觀此菩薩所說生處，無常不真，咄哉我等！何假須樂於此生處？我等今見護明菩薩，如是功德具足之體，生兜率天，此兜率宮，如是福聚，如是端正，如是微妙，如是莊嚴。護明菩薩捨離下生，咄哉我等！云何獨在此無常境？』

[0680a21] 「爾時，復有第二天子，答彼第一初天子言：『善哉天子！如是如是，如汝所說。』而作偈言：

「『我此護明大菩薩，　　往昔在於諸有中，
　　常捨極所愛婦兒，　　奴僕象馬財珍寶，
　　或復割截身骨肉，　　頭目髓腦血皮膚，
　　如是來索悉不違，　　或百或千皆施與。』

[0680a27] 「爾時，眾中復有天子，而說偈言：

「『咄哉我等身，　　在此天宮生，
　　常恐今當墮，　　人怖死亦然。
　　何有生法中，　　福業不盡者，
　　諸是無常界，　　眾生悉命終。』

[0680b03] 「護明菩薩告諸天言：『汝等天人！須知一切世間別離生死為本，汝等為我莫苦憂愁。何以故？我往昔來不造凡業，今欲令我久住世間，終不可得。我於過去佛法僧邊，種諸善業，常發道心，乞求大願；今得善報，當成菩提，汝應歡喜，何得苦惱？』時彼諸天聞是語已，各相謂言：『汝等諸天！熟視護明菩薩大士，而此護明菩薩大士，今者不久下於人間。』口復唱言：『尊者護明！尊者不久生於人間，此兜率宮，所有威德，及諸天福，尊悉將去。尊受人間，末後有身，我等諸天，云何奉事？』護明菩薩告彼一切諸天眾言：『我前所生五種衰相，汝等復說無常因緣，如是法門，汝等常須繫念在心，勿令忘失。我今此處下生人間，當得阿耨多羅三藐三菩提，轉於無上最妙法輪。汝等諸天！可各願下人間受身，生彼處已，汝等當得解脫一切諸煩惱苦。』

[0680b20] 「爾時，護明菩薩觀生家已，時兜率陀有一天宮，名曰高幢，縱廣正等，六十由旬，菩薩時時上彼宮中，為兜率天，說於法要。是時菩薩，上於彼宮，安坐訖已，告於兜率諸天子言：『汝等諸天！應來聚集。我身不久，下於人間，我今欲說一法明門，名入諸法相方便門，留教化汝，最後汝等憶念我故，汝等若聞此法門者，應生歡喜。』時，兜率陀諸天大眾，聞於菩薩如此語已，及天玉女一切眷屬，皆來聚集，上於彼宮。護明菩薩見彼天眾聚會畢已，欲為說法，即時更化作一天宮，在彼高幢本天宮上，高大廣闊，覆四天下，可憙微妙，端正少雙，威德巍巍，眾寶莊飾，一切欲界天宮殿中，無匹喻者。色界諸天見彼化殿，於自宮殿，生如是心，如塜墓想。時護明菩薩，已於過去，行於實行，種諸善根，成就福聚，功德具足，所成莊嚴，師子高座，昇上而坐。護明菩薩在彼師子高座之上，無量諸寶莊嚴間錯，無量無邊種種天衣而敷彼座，種種妙香以熏彼座，無量無邊寶鑪燒香，出於種種微妙香花散其地上。高座周匝，有諸珍寶百千萬億，莊嚴放光顯耀彼宮。彼宮上下寶網羅覆，於彼羅網多懸金鈴。彼諸金鈴出聲微妙。彼大寶宮復出無量種種光明。彼寶宮殿，千萬幡蓋，種種妙色，映覆於上。彼大宮殿，垂諸旈蘇，無量無邊百千萬億。諸天玉女，各持種種七寶音聲，作樂讚歎，說於菩薩往昔無量無邊功德。護世四王百千萬億，在於左右守護彼宮；千萬帝釋禮拜彼宮；千萬梵天恭敬彼宮；又諸菩薩百千萬億那由他眾，護持彼宮；十方諸佛，有於萬億那由他數，護念彼宮。百千萬億那由他劫，所修行行諸波羅蜜，福報成就，因緣具足，日夜增長，無量功德，悉皆莊嚴，如是如是，難說難說。

[0680c24] 「彼大微妙師子高座，菩薩坐上，告於一切諸天眾言：『汝等諸天！今此一百八法明門，一生補處菩薩大士，在兜率宮，欲下託生於人間者，於天眾前，要須宣暢說此一百八法明門，留與諸天，以作憶念，然後下生。汝等諸天！今可至心諦聽諦受，我今說之。一百八法明門者何？

[0681a02] 「『正信，是法明門，不破堅牢心故。

[0681a03] 「『淨心，是法明門，無濁穢故。

[0681a04] 「『歡喜，是法明門，安隱心故。

[0681a05] 「『愛樂，是法明門，令心清淨故。

[0681a06] 「『身行淨行，是法明門，三業淨故。

[0681a07] 「『口行淨行，是法明門，斷四惡故。

[0681a08] 「『意行淨行，是法明門，斷三毒故。

[0681a09] 「『念佛，是法明門，觀佛清淨故。

[0681a10] 「『念法，是法明門，觀法清淨故。

[0681a11] 「『念僧，是法明門，得道堅牢故。

[0681a12] 「『念施，是法明門，不望果報故。

[0681a13] 「『念戒，是法明門，一切願具足故。

[0681a14] 「『念天，是法明門，發廣大心故。

[0681a15] 「『慈，是法明門，一切生處善根攝勝故。

[0681a16] 「『悲，是法明門，不殺害眾生故。

[0681a17] 「『喜，是法明門，捨一切不喜事故。

[0681a18] 「『捨，是法明門，厭離五欲故。

[0681a19] 「『無常觀，是法明門，觀三界欲故。

[0681a20] 「『苦觀，是法明門，斷一切願故。

[0681a21] 「『無我觀，是法明門，不染著我故。

[0681a22] 「『寂定觀，是法明門，不擾亂心意故。

[0681a23] 「『慚愧，是法明門，內心寂定故。

[0681a24] 「『羞耻，是法明門，外惡滅故。

[0681a25] 「『實，是法明門，不誑天人故。

[0681a26] 「『真，是法明門，不誑自身故。

[0681a27] 「『法行，是法明門，隨順法行故。

[0681a28] 「『三歸，是法明門，淨三惡道故。

[0681a29] 「『知恩，是法明門，不捨善根故。

[0681b01] 「『報恩，是法明門，不欺負他故。

[0681b02] 「『不自欺，是法明門，不自譽故。

[0681b03] 「『為眾生，是法明門，不毀呰他故。

[0681b04] 「『為法，是法明門，如法而行故。

[0681b05] 「『知時，是法明門，不輕言說故。

[0681b06] 「『攝我慢，是法明門，智慧滿足故。

[0681b07] 「『不生惡心，是法明門，自護護他故。

[0681b08] 「『無障礙，是法明門，心無疑惑故。

[0681b09] 「『信解，是法明門，決了第一義故。

[0681b10] 「『不淨觀，是法明門，捨欲染心故。

[0681b11] 「『不諍鬪，是法明門，斷瞋訟故。

[0681b12] 「『不癡，是法明門，斷殺生故。

[0681b13] 「『樂法義，是法明門，求法義故。

[0681b14] 「『愛法明，是法明門，得法明門故。

[0681b15] 「『求多聞，是法明門，正觀法相故。

[0681b16] 「『正方便，是法明門，具正行故。

[0681b17] 「『知名色，是法明門，除諸障礙故。

[0681b18] 「『除因見，是法明門，得解脫故。

[0681b19] 「『無怨親心，是法明門，於怨親中，生平等故。

[0681b20] 「『陰方便，是法明門，知諸苦故。諸大平等，是法明門，斷於一切和合法故。

[0681b22] 「『諸入，是法明門，修正道故。

[0681b23] 「『無生忍，是法明門，證滅諦故。

[0681b24] 「『身念處，是法明門，諸法寂靜故。

[0681b25] 「『受念處，是法明門，斷一切諸受故。

[0681b26] 「『心念處，是法明門，觀心如幻化故。

[0681b27] 「『法念處，是法明門，智慧無翳故。

[0681b28] 「『四正懃，是法明門，斷一切惡成諸善故。

[0681b29] 「『四如意足，是法明門，身心輕故。

[0681c01] 「『信根，是法明門，不隨他語故。

[0681c02] 「『精進根，是法明門，善得諸智故。

[0681c03] 「『念根，是法明門，善作諸業故。

[0681c04] 「『定根，是法明門，心清淨故。

[0681c05] 「『慧根，是法明門，現見諸法故。

[0681c06] 「『信力，是法明門，過諸魔力故。

[0681c07] 「『精進力，是法明門，不退轉故。

[0681c08] 「『念力，是法明門，不共他故。

[0681c09] 「『定力，是法明門，斷一切念故。

[0681c10] 「『慧力，是法明門，離二邊故。

[0681c11] 「『念覺分，是法明門，如諸法智故。

[0681c12] 「『擇法覺分，是法明門，照明一切諸法故。

[0681c13] 「『精進覺分，是法明門，善知覺故。

[0681c14] 「『喜覺分，是法明門，得諸定故。

[0681c15] 「『除覺分，是法明門，所作已辦故。

[0681c16] 「『定覺分，是法明門，知一切法平等故。

[0681c17] 「『捨覺分，是法明門，厭離一切生故。

[0681c18] 「『正見，是法明門，得漏盡聖道故。

[0681c19] 「『正分別，是法明門，斷一切分別無分別故。

[0681c20] 「『正語，是法明門，一切名字音聲語言，知如響故。

[0681c22] 「『正業，是法明門，無業無報故。

[0681c23] 「『正命，是法明門，除滅一切惡道故。

[0681c24] 「『正行，是法明門，至彼岸故。

[0681c25] 「『正念，是法明門，不思念一切法故。

[0681c26] 「『正定，是法明門，得無散亂三昧故。

[0681c27] 「『菩提心，是法明門，不斷三寶故。

[0681c28] 「『依倚，是法明門，不樂小乘故。

[0681c29] 「『正信，是法明門，得最勝佛法故。

[0682a01] 「『增進，是法明門，成就一切諸善根法故。

[0682a02] 「『檀度，是法明門，念念成就，相好莊嚴佛土教化慳貪諸眾生故。

[0682a04] 「『戒度，是法明門，遠離惡道諸難教化破戒諸眾生故。

[0682a06] 「『忍度，是法明門，捨一切瞋恚我慢諂曲調戲，教化如是諸惡眾生故。

[0682a08] 「『精進度，是法明門，悉得一切諸善法，教化懈怠諸眾生故。

[0682a10] 「『禪度，是法明門，成就一切禪定及諸神通，教化散亂諸眾生故。

[0682a12] 「『智度，是法明門，斷無明黑暗及著諸見，教化愚癡諸眾生故。

[0682a14] 「『方便，是法明門，隨眾生所見威儀，而示現教化，成就一切諸佛法故。

[0682a16] 「『四攝法，是法明門，攝受一切眾生，得菩提已，施一切眾生法故。

[0682a18] 「『教化眾生，是法明門，自不受樂，不疲惓故。

[0682a19] 「『攝受正法，是法明門，斷一切眾生諸煩惱故。

[0682a20] 「『福聚，是法明門，利益一切諸眾生故。

[0682a21] 「『修禪，是法明門，滿足十力故。

[0682a22] 「『寂定，是法明門，成就如來三昧具足故。

[0682a23] 「『慧見，是法明門，智慧成就滿足故。

[0682a24] 「『入無礙辯，是法明門，得法眼成就故。

[0682a25] 「『入一切行，是法明門，得佛眼成就故。

[0682a26] 「『成就陀羅尼，是法明門，聞一切諸佛法，能受持故。

[0682a28] 「『得無礙辯，是法明門，令一切眾生皆歡喜故。

[0682a29] 「『順忍，是法明門，順一切諸佛法故。

[0682b01] 「『得無生法忍，是法明門，得受記故。

[0682b02] 「『不退轉地，是法明門，具足往昔諸佛法故。

[0682b03] 「『從一地至一地智，是法明門，灌頂成就一切智故。

[0682b05] 「『灌頂地，是法明門，從生出家，乃至得成阿耨多羅三藐三菩提故。』

[0682b07] 「爾時，護明菩薩說是語已，告彼一切諸天眾言：『諸天當知！此是一百八法明門，留與諸天。汝等受持，心常憶念，勿令忘失。』

佛本行集經卷第六

【經文資訊】大正藏第 03 冊 No. 0190 佛本行集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA