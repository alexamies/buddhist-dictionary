大方等大集經卷第二

北涼天竺三藏曇無讖於姑臧譯

陀羅尼自在王菩薩品第二之二

[0009a07] ◎佛復告陀羅尼自在王菩薩：「善男子！菩薩摩訶薩有八光明，以是八明能壞諸闇、淨菩薩行。何等為八？一者、念光；二者、意光；三者、行光；四者、法光；五者、智光；六者、實光；七者、神通光；八者、無礙智光。

[0009a11] 「念光有八種：一者、不失過去善法；二者、作未來善；三者、聞法不忘；四者、思惟實義；五者、不為六塵所壞；六者、憶持如守門人遮止惡法，為真善法守善法城門；七者、不為邪法之所誑惑；八者、能大增長純善之法；是名念光八種。

[0009a16] 「意光亦有八種：一者、義意非字意；二者、智慧意非識意；三者、法意非人意；四者、實意非虛意；五者、菩薩意非聲聞意；六者、上意非下意；七者、佛意非退意；八者、憐愍意非害意；是名意光八種。

[0009a20] 「行光亦有八種：一者、法行；二者、一切行；三者、眾生行；四者、眾生心行；五者、十二因緣行；六者、廣說行；七者、行行；八者、一切佛法行；是名行光八種。

[0009a24] 「法光亦有八種：一者、世法光；二者、出世法光；三者、無漏法光；四者、無為法光；五者、解脫法光；六者、心解脫法光；七者、畢竟解脫法光；八者、破無明慧法光；是名法光八種。

[0009a27] 「智光亦有八種：一者、八正智光；二者、須陀洹智光；三者、斯陀含智光；四者、阿那含智光；五者、阿羅漢智光；六者、辟支佛智光；七者、菩薩智光；八者、正覺智光；是名智光八種。

[0009b02] 「實光亦有八種：一者、正定行；二者、得須陀洹果；三者、斯陀含果；四者、阿那含果；五者、阿羅漢果；六者、辟支佛果；七者、菩薩；八者、佛菩提；是名實光八種。

[0009b06] 「神通光亦有八種：一者、眼光，能見正色；二者、耳光，能聞正聲；三者、念光，能念過去阿僧祇劫所有眾生；四者、性光，為觀性淨眾生之心；五者、虛空光，以大神通光遍到十方無量世界；六者、方便光，具無漏智故；七者、功德莊嚴光，為利益一切眾生故；八者、智慧莊嚴光，為壞一切眾生疑心故；是名神通光八種。

[0009b13] 「無礙智光亦有八種：一者、智光；二者、意光；三者、慧光；四者、佛光；五者、正見光；六者、淨眾生心光；七者、解脫光；八者、畢竟光；是名八無礙智光。」

[0009b16] 爾時，世尊欲重宣此義而說偈言：

「修集於念心，　　不忘善惡業，
　樂聞讚誦經，　　修集不放逸，
　能調伏諸根，　　安住於寂靜，
　增長於善法，　　修集於念光。
　能遮止惡法，　　猶善守門者，
　能守護法城，　　不令四魔入。
　不隨逐音聲，　　思惟真實義，
　親近善知識，　　喜樂如法住。
　其意無邊上，　　永斷諸煩惱，
　邪法不能動，　　惡世不生謗。
　誠心念菩提，　　不說小乘心，
　常樂念上意，　　為眾破下意。
　不畏魔煩惱，　　修集大慈悲，
　不念害眾生，　　其得大智光。
　能壞諸疑心，　　解了甚深義，
　知真實方便，　　修四無礙智。
　樂觀十二緣，　　眾生之所因，
　知無作受者，　　能修大光法。
　能知諸佛法，　　行世出世行，
　能到十方土，　　了知人天業。
　修集無上智，　　說三歸一乘，
　修集八正道，　　為壞三世法。
　於有漏無漏，　　如實而知之，
　能利益人天，　　令斷有漏法。
　不謬為無為，　　真實而知之，
　寂靜光無暗，　　不著有為相。
　知結入出緣，　　知眾心性淨，
　若有大乘定，　　即知如是法。
　樂住無漏流，　　了四沙門果，
　知菩提道行，　　故修無礙智。
　破邪修實光，　　入眾無所畏，
　樂說真實義，　　為破生死法。
　眼耳淨無障，　　能見聞色聲，
　過去念不謬，　　亦了知他心。
　到十方無礙，　　知法如虛空，
　得無漏智慧，　　為調諸眾生。
　具功德智慧，　　為利諸眾生，
　於無量世中，　　求是二莊嚴。
　樂受持淨戒，　　樂護於佛法，
　修集真實光，　　為於如法住。
　我說無量光，　　為令眾生得，
　有信此經者，　　即得此諸光。」

[0010a02] 爾時，世尊復告陀羅尼自在王菩薩：「善男子！菩薩摩訶薩修集大悲有十六事。何等十六？

[0010a04] 「一者、菩薩摩訶薩見諸眾生貪著我見，以我見故增長諸見，常為生死之所繫縛。是故菩薩為此眾生修大悲心，悲因緣故宣說法化，為壞眾生如是妄見。

[0010a07] 「二者、見諸眾生心懷顛倒，常見無常、無常見常、苦見於樂、樂見於苦、淨見不淨、不淨見淨、我見無我、無我見我。是故菩薩為此眾生修集悲心，悲因緣故宣說法要，為壞眾生如是四倒。

[0010a11] 「三者、見諸眾生心懷憍慢，實無有物而生物想，實無有事而生事想，以是因緣起七種慢，以是慢故增長惡法。是故菩薩於此眾生修集悲心，悲因緣故宣說法要，破壞眾生如是憍慢。

[0010a15] 「四者、見諸眾生五蓋所覆，以覆蓋故，心多生疑不解深義。是故菩薩於此眾生修集悲心，悲因緣故宣說法要，為壞眾生如是五蓋。

[0010a18] 「五者、見諸眾生沈六入海，眼取色相，耳取聲相，鼻取香相，舌取味相，身取觸相，意取法相，是名為沈。是故菩薩於此眾生修集悲心，悲因緣故宣說正法，為拔眾生如是沈沒。

[0010a22] 「六者、見諸眾生有七種慢：一者、慢；二者、大慢；三者、慢慢；四者、我慢；五者、增上慢；六者、下慢；七者、邪慢。菩薩摩訶薩，於下慢者，自言勝汝；於慢慢者，自言最勝，我色勝乃至識勝；於增上慢者，菩薩語言：『汝實非聖，不應便起聖人之想。』為邪慢者，宣說正見。是故菩薩於此眾生修集悲心，悲因緣故宣說正法，為斷眾生如是憍慢。

[0010a29] 「七者、見諸眾生離於聖道，樂行世道惡道。是故菩薩於此眾生修集悲心，悲因緣故宣說正法，為斷眾生世道惡道。

[0010b03] 「八者、見諸眾生造惡道行，屬無明愛妻息所繫不得自在。是故菩薩於此眾生修集悲心，悲因緣故宣說正法，為斷眾生如是繫縛，出離惡道。

[0010b06] 「九者、見諸眾生親近惡友遠離善友，其心甘樂造作惡業。是故菩薩於此眾生修集悲心，悲因緣故宣說正法，為斷眾生如是惡業，遠離惡友親近善友。

[0010b10] 「十者、見諸眾生造作慳貪，於無明愛心無厭足。為施智慧，是故菩薩於此眾生修集悲心，悲因緣故宣說正法，為斷眾生如是慳貪無明及愛，施與智慧。

[0010b13] 「十一者、見諸眾生我見斷見。為施眾生十二因緣真智慧故，菩薩於此而生悲心，悲因緣故宣說正法，為斷眾生我見斷見，施與十二因緣智故。

[0010b16] 「十二者、見諸眾生行無明闇，我見、眾生見、命見、士夫見、別異見、邪見、著見。菩薩為施智光明故，於此眾生而生悲心，悲因緣故宣說正法，為斷眾生如是所見。

[0010b20] 「十三者、見諸眾生樂於生死，於五聚陰而生親想。是故菩薩於此眾生修集悲心，悲因緣故宣說正法，為斷眾生如是三有。

[0010b23] 「十四者、見諸眾生為魔所縛。是故菩薩於此眾生修集悲心，悲因緣故宣說正法，為壞眾生如是魔網。

[0010b25] 「十五者、見諸眾生甘樂快樂，而不能知真實樂因。是故菩薩於此眾生修集悲心，悲因緣故宣說正法，示諸眾生真實樂因。

[0010b28] 「十六者、見諸眾生求涅槃門不能知處。是故菩薩於此眾生修集悲心，悲因緣故宣說正法，為此眾生開涅槃門。

[0010c01] 「善男子！菩薩修悲，悉因如是十六因緣。

[0010c03] 「善男子！一切眾生有三十二不善之業，菩薩見已修集善業，為壞眾生如是惡業。何等三十二？

[0010c05] 「一者、有諸眾生無明睡眠，菩薩見已修集智慧，為悟眾生如是睡眠。

[0010c06] 「二者、見諸眾生下解下欲，菩薩見已修集上解上欲，為以大乘而教化之。

[0010c08] 「三者、有諸眾生樂為非法，菩薩見已修集正法，為令眾生於諸法中得大自在。

[0010c10] 「四者、有諸眾生修集邪命，菩薩見已修於正命，為壞眾生如是邪命。

[0010c11] 「五者、有諸眾生入於邪林，菩薩見已修集正見，為令眾生出邪林故。

[0010c13] 「六者、有諸眾生樂為放逸，菩薩見已修不放逸，為令眾生離放逸故。

[0010c14] 「七者、有諸眾生樂為麁穬，菩薩見已修如法住，為壞眾生如是麁穬。

[0010c16] 「八者、有諸眾生慳貪悋惜，菩薩見已修一切施，為壞眾生慳貪心故。

[0010c17] 「九者、有諸眾生毀犯禁戒，菩薩見已修持淨戒，為破眾生毀禁心故。

[0010c19] 「十者、有諸眾生心常瞋恨，菩薩見已修慈悲忍，為壞眾生如是瞋恨。

[0010c20] 「十一者、有諸眾生懶惰懈怠，菩薩見已修勤精進，為壞眾生如是懈怠。

[0010c22] 「十二、者有諸眾生其心狂亂，菩薩見已修集定心，為壞眾生如是狂亂。

[0010c23] 「十三者、有諸眾生邪智覆心，菩薩見已修集正智，為壞眾生如是邪智。

[0010c25] 「十四者、有諸眾生說義顛倒，菩薩見已思惟正義，為壞眾生如是顛倒。

[0010c27] 「十五者、有諸眾生樂造世行，菩薩見已修善方便，為壞眾生樂世行故。

[0010c28] 「十六者、有諸眾生繫屬煩惱，菩薩見已先自除斷，為壞眾生煩惱繫縛。

[0011a01] 「十七者、有諸眾生我見所縛，菩薩見已自除我見，為斷眾生如是我見。

[0011a02] 「十八者、有諸眾生諸根不調，菩薩見已自調諸根，為調眾生如是不調。

[0011a04] 「十九者、有諸眾生說言無作、無有受者，菩薩見已宣說有作及有受者，為壞眾生如是邪說。

[0011a06] 「二十者、有諸眾生不知恩義，菩薩見已說知恩法，為壞眾生如是不知恩義。

[0011a08] 「二十一者、有諸眾生未得謂得，菩薩見已修集正法，為壞如是增上慢故。

[0011a10] 「二十二者、有諸眾生惡口麁穬，菩薩見已修善口語，為壞眾生如是惡口。

[0011a11] 「二十三者、有諸眾生貪無厭足，菩薩見已修集知足，為壞眾生不知足故。

[0011a13] 「二十四者、有諸眾生不能恭敬父母師長，菩薩見已修不放逸，為令眾生供養恭敬父母師長。

[0011a15] 「二十五者、有諸眾生貧窮困苦，菩薩見已修集七財，為壞眾生如是貧窮。

[0011a17] 「二十六者、有諸眾生常為四大毒蛇所病，菩薩見已修身念處，為令眾生遠離如是四大毒病。

[0011a19] 「二十七者、有諸眾生行無明闇，菩薩見已修集智慧，為令眾生然慧燈故。

[0011a21] 「二十八者、有諸眾生樂三有獄，菩薩見已修出離道，為示眾生知出離故。

[0011a22] 「二十九者、有諸眾生常行左道，菩薩見已修集右道，為令眾生捨左道故。

[0011a24] 「三十者、有諸眾生貪著身命，菩薩見已於自身命修不貪著，為令眾生捨貪著故。

[0011a26] 「三十一者、有諸眾生不能恭敬供養三寶，菩薩見已修集信心，為令眾生信三寶故。

[0011a28] 「三十二者、有諸眾生實非世尊自謂世尊，菩薩見已修集六念，為令彼等知真實法故。

[0011a29] 「善男子！是名眾生三十二業，菩薩見已修治自業，成就具足一切善法、壞諸惡業，勸諸眾生令行善業。

[0011b03] 「善男子！菩薩摩訶薩有無量業。何以故？眾生煩惱有無量門，為閉眾生煩惱門故，菩薩修集無量善業。

[0011b05] 「善男子！如恆河沙等世界眾生，悉住聲聞辟支佛乘，欲比菩薩初發心業，百分千分不可為喻。何以故？二乘之人自為解脫觀於煩惱；菩薩不爾，常為眾生得解脫故觀諸煩惱。

[0011b09] 「善男子！菩薩摩訶薩所作諸業，於諸凡夫、二乘業中最為殊勝。何以故？眾生之業性是顛倒，二乘之業有邊際故，菩薩之業無邊無量，是故菩薩勝於一切聲聞緣覺。」

[0011b14] 爾時，陀羅尼自在王菩薩聞是法已，心生歡喜踊躍無量，白佛言：「世尊！甚奇，甚特！快說如是不可思議。如來於此已說菩薩瓔珞莊嚴、菩薩光明、菩薩大悲、菩薩善業。唯願宣說，云何如來觀諸眾生起於大悲？云何名悲？悲有何行？有何相貌？何因緣起？云何名佛業？佛業有何行？有何相貌？有何因緣起？善哉！世尊！一切知見，唯願廣說如來之業。」

[0011b21] 佛言：「善哉，善哉！善男子！汝今諦聽善思念之，吾當為汝分別解說。

[0011b23] 「善男子！一切如來所有大悲不出不行。何以故？常不變故，無量劫中修集得故，是故大悲不行不轉，不修不捨亦能為於一切眾生。

[0011b26] 「善男子！一切諸佛所有大悲，無量無邊其心平等，從久遠來無量舌力不能宣說。

[0011b28] 「善男子！如來、世尊，未甞遠離如是大悲，無上菩提及與大悲，如是二法等無差別。如來所得無上菩提無根無住，根名我見，住名四顛倒，如來、世尊知根知住，是故菩提無根無住。一切眾生皆悉無有無根無住，欲施眾生無根無住起大悲心，如來於此欲令知故演說正法。

[0011c05] 「善男子！夫菩提者清淨寂靜。云何為淨？云何寂靜？淨名為內，寂靜名外；內名眼空，空名無我、無有我所。何以故？性是一故，乃至意亦如是。何以故？性是一故，知眼空已，不著於色不著色心，是名寂靜；乃至意法亦復如是。一切眾生不知菩提清淨寂靜，如來於此而起大悲，演說正法為令知故。

[0011c12] 「善男子！一切眾生心性本淨，性本淨者，煩惱諸結不能染著，猶若虛空不可沾污，心性、空性等無有二。眾生不知心性淨故，為欲煩惱之所繫縛，如來於此而起大悲，演說正法欲令知故。

[0011c16] 「善男子！夫菩提者不取不捨。云何不取？如來不見一切諸法此岸、彼岸。何以故？一切諸法離此彼故。如來、世尊如實知之，是名不取。云何不捨？一切眾生不知法界，如來教令了了知故，是名不捨。如來於此而起大悲，演說正法為令眾生知是二法。

[0011c21] 「善男子！夫菩提者無想無緣。云何無想？不見眼識乃至意識，不見色相乃至法相，於是法中不知不見故無取著，是名無緣。無想無緣是名聖行。云何聖行？所謂不行三界之行。善男子！如是不行名為聖行。一切聖人不行於行，眾生不行如是聖行，如來於此而起大悲，演說正法欲令知故。

[0011c28] 「善男子！夫菩提者非是三世。非三世者名為三等，過去意、未來識、現在貪，是名三分。以能了了知三分故，意、識及貪無有住處。以是義故，不念過去、不求未來、不愛現在。若見三世悉平等者，是名正見。如來為令一切眾生得如是等平等正見，而起大悲演說正法。

[0012a05] 「善男子！夫菩提者，無身無為。非眼識界乃至非意識界，是名無身。不生不滅、不盡不住、無有三相，是為無為。

[0012a07] 「善男子！一切法性是名無性，若無性者則無有二，是故菩提無身無為。一切眾生不知菩提無身無為，如來為令了了知故，而起大悲演說正法。

[0012a12] 「善男子！夫菩提者，無有分別、無有句義。云何分別？云何句義？無所住者名無分別，字不攝故名無句義；非有二故名無分別，不入法界名無句義；無動搖故名無分別，不變易故名無句義；不可說故名無句義，空故名無分別；無覺觀故名無分別，無相故名無句義；不發故名無分別，無願故名無句義；知眾生界同於虛空名無分別，無眾生界名無句義；不生故名無分別，無宅故名無句義；不滅故名無分別，無為故名無句義；不行故名無分別，平等故名無句義；知平等故名無分別，寂靜故名無句義。眾生不知如是等義，如來為令了了知故，而起大悲演說正法。

[0012a24] 「善男子！夫菩提者，不可以身得，不可以心得。何以故？身心如幻故。若能了知身心真實，是名菩提。為流布故名為菩提，而其性相實不可說。

[0012a27] 「善男子！夫菩提者，不可說身不可說心，不可說法不可說非法，不可說有不可說無，不可說實不可說空。何以故？性不可說故。菩提者無有住處，不可宣說，猶如虛空。為真實知一切諸法不可宣說，字中無法、法中無字，為流布故故可宣說。一切凡夫不知真實，是故如來於此眾生而起大悲，演說正法為令知故。

[0012b06] 「善男子！夫菩提者無取無緣。云何無取？云何無緣？知眼真實名為無取，知眼無境名為無緣；乃至知意真實名為無取，知意無境名為無緣。如來、世尊以如是義，知於菩提無取著故名為無取。無屋宅故名為無緣，眼識不住於彼色中名無屋宅，乃至意識亦復如是，一切眾生心無住處。如來、世尊如實而知心無住處，無住處者有四種：色、受、想、行。於是四法心無所住，是名心無住處，是故名為一切諸法悉無住處。如來、世尊如實知之，一切凡夫不能知故，如來於此而起大悲演說正法。

[0012b17] 「善男子！夫菩提者名之為空，而菩提中無有空相，是故名空。一切法空，菩提亦爾。如來、世尊真實能知如是之空，是故如來名為知空。諸佛名覺一切諸法，而不覺知空中之空，亦能了知無上菩提，空及菩提即是一如，空與菩提是一非二。離空菩提別有法者，可得說二，以無二故名之為空。無名字故名之為空，無相貌故名之為空，無威儀故名之為空，無修行故名之為空，無言說故名之為空。

[0012b26] 「善男子！第一義者謂無諸法。云何說空？善男子！譬如虛空無言無說，無言無說故，故名虛空。無言說中無有言說，是名為空。一切諸法亦復如是，無名字法說為名字，如是名字亦無住處。若名無住處，名下之法亦復如是。如來真實知如是法不生不滅，以真知故名得解脫。本無繫縛，云何說言名得解脫？是故如來無縛無解。如是等法，一切凡夫不能知見，如來於此而起大悲，演說正法為令知故。

[0012c06] 「善男子！夫菩提者同於虛空，虛空之性不平不下，菩提亦爾。若法無性，不可說言有平有下。如來、世尊知一切法無平無下，乃至微塵不作平下。若法有性即如實智，如實智者，知一切法本無今有、已有還無，出時滅時無所繫屬，從緣而出、從緣而滅，以是義故名之為道。斷是道故名為菩提。凡夫眾生不知如是真實道故，如來於此而起大悲，宣說正法為令知故。

[0012c14] 「善男子！夫菩提者名真實句，真實句者即是菩提，色亦如是，如是二句等無差別。受、想、行、識、地、水、火、風、眼界、色界、眼識界，乃至意界、法界、意識界，亦復如是，名法流布。真實覺知如是陰入界法無有顛倒，不顛倒者，知過去法不生不滅、未來之法不生不滅、現在之法亦不生不滅，如是知已，名不顛倒、名真實句。真實句者，如一法，一切法亦如是；如一切法，一法亦如是。是真實句凡夫不知，如來於此而起大悲，演說正法為令知故。

[0012c25] 「善男子！夫菩提者非內非外。云何為內？云何為外？非內者無所造作，非外者無所覺知。內者謂作，外者謂相。菩提之體非作非相，是故名為非內非外。又非內者，非身口意業，非外者，非三業緣。非內者，無相解脫門，非外者，空解脫門。如是等義凡夫不知，如來於此而起大悲，演說正法為令知故。

[0013a02] 「善男子！夫菩提者無漏無取。云何無漏？云何無取？無漏者遠離四流。四流者：欲流、有流、無明流、見流。無取者遠離四取。四取者：欲取、有取、見取、戒取。而諸眾生無明所覆行於四取，以渴愛故作我我所。如來了知我取根本，是故我淨，我淨故能淨眾生。我淨者，則不覺知一切諸法，亦不思惟一切非法，不起無明，不起無明因緣故，不起十二因緣有。十二因緣有不起故則不生，不生故入決定聚，入決定聚者名為了義。了義者名第一義，第一義者名無眾生，無眾生義者名不可說，不可說義者即十二因緣義，十二因緣義者即是法義，法義者即是如來。以是義故我經中說：『若有得見十二因緣則為見法，見法者為見如來。』見如來者即無所見。所見是邪，夫邪見者謂想數法。如來無想亦無想數，以是義故，見如來者為無所見。若見如來無想、無作、無知、無覺，是名真實見於如來。如來亦爾，覺知一切諸法平等，如法界無取。一切凡夫不能覺知，如來於此而起大悲，演說正法為令知故。

[0013a22] 「善男子！夫菩提者，清淨寂靜光明無諍。云何為淨？云何寂靜？云何光明？云何無諍？不雜煩惱名之為淨，空解脫門名之寂靜，無相、無願名為光明，無生無滅名為無諍。又無生者名之為淨，無滅者名為寂靜，無取者名光明，不出者名無諍。性名為淨，無諸煩惱名為寂靜、光明、無諍。法界名淨，真實之性名曰寂靜、光明、無諍。虛空之性名之曰淨，無分別法界名曰寂靜、光明、無諍。內外清淨名之為淨，於內外法不取不著，名為寂靜、光明、無諍。真知五陰名之為淨，真實知界名為寂靜、光明，遠離諸入名為無諍。見過去盡名之為淨，見未來不生名為寂靜，見現在法住於法界無有動轉，名光明、無諍。清淨、寂靜、光明、無諍，如是四法等入一界一法一句，如是三法即是涅槃。遠煩惱故名之為淨，畢竟淨故名曰寂靜，無闇冥故名曰光明，不可說故名為無諍，以是故言釋迦如來默無所說。

[0013b11] 「善男子！夫菩提者即是虛空，虛空者名之為法。如法，眾生亦爾；如眾生，福田亦爾；如福田，涅槃亦爾。以是義故，一切諸法同於涅槃。如來能覺如是法界，是故名佛。修集具足清淨、寂靜、光明、無諍如是四句，名之為佛。如來能知善方便故，初得菩提默然而住，無所宣說待梵王請。爾時，尸棄梵王與六萬八千諸梵天人來至我所，頭面作禮，合掌而言：『唯願，如來！為諸眾生轉正法輪。』而說偈曰：

「『如來法離淨寂靜，　　大光無礙無有諍，
　　無字無聲亦無說，　　真實覺知如法界。
　　佛為眾生無量劫，　　苦行受持世間戒，
　　為悟無明睡眾生，　　久行放逸迷實義。
　　又此會中無量眾，　　於無量佛積善根，
　　能解甚深真實義，　　唯願轉於無上輪。
　　此眾已調一切魔，　　欲令開闡甘露門，
　　如來號為真導師，　　示闇眾生無上道。
　　如來雖有大慈悲，　　憐愍眾生如一子，
　　我今勸請法應爾，　　願轉無上正法輪。
　　如往三佛轉法輪，　　唯願如來亦復爾，
　　畢竟導師無退轉，　　示暗眾生一真道。
　　如雨潤長諸草木，　　令諸眾生除熱渴，
　　佛施法雨於眾生，　　為得無上無異果。
　　如來初生發誓言，　　我當救彼苦眾生，
　　眾生渴仰甘露味，　　願大施主施法雨。』

[0013c08] 「爾時，世尊既受請已，往波羅奈鹿野林中仙人住處，轉正法輪。如是法輪，諸天魔梵及餘沙門、婆羅門等所不能轉。爾時，世尊說四諦時，憍陳如比丘得法眼淨，其聲遍聞三千大千世界。」

[0013c12] 爾時，世尊說優陀那：

「甚深之義不可說，　　第一實義無聲字，
　憍陳比丘於諸法，　　獲得真實之知見，
　即是我往無量世，　　所得菩提今已得。

[0013c16] 「如來轉是正法輪時，無量眾生悉得調伏，示現如是大悲神通。眾生見已，阿僧祇人發阿耨多羅三藐三菩提心。

[0013c18] 「善男子！如來如是十六大悲，悉為眾生而修起之。如來以是悲因緣故，為一一眾生，於恒河沙劫大地獄中，受諸苦惱心不悔退，而其悲心亦無損減，以是義故，如來大悲不可思議。

[0013c22] 「善男子！聲聞人悲猶如畫皮，菩薩大悲猶如破肉，如來大悲破骨徹髓；聲聞之悲讚佛所知，菩薩大悲勸他令行，如來大悲授人阿耨多羅三藐三菩提記；聲聞悲心為慈因緣，菩薩大悲為調眾生，如來大悲為畢竟度；聲聞悲心因麁苦生，菩薩大悲因離苦生，如來大悲因斷一切因緣而生。

[0013c29] 「善男子！如來修集如是大悲，若為一人住經一劫百劫千劫萬劫，至無量劫終不畢竟入於涅槃。善男子！如來大悲成就如是無量功德。◎

[0014a03] 「善男子！乃往過去無量無邊阿僧祇劫，時世有佛號栴檀窟，界名大香劫名上香。爾時世尊於三百三十二萬劫中，常以正法教諸聲聞。時佛身上一一毛孔所出香氣，遍滿三千大千世界。爾時此界無有臭穢名，所有草木山河之屬悉栴檀香，眾生身香亦復如是，一切無有身口意惡，諸佛弟子聞此香已即得四禪。

[0014a10] 「爾時，乃有一萬諸佛次第興世，皆同一號，號栴檀窟，是故彼劫名曰上香。爾時如來作佛事已欲入涅槃，觀諸眾生誰未調者我當調之。爾時，如來以淨天眼見有一人在非有想非無想處，已於先佛種下上善根，定當因佛而得度脫，非因聲聞得解脫也。壽過八萬四千劫已，乃當下生來受五欲，當得聞於大乘經典，發阿耨多羅三藐三菩提心安住不退。

[0014a18] 「爾時，世尊以大悲故起大方便，告諸比丘：『我涅槃時到。』作是言已即便入於不悔三昧，示諸眾生令知涅槃。既知如來入涅槃已，令諸大眾廣設供養，正法住世滿足六十八萬四千歲。當爾之時，佛諸弟子乃至無有一人於正法所作邪法想。爾時世尊以定力故，八萬四千劫隱密此身不令眾見，過是劫已，彼人即下，生於人中大長者家。經八十年，彼佛即從三昧而起詣長者家。其家大小悉無見者，唯是童子獨得見之。

[0014a27] 「爾時，世尊為令彼人於五欲中心生厭離，而為說法。彼人聞已，即得不退阿耨多羅三藐三菩提心，如來知已即為授記：『善男子！汝於來世過七萬二千阿僧祇百千劫，當得成於阿耨多羅三藐三菩提，號曰寶上。』如是音聲餘無聞者，唯有一萬二千諸天同得聞之，聞已悉發阿耨多羅三藐三菩提心，俱作是言：『願彼寶上成佛之時，我等當於是佛法中諮受正法而為弟子。』爾時，如來知是事已復與授記：『寶上如來成作佛時，汝等當作受法弟子，彼佛亦當授汝阿耨多羅三藐三菩提記。』時栴檀窟佛授彼記已，爾乃畢竟入於涅槃，一切諸天大設供養。

[0014b11] 「善男子！如來具足如是大悲，非諸聲聞緣覺所知。善男子！爾時彼佛不斷佛種，若有眾生供養三寶，亦復如是。」

[0014b13] 佛說如是大悲功德時，此會眾中有三恒沙等眾生發阿耨多羅三藐三菩提心，半會大眾得成於忍，半中之半得具如是十六大悲，其餘半半得佛法忍。

[0014b17] 爾時，一切諸天世人聞法歡喜，同聲讚歎：「善哉！善哉！◎甚奇！甚特！快說如是大悲法門。」

大方等大集經卷第二

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA