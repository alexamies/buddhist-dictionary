法界次第初門卷上之上
陳隋國師智者大師撰

名色初門第一

[0665b06]  一名　二色

[0665b07]  今辨法界初門。先從名色而始者。至論諸法  本原清淨。絕名離相。尚非是一。何曾有二。不  二而辨其二者。以行者初受一期妄報歌羅
邏時。但有名色二法。當知名色即是一切世  間出世間法之根本。能生一切法。普攝一切  法。即是一切法。若諸大聖分別說一切法
門。皆約名色而分別之。無有一法出於名色。  故智度論偈云。

一切諸法中　　但有名與色  
若欲如實觀　　但當觀名色  
雖癡心多想　　分別於異事  
更無有一法　　出於名色者

[0665b19]  一名　心但有字故曰名也。即是心及相應  數法。雖有能緣之用而無質礙可尋。既異於  色而有心意識及諸數法種種之別名。故謂  之為名也。

[0665b23]  二色　有形質礙之法謂之為色。是十入及  一入少分。皆是質礙之法。並無知覺之用。既  異於心意識法。故稱為色也。

五陰初門第二

[0665b27]  一色陰　二受陰　三想陰　四行陰　五  識陰

[0665b29]  次名色而辨五陰者。以惑者迷名偏重故。大  聖教門開名則為四心。對色合為五也。此五  通稱為陰者。一往而釋。陰以陰覆為義。能覆
出世真明之慧。而增長生死。集散不絕。故通  名為陰。

[0665c05]  一色陰　有形質礙之法名為色。色有十四  種。所謂四大五根五塵。此之十四。並是色法  也。

[0665c08]  二受陰　領納所緣名為受。受有六種。謂六  觸因緣生六受。但境既有違順。非違非順之  別。故六受亦各有苦受樂受。不苦不樂受之  異也。

[0665c12]  三想陰　能取所領之緣相名為想。想有六  種。謂取所領六塵之相。為六想也。

[0665c14]  四行陰　造作之心能趣於果名為行。行有  六種。大品經中。說為六思。思即是行。謂於六  想之後。各起不善業善業無動業也。

[0665c17]  五識陰　了別所緣之境名為識。識有六種。  即是六識。若諸論師多云。識在二心之前。  諸大乘經中。明識最居後。今依經為次料簡。

十二入初門第三

[0665c21]  內六根入　一眼入　二耳入　三鼻入  四舌入　五身入　六意入

[0665c23]  外六塵入　一色入　二聲入　三香入  四味入　五觸入　六法入

[0665c25]  次五陰而辨十二入者。以惑者迷色偏重故。  大聖教門。開色為十。心但為二。合為十二也。  通稱入者。入以涉入為義。根塵相對則有識
生。識依根塵仍為能入。根塵即是所入。今此  十二從所入受名。故通受入名。內六入者。  此之六法親故屬內。為識所依。故名為入。亦
名根者。根以能生為義。此六既並有生識之  功。故通名根也。

[0666a04]  一眼入　身分對色。能見色之處名眼。眼是  四大造色。體為十色共成。所謂四大四微。身  根微。眼根微也。

[0666a07]  二耳入　身分對聲。能聞聲之處名耳。耳是  四大造色。亦為十色共成。謂四大四微。身根  微。耳根微。

[0666a10]  三鼻入　身分對香。能聞香之處名鼻。鼻是  四大造色。亦為十色共成。謂四大四微。身根  微。鼻根微。

[0666a13]  四舌入　身分對味。能知味之處名為舌。舌  是四大造色。亦為十色所成。謂四大四微。身  根微。舌根微也。

[0666a16]  五身入　六分假合之體對觸。能覺觸處皆  名為身。身是四大造色。但有九色所成。謂四  大四微。身根微。

[0666a19]  六意入。心對一切法。即有能知法之用。名  之為意。意者即心王也。是中除諸心數法。但  取心王。以為意入。

[0666a22]  外六入者。此六法疎故屬外。識所遊涉。故名  為入。亦名塵者。塵以染污為義。以能染污情  識。故通名為塵也。

[0666a25]  一色入　一切對眼。所見之色名為色。色有  二種色。攝一切色。一正報可見色。眾生身色。  青黃赤白黑色等。二依報可見色。外無知青
黃赤白黑色等也。

[0666a29]  二聲入　一切對耳。所聞之色曰聲。聲有二  種聲。攝一切聲。一從正報色出聲。眾生語言  音聲也。二從依報色出聲也。

[0666b03]  三香入　一切對鼻。所聞之色名香。香有二  種香。攝一切香。一正報色處香。眾生身中香  臭也。二依報色出香。外一切無知色中所有  香臭。

[0666b07]  四味入　一切對舌。所知之色曰味。味有二  種味。攝一切味。一正報色處味。眾生身中之  六味也。二依報色處味。外一切無知色中所
有六味也。

[0666b11]  五觸入　一切對身。所覺之色名觸。觸有二  種觸。攝一切觸。一正報色處觸。眾生身中。冷  暖澁滑等十六觸也。二依報色處觸。外一切
無知色中冷暖等一十六觸也。

[0666b15]  六法入　一切對意所知之法名法。法有二  種法。攝一切法。一者心法。是中除心王。但取  相應諸心數法也。二者非心法。即過去未來
色法。及心不相應諸行。及三無為法。

十八界初門第四

[0666b20]  內六根界　一眼界　二耳界　三鼻界  四舌界　五身界　六意界

[0666b22]  外六塵界　一色界　二聲界　三香界  四味界　五觸界　六法界

[0666b24]  六識界　一眼識界　二耳識界　三鼻識  界　四舌識界　五身識界　六意識界

[0666b26]  次十二入。而辨十八界者。以惑者迷於名色  俱重故。開色為十。離名作八。合為十八界也。  通名界者。以界別為義。此十八法各有別體。
義無渾濫。故通受界名也。

[0666c01]  內六根界　此具如前明。內六根入中分別  其相。乃更加以界之名義者。欲使修觀之徒  推析無謬。不滯十六知見之妄計也。

[0666c04]  外六塵界　此具如前。外六塵入中分別其  相。乃更加以界之名義者。意同六根。中立界  名。

[0666c07]  六識界者。若根塵相對即有識生。識以識別  為義。識依於根。能識別於塵。故此六通名  識也。若了識從緣生。豈計有神使知謬取  也。

[0666c11]  一眼識界　眼根若對色塵。即生眼識。眼識  生時。即識色塵。故名眼識界也。

[0666c13]  二耳識界　耳根若對聲塵。即生耳識。耳識  生時。即識聲塵。故名耳識界也。

[0666c15]  三鼻識界　鼻根若對香塵。即生鼻識。鼻識  生時。即識香塵。故名鼻識界也。

[0666c17]  四舌識界　舌根若對味塵。即生舌識。舌識  生時。即識味塵。故名舌識界也。

[0666c19]  五身識界　身根若對觸塵。即生身識。身識  生時。即識觸塵。故名身識界也。

[0666c21]  六意識界　五識生已即滅。意為意識。此  意識續生。意識生時。即識法塵。若五識能生  意識。即以前五識為根。後意識為意識。此意
識滅次識續生。是則前意識生後意識。如是  亦脫傳受根識之名。皆以能生為根。所生為  識。今說所生之識。為意識界也。

十六知見初門第五

[0666c28]  一我　二眾生　三壽者　四命者　五生  者　六養育　七眾數　八人　九作者  十使作者　十一起者　十二使起者　十  三受者　十四使受者
十五知者　十六  見者

[0667a04]  次名色陰入界。而辨十六知見者。名色等法  中。神我本不可得。而未見道者。悉於名色等  法中。妄計有我。我所。計我之心。歷緣略辨。
即有十六知見之別。廣對諸緣。則妄計不可  稱數。因此顛倒。備起一切煩惱生死行業。今  為欲於後明生法二空等一切觀門。必須善
識假實之法。故略依傍大智度論釋之也。

[0667a11]  一我　若於名色陰入界等法中無明不了。若  即若離中。妄計有我我所之實。故名我為也。

[0667a13]  二眾生　於名色陰入界等法和合中。妄計  有我生。故名眾生。

[0667a15]  三壽者　於名色陰入界等法中。妄計有我  受一期果報壽有長短。故名壽者。

[0667a17]  四命者　於名色陰入界等法中。妄計我命  根成就連持不斷。故名命者。

[0667a19]  五生者　於名色陰入界等法中。妄計我能  起眾事。如父生子。名為生者。亦計我來人中  受生。故名生者。

[0667a22]  六養育　於名色陰入界等法中。妄計我能  養育於他。故名養育。亦計我從生已來。為父  母養育。故名養育。

[0667a25]  七眾數　於名色陰入界等法中。妄計我有  名色五眾。十二入十八界等諸因緣。是眾法  有數故名眾數。

[0667a28]  八人　於名色陰入界等法中。妄計我是行  人。異於非行之人。故名為人。亦計我生人道。  異於餘道。故名為人。

[0667b02]  九作者　於名色陰入界等法中。妄計我有  身力手足。能有所作。故名作者。

[0667b04]  十使作者　於名色陰入界等法中。妄計我  能役他。故名使作者。

[0667b06]  十一起者　於名色陰入界等法中。妄計我  能造後世罪福業。故名起者。

[0667b08]  十二使起者　於名色陰入界等法中。妄計  我能令他起後世罪福業。故名使起者。

[0667b10]  十三受者　於名色陰入界等法中。妄計我  當後身受罪福果報。故名受者。

[0667b12]  十四使受者　於名色陰入界等法中。妄計  我當令他受苦樂果報。故名使受者。

[0667b14]  十五知者　於名色陰入界等法中。妄計有  五根能知五塵。故名知者。

[0667b16]  十六見者　於名色陰入界等法中。妄計我  有眼根故。能見一切色。亦計我能起邪見。我  起正見名見者。

見愛二煩惱初門第六

[0667b20]  一見煩惱　二愛煩惱

[0667b21]  次名色陰入界。及我等十六。而辨見愛者。若  迷此假實二法。則倒想紛然。故三界流轉無  際。皆是煩惱使之然也。若論煩惱根本。不出
見愛。枝派分別。則科目甚多。所謂三毒五蓋  十使。九十八煩惱。八萬四千乃至塵沙等數。  此諸科目雖數有多少。而同是煩惱潤生之
力。體無殊別。但教門善巧。乃約增減之數而  制立之。故纓絡經云。見著二法迷法界色心。  廣起一切三界煩惱。通名煩惱者。煩以喧煩
為義。惱以逼亂為義。能喧煩之法逼亂行者  心神。致使真明不得開發。故名煩惱也。

[0667c03]  一見煩惱　邪心觀理名之為見。若於假實  之理。情迷而倒想邪求。隨見偏理妄執為實。  通名為見。見煩惱者。謂五利使。見諦所斷八
十八使。及六十二見等也。

[0667c07]  二愛煩惱　貪染之心名之為愛。若於假實  二事。情迷隨心。所對一切事境。染著纏綿。通  名為愛。愛煩惱者。謂五鈍使。思惟所斷十使。
及所斷結流。愛扼纏蓋纏等也。

三毒初門第七

[0667c12]  一貪毒　二瞋毒　三癡毒

[0667c13]  次見愛而辨三毒者。此二科既有合離之異。  事須分別。若合但取癡一分為見。餘一分及  貪恚。並合為愛也。若離則見愛之中各有三
毒。如此歷三界五行。則離出九十八使。一切  煩惱通名毒者。毒以沈毒為義。惱壞之甚。  故云沈毒。以其能壞出世善心。故名為毒  也。

[0667c20]  一貪毒　引取之心名之為貪。若以迷心對  一切順情之境。引取無厭。即是貪毒。歷三界  五行。十五貪使並是貪毒。但上二界煩惱既
薄故。別受愛名。

[0667c24]  二瞋毒　違忿之心。名之為瞋。若以迷心對  一切違情之境。便起忿怒。即是瞋毒。歷欲界  五行下。即有五瞋使。並是瞋毒。數人義上二
界無瞋也。

[0667c28]  三癡毒　迷惑之心名之為癡。若迷一切事  理之法。無明不了。迷惑妄取。起諸邪行。即是  癡毒。亦名無明。無明有二種。一者相應無明。
即是與三界五行下八十八使。相應共起。二  者不相應無明。即是三界五行下十五癡使  也。

五蓋初門第八

[0668a06]  一貪欲蓋　二瞋恚蓋　三睡眠蓋　四掉  悔蓋　五疑蓋

[0668a08]  次三毒而辨五蓋者。若論三毒之體。豈異五  蓋。但科目不同。名字增減有異。故次分別。所  以然者。若沒癡毒之名而離癡法。為睡眠掉
悔疑三蓋。足貪瞋為五蓋也。若開五蓋則煩  惱無量。通名蓋者。蓋以覆蓋為義。能覆蓋行  者清淨善心。不得開發。故名為蓋。而此五蓋
既的為在下所明諸禪正障。故須略辨其相。

[0668a15]  一貪欲蓋　引取心無厭足為貪欲。分別體  相。具如貪毒中說。三界五行中十五貪使。即  是貪欲蓋。

[0668a18]  二瞋恚蓋　忿怒之心名為瞋恚。分別體相。  具如前說。欲界五行五種瞋使。即是瞋蓋也。

[0668a20]  三睡眠蓋　意識惛熟曰睡。五情暗冥名眠。  若心依無記則增長無明。故意識惛惛而熟。  五情暗冥無所覺知。謂之睡眠也。數人說為
增心數法。猶屬見思所斷十五癡使攝也。

[0668a24]  四掉悔蓋　邪心動念曰掉。退思憂悴為悔。  若縱無明謬取。則戲論動掉心生。既所為乖  失。退思則有憂悔也。亦是增心數法。正屬見
諦所斷三十二見使。攝思惟斷。亦有少分也。

[0668a28]  五疑蓋　癡心求理。猶預不決。名之為疑。若  修道定等法。無明暗鈍。不別真偽。因生猶預。  心無決斷。皆謂疑也。世間通疑。非一正論。障
道之疑。即是見諦所斷。三界四行十二疑使  也。

十使初門第九

[0668b05]  五鈍使　一貪使　二瞋使　三無明使  四慢使　五疑使

[0668b07]  五利使　一身見使　二邊見使　三邪見  使　四戒取使　五見取使

[0668b09]  次五蓋而辨十使者。豈有十使異於五蓋。若  教門但為修定者說。略立三毒五蓋之數。若  為修慧者說。欲使明識所斷之惑無謬。故須
分別為十使也。所以然者。貪瞋二蓋。即是貪  瞋二使。睡蓋之本。即是癡使。離癡出慢。即為  慢使。疑蓋即疑使也。是為五鈍使。掉悔即是
邪思掉動之心。若細分別其相。則有五利五  鈍使之別。而此推之還是五蓋。分別為十使  也。若開十使。則出一切煩惱。此十通名使者。
使以驅役為義。能驅役行者心神。流轉三界。  故通受使名。亦名十煩惱。煩惱義如前說。

[0668b20]  一貪欲使　引取無厭。名曰貪欲。分別其相。  具如貪毒中說。見思所斷。三界五行中十五  貪。皆是貪使。

[0668b23]  二瞋恚使　忿怒之心。名之曰瞋。分別其相。  具如瞋毒中說。見思所斷。欲界五行中五恚。  即是恚使也。

[0668b26]  三無明使　迷惑不了之心。名為無明。若以  迷心緣境。隨有所起。則念念永失。而不知慚  愧者。皆是癡也。見思所斷。三界五行下十五
癡。即是無明使。

[0668c01]  四慢使　自恃輕他之心曰慢。若自恃種姓  富貴有德才能。輕蔑於他。即是慢也。慢有八  種。在下別出。乃至見思所斷。三界五行下十
五慢。皆是慢使也。

[0668c05]  五疑使　迷心乖理。猶預不決曰疑。分別其  相。具如疑蓋中說。三界四行十二種疑。並是  疑使也。

[0668c08]  六身見使　若於名色陰入界中。妄計為身。  名為身見。若以無明不了。則於五陰中。起二  十種身見。則身見有二十種。見諦所斷。一行
中歷三界有二身見也。

[0668c12]  七邊見使　執邊之心。名為邊見。若於四邊。  不了隨見。一邊為實。餘邊悉為妄語。如其所  見。互執一邊。悉墮邊見。歷三世五陰。即有六
十二見。並是見諦所斷。合六十二見。同是一  邊見攝也。又約見諦所斷。一行中歷三界即  有三邊見。

[0668c18]  八邪見使　邪心取理故名邪見。若無明不  了。四諦因果。邪心推獲。謂無此理。因斷滅出  世間善根。乃至世間善根。作闡提行。是為
邪見。見諦所斷三界四行中。有十二邪見是  也。

[0668c23]  九見取使　於非真勝法中。謬見涅槃。生心  而取。故曰見取。若行道之時。雖入種種觀門。  而真明未發。無明不了。便謬計所得。以為真
為勝。生心取著。皆名見取也。見諦所斷。三界  四行。有十二見取是也。

[0668c28]  十戒取使　於非戒中。謬以為戒。取以進行。  故曰戒取。若取雞狗牛戒。乃至九十五種外道  所行之戒。以為真戒。皆名戒取。若人雖持佛
戒。見有戒相。亦是戒取。見諦所斷三界二行。  有六種戒取是也。

九十八使初門第十

[0669a05]  見諦門八十八使　欲界有三十二使　色  界有二十八使　無色界二十八使

[0669a07]  思惟門十使　欲界有四使　色界有三使  無色界有三使

[0669a09]  次十使而辨九十八使者。正為見思兩道惑  障不同。欲使修觀之者。精識所治之惑。斷伏  無濫。故教門歷三界五行。細分別十使。則有
九十八也。亦名九十八煩惱。通名為使。名煩  惱者。類如前釋。若離九十八使。則出一切煩  惱。今依數人明九十八使也。若成實論人。所  解則異也。

[0669a16]  見諦惑欲界三十二使　苦諦下具有十使。  集諦下有七使。除身見邊見戒取。滅諦下有  七使。亦除身見邊見戒取。道諦下有八使。但
除身見邊見。故欲界四行下。合有三十二使。

[0669a20]  見諦惑色界二十八使　苦諦下有九使除瞋。  集諦下有六使除瞋。及除身見邊見戒取。滅  諦下有六使。亦除瞋及身見邊見戒取。道諦
下有七使。亦除瞋使及身見邊見。故色界四  行下。合有二十八使也。

[0669a25]  見諦惑無色界二十八使　苦諦下有九使。集  諦下有六使。滅諦下有六使。道諦下有七使。  若取若除。皆如色界中分別。故無色界四行
下。合二十八使。合三界四諦下。有八十八  使。並是能障見諦之惑。為須陀洹見道之所  斷也。分別使相略說。並如前十使章門辨也。

[0669b02]  思惟惑欲界四使　一貪使。二瞋使。三癡使。  四慢使。

[0669b04]  此使從斯陀含向。入修道斷。乃至阿那含果。  九品方盡。

[0669b06]  思惟惑色界三使　一貪使。二癡使。三慢使。

[0669b07]  此三使並是阿羅漢向。用修道智斷也。

[0669b08]  思惟惑無色界三使　一貪使。二癡使。三慢  使。

[0669b10]  故三界思惟惑合有十使。足前見諦。合為九  十八使。但此三使亦是阿羅漢向斷。至果方  盡也。

[0669b13]  次此應廣出諸煩惱科目。所謂三漏。四流。四  縛。八邪。八倒。九結。九惱。十纏。乃至五百煩  惱。八萬四千諸塵勞門。及恒沙等數煩惱。皆
從見愛九十八使。離合而辨。若具出科目  (云云)  。  今略出數科。足以顯教門明煩惱離合惑障  潤生之法。諸煩惱科目。至第六卷中。別當更  隨要而出。

十惡初門第十一

[0669b21]  身有三惡　一殺生　二偷盜　三邪婬

[0669b22]  口有四惡　一妄語　二兩舌　三惡口  四綺語

[0669b24]  意有三惡　一貪欲　二瞋恚　三邪見

[0669b25]  次諸煩惱結使而辨十惡者。以煩惱既是惑  亂之法。能驅役行者心神。乃令觸境顛倒。若  縱此惑情而起身口意者。則動與理乖。故於
三業所起。備有十惡也。通名惡者。惡以乖理  為義。此十並是乖理而起。故名為惡。亦名十  不善道。以其能通苦報。故非善道也。

[0669c02]  一殺生　斷一切眾生命。故名為殺生。

[0669c03]  二偷盜　盜取他財物。故名為偷盜。

[0669c04]  三邪婬　於非妻妾而行欲事。故名邪婬。

[0669c05]  四妄語　以言誑他。故名妄語。

[0669c06]  五兩舌　搆鬪之言間他。令致得失分。乖名  為兩舌。

[0669c08]  六惡口　惡言加彼。令他受惱。名為惡口。

[0669c09]  七綺語　綺側語辭言乖道理。名為綺語。

[0669c10]  八貪欲　引取順情塵境。心無厭足。名為貪  欲。

[0669c12]  九瞋恚　若對違境。心生忿怒。名為瞋恚。

[0669c13]  十邪見　撥正因果。僻信求福。皆名邪見。

[0669c14]  次此應出四重。五逆。七逆。謗方等經。用僧鬘  物。作闡提行。十六惡律儀等。諸輕重惡業科  目。皆從十惡中。離合分別而說者。今欲論諸
入道要門具出  (云云)  。至後第六卷中。別當更出。

十善初門第十二

[0669c19]  身三種善　一不殺生　二不偷盜　三不  邪婬

[0669c21]  口四種善　一不妄語　二不兩舌　三不  惡口　四不綺語

[0669c23]  意三種善　一不貪欲　二不瞋恚　三不  邪見

[0669c25]  次十惡而辨十善者。若人能知惡是乖理之  行故。現在將來由斯招苦。則必須息惡行善。  可以來世永致清升之樂果。是以次十惡而
明十善也。但十善有二種。一止。二行。止則但  止前惡。不惱於他。行則修行勝德。利安一切。  此二通稱善者。善以順理為義。息倒歸真。故
云順理。止則息於重倒之惡。行則漸歸勝道  之善。故止行二種。皆名為善。或加以道名。以  能通至樂果也。

[0670a05]  一不殺生　即是止善。止前殺生之惡行。善  者當行放生之善也。

[0670a07]  二不偷盜　即是止善。止前盜他財物之惡  行。善者當行布施之善。

[0670a09]  三不邪婬　即是止善。止前於非妻妾婬欲  之惡行。善者當行恭敬之善。

[0670a11]  四不妄語　即是止善。止前虛言誑他之惡  行。善者當行實語之善也。

[0670a13]  五不兩舌　即是止善。止前搆鬪兩邊之惡  行。善者當行和合之善。

[0670a15]  六不惡口　即是止善。止前惡言加人之惡  行。善者當行軟語之善。

[0670a17]  七不綺語　即是止善。止前綺側乖理之惡  語行。善者當行有義語饒益之善。

[0670a19]  八不貪欲　即是止善。止前引取無厭之惡  行。善者當行不淨觀。觀諸六塵皆欺誑不淨  之觀行善。

[0670a22]  九不瞋恚　即是止善。止前忿怒之惡行。善  者當行慈忍之善。

[0670a24]  十不邪見　即是止善。止前撥正因果僻信  邪心之惡行。善者當行正信歸心正道生智  慧之善心。

法界次第初門卷上之上

法界次第初門卷上之下

陳隋國師智者大師撰

三歸戒初門第十三

[0670b06]  一歸佛　二歸法　三歸僧

[0670b07]  次十善而辨三歸者。如來未興於世。爾時已  有十善之化。是為世間舊善。豈有三寶之可  歸。大聖初成正覺。方因提謂長者。開授三歸
之戒。翻邪歸正。以為入聖之根本。三乘行者。  歸宗進行。此為初首也。三歸之用。正破三邪。  濟三塗。接三乘。出三有。佛法以此三歸為本。
通發一切戒品及諸出世善法。豈同十善之  舊法耶。問曰。十二門禪亦是舊法。今何故不  三歸前說。答曰。若依說教時節實如所問。但
今欲次論修行戒定之次。則不得爾。今次三  歸之下。備出諸戒科目。並同此意。

[0670b18]  一歸依佛　佛陀秦言覺者。自覺覺他。故名  為佛。歸者以反還為義。反邪師還事正師。故  名歸。依者憑也。憑心靈覺。得出三塗及三界
生死也。故經云。歸依於佛者。終不更歸依其  餘諸外天神也。

[0670b23]  二歸依法　達磨秦言法。法云可軌。大聖所  說。若教若理。可為心軌。故言法也。歸者反邪  法還修正法。故名歸。依者憑佛所說。法得出
三塗及三界生死。故經云。歸依於法者。永離  於殺害。

[0670b28]  三歸依僧　僧伽秦言眾。眾名和合。出家三  乘行者。心與佛所說事理法合。故名為僧。歸  者反九十五種邪行之侶。歸心出家三乘正
行之伴。故名歸。依者憑心出家三乘正行  伴。得出三塗及三界生死。故經云。歸依於僧  者。永不復更歸依其餘諸外道也。

五戒初門第十四

[0670c06]  一不殺生戒　二不偷盜戒　三不邪婬戒  四不妄語戒　五不飲酒戒

[0670c08]  次三歸而辨五戒者。大智度論云。念佛如醫  王。念法如服藥。念僧如瞻病人。念戒如藥  禁忌。今所以次三歸而明諸戒品。意在此也。
故佛為提謂等在家弟子。受三歸已。即授五  戒。為優婆塞。若在家佛弟子。破此五戒則非  清信士女。故經云。五戒者天下大禁忌。若犯
五戒。在天則違五星。在地則違五嶽。在方則  違五帝。在身則違五藏。如是等世間違犯無  量。若約出世。犯五戒者。則破五分法身一
切佛法。所以者何。五戒是一切大小乘尸羅  根本。若犯五戒。則不得更受大小乘戒也。若  能堅持。即是五大施也。此五通名戒者。以防
止為義。能防惡律儀無作之非。止三業所起  之惡。故名防止。

[0670c22]  一不殺生戒　云何名殺生。若實知是眾生。  發心欲殺而奪其命。起身業有作已。是名殺  罪。若不作是事。名不殺戒。其餘繫閉鞭打等。
是殺方便非正罪。

[0670c26]  二不偷盜戒　云何名盜。知他物生盜心。取  物去離本處物屬我。是名盜。若不作是事。名  不偷盜戒。其餘計校乃至手捉未離地等。是
盜方便非正罪。

[0671a01]  三不邪婬戒　云何名邪婬。若女人為父母  兄弟姊妹夫主兒子。世間法王法守護。若出  家戒法護。乃至自婦受一日戒法。若有娠乳
兒。及非道處。如是犯者。名為邪婬。若不作是  事。名不邪婬戒其餘言戲。以物相要。乃至捉  手觸身。未遂婬事。皆為邪婬方便非正罪。

[0671a07]  四不妄語戒　云何名妄語。不淨心欲誑他。  隱覆實事。出異語生口業。是名妄語。若不  作是事。名不妄語戒。妄語之罪。從言聲相解
生。若不相解。雖不實語。皆是妄語方便。不謂  正罪。

[0671a12]  五不飲酒戒　云何名酒。酒有三種。一者穀  酒。二者果酒。三者藥酒。若乾若濕。若濁若  清。如是等能令人心動放逸。起三十六失。若
不飲者。是名不飲酒戒也。

[0671a16]  次此應明在家優婆塞優婆夷。一日一夜八  戒。出家沙彌沙彌尼十戒。式叉摩那尼六法  戒。比丘比丘尼十種得戒。五篇七聚相。乃至
菩薩十重四十八輕戒。及三千威儀。八萬律  儀。是中皆應次第略出科目。辨大聖從麁至  細制戒之意。事轉繁多具列  (云云)  。今欲且逐要
出諸禪定智慧法門科目次第。此諸戒中事  數。至下第六卷。別更隨要者出之。

四禪初門第十五

[0671a25]  一初禪　二二禪　三三禪　四四禪

[0671a26]  今次諸戒品而辨四禪者。上所明戒相。雖復  麁細有殊。終是同防欲界身口外惡。既未除  細亂。豈能超出欲界之境。若自尸羅皎潔。志
在禪門。專修五法  (五法在下別出科目)  則色界清淨四大  自現身中緣。是以次第獲得根本四禪種種  勝妙支林功德爾乃因超欲網果居色界。通
名禪者。禪是西土之音。此翻棄惡。能棄欲界  五蓋等一切諸惡。故云棄惡。或翻功德叢林。  或翻思惟修。今不具釋。而言根本者。以無量
心背捨勝處一切處神通變化及無漏觀慧等  種種諸禪三昧。悉從四禪中出。故稱根本。

[0671b08]  初禪有五支　一覺支　二觀支　三喜支  四樂支　五一心支

[0671b10]  一覺支　初心在緣名為覺。行者依未到地。  發初禪色界清淨色法。觸欲界身根。心大驚  悟。爾時即生身識覺。此色觸未曾有功德利
益。故名覺支。

[0671b14]  二觀支　細心分別名為觀。行者既證初禪  功德。即以細心。分別此禪定中色法諸妙功  德境界。分明無諸蓋覆。如是等功德。欲界之
所未有。故名觀支。

[0671b18]  三喜支　欣慶之心名為喜。行者初發禪時。  乃有喜生。但分別未了。故喜心未成。若觀  心分別。所捨欲界之樂甚少。今獲得初禪。利
益甚多。如是思惟已。則歡喜無量。故名喜  支。

[0671b23]  四樂支　怡悅之心名為樂。行者發初禪時。  乃即有樂。但分別喜動踊心息。則恬然靜  慮。受於樂觸怡悅之安快。故名樂支。

[0671b26]  五一心支　心與定法一。故名曰一心。行者  初證禪時。乃即著定。而心猶依覺觀喜樂之  法。故有細微之散。若受喜樂心。自然與定
法一。故名一心支。

[0671c01]  二禪有四支　一內淨支　二喜支　三樂  支　四一心支

[0671c03]  一內淨支　心無觀覺之渾濁。故名內淨。行  者欲離初禪時。種種訶責覺觀。覺觀既滅則  心內靜。心與靜色法相應。豁爾明淨。故名內
淨支也。

[0671c07]  二喜支　欣慶之心名之為喜。行者初得內  淨時。即與喜俱發。而喜心未成。次心自慶。得  免覺觀之患。獲得勝定內淨之喜。歡喜無
量。故名為喜支。

[0671c11]  三樂支　怡悅之心名之為樂。行者喜踊之  情既息則恬然靜慮。受於內淨喜中之悅樂。  故名為樂支也。

[0671c14]  四一心支　心與定法一。謂之一心。行者受  樂心息。則心與定一。澄停不動。故名為一  心支。

[0671c17]  三禪有五支　一捨支　二念支　三慧支  四樂支　五一心支

[0671c19]  一捨支　離喜不悔。此心名捨。行者欲離二  禪時。種種因緣。訶責於喜。喜既滅謝。三禪即  發。若證三禪之樂。則捨二禪之喜。不生悔
心。故名為捨。亦名三禪。樂初生時。是樂三  界第一。能生心著。心著則禪壞。故須行捨。

[0671c24]  二念支　念名愛念。行者既發三禪之樂。樂  從內起。應須愛念。將息則樂得增長。乃至遍  身。如慈母念子。愛念將養。故名念支。

[0671c27]  三慧支　解知之心名慧。行者既發三禪之  樂。此樂微妙。難得增長遍身。若非善巧之解  慧。則不能方便長養此樂得遍身。

[0672a01]  四樂支　怡悅之心名之為樂。行者發三禪  樂已。若能善用捨念慧將護此樂。樂既無過  則增長遍身怡悅受樂安快三禪之樂。三禪
為最樂。若離三禪。餘地更無遍身之樂也。

[0672a05]  五一心支　心與定法一。名曰一心。行者受  樂心息。則心自與定法一。澄渟不動。名一  心支。

[0672a08]  四禪四支　一不苦不樂支　二捨支　三  念支　四一心支

[0672a10]  一不苦不樂支　中庸之心。不苦不樂。行者  欲離三禪時。種種因緣。訶責於樂。樂既謝滅。  則不動之定。與捨俱發。故內心湛然。不苦不
樂也。

[0672a14]  二捨支　離樂不悔此心名捨。行者既得第  四禪不動真定。則捨三禪難捨之樂。不生悔  心。故名捨支。亦云。證四禪不動定時。不應取
定起動念心。若心行捨。則無動念之乖也。

[0672a18]  三念清淨支　念者愛念也。行者既得四禪  真定。當念下地之過。念自功德。方便將養令  不退失。進入勝品。故名為念。亦云是四禪中
有不動照了正念分明。故名念支。

[0672a22]  四一心支　心與定法一。名一心支。行者既  得四禪捨俱之定。捨念將息。則心無所依。泯  然凝寂。一心在定。猶如明鏡。不動淨木無波
湛然而照萬像皆現。何故此四禪中。獨名不  動定也。初禪覺觀動。二禪喜所動。三禪樂  所動。是四禪中先離憂喜。今復除苦樂。故名
真定也。三界勝定。無復過此若三乘行人。善  巧照了分明。則因此定發真無漏。有漏外道  無慧方便。入此定時。不壞身色。直滅其心。入
無想定。謂為涅槃。是為邪倒。非涅槃也。從初  禪至四禪。有十八法。皆名支者支派也。從  四禪中分派。出十八功德。故名支也。

四無量心初門第十六

[0672b06]  一慈無量心　二悲無量心　三喜無量心  四捨無量心

[0672b08]  次四禪而辨四無量心者。四禪但是自證禪  定功德。而未有利他之功。故樂大功德者。當  憐愍一切眾生。修慈悲喜捨四無量定。此四
通名無量心者。從境以得名。以所緣眾生無  量故。能緣之心。亦隨境無量。故悉受無量  心名。

[0672b14]  一慈無量心　能與他樂之心。名之為慈。若  行者於禪定中。念眾生令得樂時。心數法中  生定。名為慈定。是慈相應心。無瞋無恨。無怨
無惱。善修得解。廣大無量遍滿十方。名慈  無量心。

[0672b19]  二悲無量心　能拔他苦之心。名之為悲。若  行者於禪定中。念受苦眾生令得解脫時。心  數法中生定。名為悲定。是悲相應心。無瞋無
恨。無怨無惱。善修得解。廣大無量遍滿十方。  是為悲無量心也。

[0672b24]  三喜無量心　慶他得樂。生歡悅心。名之為  喜。若行者於禪定中。念眾生令離苦得樂歡  喜時。心數法中生定。名為喜定。是喜相應心。
無瞋無恨無怨無惱。善修得解。廣大無量遍  滿十方。是為喜無量心。

[0672b29]  四捨無量心　若緣於他無憎無愛之心。名  之為捨。行者於禪定中。念眾生悉念同得無  憎無愛如證涅槃。寂然清淨。如是念時。心數
法中生定。名為捨定。是捨相應心。無瞋無恨  無怨無惱。善修得解。廣大無量遍滿十方。是  為捨無量心。

四空定初門第十七

[0672c07]  一虛空處定　二識處定　三無所有處定  四非有想非無想處定

[0672c09]  次無量心而。辨四空處定者。四無量心中。  雖有大功德。而未免形質之患累。若行人厭  色如牢獄者。則心心樂欲出離色籠。故次無
量以明四空處定。通言空者。此四定體無形  色。故名為空。各依所證之境。為處境法持心。  心無分散。故名定也。

[0672c15]  一空處定　若滅三種色緣空而入定者。名  空處定。行者厭患色如牢獄。心欲出離。即修  觀智。破於色故過一切色相。滅有對相。不念
種種相。入無邊虛空處。心與虛空之法相應。  是為虛空處定。

[0672c20]  二識處定　若捨空緣識而入定者。名識處  定。行者厭患虛空。虛空無邊。緣多則散。能破  於定。即捨虛空。轉心緣識。心與識法相應。名
為識處定。

[0672c24]  三無所有處定　若捨識處心。依無所有法  而入定者。名無所有處定。行者厭患於識  三世之識無邊。緣多則散能破於定。故捨緣
識。轉心依無所有法。心與無所有法相應。名  為無所有處定。有人解云。捨多識取少識。緣  之入定。名無所有處定也。

[0673a01]  四非有想非無想定。若捨二邊之想而入定  者。名非有想非無想定。行者厭患無所有處  想如癡。有想處如癰如瘡。更有定名非有想
非無想處。即捨無所有處。緣念非有非無想  之法。心與非有非無想法相應。是為非有想  非無想處定。亦云。凡夫外道得此定。謂證涅
槃。斷一切想。故言非有想。佛弟子如實知有  細想。依四眾而住。故云非無想得失。合而立  名。故云非有想非無想處定。略明三界十二  門禪。極在於此也。

六妙門初門第十八

[0673a12]  一數　二隨　三止　四觀　五還　六淨

[0673a13]  次四空定而辨六妙門者。前來所明禪定。雖  復深遠。而並是世間舊法。從初至後。厭下攀  上。地地之中。都未有觀慧照了出世方便。故
凡夫外道。修得此十二門禪。不能發真悟道。  是以生死無絕。意在此也。今之六法。前三是  定。後三是慧。定愛慧察。能發真明。出離生
死。豈同上也。此六通言妙門者。涅槃為妙門。  謂能通六法。次第相通。能至真妙泥洹。故云  妙門。一家所明。有十種六妙門。今但略出次
第相生一科。六門以為次者。此六門既是亦  有漏亦無漏禪。於餘亦有漏亦無漏禪中。淺  而且局。故以為次也。

[0673a25]  一數息門　攝心在息。從一至十。名之為數。  行者為修無漏真法。先須調心入定。欲界麁  散難攝。非數不治。故須善調身息。從一至十。
則麁亂靜息。心神停住。是為入定之要。故以  數息。為妙門也。

[0673b01]  二隨息門　細心依息。知入知出。故曰為隨。  行者雖因數息心住而禪定未發。若猶存數  則心有起念之失。故須放數修隨。心依於息。
入時知入。出時知出。長短冷暖。皆悉知之。若  心安明淨。因是則諸禪自發。故以隨為門也。

[0673b06]  三止門　息心靜慮。名之為止。行者雖因隨  息心安明淨。而定猶未發。若心依隨。則微有  起想之亂。澄渟安隱。莫若於止。故捨隨修止。
是中多用凝心止也。凝心寂慮。心無波動。則  諸禪定自然開發。故以止為門。

[0673b11]  四觀門　分別推析之心名為觀。行者雖因  止證諸禪定。而解慧未發。若住定心。則有無  明味著之乖。故須推尋檢析所證禪定。是中
多用實觀四念處也。若觀心分明。則知五眾  虛誑。破四顛倒及我等十六知見。顛倒既無。  無漏方便因此開發。故以觀為門。

[0673b17]  五還門　轉心反照。名之為還。行者雖修觀  照。而真明未發。若計有我能觀析破於顛倒。  則計我之惑。還附觀而生。同於外道。故云是
諸外道計著。觀空智慧。不得解脫。若覺此  患。即當轉心反照能觀之心。若知能觀之心  虛誑無實。即附觀執我之倒自亡。因是無漏  方便自然而朗。故以還為門。

[0673b24]  六淨門　心無所依。妄波不起。名之為淨。行  者修還之時。雖能破觀之倒。若真明未發。而  住無能所。即是受念。故令心智穢濁覺知。此
已不住不著。泯然清淨。因此真明開發。即斷  三界結使。證三乘道。故云。其清淨得一心者。  則萬邪滅矣。以淨為門。意在此也。

十六特勝初門第十九

[0673c02]  一知息入　二知息出　三知息長短　四  知息遍身　五除諸身行　六受喜　七受樂  八受諸行心　九心作喜　十心作攝  十一心作解脫
十二觀無常　十三觀出散  十四觀離欲　十五觀滅　十六觀棄捨

[0673c07]  次六妙門而辨十六特勝者。此二種禪定。大  意雖同。而六妙門。一往竪淺橫廣。十六特勝。  則竪長橫局。長則位遠難窮。次後而明也。皆
稱特勝者。解釋別有因緣事。具出  (云云)  。但此  禪始從調心。終至非想。地地皆有觀照。能發  無漏。而無厭惡自害之失。故受特勝之名。諸
師多以此十六對四念處觀。若作此釋。則進  退約位。但與六妙門齊。分別二種。對特勝之  相。竪橫不同。略如下辨。適取意用之。

[0673c16]  一知息入　修習特勝之初。正依隨息。故以  知息入為門。即代初數息調心之法。所以然  者。數息則闇心而數。故觀慧不明。今知息入。
則照息分明。故解慧易發。是以用知息入為  調心法也。若將十六特勝。橫對四念處者。從  知息入去。有五特勝。並屬身念處觀。

[0673c22]  二知息出　修特勝者。當以此知息出代數  息初調心法也。意如前釋。若對念處猶屬身  念處觀也。

[0673c25]  三知息長短　修特勝者。藉觀以調心。心既  靜細。則照了漸明。若得麁住細住。及欲界定。  定中暗障薄。即便覺息入出。長短之相也。若
對念處。猶屬身念處觀也。

[0673c29]  四知息遍身　修特勝者。從欲界定。與觀相  扶。入未到地。故證未到地定時。即覺身及定  法。悉皆虛假。息之入出。遍身微微。如有如
無。既於定中。照了分明。染著心薄也。若對念  處。猶屬身念處也。

[0674a05]  五除諸身行　修特勝者。從未到地。欲入初  禪時。常應觀析。因此若發初禪覺觀之法。則  身心豁然開朗。如明眼人開倉。即自了了。見
倉中所有。分別所證境界。皆虛假空無人我。  既無人我。誰作諸事。誰受禪定。是則顛倒所  起身業。皆悉壞滅。故云除諸身行。若對念處。  齊此猶屬身念處觀。

[0674a12]  六受喜　修特勝者。既常與觀慧相應。若證  初禪。喜支即能照了。因是喜生無過。故云  受喜。若對念處。從此有三特勝。並屬受念處  觀。

[0674a16]  七受樂　修特勝者。既常與觀慧相應。若證  初禪。得樂支時。即能覺了。便於樂支。不起見  著。以無所受。而受樂觸。故云受樂。若對念
處。猶屬受念處觀。

[0674a20]  八受諸心行　修特勝者。既常與觀慧相扶。  若證初禪一心支時。即能照了一心。不起顛  倒。於一心中。獲得正受。故云受諸心行。若
對念處。齊此猶屬受念處觀也。

[0674a24]  九心作喜　修特勝者。離初禪入二禪時。常  自照了。因是若發二禪內淨喜。則真喜從觀  慧而生。故名心作喜。若對念處。從此有三特
勝。並屬心念處觀也。

[0674a28]  十心作攝　修特勝者。既因觀慧。得二禪一  心支。即照了一心。因是倒想不起。故云心作  攝也。若對念處。猶屬心念處觀。

[0674b02]  十一心作解脫　修特勝者。離二禪入三禪。  常有觀照。是故若發三禪即能照了。雖得妙  樂。心不耽著。無累自在。故云心作解脫。若對
念處。齊此猶屬心念處觀。

[0674b06]  十二觀無常　修特勝者。離三禪入四禪時。  常修觀照。是故若發四禪不動定時。即自觀  達。定中心識虛誑。念念生滅。故云觀無常也。
若對念處。從此有五特勝。皆屬法念處觀。

[0674b10]  十三觀出散　修特勝者。從四禪入虛空處  時。加修觀智。內外照了。是故若證空定之時。  即知能離色界。緣空之識。自在逍散。而虛誑
不實。心不愛著。故云觀出散。若對念處猶屬  法念處觀。

[0674b15]  十四觀離欲　修特勝者。離虛空處定。入識  處時。常以觀慧。內自推撿。欲離虛空處。離欲  之心。是故發識處定。即能觀達。識定虛誑不
實。心不愛著。故云觀離欲。若對念處。猶屬法  念處觀。

[0674b20]  十五觀滅　修特勝者。離識處入無所有時。  以智照了所修之境。能修之心。是故若發無  所有處定。即自觀達無所有處虛誑不實。心
不住著。故云觀滅。若對念處。猶屬法念處觀。

[0674b24]  十六觀棄捨　修特勝者。離無所有。修非有  想非無想定時。即自以智觀察所修之法。能  修之心。是故若發非想定時。即觀照分明。知
非想處兩捨之定。猶有細想。四眾和合而有  虛誑不實。非是涅槃安樂真法。則心不愛著。  特勝行者。若於地地。修觀照了。則地地之中。
顛倒不起。心不染著。隨其因緣會處。即於是  地。發真無漏。證三乘道。略辨特勝竟。言少則  意難見。讀者必須細心比類令知地地之中。
與根本禪四空證定。一往雖同。而觀慧有別  也。

通明禪初門第二十

[0674c07]  初禪　二禪　三禪　四禪　虛空處　識  處　少處　非有想非無想處　滅受想定

[0674c09]  次十六特勝。而辨通明禪。此禪竪深橫細。  定觀精巧。過於特勝。故次後辨之。而不次九  想背捨後辨者。此禪雖是實觀深細。而未具
無漏得解。廣大對治之用。於破煩惱義劣。故  不次背捨等安之。亦以非其氣類。今次十  六之後。正應從容得所也。言通明者。辨此
禪相。具出大集經中。但經不別出名目。而北  國諸禪師。坐證此法者。欲以教人。必須標名  傳世若用根本禪說。雖定名一往相似。而行
相逈異。還用此名。說者行人便作常解。則大  乖其妙。若安十六特勝觀法。雖小相似。而名  目都不相關。若對背捨勝處等。名之與觀。
條然併異。既進退並不同餘禪。豈可用餘禪  名說。故別為立自名。名曰通明。所言通明者。  修此禪時。必須三事通觀。故云通明。亦以能
發六通三明。故云通明。但此禪境界繁多。非  可傳述。今止列大集經中所出科目示知有  此一法門異常所傳禪也。

[0674c27]  初禪六支　大集經云。言初禪者。亦名為  具。亦名為離。離者謂離五蓋。具者謂具足  五支。言五支者。覺觀喜樂安定。一覺支者。云
何名覺。如心覺大覺。思惟大思惟。觀於心性。  是名覺。云何名觀。心行大行。遍行隨喜。是名  為觀。云何名喜。如真實知大知小。心動其
心。是名為喜。云何名為樂。行於此法。心悅  受於樂觸。是名為樂。云何名為安。謂心安身  安。受於樂觸。是名為安。云何名為定。謂若心
住大住不亂。於緣不謬。無有顛倒。是名為  住。

[0675a09]  二禪三支　大集經云。言二禪者。亦名為離。  亦名為具。離者同離五蓋。具者具足三支。謂  喜安定也。

[0675a12]  三禪五支　大集經云。言三禪者。亦名為離。  亦名為具。離者謂離五蓋。具者具足五支。謂  念捨慧安定。

[0675a15]  四禪四支　大集經云。言四禪者。亦名為離。  亦名為具。離者同離五蓋。具者具足四支。謂  念捨不苦不樂定。

[0675a18]  空處定　大集經云。若有比丘。觀身厭患。遠  離身相。一切身觸喜觸樂觸。分別色相。遠離  色陰。觀無量空處。是名比丘得空處定也。

[0675a21]  識處定　大集經云。若有比丘。修奢摩他毘  婆舍那觀。心意識自知此身不受三受。以得  遠離是三種受。是名比丘得識處定。

[0675a24]  少處定　大集經云。若有比丘。觀三世空。知  一切行。亦生亦滅。空處識處。亦生亦滅。作是  觀已。次第觀識。我今此識亦識非識。若非
識者。名寂靜我。云何求斷此識。是名得少  處定。

[0675a29]  非想定　大集經云。若有比丘。有非想心。  作是思惟。我今此想。是苦是漏。是瘡是癰。是  不寂靜。若我能斷如是非想及非非想。是名
寂靜。若有比丘。能斷如是想非非想者。是  名獲得無想解脫門。何以故。法行比丘。作是  思惟。若有受想。若有識想。若有觸想。若有空
想。若有識想。若非想非非想等。皆名麁想。  我今若修無想。無想三昧。則能永斷如是  等想。是故見於非想非非想為寂靜。如是見
已。入非非想定。已不愛不著。破無明。彼無  明已。名獲阿羅漢果。前三種定。二道所斷。  後第四定。終不可以世俗道斷。凡夫於非想
處。雖離麁煩惱。而亦有十種細法。以其無麁  煩惱故一切凡夫。謂是涅槃。凡夫者。外道欝  頭藍弗是也。

[0675b15]  滅盡定　大集經云。憍陳如。若有比丘。修習  聖道。厭離四禪四空處觀。滅莊嚴之道。而  入滅盡定也。

[0675b18]  今此所述。通明禪支。並出大集經文。是中  未有一句私解。讀者自具尋思。

法界次第初門卷上之下

* * *

【經文資訊】大正藏第 46 冊 No. 1925 法界次第初門  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
