佛說未曾有經


後漢失譯人名出古舊錄

[0781a13]  如是我聞：

[0781a13]  一時，佛住王舍城耆闍崛山，與  大比丘眾千二百五十人俱。

[0781a14]  爾時，尊者阿難  晨朝著衣持鉢，入王舍城，正念乞食。見有一  處新作大舍，重閣高顯、戶牖彫飾、牆壁嚴整，
無有風塵障隔寒暑。尊者阿難見已，即作是  念：「若有善男子、善女人作如是嚴麗之舍，布  施四方眾僧；若如來般涅槃後，復有善男
子、善女人以如芥子舍利，起塔大如菴摩勒  果，其剎如針，上施槃蓋如酸棗葉，若作佛像  乃至如  �  麥。是二功德，何者為多？」

[0781a23]  爾時，尊者阿難乞食訖，還本處飯食竟，舉衣  鉢，洗足已，往詣佛所。一心恭敬，頭面作禮，於
一面坐已，白佛言：「世尊！我於彼處晨朝著衣，  持鉢入王舍城乞食。見有一處新作大舍，重閣  高顯、戶牖彫飾、牆壁嚴整，無有風塵障隔寒
暑，便作是念：『若有善男子、善女人能作如是  妙麗之舍，布施四方眾僧；若佛般涅槃後，復  有善男子、善女人以如芥子舍利起塔，大如
菴摩勒果，其剎如針，上施槃蓋如酸棗葉，若  作佛像乃至如  �  麥。是二功德，何者為多？』」

[0781b04]  爾時，世尊告阿難言：「善哉，善哉！阿難！汝為多  人故、為安樂眾生故、為哀愍世間故、為大眾  故、為多饒益天人故，乃以是義問於如來。阿
難！諦聽，善思念之！閻浮提地廣七千由延，北  闊南狹，其中人面似如車形，如是地上滿中  甘蔗、竹  葦  、稻麻、叢林，無空缺處猶如一體。阿
難！是諸草木皆悉為人，得須陀洹、斯陀含、阿  那含、阿羅漢、辟支佛。若有一人，盡壽供養衣  鉢、飲食、床座、醫藥、房舍所須，具足供給，至滅度
後一一起塔，各起塔已，供養恭敬，香華、伎  樂、燒香、塗香、末香、幢幡、寶蓋如是具足。於汝  意云何？如此功德寧為多不？」

[0781b15]  阿難白佛言：「甚  多。世尊！甚多。善逝！是善男子、善女人得大功  德。」

[0781b17]  佛告阿難：「置是閻浮提，復有瞿耶尼，廣  八千由延，人面如半月，於彼中人亦復如是  作大功德。

[0781b19]  「復次，阿難！置是瞿耶尼，復有弗  于逮，廣九千由延，人面圓滿，於彼人中悉  亦如是作大功德。

[0781b21]  「復次，阿難！置是弗于逮，復  有欝單越，廣萬由延，人面正方，於彼中人悉  亦如是作大功德。」

[0781b23]  佛告阿難：「釋提桓因大莊  嚴殿，彫文刻鏤、微妙奇特，有八萬四千寶柱，  以天青琉璃間廁黃金，以為羅網彌覆其上，
金沙布地，奇妙栴檀以為欄楯。

[0781b26]  「復次，阿難！是  天帝釋大莊嚴殿，復有八萬四千寶窓，亦以  天青琉璃間廁黃金，以為羅網彌覆其上，布  以金沙，栴檀欄楯。

[0781b29]  「復次，阿難！是天帝釋大莊  嚴殿，復有八萬四千天紺寶窓，微妙嚴麗挍  飾如上。

[0781c02]  「復次，阿難！是天帝釋大莊嚴殿，復  有八萬四千樓櫓，館閣四出圍繞眾寶，挍飾亦  復如上。」

[0781c04]  佛告阿難：「若有善男子、善女人作是  天帝釋大莊嚴殿，施四方眾僧。於汝意云何？  是善男子、善女人以此因緣得大功德不？」

[0781c06]  阿  難白佛言：「甚多。世尊！甚多。善逝！此善男子、  善女人得大功德。」

[0781c09]  佛告阿難：「置此四天下功德，復置釋提桓因  大莊嚴殿功德。若有善男子、善女人作百千  億釋提桓因大莊嚴殿，施四方僧；復有善男
子、善女人於佛般涅槃後，以如芥子舍利起  塔，大如菴摩勒果，其剎如針，上施槃蓋如酸  棗葉，若造佛形像乃至如  �  麥，此功德滿足，
百倍不及，千倍、萬倍、百千萬億倍所不能及，  不可稱量。阿難當知，是如來無量功德，戒分、  定分、智慧分、解脫分、知見解脫分。

[0781c17]  「復次，阿難！  如來無量功德，有大神通神足變化，及檀波  羅蜜、尸波羅蜜、羼提波羅蜜、毘梨耶波羅蜜、禪
波羅蜜、般若波羅蜜如是等無量功德。」

[0781c21]  爾時，佛告尊者阿難：「汝諦受持此經。」

[0781c21]  阿難  白佛言：「受教。世尊！此名何法？我等如來法中  當云何受持？」

[0781c23]  佛告阿難：「此名『未曾有法』，是一  切清淨妙法方便。我以是故慇懃囑汝，當  數數廣為諸天、人、  阿  修羅、龍、夜叉、乾闥婆、伽
留羅、緊那羅、摩睺羅伽、人非人等，分別說之，  當作如來善根功德種子，一切眾生聞者，得  入如來善根功德。以是因緣故，離諸煩惱，悉  皆成佛。」

[0781c29]  諸比丘聞已，歡喜作禮。

[0782a01]  藥王佛　藥王菩薩　藥上菩薩　最上天  王佛

佛說未曾有經

* * *

【經文資訊】大正藏第 16 冊 No. 0688 佛說未曾有經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
