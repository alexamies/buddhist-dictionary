月燈三昧經卷第七

高齊天竺三藏那連提耶舍譯

[0591a16] 「童子！若菩薩摩訶薩應常樂修神通本業。云何菩薩摩訶薩大神通本業？謂攝一切善法，不取戒聚、不著定聚，於智慧聚亦不戲論、於解脫解脫知見之聚亦不取著。童子！是為菩薩摩訶薩大神通本業。若成就神通本業得大神通者，菩薩摩訶薩於一切變現自在，便能為一切眾生說法。為攝大乘故，是菩薩於此大神通本業應常修學。」

[0591a23] 爾時，世尊而說偈言：

「神通本勝業，　　顯示無果報；
　悕果修諸行，　　取我想不除。
　所言神通者，　　佛智不思議；
　若住取著者，　　彼人無智慧。
　不思議諸法，　　音聲而顯示，
　若執於音聲，　　不達方便說。
　不曉方便教，　　靡知方便說，
　非法說為法，　　於法寧覺了？
　三千世界中，　　我時說諸經，
　義一種種味，　　彼悉不可說。
　所有十方佛，　　顯說無量法，
　諦思一句義，　　便則一切解。
　一切法無我，　　若人學此義，
　彼時習一句，　　悟佛法不難。
　諸法是佛法，　　若人學此法，
　如法而解了，　　便順於空法。
　諸語是佛語，　　一切聲事無，
　遍於十方求，　　佛語不可得。
　佛語最第一、　　佛語無過上，
　微細事悉無，　　是為語最上。
　彼法最無上，　　顯現不斷絕，
　無得微塵許，　　諸佛之所說。
　諸法不可得、　　無有法可證，
　如是知於法，　　能解佛菩提。
　彼若悟此法，　　便轉於法輪；
　轉於法輪時，　　則暢勝甘露。
　菩薩能解了，　　無上佛菩提，
　得為無等尊，　　令他悟佛智。
　無修及無願、　　無相謂與空，
　如斯四種門，　　佛說為解脫。
　眼、耳及鼻、舌、　　身、意諸根等，
　此皆體性空，　　憍陳最初見。
　若能於此法，　　如實知體性，
　諍論彼便無，　　了達法相故。
　謂勇猛境界，　　菩薩救護者，
　悉無有疑惑，　　了法體空故。
　能達諸法性，　　故得名為佛，
　以難量法界，　　覺悟應度者。
　得諸佛之業，　　皆由戒身造，
　佛言及戒聲，　　皆同平等相。
　已說諸音聲，　　謂下、中、上音，
　平等悉一相，　　佛能示法教。
　佛法無所住，　　亦不在諸方，
　不生亦不滅，　　是故名無漏。
　非新亦非故，　　非散亦非合，
　非青亦非黃，　　非白亦非黑。
　難說不可取，　　藉言乃昭暢，
　此非音聲地，　　諸佛巧智通。
　彼是無漏法，　　是說無所依，
　不在十方所，　　是法佛所說。
　於佛滅度後，　　思念佛身相，
　即便覩佛身，　　以佛神力故。
　竟無有眾生，　　證於寂滅者，
　說於此法時，　　無量眾滅度。
　譬如彼日、月，　　影現於百川，
　皆覩其像貌，　　諸法相如是。
　若知諸法性，　　猶若諸影像，
　終不以色身，　　得覩於真佛。
　諸法無形相，　　求狀不可得，
　如是無形法，　　即是佛法身。
　若人見法身，　　是名見導師；
　法身即正覺，　　如是名見佛。
　不得而示得、　　不得而說得，
　若欲求沙門，　　應當知此道。
　我已說真行，　　知眾生樂欲，
　若入祕密教，　　彼便無執著。
　若謂所證得，　　彼便無所克，
　此不得道果，　　故名非沙門。
　斯法甚深奧，　　未達作此說，
　彼教甚淵玄，　　難可以宣示。
　五眾事皆無，　　悉從虛妄起，
　無有能起者，　　及與五眾法。
　五眾之性相，　　即一切法相，
　佛說如是相，　　其相不可得。
　如虛空無物，　　諸法亦如是，
　前、後及現在，　　三際如實觀。
　言說如虛空，　　空中無取故，
　如是法體性，　　無取如虛空。
　演說如是法，　　曾無有所說，
　於法無所見，　　是乃不思議。
　此法無自性，　　法體不可得，
　會佛菩提者，　　定滅之境界；
　若能如是知，　　於法便無著；
　若能不著法，　　彼人了法想。
　菩薩一切時，　　棄捨一切想；
　若人棄想者，　　佛法則無著。
　其際無可取，　　是名為實際，
　於際了達者，　　億劫能不著。
　本際妄分別，　　愚癡輪生死，
　十方遍推求，　　本際不可得。
　一切法空故，　　菩薩無所著，
　興行為菩提，　　其行不可得。
　如鳥飛虛空，　　足跡不可得；
　正覺性如是，　　菩薩能解了。
　如人善學幻，　　幻作種種物，
　示現諸色像，　　而實不可得。
　若取於得、失，　　彼便無所得，
　其智猶如幻，　　非即同其幻。
　於是空法處，　　愚者妄分別，
　行於分別中，　　彼人趣惡道。
　眾生生、老遷，　　流轉無窮已，
　沈沒生、死中，　　苦惱無有量。
　世間生苦惱，　　由愚妄分別，
　未斷彼分別，　　漂流久生死。
　初樂及相應，　　習著欲果報，
　執取未能捨，　　住業煩惱故。
　眾生業不盡，　　瀑流欲所漂，
　數數而受生、　　數數還死滅。
　無智為魔嬈，　　造作諸惡業，
　處處而受生，　　便感諸死報。
　凡夫愚闇冥，　　而獲於生死，
　貧窮加楚切，　　復向不善趣。
　以刀、鞭、杖等，　　遞互相加害，
　造作此惡事，　　增長諸苦惱。
　我子及我財，　　凡夫妄分別；
　如是妄分別，　　復增諸有漏。
　彼增諸生死，　　是則為凡夫；
　流轉諸異趣，　　故名為凡夫。
　彼棄於佛法，　　增長諸惡法，
　則不得解脫，　　繫屬魔網故。
　愚因愛欲故，　　隨事穢女色，
　還趣於穢處，　　墮於諸惡道。
　欲染佛不歎，　　及近於女色，
　此怖畏諸羂，　　女羂最可畏，
　菩薩恒遠離，　　猶如惡毒蛇，
　常不親女色，　　知非是佛道。
　修學菩提道，　　如佛本所習；
　修學佛道已，　　速成無上道。
　彼得最無上，　　為世諸廟塔，
　智慧無過者，　　成於天中天，
　令他住八戒，　　戒身無垢染。
　無量諸億眾，　　勸教修菩提，
　與眾作利益，　　一切悉起悲。
　彼健智慧者，　　而擊於法鼓，
　震動魔王宮，　　及與魔眷屬，
　無量諸億魔，　　勸令修菩提；
　降伏諸異論，　　勝出諸外道，
　震動於大地、　　大海及眾山。
　變現為多身，　　種種諸雜類，
　大智能顯示，　　百千諸神變。
　震動無量剎，　　猶如恒河沙，
　降伏彼魔輩，　　便悟無上道。
　復化作妙樹，　　種種寶嚴飾，
　花、果奇茂盛，　　芬芬甚可愛；
　或化為臺榭、　　樓觀及宮閤，
　勇健為變化，　　花池甚精明，
　滿八功德水，　　清冷無穢濁，
　若有眾生飲，　　滅除三種渴。
　若有飲此水，　　悉得於不退，
　能得無上智，　　堪為世導師。
　無上寂滅道，　　行者應當知，
　不達此道者，　　所謂是外道。
　若人親近彼，　　受行於言教，
　墜於大惡處，　　阿鼻難救拔，
　受大極苦惱，　　不可具論說。
　唯我能知足，　　及大勝菩薩，
　甚深難可覩，　　非愚凡夫地，
　謂住取著者，　　於此法生疑。
　變作勝莊嚴，　　無量種可愛，
　一切悉得往，　　無上諸佛剎。
　一切諸佛土，　　皆現諸異色，
　菩薩大神力，　　一切悉能現。
　大力、大勇猛，　　被於堅勝鎧，
　執大金剛杵，　　摧滅於空法。
　自身所放出，　　無數大光明，
　其數如恒沙，　　滅彼世間闇。
　彼不染女色，　　亦不隨順彼，
　當離於此想，　　女想甚可[言*亞](烏故反)。
　佛土常不空，　　勇猛之所住，
　惡魔波旬等，　　不能為嬈亂。
　住於惡見者，　　不得遇諸佛，
　忿怒之所制，　　安住於慳貪。
　彼為魔波旬，　　生天及解脫，
　與其作障礙，　　是故墮惡道。
　觀察一切想，　　而住遠離想，
　彼人能得知，　　諸佛無上智。
　能見前、後際，　　及與於現在，
　演說如是義，　　於中無所說。
　假名和合言，　　菩薩知如是，
　利益於含識，　　無量難思議。
　想者測知義，　　顯示能取故，
　其相無可取，　　便示寂滅義。
　不寂者是想、　　寂滅者是智，
　若知想自性，　　便離於諸想。
　若有想可遣，　　是則還有想，
　彼行想戲論，　　是人不離想。
　若人作是心：　　『是想誰所造？
　是想誰能證？　　誰能滅是想？』
　起想之法者，　　諸佛莫能得，
　即於此處有，　　無我離取著。
　若其心不生，　　何由得起想？
　若心得解脫，　　彼則無由起。
　若證於解脫，　　心則不思議；
　心不思議故，　　成就不思議。
　我本作是念：　　『安住心地已，
　棄捨一切心，　　願成不思議。』
　白淨法果報，　　覩見於無為，
　一念能了知，　　一切眾生念。
　眾生即是心、　　心即是如來，
　諸佛不思議，　　顯了於此心。
　若人作是念：　　『云何得捨心？』
　思惟於無心，　　能離一切心。
　若於死滅時，　　心隨於想轉，
　是人起思心，　　令心不解脫。
　愚存於女想，　　則便起愛欲；
　若能滅除想，　　便能無愛欲。
　若思無上法，　　是思最大思，
　以思諸法故，　　獲得真實心。
　憶念無窮已，　　長夜恒攀緣，
　諸邪異憶想，　　思心不可極。
　名心盡法者，　　盡中本無智，
　智慧非盡地，　　以法無盡故。
　假名語言道，　　亡言而演說，
　此法無差異，　　智慧無有盡。
　不生亦不滅，　　無相、無狀貌，
　常於億劫中，　　顯現無相法。
　觀察一切有，　　安住非有中，
　未曾見有異，　　亦不見無異。
　假名有言說，　　顯示非有、無，
　然彼一切佛，　　有、無無所見。
　一切有為法，　　顯示於非有，
　若能知此法，　　便能見非有。
　常無有所證，　　畢竟無有故，
　若有可證者，　　便名為世間。
　若作如是心：　　『我於世成佛。』
　作此存有想，　　終不悟菩提。
　菩薩無畏者，　　於法無所求，
　自然無煩惱，　　是名為菩提。
　眾人作是言：　　『我趣於菩提。』
　以不知此道，　　彼遠佛菩提。
　以音聲說法：　　『一切諸行空，
　音聲體自性，　　精微不可見。』
　示大神通者，　　說此修多羅，
　利益諸菩薩，　　諸佛之所明。
　斷彼諸對治，　　謂諸煩惱等，
　彼住大神通，　　善修四神足。
　獲得於尸羅，　　於空則究竟，
　安住於神通，　　神足不思議；
　安住無願智，　　修智善清潔，
　求智無厭足，　　無量不思議。
　神通三昧中，　　任運無功用，
　是報恒空無，　　一切常寂滅；
　是報神足力，　　往遊億世界，
　見佛世燈明，　　猶如恒河沙。
　彼人於生、滅，　　隨心而自在；
　以心自在已，　　其身得清淨。
　佛諸弟子中，　　若修神通力，
　於此報通者，　　十六不及一，
　一切諸天眾，　　不能見彼身，
　惟除佛、世尊，　　及其同得者。
　彼身無諸疾，　　亦無髮白皺，
　及與羸虛老，　　臨終無苦切；
　彼無有疑滯，　　及與諸迷惑，
　晝夜恒演說，　　百億修多羅。
　一切諸煩惱，　　悉斷於習氣；
　一切眾生所，　　常起平等心。
　於百千三昧，　　無垢得自在，
　修習大智慧，　　為他而演說。
　男、女二根等，　　一切遠離想，
　安住非有想，　　能說真決定。
　以清淨智慧，　　演說如實法，
　稱於隨順法，　　定慧之境界。
　彼修諸定者，　　不為有所滯，
　常以真實言，　　說法無不益；
　彼善得人身，　　遠離一切難，
　能報諸佛恩；　　常樂此經故，
　彼於無量劫，　　棄捨於世間。
　若於此妙典，　　乃至持一偈，
　已曾見諸佛，　　數數致供養。
　以愛此經故，　　速悟佛菩提，
　彼即見諸佛，　　恒在耆闍山，
　悉授彼人記：　　『當見彌勒佛。』
　彼見彌勒佛，　　若於末代時，
　持於此經者，　　得上愛樂心。
　安住實際中，　　成就不思議，
　於不思議際，　　無有諸疑惑。
　彼人無有疑，　　亦無微少惑，
　於佛語決定，　　菩提不難得。
　末代怖畏時，　　難可得修行，
　若得聞此經，　　便得無盡辯。
　愛樂此經者，　　無上佛法藏，
　佛及諸聲聞，　　彼便已供養。
　轉讀此經人，　　即是持法藏，
　一切供養中，　　法供最為上。
　若能持此經，　　難思佛菩提，
　謂：『佛無上智，　　彼智得不難。』
　若於先佛世，　　曾持此經典，
　乃後末代時，　　身還遇此經，
　詣於諸佛剎，　　彼便能震吼，
　作大師子吼，　　佛吼不思議。
　於彼億佛所，　　釋師子所作，
　能以無量辯，　　演說無所畏。
　甘蔗功德種，　　而授彼人記，
　及於後末代，　　能護佛菩提。
　妙色皆具足，　　相好自莊嚴，
　神力速能往，　　悉見無量佛。
　神力化作花，　　端妙甚芬馥，
　常以銀、水精，　　及諸琉璃等，
　一切諸寶貨，　　彼悉掌中出。
　為求菩提故，　　供養一切佛，
　無量諸供養，　　音樂及歌讚，
　自身毛孔出，　　猶如恒河沙。
　億類眾生等，　　若得聞是音，
　便得不退轉，　　無上佛智慧。
　為佛所讚歎，　　普聞其名號，
　諸方傳其名，　　自亦得聞見。
　若聞其名者，　　得滅一切想，
　既滅其想已，　　得見無量佛。
　如是之智慧，　　行於菩提行，
　為利諸眾生，　　故求菩提德。
　彼行智慧者，　　得於如是利，
　復得餘利益，　　能持此經故。
　若有諸婦女，　　聞持此經故，
　即轉於女身，　　能說甘露法，
　彼更不復受，　　如是女人身，
　具足諸妙色，　　成就相莊嚴。
　若於此勝經，　　顯示其功德，
　悉獲是妙果，　　速證於菩提，
　常於一切生，　　成就無所畏。
　若人於此經，　　菩薩之境界，
　無盡勝三昧，　　一切菩薩母，
　速證菩提者，　　應當持此經。
　彼得親近佛，　　亦近佛菩提，
　不久於此經，　　獲勝妙寂滅。
　此地勇健者，　　菩薩所安住，
　見世燈明照，　　猶如恒河沙。
　能作大力轉輪王，　　見佛十力寂定心，
　無量百偈而讚歎，　　得離垢地勝三昧。
　彼設無等供養佛，　　有大名號人中上，
　棄捨王位如涕唾，　　而修最上勝梵行，
　於勝佛法而出家，　　得此寂滅離垢定。
　得於勝善美妙語，　　演說不斷多億經，
　空無相願微細法，　　寂勝離垢無諸漏，
　自性空寂語言斷，　　出定能為多人說，
　甚深智慧常無量，　　廣大智慧無邊義。
　得此甚深三昧已，　　能為世間作照明，
　常修梵行恒皎潔，　　無諸腥臊及鄙穢，
　無量眾生令安住，　　使得寂定離諸垢。
　常得聰利捷速辯，　　多聞如海無量慧，
　語言善妙達諸法，　　持此寂定勝經故；
　了知諸業及工巧，　　曉於因論及醫方，
　到彼一切勇健岸，　　持此離垢寂定故；
　於諸偈論及戲笑，　　善於歌舞皆究竟，
　常為世間作師法，　　持此離垢寂定故；
　常有上妙諸眷屬，　　恒得一切上供養，
　能修勝妙菩提行，　　持此離垢寂定故；
　憂惱毒箭逼切心，　　彼智慧者無此患，
　恒無病疾常安隱，　　持此離垢寂定故；
　世間所有諸病患，　　一切身患及心患，
　彼人常無如此患，　　持此離垢寂定故；
　所有身痛及心痛，　　若有牙痛及頭痛，
　智者常無是痛惱，　　持此離垢寂定故；
　心有無量餘痛惱，　　從其意起燒其身，
　彼無一切起煩惱，　　持此離垢寂定故；
　猶如虛空無所染，　　自性無垢常清淨，
　彼人心淨亦如是，　　持此離垢寂定故；
　亦如日、月之光明，　　其光頗執常清淨，
　彼心清虛亦如是，　　持此離垢寂定故；
　如人執持諸彩色，　　欲畫虛空不可得，
　彼人心淨亦如空，　　持此離垢寂定故；
　譬如風行於十方，　　遍遊諸方無所著，
　其心流注猶如風，　　不染世間得解脫，
　風行速疾不可見、　　不可羂網而繫縛，
　彼人志意深難知，　　持此離垢寂定故。
　壁上光影不可取、　　指水中像難可執，
　得於三昧在身時，　　無有能知彼人心；
　十方世界諸眾生，　　所有語言猶可算，
　得此三昧在身時，　　無能得知彼人心；
　得於如是寂滅定，　　其心無垢、無染著，
　三界眾生無與等，　　惟除諸佛三界尊。
　離貪愛欲不染色，　　不以愚心著女人，
　得於如是勝定時，　　獲勝寂滅無所染；
　於彼男女無戀情，　　不染妻妾及眷屬，
　得於寂滅勝定時，　　善寂之行無所染。
　於其貨賄無所寶，　　不希天果、不著財，
　其心清淨無妄想，　　由得此定獲勝益；
　不為生天修梵行，　　智者行檀不求報，
　為菩提因修梵行，　　得於離垢寂定故；
　不求王位修戒行，　　多人為此修梵行，
　為利眾生求菩提，　　專欲成就此定故。
　諸欲已棄身不惱，　　永不悕求婬欲事，
　斷除婬欲及慢高，　　由得如是寂定故；
　彼常不為瞋恚惱，　　瞋惱穢心永不生，
　常以慈心除瞋怒，　　由獲如是勝寂定；
　彼常不為愚蔽心，　　斯由智慧斷無明，
　獲得無量無閡智，　　由得斯定獲此利。
　以不淨觀除愛欲、　　慈心除瞋無有餘、
　智慧除斷無明網，　　獲此妙定照世間。
　無有睡眠及懈怠，　　離起煩惱及與地，
　永得解脫無雜穢，　　得斯三昧獲此利。
　不為慳貪之所逼，　　心常樂於惠施人，
　一切皆捨悉與樂，　　彼人能持三昧故。
　具足威勢無與等，　　一切常有大身力，
　一切世間無倫匹，　　菩薩由持勝定故。
　亦復能為轉輪王，　　具足七寶乘空行，
　彼時一切悉歸奉，　　是智慧者獲此報。
　最勝賢善豪貴家，　　資生、眷屬悉豐備，
　象、馬、車乘及輦輿，　　豐饒金銀具眾寶，
　恒生貴族豪富家，　　如是展轉生勝處，
　於佛、法、僧深信樂，　　生於彼處眾人敬。
　閻浮提內不信家，　　悉皆能令生正信，
　能令建立菩提心，　　亦復令彼得道果。
　彼得無上菩提已，　　轉於無上妙法輪，
　若人知彼所說法，　　悉皆獲得無生忍。
　菩薩常樂慈愛育，　　悉能長養於眾生，
　恒為無量勝利益，　　開眾生眼除闇冥。
　若佛教導一菩薩，　　無量百千億眾生，
　彼悉於中殖善本，　　聞已即發菩提心。
　彼時剎土不空虛，　　智者奉持佛法故，
　佛子！菩薩隨所住，　　廣利無量諸眾生。
　護戒無等持梵行，　　於無量劫淨三昧，
　於禪解脫常決定，　　如是菩薩名佛子。
　彼常修習勝神足，　　能往無量諸佛剎，
　於如來所聞正法，　　隨所聞已悉憶念。
　若住總持菩薩者，　　能說無量修多羅，
　又知過去諸眾生，　　未來、現在亦復爾。
　曉悟含識諸生死，　　亦復了達於未來，
　無有從此向彼者，　　推其少分不可得。
　業既不至彼，　　求之亦難得，
　菩薩大名稱，　　乃能解了之。
　最勝淨心者，　　安住於空寂，
　以無上大乘，　　運載於群品。
　彼不思惟念，　　存有眾生想；
　彼大名譽者，　　能悟無生法。
　彼雖有所說，　　不取眾生想，
　悟彼境界空，　　住於堅固智。
　顯說此三昧，　　佛法之所住，
　不起於思想，　　謂諸男、女等。
　觀察於諸女，　　而坐於道場；
　坐於道場已，　　摧壞諸魔軍。
　於魔無所見，　　降伏諸魔眾，
　不見魔女來，　　而至於我所。
　坐於道場時，　　遣除一切想，
　以斷諸想故，　　一切大地動；
　須彌及大海，　　十方亦復然。
　於彼十方界，　　悉知彼眾生，
　菩薩神通力，　　震動於大地，
　六種震動時，　　以證菩提道。
　一切有為法，　　及以無為法，
　是法悉了達。　　但有說法音，
　無有能知者，　　此是諸法道；
　若知此道者，　　名為世間解。
　因緣故法生、　　因緣故法滅，
　因緣之體性，　　如實悉了達。
　若學一切法，　　空法能究竟，
　便知諸法道，　　窮盡一切法。
　彼所行法道，　　菩薩求不得；
　其有知此道，　　正覺不思議。
　若知一切道，　　便能獲究竟，
　遠離於惡道，　　能知諸法相。
　坐於道場已，　　作大師子吼，
　無邊億世界，　　言音悉充滿。
　復能動彼剎，　　世雄大名稱，
　善度眾生者，　　謂聖調御士。
　已證上菩提，　　起於菩提樹，
　無量諸億眾，　　應度者已度，
　然後能變化，　　化作無邊佛，
　往遊諸世界，　　利益於眾生。
　諸佛能安立，　　無量諸億眾，
　應化諸如來，　　為說最勝法。
　此為真大乘，　　名為如來智，
　能起眾生信，　　而作得佛因；
　此是真大乘，　　如來最妙乘，
　恭敬於如來，　　加敬於菩薩。
　於佛深加敬，　　法、僧亦復然，
　欲證勝菩提，　　其心不下劣。
　敬奉於菩薩，　　尊重勇猛者，
　速皆登正覺，　　不久成如來。
　於千世界中，　　菩薩悉往詣，
　見於牟尼尊，　　菩薩無所畏。
　以諸勝寶末，　　遍散於大雄，
　糅以蔓陀羅，　　樂求菩提故。
　莊嚴於此界，　　為求佛功德，
　寶網以羅覆，　　遍至於十方，
　懸諸勝妙幡，　　建億寶幢蓋，
　無量種莊嚴，　　光飾於世界。
　變作勝臺閣，　　及以妙宮殿，
　廊廡盡端麗，　　眾寶相間錯，
　樓窓及宮室，　　皆作半月形，
　并雜香瓶等，　　皆用妙寶飾。
　種種諸馨物，　　悉出妙雲臺，
　於千世界中，　　香熏甚可樂。
　於彼普香雲，　　雨以香花雨，
　若有嗅之者，　　成佛大道師，
　便去於愛刺，　　亦復除瞋惱，
　碎壞於癡網，　　遠離諸闇冥，
　獲得勝神通，　　及於根、力、覺、
　諸禪與解脫，　　應受於信施。
　敷置億床座，　　布以眾妙衣，
　寶網羅覆上，　　花鬘而莊嚴。
　無畏諸菩薩，　　勇猛大士坐，
　具相莊嚴身，　　備諸隨形好。
　以諸妙寶林，　　莊嚴於此界，
　變作諸花池，　　滿八功德水，
　若飲彼水者，　　遠離一切患，
　速能離渴愛，　　得為世支提。
　復有餘世界，　　大士悉來集，
　讚歎佛功德：　　『導師、釋師子。』
　若有得聞音，　　能成世道師。
　彼得不思議，　　此經能顯示：
　妙色金蓮花，　　億葉而稠密，
　最尊妙覺寶，　　處此蓮花臺。
　琉璃為莖葉、　　真金為花鬚，
　德藏摩尼間，　　變作眾億花。
　所出諸妙香，　　聞者皆欣樂，
　滅除一切病，　　六根悉充悅。
　貪愛、及瞋、癡，　　悉皆一時盡，
　除諸煩惱已，　　決定得成佛。
　此花出妙音，　　讚歎佛功德，
　法、僧亦復然，　　聲滿十方界。
　空門與無相，　　及以無願法，
　那由眾聞已，　　皆得於不退。
　所出諸音聲，　　往遍億世界，
　無量眾聞已，　　發於菩提心。
　鴻鵠及孔雀、　　鸚鵡、鴛鴦等，
　所出諸妙音，　　佛音最為上。
　以勝妙寶樹，　　變現於此土，
　端嚴最第一，　　珠鬘以垂布，
　所有莊嚴具，　　一切諸佛剎，
　於中最為勝，　　而現於此剎。
　妙衣瓔珞具，　　樹懸諸樂音，
　妙花怡悅心，　　一切恒垂布，
　是諸妙莊嚴，　　眾生得安樂，
　釋迦所住持，　　由聖神力故。
　如是要略說，　　釋師子功德，
　菩薩大名稱，　　於此智無疑。
　若能於此信，　　其行不思議，
　增長於智慧，　　如川赴於海。
　若欲量大海，　　無有能知數，
　我說菩薩法，　　是皆不思議。
　難思諸菩薩，　　安住如此際，
　演說美妙語，　　猶如恒河沙。
　無量諸劫中，　　菩薩常無取，
　若斷於取相，　　得近於菩提。
　假使法滅盡，　　終不毀淨戒，
　於行無殘缺，　　菩薩眾之首。
　良由愛欲故，　　令戒有漏缺，
　斷除於欲相，　　得於不逸定。
　常行寂滅定，　　不著於定味，
　無著、無放逸，　　不為世所染。
　出過於世間，　　能往諸佛國，
　所謂安樂土，　　得見彌陀佛。
　復見諸菩薩，　　具足相莊嚴，
　到彼神通岸，　　究竟總持門。
　往遊億世界，　　頭面禮佛足，
　復能作照明，　　無量諸佛剎。
　遣除一切患，　　及壞諸煩惱，
　斷除諸結縛，　　一生補佛處。
　安樂諸眾生，　　永不墮惡趣，
　彼國諸眾生，　　斷除諸惡道。
　彌陀救護者，　　修治佛世界，
　本習不放逸，　　不可思議劫。
　汝等勿懷疑，　　彼佛自在力，
　能生增上信，　　速得生彼剎。
　女人聞歎國，　　能生增上信，
　得為男子身，　　能往億佛剎。
　那由他億剎，　　所有諸供具，
　悉供一切佛，　　不及慈一分，
　常修於戒、定、　　無量禪解脫，
　修三解脫門，　　速成人中上。
　末法惡世中，　　菩薩若持戒，
　供佛常悲身，　　此供為最勝。
　是人供諸佛，　　過去及現在、
　未來最勝尊。　　惡世持戒者，
　十方佛悉見。　　菩薩末法中，
　護持佛禁戒，　　善子能護法。
　女人聞讚彼寶國，　　若生增上信樂意，
　便獲男子聰慧身，　　能往遊於億佛剎。
　那由他億佛剎中，　　所有種種供佛具，
　悉以供養於諸佛，　　不及慈心一少分，
　修持禁戒及三昧，　　并習諸禪、四無量，
　亦修三種解脫門，　　速得成於世無上。
　供養諸佛常悲身，　　如此供佛世無比。
　若有菩薩不捨戒，　　於彼末代惡世時，
　是人能供一切佛，　　過去諸佛及現在，
　及以未來最勝尊。　　若有惡世持禁戒，
　十方諸佛見是人。　　菩薩若於後惡世，
　持於清禁佛所歎，　　是為我子能護法。」

[0597c23] 爾時，佛告月光童子：「乃往過去無量無數不可思議曠大阿僧祇劫，于時有佛號曰聲德如來、應供、正遍知、明行足、善逝、世間解、無上士、調御丈夫、天人師、佛、世尊。童子！彼聲德如來安置無量不可思議數眾生於阿耨多羅三藐三菩提，令諸人天而修佛業已，然後入於無餘涅槃。

[0597c29] 「童子！是時有王名曰德音。彼王於佛、如來、應、正遍知涅槃之後，為供養聲德如來故，起八十四千萬億塔，一一塔前然百千萬那由他燈明，以一切伎樂、香花、寶鬘、塗香、末香，復以一切衣服、寶蓋、幢幡——皆為供養諸佛、如來——置於塔所。

[0598a05] 「于時德音王於如來舍利塔所獻供養已，會滿八十百千萬億那由他大菩薩眾集已，供給一切樂具——是諸菩薩皆為大法師，善能說法得無量辯才、善能顯示無量諸法真實功德。童子！爾時眾中有比丘，名安隱德，在彼會坐，年在弱冠，顏艶髮黑，住於童真賢妙之行，曾不受於色欲之樂，始受具戒初夏之時。

[0598a12] 「童子！爾時德音王請大菩薩眾，為欲滿足六波羅蜜菩薩藏、大陀羅尼善巧方便自在無礙，是故於其夜中請大菩薩眾在於佛前而為法會。時百千萬那由他燈皆悉熾明，掃灑堂宇、散種種花、敷種種妙衣。

[0598a17] 「時德音王與其後宮妃后、婇女、及於輔相城邑人民與諸眷屬以眾伎樂、執持塗香、末香、花鬘、衣服、寶蓋、幢幡，悉皆出已供養佛塔；供養已訖，共八萬宮人——為聽法故——皆昇高殿。爾時，無量天人為聞法故悉來集會。

[0598a22] 「爾時，安隱德比丘見百千億那由他燈熾然遍照，觀大眾會即作是念：『我亦行於大乘，樂求一切諸法體性平等無戲論三昧。若我今欲獲是三昧者，應當供養此佛廟塔。我今當作如斯供養，令諸天、人、阿修羅等生奇特想，歡喜踊躍得法光明，令我供具映蔽彼王所有供具、令德音王及宮人眷屬見我供養皆悉歡喜。』

[0598a29] 「爾時，安隱德菩薩見於大眾在於塔前為聽法故，即於其夜在佛塔前衣纏右臂以油塗之，為供養佛故而熾然之。時安隱德菩薩住增上信、求阿耨多羅三藐三菩提，然右臂已，其心無異、顏色不變。

[0598b04] 「童子！爾時安隱德比丘然臂之時大地震動，其明映蔽無量百千行燈悉無光照，以此臂光遍照十方。爾時，安隱德菩薩歡喜充滿，於一切諸法體性平等無戲論三昧，以和雅美妙辯正言音辭句而作歌頌，令諸大眾悉皆普聞。爾時，眾中萬二千忉利天子心生歡喜設種種供養，皆為法故而來會此。

[0598b11] 「爾時，德音王在高樓上，并後宮眷屬妃后、婇女，見安隱德比丘然其右臂，烔然紅焰遍照諸方。見已，心作是念：『此比丘必獲神足，乃作如斯希有變現，於其身命無有悋惜。』

[0598b16] 「爾時，德音王見安隱德比丘希有神變心生愛樂，以淨信心及自善根力之所熏資，與諸后妃、八萬婇女從千肘高殿放身投下——為欲見此菩薩比丘——恭敬善根之力得現果報，即為天、龍、夜叉、乾闥婆、阿修羅、迦樓羅、摩睺羅伽之所護持不令墮落。以天、龍、夜叉、乾闥婆、阿修羅、迦樓羅、摩睺羅伽護持力故，是德音王及后妃、婇女，雖墮高殿而於身心無所傷損，不疲、不怖。

[0598b24] 「爾時，德音王兩手抱臂而大號泣，一切大眾皆亦如是，以見安隱德比丘然其臂髆如瞻波花鬘，臂復纖長如象王鼻；一切眾人見者奇歎，莫不呼嗟、悲泣雨淚。

[0598b27] 「爾時，安隱德比丘見此大王及諸人眾皆悉悲泣懊惱，而問王言：『大王！何故悲號墮淚及諸大眾悲啼乃爾？』

[0598c01] 「于時德音王以偈答曰：

「『大智安隱德！　　聰慧勝法師！
　　見汝然身分，　　以是故哀泣。
　　汝顏甚端妙，　　猶如熾火聚，
　　見汝毀身分，　　故增我憂惱。
　　汝然右臂時，　　光耀十方界，
　　映蔽於諸燈，　　星月復不現。
　　大地悉震動，　　汝心無傾搖，
　　我心起於敬，　　知汝非凡夫。
　　於其千肘殿，　　共八萬宮人，
　　我身自投下，　　身竟無諸患。
　　善哉！汝淨智！　　善哉！意無上！
　　善哉！精進士！　　善哉！成大信！
　　汝然身臂時，　　其心無動異，
　　發於歡喜心，　　兼復說妙法。
　　猶若圓滿月，　　復如淨空日，
　　如須彌山王，　　端妙亦如是。
　　我作如是願，　　滿足大精進，
　　故捐所愛身，　　利益於眾生。
　　愛法故悲啼，　　喜樂廣無垢，
　　汝已毀身分，　　故我極憂惱。』
　　天人所供者，　　無邊勝辯才，
　　安隱德報王，　　便說是偈言：
　『不以無身、手，　　故名闕身分；
　　若不持戒者，　　是名身分缺。
　　以此臭穢身，　　我已供如來，
　　難思議福田，　　一切世間塔。
　　若人三千界，　　滿中七寶沙，
　　於佛、世尊所，　　為菩提故施，
　　雖有施此供，　　餘供復勝此，
　　若能知法空，　　便能捨身命。
　　我今說實語，　　大王！願諦聽，
　　并及此眾會，　　一切聽我言。
　　若我審決定，　　得成無上者，
　　如此實不虛，　　令地六種動。』
　　說於此語時，　　大地便震動，
　　見於希有事，　　諸天大歡喜。
　　人天歡喜已，　　發於菩提心，
　　無量難思眾，　　皆趣無上智。
　　安隱德比丘，　　利益一切眾，
　　安處億眾生，　　置於無上智。
　『以此實法言：　　推體皆無實，
　　此語審不虛，　　令臂還如故。
　　若此法審實，　　安隱名亦無，
　　十方悉推求，　　空故不可得。
　　諸法猶如響，　　聲出於其中，
　　求聲不可得，　　如是知諸法。
　　畢竟了達者，　　於空無所畏，
　　彼人語真實，　　相火不能燒。
　　所有世眾生，　　天、人、夜叉、龍，
　　一切智威力，　　悉令悟寂定。
　　若人及與天，　　所有世苦難，
　　不退轉威德，　　一切速能壞。』
　　說於此語時，　　身臂還如本，
　　安隱德比丘，　　身相具莊嚴。
　　諸天千億數，　　住淨虛空中，
　　信心以曼陀，　　散彼比丘身，
　　此皆過人花，　　遍滿閻浮界。
　　天女億那由，　　伎樂諸歌詠，
　　安隱德比丘，　　作大師子吼。
　　牟尼如來尊，　　令餘億佛土，
　　各各於己剎，　　彼清淨大士，
　　安隱德比丘，　　傳說其名號。
　　比丘、比丘尼、　　清信士男、女、
　　天、龍及夜叉、　　乾闥、緊羅等，
　　彼聞決定業，　　安隱得離垢，
　　信心求道者，　　其數如恒沙。
　　安隱德比丘，　　聰慧得自在，
　　為於佛智故，　　然臂不為憂。
　　彼人於千剎，　　變身如恒沙，
　　臂光遍照曜，　　猶如劫盡火。
　　雨以眾香末，　　遍滿一切土，
　　下至於大地，　　上天悉來集。
　　一切供養具，　　莊嚴於此剎，
　　其地滿真珠，　　供養安隱德；
　　一切眾寶花，　　莊嚴於此剎，
　　龍雨妙真珠，　　供養安隱德；
　　復以一切寶，　　嚴飾於此剎，
　　龍雨寶莊嚴，　　為供安隱德。
　　最勝釋師子，　　住於耆闍山，
　　於諸比丘前，　　而作師子吼。
　　安隱德我是，　　德音是彌勒，
　　於彼千億劫，　　共修菩提行。
　　時見持戒者，　　安隱德智慧，
　　無量諸女人，　　悉變為男子。
　　諸佛悉授記，　　終無有疑惑，
　　彼速得成就，　　證世自然智。
　　聞於此經已，　　說決定功德，
　　於己不生著，　　應學如是法。

月燈三昧經卷第七

【經文資訊】大正藏第 15 冊 No. 0639 月燈三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA