佛說師子月佛本生經

新為失譯人名附三秦錄

[0443c22] 如是我聞：

[0443c22] 一時，佛住王舍城迦蘭陀竹園，與千二百五十比丘百菩薩俱。

[0443c23] 爾時，眾中有一菩薩比丘，名婆須蜜多，遊竹園間緣樹上下，聲如猨猴，或捉三鈴作那羅戲。時，諸長者及行路人競集看之，眾人集時，身到空中，跳上樹端作獼猴聲。耆闍崛山八萬四千金色獼猴集菩薩所，菩薩復作種種變現令其歡喜。時，諸大眾各作是言：「沙門釋子猶如戲兒，幻惑眾人，所行惡事無人信用，乃與鳥獸作於非法。」如是惡聲遍王舍城。

[0444a02] 有一梵志，上啟大王頻婆娑羅，白言大王：「沙門釋子作諸非法，乃與鳥獸作那羅戲。」王聞此語，嫌諸釋子，即敕長者迦蘭陀曰：「此諸釋子多聚獼猴，在卿園中為作何等？如來知不？」長者啟王：「婆須蜜多作變化事，令諸獼猴一切歡喜，諸天雨花持用供養，為作何等，臣所不知。」

[0444a08] 爾時，大王頻婆娑羅，駕乘名象，前後導從往詣佛所。到迦蘭陀竹園，即便下象，遙見世尊在重閣上，身紫金色方身丈六坐七寶花，三十二相八十種好，皆放光明如紫金山；處炎火中金光圍繞，普令大眾同於金色，尊者婆須蜜多，及八萬四千獼猴亦作金色。

[0444a14] 時，諸獼猴見大王來，或歌、或舞、擊鼓、吹貝作種種變。中有採花奉上王者，大王見已，與諸大眾俱至佛所，為佛作禮右繞三匝，却坐一面，白佛言：「世尊！此諸獼猴宿有何福身作金色？復有何罪生畜生中？尊者婆須蜜多，復宿殖何福，生長者家，信家非家出家學道？復有何罪，雖生人中，諸根具足不持戒行，與諸獼猴共為伴侶。歌語之聲悉如獼猴，使諸外道戲笑我等？唯願天尊，慈哀我等，分別演說令得開解。」

[0444a24] 佛告大王：「諦聽，諦聽！善思念之！吾當為汝分別解說。乃往過去無量億劫，過是之前有佛出世，名曰然燈，十號具足。彼佛滅後，有諸比丘，於山澤中修行佛法，具阿練若十二頭陀，堅持禁戒如人護眼，因是即得阿羅漢道，三明、六通、具八解脫。時空澤中有一獼猴，至羅漢所，見於羅漢坐禪入定，即取羅漢坐具，披作袈裟，如沙門法偏袒右肩，手擎香爐繞比丘行。時，彼比丘從禪定覺，見此獼猴有好善心，即為彈指告獼猴言：『法子！汝今應發無上道心。』獼猴聞說，歡喜踊躍，五體投地，敬禮比丘，起復採花散比丘上。

[0444b06] 「爾時，比丘即為獼猴說三歸依，告言：『法子！汝今隨學三世佛法，應當求請受三歸依，及以五戒。』爾時，獼猴即起，合掌白言：『大德！憶念我今欲歸依佛、法、僧。』比丘告言：『汝當歸依佛、歸依法、歸依僧。』第二、第三亦如是說：『歸依佛竟、歸依法竟、歸依僧竟。』第二、第三亦如是說：『次當懺悔。』告獼猴言：『汝於前身無量劫來，貪欲、瞋恚、愚癡、邪見、嫉妬、憍慢、誹謗、破戒，作諸惡事滿足十惡。作五逆罪謗方等經、婬比丘尼、偷僧祇物、作眾重罪無量無邊，我今生分已盡，不受後有。大阿羅漢能除眾生無量重罪。所以者何？我初生時與大悲俱生，三世賢聖法皆如是，亦與大悲俱共生世。』如是慇懃，三為獼猴說出罪懺悔。既懺悔已，告獼猴言：『法子！汝今清淨是名布薩，汝從今日至盡形壽，受不殺戒。三世諸佛諸阿羅漢，永不殺生，身口意淨，汝亦如是。』

[0444b23] 「爾時，獼猴白羅漢言：『我願作佛，隨大德語，從於今日乃至成佛，終不殺生。』是時，羅漢聞獼猴語，身心歡喜即授五戒：『法子！汝從今日至盡形壽，隨學佛法。三世諸佛、諸聲聞眾，身業清淨，常不殺生，持不殺戒。汝亦如是，至盡形壽持不殺戒，能受持不？』獼猴答言：『我能奉持。』次受不盜、不邪婬、不妄語、不飲酒，亦如上法。既受戒已，時阿羅漢告言：『汝當發願，汝是畜生，現身障道，但勤精進求阿耨多羅三藐三菩提。』

[0444c04] 「爾時，獼猴發願已竟，踊躍歡喜走上高山，緣樹舞戲，墜地而死。由阿羅漢受五戒故，破畜生業，命終即生兜率天上。值遇一生補處菩薩，菩薩為說無上道心，即持天花下空澤中供養羅漢。羅漢見之，即便微笑告言：『天王！善惡之報，如影隨形，終不相捨。』時，阿羅漢而說偈言：

「『業能莊嚴身，　　處處隨趣趣，
　　不失法如券，　　業如負財人。
　　汝今生天上，　　由於五戒業，
　　前身落獼猴，　　從於犯戒性。
　　持戒生天梯，　　破戒為濩湯，
　　我見持戒人，　　光明莊嚴身。
　　七寶妙臺閣，　　諸天為給使，
　　眾寶為床帳，　　摩尼花瓔珞，
　　值遇未來佛，　　娛樂說勝法。
　　我見破戒人，　　墮在泥犁中，
　　鐵犁耕其舌，　　臥在鐵床上，
　　融銅四面流，　　燒煑壞其身；
　　或處於刀山，　　劍林及沸屎，
　　灰河寒氷獄，　　鐵丸飲融銅，
　　如是等苦事，　　常為身瓔珞。
　　若欲脫眾難，　　不墮三惡道，
　　遊處天人路，　　超越得涅槃，
　　當勤持淨戒，　　布施修淨命。』

[0444c29] 「時，阿羅漢說此偈已，默然無聲。獼猴天子言曰：『大德！我前身時，作何罪業生獼猴中？復有何福，值遇大德，得免畜生，生於天上？』羅漢答言：『汝今諦聽！善思念之！乃往過去，此閻浮提有佛出世，名曰寶慧如來、應供、正遍知，十號具足，出現於世。三種示現般涅槃後，於像法中有一比丘，名蓮華藏，多與國王、長者、居士而為親友。邪命諂曲不持戒行，身壞命終以誑惑故，猶如壯士屈申臂頃，落於阿鼻大地獄中；如蓮華敷，其身遍滿十八鬲中。雨熱鐵丸從頂而入，百千猛火及熱鐵輪，從空而下，無量無邊阿鼻地獄壽命一劫，劫盡更生。如是經歷諸大地獄，滿八萬四千劫，從地獄出墮餓鬼中，吞飲融銅噉熱鐵丸。經八萬四千歲從餓鬼出，五百身中恒為牛身。又五百身生駱駝中、又五百身生於猪中、又五百身生於狗中、又五百身生獼猴中，緣前供養持戒比丘，結誓要重，今復遇我，沐浴清化得生天上。持戒比丘即我身是，放逸比丘即汝身是。』

[0445a20] 「爾時，獼猴天子聞此語已，心驚毛豎，懺悔前罪即還天上。佛告大王：『彼獼猴者，雖是畜生，一見羅漢受持三歸及以五戒，緣斯功德超越千劫極重惡業，得生天上。值遇一生補處菩薩，從是以後值佛無數，淨修梵行具六波羅蜜，住首楞嚴三昧住不退地。於最後身次彌勒後，當成阿耨多羅三藐三菩提，王名寶光，國土清淨如忉利天。生彼國土諸眾生等，皆行十善具戒無缺，佛號師子月如來、應供、正遍知、明行足、善逝、世間解、無上士、調御丈夫、天人師、佛、世尊。若有眾生聞彼佛名，生生之處，常得遠離畜生之身，除無量劫生死之罪。』」

[0445b03] 佛告大王：「欲知彼國師子月佛，今此會中，婆須蜜多比丘是也。」時，頻婆娑羅聞此語已，即起合掌遍體流汗，悲泣雨淚悔過自責，向婆須蜜多頭面著地，接足為禮懺悔前罪。佛告大王：「欲知此等八萬四千金色獼猴，乃是過去拘樓秦佛時，波羅奈國、俱睒彌國，二國之中共有八萬四千比丘尼，行諸非法，與諸白衣通致信命，犯諸重禁莊飾身體，如乾闥婆女無有慚愧，婬為瓔珞，諸犯戒事用為花鬘，竪憍慢幢擊貢高鼓，彈放逸琴讚惡聲歌，狂愚無智如癡獼猴，見好比丘善好有德，視之如賊。

[0445b14] 「爾時，彼世有一比丘尼名善安隱，得阿羅漢，三明、六通，具八解脫，到諸比丘尼所，告言：『姉妹！世尊在世常說此偈：

「『「若有比丘尼，　　不修行八敬，
　　　此非釋種女，　　猶如旃陀羅；
　　　若有比丘尼，　　放逸犯八重，
　　　當知是一切，　　天人中大賊，
　　　恒處阿鼻獄，　　經由十八鬲，
　　　其餘三惡道，　　為己園林處，
　　　百千無量劫，　　不聞三寶名。
　　　亦噉燒鐵丸，　　寒氷抱銅柱，
　　　如是罪畢已，　　生於鳩鴿身，
　　　毒蛇與鼠狼，　　蜈蚣百足等，
　　　如是諸雜類，　　皆應經歷中。」』

[0445b28] 「時，諸比丘尼聞阿羅漢比丘尼說此偈已，心懷忿恨，罵詈惡言：『此老獼猴從何處來？惡言妄語，橫說地獄。』時，阿羅漢見諸惡人生不善心，即起慈悲身，昇虛空作十八變。時諸惡人見變化已，各脫金環散阿羅漢尼上：『願我生生身作金色，前所作惡今悉懺悔。唯願慈哀憐愍我等，受我供養。』時，彼阿羅漢比丘尼，即從空下，受諸惡女種種供養。時諸惡人身壞命終墮阿鼻獄，如蓮花敷遍滿獄中，亦復次第經歷諸餘十八大獄。於諸獄中壽命正等各一大劫，如是展轉九十二劫恒處地獄。從地獄出，五百身中恒為餓鬼。從餓鬼出，一千身中常為獼猴，身作金色。大王當知，爾時八萬四千犯戒比丘尼罵羅漢者，今此會中八萬四千諸金色獼猴是也；爾時供養諸惡比丘尼者，今大王是。此諸獼猴因宿習故，持花持香供養大王。爾時污彼比丘尼戒者，今瞿迦梨及王五百黃門是。」佛告大王：「身口意業不可不慎。」爾時，世尊而說偈言：

「戒為甘露藥，　　服者不老死，
　戒德可恃怙，　　福報常隨己。
　持戒得安隱，　　生處無患難，
　亦當見諸佛，　　受法得解脫。
　破戒墮地獄，　　猶如此獼猴，
　生處恒卑賤，　　地獄苦切己，
　大王當諦聽！　　止惡修諸善。」

[0445c25] 爾時，頻婆娑羅王聞說此偈，對佛懺悔慚愧自責，豁然意解成阿那含。王所將眾八千人，求王出家，王即聽許。佛言：「善來，比丘！」鬚髮自落，袈裟著身，即成沙門。頂禮佛足，未舉頭頃成阿羅漢，三明、六通，具八解脫。王所將餘眾一萬六千人，皆發阿耨多羅三藐三菩提心，八萬諸天亦俱發心。八萬四千金色獼猴，聞昔因緣慚愧自責，遶佛千匝向佛懺悔，各各亦發無上菩提心，隨壽長短各自命終，命終之後，當生兜率天值遇彌勒，復更增進得不退轉。

[0446a06] 爾時，尊者摩訶迦葉見此事已，告諸大眾：「菩薩行淨乃令畜生發於道心，婆須蜜多尚能如是大為佛事，況餘菩薩威德無量。」

[0446a08] 時，諸天子、山神、地神、天龍八部，見諸獼猴發菩提心，當生天上得不退轉，心生歡喜，而白佛言：「此諸獼猴幾時當得成佛？」

[0446a11] 佛告大眾：「過百萬億那由他阿僧祇恒河沙劫，劫名大光，於彼劫中當得成佛。八萬四千佛次第出世，同共一劫，皆名普金光明王如來、應供、正遍知、明行足、善逝、世間解、無上士、調御丈夫、天人師、佛、世尊。」

[0446a16] 時會大眾，聞佛世尊為諸獼猴授菩提記，即脫身上上妙瓔珞，供養如來及比丘僧，異口同音讚歎世尊無量德行：「如來出世，正為此等諸獼猴類。善哉，世尊！獼猴聞法尚得成佛，豈況我等於未來世不成佛耶？」

[0446a21] 時會大眾聞佛所說，歡喜奉行，作禮而退。

佛說師子月佛本生經

【經文資訊】大正藏第 03 冊 No. 0176 師子月佛本生經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA