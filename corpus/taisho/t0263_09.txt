正法華經卷第九

西晉月氏國三藏竺法護譯

◎
常被輕慢品第十九

[0122b29] 於是佛告德大勢菩薩：「是故當知，其有比丘、比丘尼、清信士、清信女，持斯經典，假使四部罵詈誹謗，出麁獷辭訶制止之，罪不可限。設復有人，聞是經卷受持諷誦，為他人說廣解其誼，獲上妙福。如斯疇類，佛所諮嗟，眼耳鼻口身意清淨，而無蔽礙。」

[0122c05] 又告德大勢：「乃去往古久遠世時，不可稱限廣遠無量不可議劫，有佛號寂趣音王如來、至真、等正覺、明行成為、善逝、世間解、無上士、道法御、天人師，為佛、眾祐，劫名離大財，世界曰大柱。」

[0122c10] 佛語德大勢：「寂趣音王如來，普為諸天自境界人，講經化導，與聲聞乘演四聖諦，度老病死使近泥洹，解十二緣所由從起，為諸菩薩講六度無極，使至無上正真之道，現如來慧所行常連。佛壽四江河沙億百千姟劫；佛滅度後正法住立，如一閻浮提億百千姟塵數劫；其像法立，如四天下億百千姟塵數劫。」

[0122c17] 又語德大勢：「其佛滅度後像法沒盡，次復有佛，續號寂趣音王，展轉相承二十億千如來、至真、等正覺、明行成為、善逝、世間解、無上士、道法御、天人師。時此諸佛次第滅度，正法沒已像法次盡，彼世比丘，憍慢自大越背法詔。有一比丘，名曰常被輕慢，為菩薩學。何故名之常被輕慢？其開士見比丘、比丘尼、清信士、清信女，每謂之曰：『諸賢無得憍慢自高。所以者何？諸賢志趣，當尚菩薩、如來、至真、等正覺，以是方便，慎所緣誼。』為諸比丘講菩薩行，不受所誨不肯諷誦，遙見四部仍謂之曰：『我身終不輕慢諸賢人，普當學菩薩高行，得至如來、至真、等正覺。』」

[0123a01] 佛語德大勢：「爾時四部得聞此言，咸興恚怒毀呰罵詈：『此一比丘，不問吾等、不見人心，反自貢高云見人心，授我等決，當成無上至真、等正覺，人所不欲非常之事，而為人說。』」

[0123a05] 又語德大勢：「若一比丘行值大雨，蒙佛威神如被覆蓋，身不漬溺，雖見罵詈心不恚恨，面色不變，若聞其言憎不喜者，以瓦石擲，續遙舉聲而教之曰：『勿行輕慢，修忍辱心、發菩薩意。』所以者何？爾時比丘、比丘尼、清信士、清信女，貢高自大數數聞見。大士教曰：『吾心常謙不輕諸賢，雖見罵辱心不增減。』彼等四輩，因共名之常被輕慢。斯一大士臨欲壽終，得聞寂趣音王如來講《正法華經》二十頌本深妙之誼億百千事。大士臨終，踊在虛空唱揚大音，歎斯經典而告之曰：『仁當受經，亦當逮得如前淨眼，耳鼻口身意亦清淨，已獲斯淨，更即增益二十億姟壽，逮得定意，復為眾人講是經典。』前時四部聞其所說而毀呰之，名此大士為常被輕慢建自大者，見此大士微妙神力、辯才慧力、善權道力，皆來歸伏敬宗為友，聽聞經法。是等輩類，餘不可計無數億人，便立無上正真道意。時彼大士壽沒之後，便值二十百千億如來正真，此諸世尊，皆為講說《正法華經》。稍稍進前，以是德本，復更值見二十億百千如來，皆同一號，號雷鳴音王，皆從得聞如斯經典。復更值遇二十億百千如來，皆復同號，名雷音王，亦復從聞《正法華經》，受持諷誦為四輩說，在所生處，常自然獲眼淨耳淨鼻淨口淨身淨意淨，視聽洞徹，鼻通口辯，身能輕舉，意覩眾生心，普為四輩演斯經典分別其誼。」

[0123b04] 佛語德大勢：「常被輕慢大士，供養奉事若干億百千數如來已，復更值無數億百千如來，亦復從受《正法華經》，以是德本，自致無上正真之道成最正覺。德大勢！菩薩欲知大士常被輕慢於寂趣音王如來之世為四部人說經法者不乎？則我身是也。假使爾時設不受是《正法華經》，不持諷誦為人說者，不能疾逮無上正真道成最正覺。備從過去諸佛世尊，聞此經典，受持諷誦廣為人說致最正覺。爾時比丘、比丘尼、清信士、清信女，其一大士為說經言，我行恭敬不輕諸賢，仁等當逮如來正覺道德之慧。又諸四部輕彼大士罵詈形笑不自改者，二十億千劫所生之處，常不值佛不聞法聲，又萬劫中墮無可大地獄，拷掠燒炙痛不可言。罪已畢竟從地獄出，以彼大士教化之故，令發無上正真道意，皆得神通，慧無罣礙，今悉現在。」

[0123b20] 佛語德大勢：「欲知爾時四部毀呰形笑恚罵大士者不？今此會中颰陀和等五百菩薩，師子月等五百比丘、比丘尼，今在佛前五百清信士、五百清信女等，皆不退轉，當成無上正真之道。」

[0123b25] 佛告德大勢：「此《正法華經》其誼廣大，威神無量一切無慶，諸菩薩大士所當欽尚。如來滅後其受斯經，持諷誦讀得福如是，逮成無上正真道。」

[0123b28] 於是世尊，而歎頌曰：

「今我識念，　　往古過事，　　佛名寂趣，
　音聲之王。　　威神無量，　　天人所敬，
　為諸眾生，　　人民講法。　　其佛最勝，
　滅度之後，　　然其正法，　　最末世時，
　有一比丘，　　為菩薩行，　　因時號名，
　常被輕慢。　　即時往至，　　於比丘眾，
　及比丘尼，　　所覩顛倒，　　但勸化之。
　志行佛道，　　自宣我心，　　不懷憍恣，
　罵詈輕毀，　　每見形笑，　　彼時常為，
　使聞此言。　　假使得聞，　　此經法時，
　若復住立，　　設有所作。　　時明慧者，
　臨欲壽終，　　用分別說，　　此《正法華》，
　尋時報應，　　增益壽命，　　變現其身，
　而得自在。　　處在虛空，　　講說經典，
　教化一切，　　悉發道慧。　　於時大士，
　壽終沒後，　　逮見諸佛，　　億百千姟。
　稍稍漸漸，　　開化入法，　　為分別說，
　於斯經卷。　　諸最勝子，　　得成為佛，
　則我身是，　　能仁如來。　　其諸比丘，
　口憙誹謗，　　眾比丘尼，　　及清信士，
　彼時所有，　　諸清信女，　　被蒙開化，
　聞經解慧，　　常當覩見，　　無數億佛，
　則颰陀和，　　五百人是。　　諸比丘眾，
　及比丘尼，　　清信士女，　　今見佛前。
　吾爾時悉，　　令聞尊法，　　皆開化之，
　使得曉了。　　於今佛身，　　滅度之後，
　數數當受，　　奉斯經卷。　　無數億億，
　而當思惟，　　未曾得聞，　　如是之法。
　假使有佛，　　億百千數，　　希聞講說，
　如斯等經。　　是故以聞，　　如是像典，
　自在聖尊，　　稱讚經典。　　我滅度後，
　若有說此，　　頻數當忍，　　受《正法華》。」

正法華經如來神足行品第二十

[0124a04] 爾時于彼三千世界塵數億百千姟諸菩薩等從地踊出者，一切皆悉住世尊前，僉然叉手白大聖曰：「如來滅後，布露經典遍諸佛國，及世尊土滅度之處，於彼所在講說斯經，多所利益。若有受持此妙典要，講讀書寫為人說者，德不可量。」

[0124a09] 於時溥首，處於忍界諸菩薩無數億百千姟，受比丘、比丘尼、清信士、清信女，諸天、龍、神、健沓惒、阿須倫、迦留羅、真陀羅、摩休勒及人非人，如來皆為神足變化。如來、至真、等正覺，為現瑞應，悉得柔順法忍，皆令書寫《正法華經》，化異世界億百千數諸菩薩等，各各坐于諸寶樹下師子座上。

[0124a17] 爾時能仁世尊，及此一切如來正覺，現其神足具足充滿，百千歲中有所興立，應時百千歲中功德自然，而大光明滅除陰雲，彈指之頃自然有聲靡不通達，十方佛國一切世界六反震動，諸天、龍、神、阿須倫、迦留羅、真陀羅、摩休勒，承佛威神各隨所住，無央數千諸佛世界，普悉覩見斯忍佛土。又諸如來十方無數億百千姟，各各自坐諸寶樹下師子座上，能仁如來、多寶世尊，於彼七寶廟寺講堂，自然嚴淨師子之座，威曜顯赫。

[0124a26] 無數無限不可計會億百千姟菩薩大士及四部眾，見斯變化，心中愕然驚喜無量，得未曾有。則聞空中音聲，而歌頌曰：「仁者！欲知過是無限不可思議億百千姟諸佛世界，有佛世界，名曰忍土，於彼有佛，號能仁如來，為諸菩薩大士，講《正法華經》方等典詔，一切諸佛普護斯經，用救菩薩大士。以故諸賢，心當質直清淨，稽首歸命勸讚奉侍，供養彼能仁正覺。」

[0124b06] 於時眾生聞空中自然之音，有佛世尊，號曰能仁，這聞名稱，應時叉手，以若干種華香衣服幢幡雜香，舉手各散忍世界，瓔珞珠璣、諸貫真珠、如意寶珠而供養之。其華香幡蓋、瓔珞珠璣、明月寶珠，自然來入於忍世界，尋時合會為寶華蓋，在於虛空悉覆諸佛及菩薩上。

[0124b12] 時彼世尊告諸異行，及佛前住諸菩薩眾：「如來正覺功德威神，不可思議。諸族姓子，於無數億那術百千姟劫，說此經誼不可究竟，雖無央數若干種經，所不能及不可限盡，欲度彼岸難得邊際。諸族姓子，舉要言之，假令有人欲了斯經要，悉佛威神普諸佛法，諸世尊界諸佛精進，諸佛閑居諸佛妙力，示現是經。故族姓子，佛滅度後，當以慇懃求此經典，受持書寫精進奉行，供養承事為他人說。設使有人，齎此經行講讚書寫，思惟奉宣著於竹帛，若在精舍齋堂室宅，大林樹下若在水邊，當起塔廟。所以者何？則為如來所處之地，觀是道場佛所坐樹，則當察之，一切如來正覺所遊，群聖世雄轉法輪處，十方諸佛在中滅度，等無差特。」於斯世尊，而歎頌曰：

「世愍哀法，　　不可思議，　　而常建立，
　神通之慧，　　亦復示現，　　普等明目，
　眾生一切，　　悉得歡喜。　　其舌神根，
　暢音梵天，　　演奮光明，　　億百千姟。
　諸群萌類，　　覩見神足，　　怪未曾有，
　皆入大道。　　又聖導師，　　興一大光，
　彈指之頃，　　宣洪音聲，　　即時普告，
　一切佛土，　　周遍十方，　　諸佛世界。
　如此變化，　　及餘感動，　　大聖所現，
　瑞應如是。　　如來爾時，　　皆令歡喜，
　佛滅度後，　　奉是經卷，　　安住宣暢，
　功德之法，　　無央數劫，　　不可思議。
　持是經卷，　　福祚之限，　　導師諮嗟，
　若干無量。　　欲盡其限，　　不可邊崖，
　猶如虛空，　　不可窮極。　　名稱至德，
　無能思惟，　　持是經者，　　淨德常然。
　則為見佛，　　大聖導師，　　及吾於世，
　滅度大通。　　則此一切，　　諸菩薩眾，
　并復覩此，　　四部之會，　　其有值遇，
　斯經典者，　　則為遭見，　　今日之會。
　佛滅度後，　　亦復在此，　　及彼十方，
　諸佛世界，　　其有能持，　　此經卷者，
　則為覩覲，　　諸過去佛，　　及於十方，
　今現在佛。　　目自面見，　　供養奉持，
　悉當悅意，　　向人中上。　　在於道場，
　所可思惟，　　當速受持，　　於此經典，
　自然辯才，　　無所罣礙。　　設本種命，
　不能長者，　　當分別曉，　　於斯經誼，
　便當受持，　　於此世尊，　　曉了諸經，
　次第所歸。　　大聖世尊，　　滅度之後，
　假使有人，　　至誠說者。　　分別此經，
　議理所趣，　　則講審諦，　　諸經卷誼。
　其人光明，　　分別所覺，　　譬如日月，
　普照遠近。　　遊於天下，　　在所至到，
　勸化發起，　　無數菩薩。　　是故智慧，
　諸菩薩眾，　　聞如是像，　　經無等倫。
　我滅度後，　　奉此經典，　　其人不疑，
　於佛大道。」

正法華經藥王菩薩品第二十一

[0125a09] 於是宿王華菩薩前白佛言：「藥王菩薩，以何等故，遊忍世界，堪任無數勤苦之難？善哉天尊，願為十方諸佛世界菩薩聲聞雲集於斯，若有聞佛班宣藥王初發道心宿行功勳，為今眾會及後來世，普聞受持追學究竟，天人龍鬼、諸尊神王，僉皆悅豫發大道意，自致正覺度脫一切。」

[0125a15] 於時世尊，見宿王華發心至誠，為一切諸佛，讚曰：「善哉！乃為將來諸菩薩施，勸進後學令入道智。諦聽諦聽！善思念之。」

[0125a18] 「唯然世尊，願樂欲聞。」

[0125a18] 佛言：「乃往過去江河沙劫，爾時有佛，號離垢日月光首如來、至真、等正覺，出現於世，其土壽命四萬二千歲，教化眾生濟度危厄，於時十方菩薩大會有八十億，諸聲聞眾七十二江河沙等。又其佛土而無女人三惡之趣，無阿須倫八難之患。其地平正紺琉璃色，眾寶校成莊嚴清淨，生眾寶樹周迴圍遶，珍琦珓珞周匝覆蓋，竪諸幢幡，寶瓶香爐燒眾名香，一切樹下設寶床榻，坐具嚴飾不可稱載，諸坐具上有五千億諸天之座，鼓諸音樂歌佛功德，以為供養。於時其佛，為諸菩薩及聲聞眾，分別講說《正法華經》。時有菩薩，名眾生憙見，聞佛敷演散解義要，即奉佛法遵習苦行，夙夜精進萬二千歲，經行不坐竟萬二千歲，即便逮得普現三昧。逮此定已輒復思惟：『吾以逮是普現三昧，便能致此《正法華經》。』因逮定意，踊躍歡喜心自念言：『我當供養離垢日月光首如來、至真，奉《正法華經》。』即如其像三昧正受，處在虛空，雨心天華雜香栴檀，用供養佛。應時所雨眾華雜香，普熏十方諸佛世界，其聞香者悉得法忍，眾生之類和心相向。

[0125b11] 「眾生憙見菩薩，從定意起重自思惟：『雖用雜物供養於佛，不能暢盡至真之德，以身供養爾乃無上。』尋如所念，斷絕五穀專食眾香，眾香華汁而以飲之，日使身中內外皆香，如是服香竟十二年。復和眾香以塗其體，香油潤衣，而立誓願：『以身為燈，為一切故。』即然其身供養諸佛。以精誠故，其光遍照八十江河沙諸佛世界，應時諸佛同聲讚曰：『善哉！善哉！族姓子！精進乃爾，世之希有，斯真供養如來經典，乃為眾生忍苦不勞，超踰天人一切所行，國財妻子施所不及，供養之中為尊為上，為最為長為無疇匹，以身施者乃成法施。』諸佛世尊歎是德已，則便默然。

[0125b24] 「於時菩薩自然其身，千二百歲火故不滅，用一心故無有苦患。於是之後火焰乃息，勤修精進供養法故，於是終沒還生其世，更復值見離垢日月光首如來、至真之士，生離垢施國王宮內，自然化生結加趺坐，而為父母說此頌曰：

「『尊王識念我本行，　　堅強勤修大精進，
　　所重愛身以用施，　　建立住此逮三昧。』

[0125c03] 「說此偈已啟其父母：『離垢日月光首如來、至真，今故現在，吾往昔時至心供養，因是逮致了一切音總持法要。是《正法華》，無上經典學中要者，經卷本有八十姟百千億那術姟偈，當一心思，何所造作立佛像摸，而常心中無瞋恚怒。此《正法華》，菩薩所行，吾本宿世習若干千億百千姟偈，從彼如來而聞受之。』離垢施王讚其子曰：『善哉！善哉！當共俱往躬身當覲供養聖尊。』說此言已，與父王俱踊在空中，去地七刃經行虛空，足不蹈地，其身正坐七寶珓珞珍琦帳中，往詣佛所叉手禮佛，以頌讚曰：

「『人中之尊，　　顏姿離垢，　　其光巍巍，
　　照於十方。　　吾本供養，　　聖尊無極，
　　今復自親，　　故來奉面。』

[0125c18] 「爾時眾生憙見菩薩大士，說此偈已，前白離垢日月光首如來、至真：『世尊垂恩愍哀十方，故復現在訓誨一切，度脫眾生無不蒙賴。』時離垢日月光首如來，告眾生憙見菩薩：『今時已至吾欲滅度，以此法教而相囑累，佛因其時至所教周悉，亂世欲到吾捨去矣，為佛施座今取滅度。』又告之曰：『以斯經典重相囑累，普令流布等潤十方，咸使一切皆蒙福慶。』眾生憙見則曰：『受教。』其佛夜半便取滅度。於時菩薩眾生憙見見佛滅度，以栴檀香琦異妙香蛇維佛身，取其舍利香汁洗之，感慕哀泣淚下如雨，修造寶瓶八萬四千，立七寶塔高至梵天，莊嚴幢蓋懸眾寶鈴。心自念言：『吾已供養世尊舍利，當復更事超過於前。』告諸菩薩及大聲聞，諸天龍神一切人民：『諸族姓子咸共思念，世尊舍利普共供養。』」

[0126a04] 於是佛告宿王華菩薩：「當爾世時，眾生憙見菩薩勸率眾人，供奉舍利八萬四千塔，於塔寺前，建立形像百福德相，然無數燈燒香散華，光顯道法，供養奉事七萬二千歲。供養訖竟，在其眾會，化無數千諸聲聞眾，開諸菩薩皆令逮得普現三昧。見眾菩薩建立定已，自現其身諸根缺漏。諸菩薩眾及諸弟子、天龍鬼神，舉聲號咷淚下如雨：『是族姓子眾生憙見菩薩大士，是我等師開化我黨，今現缺減諸根不具，是故悲酸不能自勝。』

[0126a14] 「於時眾生憙見，謂諸菩薩及大弟子、諸天龍神：『吾建要誓至誠之願，如我所言隨順不虛，我此手臂成紫金身，令我手臂平復如故，地當大動，於虛空中雨眾華香。』所言適竟，地即大動，天雨眾華，尋時手臂平復如故。眾生憙見欲度一切，因示現此慧力所行，福德功勳勢力所致。」

[0126a21] 佛告宿王華菩薩：「欲知爾時眾生憙見菩薩大士，今藥王菩薩是。又族姓子，菩薩勤苦不可稱計，捐身棄命無有限量，常建大乘志無上道，興發大功無極之德，於如來前然一足指，功德難喻，況然其身以為供養，勝施國土妻子血肉。設以珍寶滿佛世界，布施供養諸佛聖眾，福德雖多，不及於彼。所以者何？福報有盡無益眾生。若族姓子族姓女，受《正法華》一四句頌，分別奉行為人解說，比其福施萬不如一。猶如巨海萬川皆歸；此經如是，一切諸法最為元首。猶若須彌眾山中高，如月盛滿星中最明，大慧光明照曜三界，為諸法首無上道王，猶如日出普照天下消眾幽冥；此經如是，蠲除一切愚癡闇蔽，皆入道明。猶天帝釋忉利天上諸天中王；此經如是，一切諸法眾經典主，攬持十方度脫一切。猶梵天王處第七宮，制御諸天莫不奉命；此經如是，普濟眾生學與不學，教導三乘行君父業。猶如四道及至緣覺，皆超一切諸凡夫學；《正法華經》亦復如斯，皆超一切上中下乘，處眾生之原化諸不逮。猶如菩薩所行高遠，過諸聲聞、緣覺之業，覆護三世；此經如是，調御諸法，悉令成就無上正真。猶如世尊三界法王，被道服飾三十二相誘眾愚蔽；此經如是，從菩薩學乃至如來，開導聲聞、諸緣覺等，皆使成就無上正真。

[0126b18] 「猶族姓子，斯經典者為三界護，度脫眾生危厄之難，飽滿饑虛眾情之患，寒者溫煖，熱者清涼，有裸露者皆得衣被，開導眾生悉令入道。猶如導師將護眾賈；菩薩如是，養育眾生若如慈母。譬如船師渡人往返；菩薩如是，周旋三界度脫一切滅眾闇冥，猶如炬火滅眾闇冥，化生老死，猶轉輪王制御四域；此經如是，以聖道明照燿三界。猶如大明消天下冥；此經如是，致不退轉無從生忍至成佛道。」

[0126b28] 佛告宿王華菩薩：「斯經典者，度脫一切眾苦之患，拔斷諸垢三毒疹疾，救濟生死諸繫牢獄。若聞此經，尋即解了能書寫者，其功德福無能稱計，何況聞持懷抱誦說，華香供養雜香澤香然燈幢幡。若有聞持藥王菩薩往古學品，受持思念之，其福過彼眾物供養，不可稱載。若有女人，聞此經法尋即受持，便於此世畢女形壽，後得男子。若有女人，於五濁世最後末俗，聞是經法能奉行者，於是壽終生安養國，見無量壽佛，與諸菩薩眷屬圍繞，生寶蓮華坐師子座，無婬怒癡除去眾結，亦無貪嫉未曾懷恨。適生其國得五神通，逮不退轉不起法忍。已逮法忍，輒得覩見七十二億兆載江河沙諸如來眾。適見諸佛，眼根清淨。眼根已淨，所見一切十方諸佛，遙讚歎之：『善哉！善哉！族姓子！汝乃值是能仁佛世，間佛所說《正法華經》，受持諷誦為他人說，此功德福，火不能燒水不能漂，盜賊怨家縣官不侵，千佛嗟歎不能究竟，所獲功德不可限量，巍巍如是。緣斯功德，降伏眾魔，棄諸怨敵，渡生死難周旋諸患。又族姓子，以是經法伏眾惡逆，為諸千佛所見建立，擁護汝身，天上世間而無儔匹，自捨如來，未有聲聞及諸菩薩，功德福祐智慧定意，無有等侶。』」

[0126c24] 佛告宿王華菩薩：「若有學人，受是經者，所逮聖明勢力威德，超越若斯。是故仁者，若有講說此藥王品，有讚善者，後生為人，口中自然優鉢華香，身栴檀香。若聞此經讚歎善者，其人現在功德遠聞，佛已豫歎其人功勳。」

[0126c28] 佛告宿王華：「吾以是經囑累汝等，眾生憙見往古法品，最後末俗五濁之世，流布天下閻浮利內，無能中壞，其魔波旬不能得便，及魔官屬邪神鬼魅，無能害者，天、龍、羅剎、鳩洹厭鬼，無敢當者。又宿王華！是藥王品威德所立，所流布處若有疾病，聞是經法病則消除，無有眾患，因是功德，後致正真，無老病死。若有比丘，最後末世，手執青蓮華，滿盛雜香，供散法師，心自念言：『假使有人，求菩薩乘至此道場，吾授斯華以為草座，敷佛樹下降伏眾魔，具足法鼓吹大法螺，緣此濟度生死之海，若大乘學，見諸比丘持是經卷，當觀其人功德如是。』」

[0127a12] 佛說是藥王菩薩往古品時，八萬四千菩薩，即皆逮得曉一切音方便總持。於時眾寶如來讚言：「善哉！善哉！宿王華菩薩！卿能諮啟不可思議經典行業，如來講說何以快哉！」

◎
◎正法華經妙吼菩薩品第二十二

[0127a18] 於是世尊能仁如來，即從眉頂大人之相演百千光，照於東方千八百萬億江河沙諸佛國土，靡不周遍。過是諸佛土有世界，名莊嚴照明，其土有佛，號離垢紫金宿華王如來、至真、等正覺，與無央數諸菩薩眾眷屬圍遶宣布導化。能仁如來所演光明，遍照彼土。又其佛土有一菩薩，名曰妙音，從過去佛殖眾德本，供養無數百千兆姟諸佛正覺，每見諸佛諮受經典，逮成聖慧，以得尊重三昧、定法華三昧、施離垢三昧、樂宿王三昧、無著光三昧、慧印三昧、普曉諸音三昧、等集眾德三昧、喜信淨三昧、神足戲樂三昧、慧光三昧、嚴淨王三昧、離垢光三昧、離垢藏三昧、無緣三昧、日轉三昧，取要言之，普悉逮得億百千姟江河沙數諸三昧定。其佛光明普遍周至照妙音菩薩，妙音菩薩蒙佛聖光，因詣佛所白世尊曰：「我欲往詣至忍世界見能仁佛，稽首作禮，諮受經典，及欲致敬文殊師利、藥王菩薩、妙勇菩薩、宿王華菩薩、尊意行菩薩、淨王菩薩、超藥菩薩，諮講經義受諸不及，令一切聞悉發道意。」

[0127b09] 其佛告曰：「往！族姓子，雖到彼土，莫發異想而念其土懈廢下賤。所以者何？又族姓子，彼忍世界，其大陸地黑山雜糅，眾垢石沙穢惡充滿，谿澗山谷不與凡同，其土佛身卑小丈六，諸菩薩身長七八尺。又卿本體高四萬二千踰旬，而我現身八萬四千踰旬，端正殊好色像第一，威曜殊妙相好顏容難可比喻，積百千德覩莫不歡。又卿往至見彼土人，慎莫心念起不可想，如來菩薩佛土不如。所以者何？佛土本空，眾生罪福，現有不同。」

[0127b19] 妙音菩薩復白佛言：「承佛威神如來聖力，道德巍巍以自娛樂，往詣忍界，如來道慧清淨之業，輒當如法無所違失，不敢起想。」

[0127b23] 於是時妙音菩薩心自念言，不起于坐，即如其像三昧正受，到忍世界至靈鷲山，當在如來法座中間，化作八萬四千億眾寶蓮華，紫金莖白銀葉，嚴飾淨好光明巍巍，照諸會者，輒如所念即時辦足。文殊師利問能仁佛：「唯然世尊，今化現此八萬四千眾寶蓮華，紫金莖白銀葉，清淨嚴好。此誰瑞應而現此變？」

[0127b29] 佛告文殊：「有菩薩名曰妙音，從紫金離垢宿華王佛土而來，與八萬四千菩薩俱，進至此忍界，欲見吾身稽首諮問，欲得聽聞《正法華經》，故先見瑞。」

[0127c04] 文殊師利復問佛言：「其人宿本積何功德造殊妙行，而今致此奇特洪勳？住何三昧本造立行？願欲聞之，所行三昧神足變化，吾等聞之當受奉行，見諸菩薩顏貌色像，為何等類？舉動進止何所饒益？甚哉世尊！唯現瑞應，使諸菩薩來至於此，眾會欲見之。」

[0127c10] 佛語文殊：「卿當啟白眾寶如來，令現瑞應，使諸菩薩咸來至此各現身相，一切眾會皆欲見之。」文殊師利即受其教，輒啟滅度眾寶如來，尋現瑞應。

[0127c14] 於時妙音菩薩而於本土忽然不現，與八萬四千菩薩俱，動諸佛土雨寶蓮華，同時發作百千億伎樂，諸來菩薩各自現形，其眼明好猶如紺色，顏貌充滿如月盛明，體紫金光，無央數億百千功德莊嚴其身，威神巍巍智慧光光，奇相眾好文飾光顏，身力無極，其身處在七寶交絡，於虛空中去地四丈九尺，與諸菩薩眷屬圍遶，到忍世界至靈鷲山。下寶交路，手執寶瑛其價百千，詣能仁佛稽首足下，以持貢上能仁如來。復白佛言：「紫金離垢宿王華如來致問無量，起居輕利遊步康強。又問：『世尊說法如常乎？眾生一切受者增進耶？蠲除狐疑順法律不也？將無多懷婬怒癡行憎嫉饕餮不？能恭敬孝順父母聽受道法如法奉行不？隨邪見愛惜財寶諸根不定，為降諸魔眾官屬乎？又諸眾生，聽受滅度眾寶如來所說法耶？』今諸菩薩故來詣此，本土如來之所發遣，欲得奉見七寶塔寺滅度眾寶如來，問訊啟受聖體康寧，說法如何？眾生普受行如法不？眾寶如來現住久如，我等故來，欲得覩見眾寶如來形像所類，願佛現之。」

[0128a06] 時能仁佛語眾寶如來：「今妙音菩薩及諸眷屬，欲見世尊聖體形像。」眾寶如來尋時讚曰：「善哉！善哉！族姓子，卿能故來見能仁佛，稽首諮受《正法華經》，及復欲覩文殊師利啟諸不逮。」

[0128a10] 時蓮華首菩薩問佛：「妙音菩薩往宿命時，積何德本，乃致斯變無極神聖？」

[0128a12] 時能仁佛告蓮華首菩薩曰：「乃往過去久遠世時有佛，號雲雷音王如來、至真、等正覺，講說經道六度無極菩薩法藏，天上天下靡不蒙安。時妙音菩薩，聞其所說欣然意解，鼓百千音樂娛樂其佛，八萬四千眾寶妙器，貢上至尊，如是精進供養如來萬二千歲。又族姓子，妙音菩薩往宿命時，從雲雷音王如來之世，修無上法種此功德，未曾懈廢，傳如來旨化諸愚冥，不識至真悉令信樂。欲知爾時妙音菩薩，今妙音菩薩是也。用彼世時布施寶器、眾伎樂音，又復供養無數諸佛，億千佛所殖眾德本修治眾行，前世值遇億百千姟江河沙等諸佛世尊。

[0128a25] 「今蓮華首，為現妙音菩薩所行，不可限量變無數形，為諸眾生宣布講化《正法華經》。或現梵天形色貌而誘立之；或現天帝形或尊豪形或將軍形，化導眾兵；或息意天王、轉輪聖王、諸散小王，尊者長者、諸令長形，沙門梵志形像色貌。說《正法華經》，或現比丘、比丘尼、清信士、清信女形，宮人婇女、長者夫人、諸貧賤女形，男女大小而誘立之。說《正法華經》，或阿須倫形，迦留羅、真陀羅、摩休勒、人非人形像色貌，而誘立之。說《正法華經》，或入地獄、餓鬼、畜生及諸八難，所在擁護而救濟之，上中下士前後進退，隨其形體男女之像，而開化之。說《正法華經》，或入中宮化皇后形，度眾貴人。

[0128b09] 「蓮華首當知，妙音菩薩將護忍界一切眾生。又族姓子，妙音菩薩以若干變無數方便，誘忍佛土演《正法華經》，神足威德未曾損耗而復增益也，聖慧道智亦復如是。又族姓子，妙音菩薩光明功勳智慧巍巍，周旋十方隨時開化，輪轉無際皆使入律，上中下願各令得所，逮遊忍界，復至他方江河沙佛土，現菩薩身而為說法。又現聲聞、緣覺色像而開化，示本行所學，聞之亘然各成所志，不違本誓。若有眾生，奉如來律，以佛色像，隨其道律示現形貌，顯授大道無上正真，欲導慕泥洹現已滅度，因而示儀開化道慧。妙音菩薩勢力聖智不可惻度，超絕巍巍功德若斯，無以為喻。」

[0128b22] 於是蓮華首菩薩前白佛言：「妙音菩薩積功累德堂堂乃爾。唯然世尊，住何三昧開化眾生不可限量？」

[0128b25] 能仁如來告蓮華首菩薩曰：「族姓子聽！有三昧名現入眾像，妙音菩薩住斯定意，利益開化無限眾生使入道議。」

[0128b27] 佛說是妙音菩薩章句品時，其諸菩薩與妙音開士俱發來者，尋時皆逮現入眾像三昧正定。其行殊勝，於是忍界超越菩薩，所修定意諸有限數。若有逮致現入眾像三昧，便得總持，攬持三世無不蒙濟。時妙音菩薩，供養能仁如來、至真，具足奉事眾寶如來塔寺舍利，欲還本土，前稽首能仁如來，自歸而退，與眾會別，動震諸國雨眾蓮華，同時和鼓百千億姟雅頌伎樂，與八萬四千諸菩薩眾俱歸本土，前稽首禮妙紫金離垢宿華王如來，以詣忍界導利眾生。又覩眾寶如來寶寺舍利，及文殊師利、藥王菩薩所逮精進無極道力，見妙勇菩薩，令是八萬四千菩薩，皆得正行現入眾像三昧，往到彼間俱共進行。四萬二千天子，聞《正法華經》，皆悉逮得無所從生法忍；蓮華首菩薩逮正法華定。

◎
正法華經卷第九

【經文資訊】大正藏第 09 冊 No. 0263 正法華經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，佛教電腦資訊庫功德會提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA