五分律卷第二十七
宋罽賓三藏佛陀什  共竺道生等譯

◎第五分之四威儀法

[0177a06]  佛在舍衛城。爾時有一婆羅門出家，好淨過  常，自惡大小便，用利廁草割傷其肉，血污衣  服及僧臥具。諸比丘種種呵責：「汝尚自惡大
小便，云何能看諸比丘病？」以是白佛，佛言：「不  聽用廁草。」

[0177a10]  時諸比丘裸形上廁，諸白衣譏呵  言：「此比丘正似尼犍子！」諸比丘以是白佛，  佛言：「不應裸形上廁！裸形上廁，突吉羅。」

[0177a12]  有  阿練若處比丘去廁遠，急大便，不能忍至廁。  以是白佛，佛言：「良不能忍，聽未至廁，四向顧  望，無人便起。」

[0177a15]  有比丘先在廁中，後有比丘不  繫念上廁，不彈指、不  [口*磬]  欬，逕入突之；先比丘  羞慚恨責，後比丘悔謝；又上廁比丘雖彈指，
而廁中比丘不作聲，亦入致恨。俱以白佛，佛  言：「不應散亂心上廁！散亂心上廁，突吉羅。  今為諸比丘制上廁等初應學法，是中比丘
應盡形壽學；若不學，突吉羅！」

[0177a22]  「若比丘上廁時應一心，看前後左右，至廁前  [口*磬]  欬、彈指，令廁中人、非人知；廁中人亦應彈  指、  [口*磬]
欬。既入廁，復應看前後左右，仰視屋間，  無蛇、蚖、毒虫不？不應以衣突戶兩邊，好收歛  之。一心安足，勿令前却以污廁上；若先有污
及己所污，皆應治事，須洗洗之，須拭拭之，須  除草穢除之，然後出去。徐下護衣，勿使污  穢。往小便處及洗大小便處，亦應如是。

[0177a29]  「若用  水時，應先看水有虫、無虫。不得多用水，然要  使周事。以器捲水，極令安徐；不得使器相
撐，以致破損。用水若盡，應更取使滿。若有  急事，要應取令得一人用，覆頭而去。」

[0177b04]  有諸比  丘於廁邊坐禪、眠臥、染縫衣服、受經、經行，妨  諸比丘上廁。諸比丘以是白佛，佛言：「不應爾！」

[0177b07]  有諸比丘住處狹小，不得避廁。以是白佛，佛  言：「若住處狹小，聽以衣物遮之，令不相妨。」

[0177b09]  有諸比丘於廁上嚼楊枝，諸比丘惡賤，又妨  諸比丘上廁。以是白佛，佛言：「不應爾！」

[0177b10]  有諸比  丘廁邊嚼楊枝，佛言：「亦不應爾！」

[0177b11]  有諸比丘嚼  楊枝竟，插著廁壁鉤，壞諸比丘衣，或傷其  肉。佛言：「不應爾！」

[0177b13]  諸比丘嚼楊枝竟，著樹根下，  樹神瞋恨。佛言：「不應爾！」

[0177b14]  有諸比丘大便竟，無  物雪拭，污身衣服。佛言：「聽用廁草。」

[0177b15]  諸比丘  便用竹片、蘆片，傷壞其肉。佛言：「不應用利物  作廁草，應削去楞；除漆樹，餘木盡聽用。」

[0177b17]  諸比  丘作廁草太長、或太短、或麁、或細。佛言：「應使  得中。」

[0177b19]  諸比丘用廁草竟，著廁孔中。佛言：「不應  爾！」

[0177b20]  諸比丘散亂擲廁草著地，佛言：「聽作器  盛。若滿，見者應除著坑中，若教火燒。」

[0177b21]  諸比丘  洗大小便，污手。佛言：「聽用灰土、牛屎淨洗。」

[0177b22]  諸  比丘洗大小便竟，以手揩壁洗之，壞諸牆壁。  佛言：「不應揩壁，應以塼石揩洗。」

[0177b24]  諸比丘用灰  土、牛屎著地污穢。佛言：「應以器盛。」

[0177b25]  有諸比丘  作楊枝太長，佛言：「不應爾！極長聽一搩手。」

[0177b27]  有一比丘嚼短楊枝，見佛恭敬，便吞咽之，佛  威神令得無患。佛言：「不應爾！極短聽長竝  五指，亦不應太麁、太細。」

[0177b29]  諸比丘不住一處  嚼楊枝，處處污地。佛言：「不應爾！」

[0177c01]  有阿練若處  比丘住一處嚼楊枝，路遠妨乞食，又失僧得  施。佛言：「阿練若處比丘聽一心行嚼楊枝。」

[0177c03]  有  諸比丘臨井嚼楊枝。佛言：「不應爾！」

[0177c04]  有諸比丘  用楊枝竟不洗，虫食而死。佛言：「不應爾！用竟  淨洗乃棄。」

[0177c06]  有諸比丘乏楊枝，佛言：「聽截去  已用處，餘更畜用。」

[0177c07]  有一比丘以盛革屣囊盛  楊枝，革屣糞污之。佛言：「應更以餘物盛。」

[0177c08]  有諸  比丘於溫室、講堂、食堂、作食處，和尚、阿闍梨、  上座前嚼楊枝。佛言：「不應爾！」

[0177c10]  有諸比丘病，和  尚、阿闍梨、上座看之，不敢於前嚼楊枝。佛  言：「病時聽！」

[0177c12]  諸比丘白衣前嚼楊枝，白衣譏呵  言：「沙門釋子唯勤治齒。」佛言：「不應爾！」

[0177c13]  諸比  丘便不敢於一切白衣前嚼楊枝，佛言：「不應  爾！若貴白衣不應於前嚼。」

[0177c15]  有諸比丘於外道  前嚼楊枝，亦如上呵責。佛言：「亦不應爾！」

[0177c16]  諸比  丘便不敢於一切外道前嚼楊枝，彼便復言：  「沙門釋子恭敬我等，不敢於我前嚼楊枝。」佛
言：「不應爾！若能於佛法作損益者，不應於前  嚼。」

[0177c20]  佛言：「我為諸比丘制上廁等初學法，應盡  形壽持。」

[0177c22]  時有一乞食比丘，不繫念在前，入他家不憶  出處，更從餘處出，見一女人在屋中露形仰  臥；見已恐怖，疾疾走出。彼家主還，見比丘恐
怖疾出，作是念：「此比丘於我家內必有事釁！」  即看家中，見婦露形仰臥，便謂已通其婦，急  追比丘，語言：「小住！汝於我家作如是如是事。」
比丘答言：「汝莫作是語！我比丘法不作是惡。」  彼人不信，打之幾死，奪衣鉢而放。彼比丘既  還僧房，具向諸比丘說。諸比丘種種呵責：「汝
云何不繫念在前，入他家不憶出處？」以是白  佛，佛言：「今為乞食比丘制初學法，應盡形壽  學；若不學，突吉羅！」

[0178a05]  乞食比丘應一心早起，下床著革屣，取內衣  著，抖擻去塵；腰繩亦如是。齊整著下衣，從  脚跟下，上量一搩手，左掩其上，兩邊兩襵，
當後兩襵，應抽繫繩。徐取行路革屣，不應錯  著。一心取僧伽梨及鉢。洗鉢時，應互跪，不得  立；若洗鐵鉢，聽離地一尺；蘇摩鉢，離地四指；
瓦鉢二者之中。洗竟，不應著危嶮處，亦不應  著上有物墮處；不得不拭，著日中曝。應可飲  水著蔭中，應洗鉢水著日中。

[0178a13]  若出去時，應一  心。若須閉門戶，下鉢著兩脚間，然後閉之，  鉤鑰應藏，勿令人見。去聚落不遠，其地平正，
有好軟草，以鉢著上已，抖擻僧伽梨及中下  衣，齊整著之。左手攝衣，右手擎鉢，低頭視前  而去，應善取街巷相，善分別他門閤相。至  門閤時，應彈指、
[口*磬]  欬、叩使作聲，若內有人、非  人令知。若入門已，應籌量應於何處立，若有  人言：「大德來入！」便一心入。若人與食，不應臨
食上受；若女人授食，不應共語、不應諦視、不  應取好惡相。若一家足者善；若不足，復至餘  家，足然後止。得食已，出聚落離人遠，應下鉢
著地，脫僧伽梨抖擻去塵，若有泥污，應淨除  拭，還攝著肩上。歸到住處，開門入，以衣鉢著  常著處，抖擻革屣，揩拭令淨；然後一心洗
脚，拭使燥，還著革屣向房。開房戶入，舉衣  鉢著本處。若欲以油塗脚，聽塗脚底。淨掃  食處，敷坐具，取淨水，辦拭手脚巾。若住處先
有生熟菜、苦酒、鹽、醬，應豫受著一處。洗盛長  食器，量食有長，應先減著中。若見上座持食  後還，應起迎，為捉衣鉢著上座本處，語言：「衣
鉢在此！」為脫革屣，有土者著戶外。時至，打  揵稚、若唱令集坐。集坐已，先遍行盛長食  器，若有長者應減著中，若有少者應就取足；
然後行菜醫。若當食時，有比丘後來，應授  水與彼，若授水與長食食器中食；若不受  水，彼則已食。眾食已，應收坐具，掃地，除糞遠
棄，淨洗盛長食器，覆著本處，舉水瓶。

[0178b11]  先到和  尚、阿闍梨房中，應有所作作之，然後還房  若讀誦、若坐禪、若經行，以清淨心除諸蓋纏；
和尚、阿闍梨亦不得以小小事留弟子。若和  尚、阿闍梨當為四眾說法，弟子應掃除說法  處，敷坐具，具水瓶，拭手脚巾。若有非時漿，應
淨漉著一處。說法竟，還舉坐具諸物。

[0178b17]  若和尚、  阿闍梨須洗浴者，應辦浴具。若須冷，取冷；須  煖，為煖。師既入浴室，應白：「須  己  入不？」若須
便入；若入，應在背後。師出，應扶侍；須還房  而不能去者，應背負，若衣舉。須非時漿，應  與。若令呼某甲比丘，應為呼。若須燈，應然燈，
若無燈。授飲時，應白言：「飲在此，已淨漉竟。」夜  應問師：「須在此宿不？」若言須，則住；若言不須，  應還房，如上行道。清旦，應往問訊：「得安眠不？」
應為求前食後食，粥怛鉢那。若僧中有，應為  請分。若有次請處，亦應請分。

[0178b27]  若師欲入聚落  應問，須著輕重衣授與之。師若言：「汝隨我去。」  應隨去。至他家若不得入門，不應恨；若入門
不得坐，亦不應恨，應立師背後；若檀越與食，  應受，若不得亦不應恨；師有殘食與取噉，亦  不應恨。若在白衣家說法，不應亂語；若師出
鄙拙之言，應令覺知。師歸，從歸如上行道。

[0178c04]  是  為阿練若比丘乞食初學法，應盡形壽持。

[0178c05]  時  眾多比丘於一住處夏安居，既結坐已，無人  勸佐作前食後食，及粥怛鉢那。諸比丘安居  中極乏食，自恣竟便去。去後，舊住比丘向諸
居士，說言：「汝等應生欣慶心，有如是如是好  比丘住此安居！」諸居士言：「若爾！我等不善與。  汝等共作知識，云何有如是如是好比丘來
而不語我？我常遠請，困不能得；而今自來，不  得供養！」

[0178c13]  時六群比丘至他住處，語舊住比丘  言：「與我開房戶，敷臥具！」即安處之。六群比  丘中一比丘先入，不繫念在前，蛇從上墮螫
殺；餘比丘啼哭懊惱。諸長老比丘疾出問  之，以事而答。諸長老比丘呵責言：「云何不繫  念在前，入於空房？」諸比丘以上事具白佛，
佛言：「今為客舊比丘制初學法，應盡形壽學；  若不學，突吉羅！」

[0178c21]  若舊住比丘，聞上座客比丘遊行人間，當來  至此，應修飾房舍，抖擻床蓆，曬臥具，掃除  房內，鏟治房前，取淨水覆著一處，辦拭手脚
巾。若聞來至，應出門迎，令下座比丘為捉衣  鉢。既入已，為敷座，給洗脚水，為洗脚，授拭手  脚巾及革屣巾。若客上座衣物、眷屬多，應與
二房。應問：「襯身衣何似？」隨上中下衣與所宜  臥具。客比丘若病，應與近廁房。若須浴，為辦  浴具。若須非時漿，亦應與。應竟夜為集說法。
明旦，為辦前食後食，及粥怛鉢那。請留夏安  居，勸化一切，令設供養。

[0179a02]  彼客比丘欲至僧坊，  若先反抄衣，應下之。若先扠腰，不應復扠。若  先戴衣，應下著肩上。脫革屣，抖擻拭令淨，以
草葉裹持入。入已，應一處坐，小息。應問舊比  丘：「何者是上座房？」知處已，應往禮拜問訊，共  語。若日早，應禮塔。禮塔已，次第禮諸上座；然
後洗手脚。洗手脚已應問：「此住處誰是分僧  臥具人？」知已往問：「我若干歲，有房分不？」若言  有，便言：「與我。」若與，復應問：「此房先有人住不？」
若言無，應到房戶前，先以瓦石擲房中聽聲。  若有聲，不應入；若無聲，便開戶避之戶前，  若無物出，然後入，小待眼明遍看房中，以杖
按床上，視床下地，無毒虫不？徐徐開窓。若日  早，應出臥具，抖擻曬。若先無臥具，應至分臥  具比丘邊索。若得取敷，復應問：「彼房初夜，
何所畏？中夜、後夜，復何所畏？」若言：「初夜畏阿  練若賊。」應問：「我當作何計？」若答：「應作如是自  防。」應受用之。中夜、後夜亦如是。復應問：「此房
有食無？」「此聚落作食為早、晚？」「何處巷，僧與  作學家羯磨？」「何處巷，僧與作覆鉢羯磨？」「何  處巷，有惡狗？」「何處巷，有婬女、年長童女，及
寡婦？」「此中何處布薩？何時布薩？何處是歠  粥處？何處是食處？」其中若有僧事，皆應疾赴，  不得稽留。

[0179a25]  是為客舊比丘初學法，應盡形壽  持。

[0179a27]  佛在王舍城。

[0179a27]  爾時有眾多居士請僧食，或有  諸比丘方著衣欲往食者，或有已還脫衣者，  或有持鉢欲往者，或有已還洗鉢者，或有始
出僧坊者，或有已還始入者，或有始食竟者，  或有始欲食者。諸居士譏呵言：「餘外道尚知  俱就請、俱時食；而沙門釋子，反無法則！我等
不知誰已食，誰未食？」諸長老比丘聞種種呵  責，以是白佛。佛言：「今為上座諸比丘制食時  初學法，應盡形壽學；若不學，突吉羅！」

[0179b07]  若有白衣請僧，彼白衣家常出入比丘，應為  白上座。上座應令遍語諸比丘：「今受某甲檀  越請。」皆當齊集，整持威儀；並遣主人出入比
丘，先語令知至。若日早食未辦，上座須至餘  處，聽將一比丘去；要當速還，不得稽於集  時。入請家門，皆應繫念在前，知次座處，留未  至者處。

[0179b13]  有繩床未有繩，以衣覆上，比丘不知，  坐時反倒，露形羞慚。佛言：「若欲坐時，先以  手按，然後坐。」

[0179b15]  有諸比丘坐繩床上敷，急烈破。  佛言：「應先舉敷令寬，然後坐。」

[0179b16]  若檀越行水  時，應問：「有承水器不？」若有，不應令水墮地；若  無，不應令水聚一處成泥。

[0179b18]  若得根、莖、葉、果不  知噉者，應待左右人食，然後噉之。

[0179b19]  有比丘下  食未遍便食，白衣譏呵言：「此諸比丘不待等，  得食便食，甚於小兒！」佛言：「不應爾！要須等得，  然後聽食。」

[0179b22]  有處僧多，上座不知等得食時。佛  言：「應高聲唱僧跋。」

[0179b23]  諸比丘食竟，默然而去。諸  白衣譏呵言：「諸餘外道食人食竟，皆呪願而  去。沙門釋子默然無言，施主不知悅意以
不？」佛言：「上座應呪願已去。」

[0179b26]  諸比丘去，不待  上座。佛言：「聽上座八人相待，餘人隨意。」

[0179b27]  有  一住處舍利弗最上座，羅睺羅最下座。受請  主人以酥羹與上座，油羹與次座，澤枯羹與  下座。羅睺羅食後往到佛所，頭面禮足，却坐
一面。佛問羅睺羅：「汝今日何所食？」

[0179c02]  羅睺羅即  說偈答：

「食油者有力，　　食酥者有色。  
若食澤枯羹，　　無力況有色！」

[0179c06]  白佛言：「今日用澤枯羹食。」

[0179c06]  舍利弗食後往到  佛所，頭面禮足，却坐一面。佛問舍利弗：「汝今  日何所食？」答言：「用酥羹食。」佛呵言：「汝今日不
善食！云何比丘，上座酥食，中座油食，下座澤  枯食？」舍利弗默然不答，便於屏處吐食使  盡。佛言：「從今若受請時，上座應語主人言：『一  切與，平等與。』」

[0179c12]  若檀越送食來，上座應語下座  比丘，令掃除食處，敷座，取淨水，出盛長食器。  凡是所須，皆應供辦。時至應唱，若打揵稚，
令齊集受食。若主人辦食遲，應催令速，勿  使失時。

[0179c16]  是為上座食時初學法，應盡形壽持。

[0179c17]  時有阿練若處比丘，為人懶墮，不取飲水、  不取洗手脚水、不取廁邊水。時有眾多阿練  若賊往求飲水，答言：「無。」復求洗手脚水、廁邊
水，答：「亦復無。」便語比丘言：「汝等沙門釋子  常具三種水，今何故無？」答言：「我不取，是故無。」  賊復言：「今但與我水，後不復來！」答亦如初。復
問：「何故無水？」答言：「為人懶墮，故不畜水。」賊  便奪其衣鉢，打之幾死而去。

[0179c24]  復有阿練若處  比丘不別星宿，諸賊寄宿語比丘言：「我等小  眠，欲曉語我。」賊小眠已，問比丘早晚。比丘言：
「尚早！」如是三問，夜已際曉，猶故言早。逐賊人  至，捉賊將去。賊便瞋言：「比丘若語我早晚，  睡不至曉。今被此捉，便是比丘！」諸比丘
具以白佛，佛言：「今為阿練若處比丘制初學  法，應盡形壽學；若不學，突吉羅！」

[0180a03]  若阿練若處比丘，應善知四方相，應善知機  宜，應善別星宿知時節早晚，應記月、半月日  數，亦應記歲月日數。

[0180a05]  以何利故，應知四方相？  若知賊來處，方得以避之。

[0180a06]  以何利故，應善知  機宜？若賊來時，應作是思惟：「為宜避走？為  宜起迎？為宜說法？為宜供？」當知機宜已，  隨而為之。

[0180a09]  以何利故，應善知星宿？應知初  夜星相、中夜星相、後夜星相，得以自知今是  眠時，今是行道時；若有賊問，得語早晚；若
賊將去放還，觀星得知歸路。

[0180a12]  以何利故，應  善知月、半月日數？以此，知布薩日至，往聚落  中求悔過，清淨布薩。

[0180a14]  以何利故，應善知歲月  日數？若至春時，知若干日過，應結夏安居；安  居中，過若干日；自恣時至，應往聚落中求悔  過，清淨自恣。

[0180a17]  若阿練若處比丘，應在平正  處，若樹下作洗脚庵，安洗脚物，畜洗脚水，在常  坐處坐。若有人來，應歡喜問訊。若賊索水，應
脫革屣，淨洗手，擎水與之；若問水冷暖，隨宜  答之。若優婆塞索水，亦應如是。若外道來  索水，有能與佛法作損益者，亦如上；若無能
為，便應著革屣，兩手擎水與之，勿使彼言：「比  丘恭敬我。」

[0180a25]  時有一比丘於聚落中乞食還，不覆鉢上，鵄  尿墮鉢中，比丘不覺食，得乾痟病。

[0180a26]  復有一  比丘亦從聚落中乞食還，不覆鉢上，拘樓荼  鳥銜蛇飛當鉢上，失蛇墮鉢中。比丘雖去上
飯，食下飯即死。諸比丘具以白佛。佛言：「若  欲於聚落中食，聽住食。若欲持還，應覆鉢上。」

[0180b02]  有諸老病比丘乞食，擎鉢還，手寄。佛言：「聽作  絡囊盛鉢，掛掖。」

[0180b03]  有諸比丘掛鉢掖下，汗流  污之。佛言：「聽以手巾襆持歸。」

[0180b04]  時有一比丘  乞食還，阿練若處賊逐後，作是念：「若此比丘  乃至不與我一摶食，我當殺之！」既至所住，
遙見彼賊來，便請令食。賊食已，作是言：「希有，  汝今大得功德！自施命，復施我命。」便自說上  念。彼比丘以是白佛，佛言：「若比丘持食至
阿練若處，若有人來應與食。若無人來，應小  待；待久未有人來者，比丘飢應先食半；復  未有人來，應更食半；最後應留一摶。」

[0180b12]  有諸阿  練若處比丘食竟食盡，賊來從比丘乞食，無食  與。以是白佛，佛言：「聽阿練若處比丘畜食。若
食難得，聚落比丘應與；若無淨人，聽自持還，  淨、不淨地隨意安之。」

[0180b16]  有諸比丘自持食還阿練  若處，著不淨地，賊不來乞，不知云何？佛言：「應  與作人、若守園人、若沙彌。」

[0180b18]  「若有阿練若處比  丘須瓶、盆器物，聚落比丘應與。若須臥具，亦  應與。」

[0180b20]  所行道中有樹，若草，妨比丘行，或鉤壞  衣。佛言：「聽編草披著道外，若以物遮之。聽反
繫樹枝著樹。」編繫草木時，枝折，葉落。佛言：「不  故，不犯。」

[0180b23]  有阿練若處比丘晨朝來出，露濕衣壞  色。佛言：「聽高著，亦聽以杖撲去露。近聚落，應  還如法著衣，撲露杖藏著一處，還時取歸。」

[0180b25]  有  阿練若處比丘，須土作泥。佛言：「若無淨人，聽  取崩岸土；若無崩岸  土  ，聽水澆地挫草布上，  蹋使成泥取用。」

[0180b28]  有阿練若處比丘，行時不舉  僧繩床、木床、臥具，爛壞、火燒。佛言：「應舉著一  處，鑰戶，藏戶鉤著無雨處，記之而去；若餘
比丘往，應語所藏處。」

[0180c03]  時諸比丘作衣不舒張，裁便截之，或長、或短、  或偏邪，不得成衣；更索不能得。

[0180c04]  又有諸比丘  常著一衣，住處亦著，入聚落亦著。

[0180c05]  又有諸比  丘以三衣裹果、蓏、草、木、葉、牛屎。

[0180c06]  有諸比丘用  食鉢除糞掃、盛殘食、盛過中飲、盛香及藥，或  不洗舉、或著日中、或著地、或著危嶮處。諸比
丘皆以白佛，佛言：「今為諸比丘制衣鉢初學  法，應盡形壽學；若不學，突吉羅！」

[0180c11]  若比丘得新衣，應先浣，舒張度量，然後裁截。  截已應縫，縫已應染，顛倒曬燥。染已敷地，若  欲懸，上下安紐。若僧伽梨，應如僧伽梨法畜，
不得以裹諸物；優多羅僧、安陀會，諸受持  衣亦皆如是，應謹護如身薄皮。持鉢應如鉢  法，不得如上遇之，謹護應如眼。

五分律卷第二十七

* * *

【經文資訊】大正藏第 22 冊 No. 1421 彌沙塞部和醯五分律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
