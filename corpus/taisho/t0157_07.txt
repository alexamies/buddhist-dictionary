悲華經卷第七

北涼天竺三藏曇無讖譯

諸菩薩本授記品第四之五
[0209a12] 「『世尊！我成阿耨多羅三藐三菩提已，一音說法，或有眾生學聲聞乘，聞佛說法，即得知聲聞法藏；或有修學辟支佛乘，聞佛說法，便得解於辟支佛法；或有修學無上大乘，聞佛說法，便得解了大乘之法純一無雜；若有修集助菩提法欲得菩提，聞佛說法，即得捨財，行於布施；若有眾生離諸功德，悕求天上、人中快樂，聞佛說法，即得持戒；若有眾生互相怖畏，有愛瞋心，聞佛說法，即得相於生親厚心；若有眾生憙為殺業，聞佛說法，即得悲心；若有眾生常為慳悋、嫉妬覆心，聞佛說法，即修喜心；若有眾生端正無病，貪著於色，心生放逸，聞佛說法，即得捨心；若有眾生婬欲熾盛，其心放逸，聞佛說法，即觀不淨；若有眾生學大乘者，為掉蓋所覆，聞佛說法，即得身念處法；若有眾生常自稱讚，能大論議，其智慧明猶如抴電，聞佛說法，即解甚深十二因緣；若有眾生寡聞少見，自稱能論，聞佛說法，即得不奪不失諸陀羅尼；若有眾生入邪見山，聞佛說法，即解諸法甚深空門；若有眾生諸覺覆心，聞佛說法，即得深解無相法門；若有眾生諸不淨願覆蔽其心，聞佛說法，即得深解無作法門；若有眾生心不清淨，聞佛說法，心得清淨；若有眾生以多緣覆心，聞佛說法，得解不失菩提心法；若有眾生瞋恚覆心，聞佛說法，解真實相得受記莂；若有眾生依猗覆心，聞佛說法，深解諸法無所依猗；若有眾生愛染覆心，聞佛說法，疾解諸法無垢清淨；若有眾生忘失善心，聞佛說法，深解日光三昧；若有眾生行諸魔業，聞佛說法，速得解了清淨之法；若有眾生邪論覆心，聞佛說法，即得深解增益正法；若有眾生煩惱覆心，聞佛說法，即得解了離煩惱法；若有眾生行諸惡道，聞佛說法，即得迴反；若有眾生於大乘法讚說邪法，以為吉妙，聞佛說法，即於邪法生退轉心，而得正解；若有菩薩厭於生死，聞佛說法，即於生死心生愛樂；若有眾生不知善地，聞佛說法，即得覺了善地之法；若有眾生見他為善不生好樂，生於妬嫉，聞佛說法，即得心喜；若有眾生其心各各共相違反，聞佛說法，即得無閡光明；若有眾生行諸惡業，聞佛說法，深解惡業所得果報；若有眾生怖畏大眾，聞佛說法，深得解了師子相三昧；若有眾生四魔覆心，聞佛說法，疾得首楞嚴三昧；若有眾生不見諸佛國土光明，聞佛說法，即得深解種種莊嚴光明三昧；若有眾生有憎愛心，聞佛說法即得捨心；若有眾生未得佛法光明，聞佛說法，即得法幢三昧；若有眾生離大智慧，聞佛說法，即得法炬三昧；若有眾生癡闇覆心，聞佛說法，即得日燈光明三昧；若有眾生口無辯才，聞佛說法，即得種種功德應辯；若有眾生觀色和合，無有堅固，猶如水沫，聞佛說法，即得那羅延三昧；若有眾生心亂不定，聞佛說法，即得堅牢決定三昧；若有眾生欲觀佛頂，聞佛說法，即得須彌幢三昧；若有眾生放捨本願，聞佛說法，即得堅牢三昧；若有眾生退失諸通，聞佛說法，即得金剛三昧；若有眾生於菩提場而生疑惑，聞佛說法，即得了達金剛道場；若有眾生一切法中無厭離心，聞佛說法，即得金剛三昧；若有眾生不知他心，聞佛說法，即知他心；若有眾生於諸根中不知利鈍，聞佛說法，即知利鈍；若有眾生各各種類不相解語，聞佛說法，即得解了音聲三昧；若有眾生未得法身，聞佛說法，即得解了分別諸身；若有眾生不見佛身，聞佛說法，即得不眴三昧；若有眾生分別諸緣，聞佛說法，即得無諍三昧；若有眾生於轉法輪，心生疑惑，聞佛說法，於轉法輪得心清淨；若有眾生起無因邪行，聞佛說法，即得法明隨順因緣；若有眾生於一佛世界起於常見，聞佛說法，即得善別無量佛土；若有眾生未種諸相善根，聞佛說法，即得種種莊嚴三昧；若有眾生不能善別一切言語，聞佛說法，即得解了分別種種言音三昧；若有眾生專心求於一切智慧，聞佛說法，即得無所分別法界三昧；若有眾生退轉於法，聞佛說法，即得堅固三昧；若有眾生不知法界，聞佛說法，即得大智慧；若有眾生離本誓願，聞佛說法，即得不失三昧；若有眾生分別諸道，聞佛說法，即得一道無所分別；若有眾生推求智慧，欲同虛空，聞佛說法，即得無所有三昧；若有眾生未得具足諸波羅蜜，聞佛說法，即得住於淨波羅蜜；若有眾生未得具足四攝之法，聞佛說法，即得妙善攝取三昧；若有眾生分別四無量心，聞佛說法，即得平等勤心精進；若有眾生未得具足三十七助菩提法，聞佛說法，即得住不出世三昧；若有眾生其心失念及善智慧，聞佛說法，即得大海智印三昧；若有眾生其心疑惑，未生法忍，聞佛說法，即得諸法決定三昧，以一法相故；若有眾生忘所聞法，聞佛說法，即得不失念三昧；若有眾生各各說法，不相憙樂，聞佛說法，即得清淨慧眼，無有疑網；若有眾生於三寶中不生信心，聞佛說法，即得功德增長三昧；若有眾生渴乏法雨，聞佛說法，即得法雨三昧；若有眾生於三寶中起斷滅見，聞佛說法，即得諸寶莊嚴三昧；若有眾生不作智業，不勤精進，聞佛說法，即得金剛智慧三昧；若有眾生為諸煩惱之所繫縛，聞佛說法，即得虛空印三昧；若有眾生計我我所，聞佛說法，即得智印三昧；若有眾生不知如來具足功德，聞佛說法，即得世間解脫三昧；若有眾生於過去世未供養佛，聞佛說法，即得種種神足變化；若有眾生一法界門於未來世無量劫中未得說之，聞佛說法，即得解說一切諸法同一法界；若有眾生於諸一切修多羅中未得選擇，聞佛說法，即得諸法平等實相三昧；若有眾生離六和法，聞佛說法，即得解了諸法三昧；若有眾生於不可思議解脫法門不勤精進，聞佛說法，於諸通中，即得師子遊戲三昧；若有眾生欲分別入於如來藏，聞佛說法，更不從他聞，即得分別入如來藏；若有眾生於菩薩道不勤精進，聞佛說法，即得智慧，勤行精進；若有眾生未曾得見本生經，聞佛說法，即得一切在在處處三昧；若有眾生行道未竟，聞佛說法，即得受記三昧；若有眾生未得具足如來十力，聞佛說法，即得無壞三昧；若有眾生未得具足四無所畏，聞佛說法，即得無盡意三昧；若有眾生未得具足佛不共法，聞佛說法，即得不共法三昧；若有眾生未得具足無愚癡見，聞佛說法，即得願句三昧；若有眾生未覺一切佛法之門，聞佛說法，即得鮮白無垢淨印三昧；若有眾生未得具足一切智者，聞佛說法，即得善了三昧；若有眾生未得成就一切佛事，聞佛說法，即得無量不盡意三昧；如是等眾生，於佛法中各得信解。

[0210c02] 「『有諸菩薩，其心質直無有諂曲，聞佛說法，即得八萬四千諸法門、八萬四千諸三昧門、七萬五千陀羅尼門。有無量無邊阿僧祇菩薩摩訶薩修集大乘者，聞是說法，亦得如是無量功德，安止住於不退轉地。是故諸菩薩摩訶薩，欲得種種莊嚴堅牢故，發不可思議願，增益不可思議知見，以自莊嚴，以三十二相莊嚴故，得八十隨形好，以妙音莊嚴故，隨諸眾生所憙說法，令聞法者滿足知見；以心莊嚴故，得諸三昧，不生退轉；以念莊嚴故，不失一切諸陀羅尼；以心莊嚴故，得分別諸法；以念莊嚴故，得解微塵等義；以善心莊嚴故，得堅固誓願，牢堅精進，如其所願到於彼岸；以專心莊嚴故，次第過住；以布施莊嚴故，於諸所須，悉能放捨；以持戒莊嚴故，令心善白，清淨無垢；以忍辱莊嚴故，於諸眾生，心無障閡；以精進莊嚴故，一切佐助，悉得成就；以禪定莊嚴故，於一切三昧中得師子遊戲；以智慧莊嚴故，知諸煩惱習；以慈莊嚴故，專心念於一切眾生；以悲莊嚴故，悉能拔出眾生之苦；以喜莊嚴故，於一切法，心無疑惑；以捨莊嚴故，得離憍慢心，心無高下；以諸通莊嚴故，於一切法得師子遊戲；以功德莊嚴故，得不可盡藏寶手；以智莊嚴故，知諸眾生所有諸心；以意莊嚴故，方便惺悟一切眾生；以光明莊嚴故，得智慧眼明；以諸辯莊嚴故，令眾生得法義應辭；以無畏莊嚴故，一切諸魔不能留難；以功德莊嚴故，得諸佛世尊所有功德；以法莊嚴故，得無閡辯，常為眾生演說妙法；以光明莊嚴故，得一切佛法光明；以照明莊嚴故，能遍照於諸佛世界；以他心莊嚴故，得正智無亂；以教誡莊嚴故，得如所說護持禁戒；以神足莊嚴故，得如意足到於彼岸；以受持一切諸如來莊嚴故，得入如來無量法藏；以尊法莊嚴故，得不隨他智慧；以隨行一切善法莊嚴故，得如說而行，欲令如是眾生悉得如是等功德利益。若有無量無邊阿僧祇菩薩摩訶薩修集大乘，以我說一句法故，悉具如是白淨善法，皆使充足，以是故，諸菩薩摩訶薩於諸法中所得智慧，不從他聞，得成就大法光明，成阿耨多羅三藐三菩提。

[0211a16] 「『世尊！若眾生於他方世界作五逆罪，乃至犯四重禁，燒滅善法，若學聲聞、緣覺、大乘，以願力故，欲來生我世界，既來生已，復取一切諸不善業，麤朴弊惡，其心憙求強梁難調，專以四倒貪著慳悋。如是等眾生，八萬四千異性亂心，我當為其各各異性，廣說八萬四千法聚。

[0211a23] 「『世尊！若有眾生學無上大乘，我當為其具足廣說六波羅蜜，所謂檀波羅蜜，乃至般若波羅蜜。若有眾生學聲聞乘未種善根，願求諸佛以為其師，我當安止於三歸依，然後勸令住六波羅蜜。若有眾生憙為殺害，我當安止於不殺中。若有眾生專行惡貪，我當安住於不盜中。若有眾生非法邪婬，我當安止不邪婬中。若有眾生各各故作誹謗妄語，我當安止不妄語中。若有眾生樂為狂癡，我當安止不飲酒中。若有眾生犯此五事，我當令受優婆塞五戒。若有眾生於諸善法不生憙樂，我當令其一日一夜受持八戒。若有眾生少於善根，於善根中心生愛樂，我當令其於未來世，在佛法中出家學道，安止令住梵淨十戒。若有眾生悕心求於諸善根法，我當安止善根法中，令得成就梵行具足大戒。如是等眾生，作五逆罪，乃至慳悋，為是眾生，以種種門，示現神足，說諸句義，開示陰、界、諸入、苦、空、無常、無我，令住善妙安隱寂滅無畏涅槃，為如是四眾比丘、比丘尼、優婆塞、優婆夷說法。若有眾生求聞論議，我當說正法論，乃至有求解脫之者，我當為說空無之論。若有眾生其心不樂於正善法，我當為說營作眾事。若有眾生於正善法其心愛樂，我當為說空三昧定示正解脫。

[0211b20] 「『世尊！我為如是一一眾生，要當過於百千由旬不以神足，而以開示無量無邊種種方便，為解句義，示現神足，乃至涅槃，心不生厭。

[0211b23] 「『世尊！我以三昧力故，捨第五分所得壽命而般涅槃，我於是時，自分其身如半葶藶子，為憐愍眾生故，求般涅槃。般涅槃後，所有正法住世千歲，像法住世滿五百歲。我涅槃後，若有眾生，以珍寶、伎樂供養舍利，乃至禮拜、右繞一匝，合掌稱歎、一莖華散，以是因緣隨其志願，於三乘中各不退轉。

[0211c01] 「『世尊！我般涅槃後，若有眾生於我法中，乃至一戒，如我所說能堅持之，乃至讀誦一四句偈為他人說，令彼聽者心生歡喜，供養法師，乃至一華一禮，以是因緣，隨其志願於三乘中各不退轉，乃至法炬滅、法幢倒。正法滅已，我之舍利尋沒於地至金剛際，爾時娑婆世界空無珍寶，我之舍利變為意相琉璃寶珠，其明焰盛從金剛際出於世間，上至阿迦尼吒天，雨種種華曼陀羅華、摩訶曼陀羅華、波利質多華、曼殊沙華、摩訶曼殊沙華，有淨光明大如車輪，百葉、千葉，或百千葉，或百千華，其光遍照。復有好香微妙常敷，觀者無厭。其明焰盛不可稱計，微妙之香無量無邊，純雨如是無量諸華。當其雨時，復出種種微妙音聲，佛聲、法聲、比丘僧聲、三歸依聲、優婆塞戒聲、成就八戒聲、出家十戒聲、布施聲、持戒聲、清淨梵行具大戒聲、佐助眾事聲、讀經聲、禪思惟聲、觀不淨聲、念出入息聲、非想非非想聲、有想無想聲、識處聲、空處聲、八勝處聲、十一切入聲、定慧聲、空聲、無相聲、無作聲、十二因緣聲、具足聲聞藏聲、學緣覺聲、具足大乘六波羅蜜聲，於其華中出如是等聲，色界諸天皆悉聞之，本昔所作諸善根本，各自憶念，所有不善尋自悔責，即便來下娑婆世界，教化世間無量眾生，悉令得住於十善中。欲界諸天亦得聞受，所有愛結貪喜五欲，諸心數法悉得寂靜，本昔所作諸善根本，各自憶念，所有不善尋自悔責，即便來下娑婆世界，教化世間無量眾生，悉令得住於十善中。

[0212a02] 「『世尊！如是諸華於虛空中，復當化作種種珍寶，金銀、摩尼、真珠、琉璃、珂貝、璧玉、真寶、偽寶、馬瑙、珊瑚、天冠、寶飾，如雨而下，一切遍滿娑婆世界。爾時，人民其心和悅，無諸鬪諍、飢餓、疾病，他方怨賊、惡口諸毒，一切消滅皆得寂靜。爾時，世界有如是樂，若有眾生見諸珍寶，若觸若用，於三乘中無有退轉。是諸珍寶作是利益，作利益已，還沒於地，至本住處金剛際上。

[0212a10] 「『世尊！娑婆世界兵劫起時，我身舍利復當化作紺琉璃珠從地而出，上至阿迦尼吒天，雨種種華，曼陀羅華、摩訶曼陀羅華、波利質多華，乃至還沒於地，至本住處金剛際，亦復如是。世尊！如刀兵劫，飢餓疾疫，亦復如是。

[0212a16] 「『世尊！如是大賢劫中，我般涅槃後，是諸舍利作如是佛事，調伏無量無邊眾生，於三乘中得不退轉，如是當於五佛世界微塵數等大劫之中，調伏無量無邊眾生，令於三乘得不退轉。

[0212a20] 「『世尊！若後滿千恒沙等阿僧祇劫，於十方無量無邊阿僧祇餘世界，成佛出世者，悉是我修阿耨多羅三藐三菩提時，所教化初發阿耨多羅三藐三菩提心，安止令住六波羅蜜者。

[0212a24] 「『世尊！我成阿耨多羅三藐三菩提已，所可勸化令發阿耨多羅三藐三菩提心，安止令住六波羅蜜，及涅槃後舍利變化，所化眾生令發阿耨多羅三藐三菩提心者，是諸眾生過千恒河沙等阿僧祇劫，於十方無量無邊阿僧祇世界成佛出世，皆當稱我名字而說讚歎：「過去久遠有劫名賢，初入劫時，第四世尊名曰某甲，彼佛世尊勸化我等，初發阿耨多羅三藐三菩提心。我等爾時燒滅善心，集不善根，作五逆罪乃至邪見，彼佛爾時勸化我等，令得安住六波羅蜜，因是即得解了一切陀羅尼門，轉正法輪，離生死縛，令無量無邊百千眾生，安住勝果，復令無量百千眾生，安止天人乃至解脫果。」若有眾生求菩提道，聞讚歎我已，各問於佛：「彼佛世尊見何義利，於重五濁惡世之中，成阿耨多羅三藐三菩提？」是諸世尊，即便向是求菩提道善男子、善女人，說我往昔所成大悲，初發阿耨多羅三藐三菩提心，莊嚴世界及妙善願本起因緣。是人聞已，其心驚愕歎未曾有，尋發妙願，於諸眾生生大悲心，如我無異，作是願言：「其有如是重五濁世，其中眾生作五逆罪，乃至成就諸不善根，我當於中而調伏之。」彼諸世尊，以是諸人成就大悲，於五濁世發諸善願，隨其所求而與授記。

[0212b21] 「『世尊！彼佛世尊，復為修學大乘諸人，說我舍利所作變化本起因緣：「過去久遠有佛世尊號字某甲，般涅槃後，刀兵疾病飢餓劫起，我等爾時於其劫中受諸苦惱，是佛舍利為我等故，作種種神足師子遊戲，是故我等即得發阿耨多羅三藐三菩提心，種諸善根，精勤修集於六波羅蜜，如上廣說。」』」

[0212b27] 佛告寂意菩薩：「善男子！爾時，寶海梵志在寶藏佛所，諸天大眾人非人前，尋得成就大悲之心廣大無量，作五百誓願已，復白佛言：『世尊！若我所願不成不得己利者，我則不於未來賢劫重五濁惡、互共鬪諍、末世盲癡、無所師諮、無有教誡、墮於諸見、大黑闇中作五逆惡，如上說中成就所願，作於佛事。我今則捨菩提之心，亦不願於他方佛土殖諸善根。世尊！我今如是專心，不以是善根成阿耨多羅三藐三菩提，亦不願求辟支佛乘，亦復不願作聲聞乘、天王、人王，貪樂五欲生天人中，不求乾闥婆、阿修羅、迦樓羅、緊那羅、摩睺羅伽、夜叉、羅剎、諸龍王等，以是善根不求如是諸處。世尊！若得大富以施為因，若得生天以戒為因，若得大智以廣學為因，若斷煩惱以思惟為因，如佛言曰：「如是等事皆是己利功德之人，則能隨其所求皆悉得之。」世尊！若我善根成就得己利者，我之所有布施持戒，多聞思惟悉當成就，以是果報皆為地獄一切眾生，若有眾生墮阿鼻地獄，以是善根，當拔濟之，令生人中，聞佛說法即得開解，成阿羅漢速入涅槃。是諸眾生若業報未盡，我當捨壽，入阿鼻獄代受苦惱。願令我身數如一佛世界微塵，一一身如須彌山等，是一一身覺諸苦樂，如我今身所覺苦樂，一一身受如一佛世界微塵數等，種種重惡苦惱之報，如今一佛世界微塵等，十方諸佛世界所有眾生，作五逆惡起不善業，乃至當墮阿鼻地獄，若後過如一佛世界微塵等大劫，十方諸佛世界微塵數等所有眾生，作五逆惡起不善業，當墮阿鼻地獄者，我當為是一切眾生，於阿鼻地獄代受諸苦，令不墮地獄，值遇諸佛諮受妙法，出於生死，入涅槃城。我今要當代是眾生，久久常處阿鼻地獄。復次，如一佛世界微塵數等，十方世界所有眾生惡業成就，當必受果，墮火炙地獄，如阿鼻地獄、所說炙地獄、摩訶盧獦地獄、逼迫地獄、黑繩地獄、想地獄，及種種畜生、餓鬼、貧窮、夜叉、拘槃、茶毘、舍遮、阿修羅、迦樓羅等，皆亦如是。

[0213a10] 「『世尊！若有如一佛世界微塵數等，十方世界，所有眾生，成就惡業，必當受報，生於人中，聾盲、瘖瘂、無手、無脚、心亂失念、食噉不淨，我亦當代如是眾生，受於諸罪，如上所說。復次，若有眾生墮阿鼻地獄受諸苦惱，我當久久代是眾生受諸苦惱，如生死眾生所受陰、界、諸入，畜生、餓鬼、貧窮、夜叉、拘辦、茶毘、舍遮、阿修羅、迦樓羅等，皆亦如是。

[0213a18] 「『世尊！若我所願成就逮得己利，成阿耨多羅三藐三菩提，如上所願者，十方無量無邊阿僧祇世界，在在處處現在諸佛，為眾生說法，悉當為我作證，亦是諸佛之所知見。世尊！惟願今者與我阿耨多羅三藐三菩提記，於賢劫中，人壽百二十歲時，成佛出世，如來、應供、正遍知，乃至天人師、佛、世尊。世尊！若我必能成就如是佛事，如我願者，令此大眾，及諸天龍、阿修羅等，若處地虛空，唯除如來，其餘一切皆當涕泣，悉於我前，頭面作禮讚言：「善哉！善哉！大悲成就無能及也。得念甚深，為諸眾生，生是深悲，發堅固誓願。汝今所作不由他教，以專心大悲覆護一切，攝取五逆諸不善人。汝之善願我今悉知，汝初發阿耨多羅三藐三菩提心時，已為眾生作大良藥，為作歸依擁護舍宅，為令眾生得解脫故，作是誓願。汝今所願得己利者，如來為汝授阿耨多羅三藐三菩提記。」』

[0213b07] 「『說是語已，時轉輪聖王無量清淨，尋從座起悲泣淚出，叉手合掌，向是梵志，頭面敬禮，而說偈言：

「『汝今所願，　　堅固甚深，
　　放捨己樂，　　為諸眾生，
　　起大悲心，　　為我等現，
　　諸法真實，　　妙勝之相。』

[0213b14] 「爾時，觀世音菩薩說偈讚言：

「『眾生多所著，　　汝今無所著，
　　於上下諸根，　　久已得自在，
　　故能隨眾生，　　根願具足與，
　　未來世當得，　　陀羅尼智藏。』

[0213b19] 「爾時，得大勢菩薩說偈讚言：

「『無量億眾生，　　為善故集聚，
　　見知汝大悲，　　一切皆啼泣，
　　所作諸苦行，　　昔來未曾有。』

[0213b23] 「爾時，文殊師利菩薩復說偈讚言：

「『精進三昧，　　甚堅牢固，
　　妙勝智慧，　　善能分別，
　　若以華香，　　供養汝者，
　　汝於今日，　　則能堪受。』

[0213b28] 「爾時，虛空印菩薩復說偈讚言：

「『汝為眾生，　　成就大悲，
　　捨財布施，　　於濁惡世，
　　嚴持諸相，　　微妙第一，
　　為諸天人，　　作調御師。』

[0213c04] 「爾時，金剛智慧光明菩薩復說偈讚言：

「『汝今大悲心，　　廣大如虛空，
　　欲為眾生親，　　故現行菩提。』

[0213c07] 「爾時，虛空日菩薩復說偈讚言：

「『汝所成就，　　大悲功德，
　　勝妙智慧，　　善別法相，
　　除佛世尊，　　餘無能及。』

[0213c11] 「爾時，師子香菩薩復說偈讚言：

「『汝未來世，　　於賢劫中，
　　多煩惱處，　　得大名稱，
　　復令無量，　　諸眾生等，
　　斷除苦惱，　　得妙解脫。』

[0213c16] 「爾時，普賢菩薩復說偈讚言：

「『一切眾生，　　勤心修集，
　　生死飢餓，　　涉邪見山，
　　互相食噉，　　無有善心，
　　汝以大悲，　　故能攝取。』

[0213c21] 「爾時，阿閦菩薩復說偈讚言：

「『燒滅善心，　　專作逆惡，
　　墮大無明，　　黑闇之中，
　　無由得出，　　煩惱淤泥，
　　汝已攝取，　　如是眾生。』

[0213c26] 「爾時，香手菩薩復說偈讚言：

「『汝今審見，　　未來之世，
　　多諸恐怖，　　如觀鏡像，
　　其中眾生，　　毀壞正法，
　　皆悉燒滅，　　一切善心。』

[0214a02] 「爾時，寶相菩薩復說偈讚言：

「『汝今純以，　　智慧持戒，
　　三昧慈悲，　　莊嚴其心，
　　故能攝取，　　燒滅善法，
　　誹謗聖人，　　如是眾生。』

[0214a07] 「爾時，離恐怖莊嚴菩薩復說偈讚言：

「『汝今所修，　　無量苦行，
　　皆為攝取，　　當來眾生，
　　燒滅善心，　　依邪見者。』

[0214a11] 「爾時，華手菩薩復說偈讚言：

「『汝今大悲，　　智慧精進，
　　於此大眾，　　無能及者，
　　是故攝取，　　邪見諸心，
　　為老病死，　　之所逼者。』

[0214a16] 「爾時，智稱菩薩復說偈讚言：

「『無量眾生，　　多諸病苦，
　　常為煩惱，　　惡風所吹。
　　汝今能以，　　大智慧水，
　　消滅諸魔，　　破其力勢。』

[0214a21] 「爾時，地印菩薩復說偈讚言：

「『汝今已得，　　堅固精進，
　　能盡煩惱，　　而得解脫，
　　我等志薄，　　不能及是。』

[0214a25] 「爾時，月華菩薩復說偈讚言：

「『堅固修習，　　精進用意，
　　依止功德，　　生憐愍心；
　　是故來世，　　能為眾生，
　　斷於三世，　　三有結縛。』

[0214b01] 「爾時，無垢月菩薩復說偈讚言：

「『菩薩所行道，　　大悲為最上，
　　所說非相立，　　是故我稽首。』

[0214b04] 「爾時，持力菩薩復說偈讚言：

「『五濁惡世，　　多煩惱病，
　　汝依菩提，　　發堅固願，
　　為諸眾生，　　斷煩惱根。』

[0214b08] 「爾時，火鬘菩薩復說偈讚言：

「『汝之智慧，　　猶如寶藏，
　　所發誓願，　　清淨無垢，
　　所可修行，　　無上菩提，
　　但為眾生，　　作大醫王。』

[0214b13] 「爾時，現力菩薩悲泣涕淚，在梵志前，頭面作禮，合掌叉手，說偈讚言：

「『汝今以此，　　大智慧炬，
　　為諸眾生，　　斷煩惱病，
　　亦為貧窮，　　窮乏眾生，
　　斷除一切，　　無量諸苦。』

[0214b19] 「善男子！爾時，一切大眾、天龍、鬼神、乾闥婆、人及非人，在梵志前，頭面作禮，禮已起立，合掌恭敬，以種種讚法而讚歎之。」

[0214b22] 佛告寂意菩薩：「善男子！爾時，寶海梵志於如來前右膝著地，是時大地六種震動，一切十方如一佛世界微塵數等諸佛世界，亦六種震動，有大光明遍照世間，雨種種華：曼陀羅華、摩訶曼陀羅華、波利質多華、曼殊沙華、摩訶曼殊沙華，乃至有無量光明遍照十方，如一佛世界微塵等若淨不淨諸世界中，在在處處現在諸佛，為諸眾生說於正法，是諸佛所，各有菩薩坐而聽法，是諸菩薩見此大地六種震動，放大光明，雨種種華，見是事已，前白佛言：『世尊！何因緣故而此大地六種震動，有大光明，雨種種華？』

[0214c04] 「爾時，東方去此一恒河沙等，有佛世界名選擇珍寶，是中有佛號寶月如來、應、正遍知、明行足、善逝、世間解、無上士、調御丈夫、天人師、佛、世尊，今現在與無量無邊阿僧祇等諸大菩薩，恭敬圍繞說大乘法。有二菩薩，一名寶相，二名月相，向寶月佛，合掌恭敬而白佛言：『世尊！何因緣故，六種震動，有大光明，雨種種華？』爾時，彼佛告二菩薩：『善男子！西方去此如一恒河沙等，彼有世界名刪提嵐，有佛世尊號曰寶藏如來，乃至佛世尊，今現在與無量無邊諸菩薩等，授阿耨多羅三藐三菩提記，說諸國土，開示諸佛所有世界莊嚴善願三昧境界陀羅尼門如是等經。彼大會中有一大悲菩薩摩訶薩，作如是願：「我今當以大悲熏心，授阿耨多羅三藐三菩提記，為諸菩薩摩訶薩故示現善願。」是以先令無量無邊諸菩薩等發大誓願，取於種種莊嚴世界調伏眾生，是菩薩所成大悲，於諸大眾無能及者，於五濁世調伏弊惡多煩惱者，攝取一切五逆之人，乃至集聚諸不善根，燒滅善心，彼諸大眾天龍、鬼神、人及非人，不供養佛，悉共供養，最後成就大悲菩薩。頭面禮已，起立，恭敬合掌說偈讚歎。是時大悲菩薩在於佛前，右膝著地聽佛授記，彼佛世尊即便微笑，以是因緣令此十方如一佛剎微塵數等諸世界地，六種震動，放大光明，雨種種華，惺悟一切諸菩薩等，亦復示現諸菩薩道。彼佛世尊悉令十方如一佛剎微塵數等諸菩薩皆共集會，為如是等諸大菩薩，說諸三昧陀羅尼門、無畏法門，是故彼佛示現如是種種變化。』

[0215a07] 「善男子！時二菩薩聞是事已，即白佛言：『世尊！是大悲菩薩發心已來為經幾時？行菩薩道復齊幾時？何時當於五濁惡世，調伏攝取厚重煩惱、互共鬪諍、多作五逆，成就一切諸不善根，燒滅善心，如是眾生？』爾時，彼佛告二菩薩：『善男子！是大悲菩薩，今日初發阿耨多羅三藐三菩提心。善男子！汝今可往見寶藏佛，恭敬、供養、禮拜、圍繞，聽說三昧陀羅尼門、無畏法門如是等經，并見大悲菩薩摩訶薩，汝以我聲作如是言：「寶月如來致意問訊，以此月光淨華作信與汝。又讚汝言：『善哉！善哉！善男子！汝初發心已能成就如是大悲，汝今已有無量名稱，遍滿十方如一佛剎微塵數等諸佛世界，皆言大悲菩薩，汝初發心已能成就如是大悲。是故善男子！我今讚汝，善哉！善哉！復次，善男子！汝為當來諸菩薩等，成就大悲故，說是大悲不斷善願，竪立法幢，是故復讚，善哉！善哉！復次，善男子！汝之名稱未來世住，當如一佛剎微塵數等阿僧祇劫，教百千億無量無邊阿僧祇眾生，安止令住阿耨多羅三藐三菩提，至於佛所得不退轉，或發善願，或取淨土，攝取眾生隨而調伏，復令未來得受阿耨多羅三藐三菩提記。如是眾生於未來世，過如一佛剎微塵數劫，當於十方如一佛剎微塵數劫，當於十方如一佛剎微塵數等諸佛世界得成阿耨多羅三藐三菩提，轉正法輪，復當讚歎大悲菩薩。是故以此三讚歎法讚歎於汝，善哉！善哉！』」』

[0215b06] 「善男子！爾時，彼土有九十二億諸菩薩摩訶薩，異口同聲作如是言：『世尊！我等欲往刪提嵐界，見寶藏佛，禮拜、供養、恭敬、圍遶，聽諸三昧陀羅尼門、無畏法門如是等經，并欲見於大悲菩薩。』爾時，彼佛以此三讚歎法及月光淨華，與二菩薩而告之曰：『宜知是時。』

[0215b12] 「爾時，寶相菩薩、月相菩薩於彼佛所，取月光淨華，并與九十二億菩薩摩訶薩，發彼世界，如電光發沒，彼即到刪提嵐剎閻浮園中寶藏佛所。到佛所已，頭面禮足，以諸菩薩所得種種師子遊戲，供養佛已，見寶海梵志為此大眾所共恭敬合掌讚歎，見是事已即便思惟：『今此大士，或當即是大悲菩薩，是故能令寶月如來送此寶華。』是二菩薩尋於佛前旋向梵志，即以華與，作如是言：『寶月如來以此妙華與汝為信，并三讚法，如上所說。』

[0215b23] 「如是東方無量無邊阿僧祇諸佛世界，亦遣無量菩薩摩訶薩，至刪提嵐界，皆以月光淨華三讚歎法，餘如上說。

[0215b25] 「善男子！爾時，南方去此七萬七千百千億佛世界，有佛世界名寶樓師子吼，有佛号師子相尊王如來、應、正遍知、明行足、善逝、世間解、無上士、調御丈夫、天人師、佛、世尊，今現在為諸菩薩說大乘法。有二菩薩摩訶薩，一名金剛智相，二名師子金剛相，是二菩薩白佛言：『世尊！何因緣故，地六種動，有大光明，雨種種華？』皆如東方諸菩薩比。復次，南方無量無邊諸佛，遣無量菩薩至刪提嵐界亦如是。

[0215c06] 「爾時，西方去此八萬九千百千億世界，有世界名安樂，有佛號攝諸根淨目如來，今現在為四部眾說三乘法。有二菩薩，一名賢日光明，二名師子吼身，是二菩薩白佛言：『世尊！何因緣故，地六種動，有大光明，雨種種華？』餘如上說。如是西方無量世界，亦復如是。

[0215c12] 「爾時，北方過九萬百千億世界，彼有世界名勝真寶，有佛號世間尊王如來，今現在為諸菩薩說大乘法。有二菩薩，一名不動住，二名得智慧世間尊王，是二菩薩白佛言：『世尊！何因緣故，地六種動？』餘如上說。北方無量世界亦如是。

[0215c17] 「爾時，下方過九萬八千百千億那由他世界，有世界名離闇霧，有佛號離恐怖圍遶音，今現在為四部眾說三乘法。有二菩薩，一名日尊，二名虛空日，是二菩薩白佛言：『世尊！何因緣故，地六種動？』餘如上說。下方世界亦復如是。

悲華經卷第七

【經文資訊】大正藏第 03 冊 No. 0157 悲華經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供，日本 SAT 組織提供，北美某大德提供，藍世任大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA