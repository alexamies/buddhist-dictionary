大乘寶雲經卷第三


梁扶南三藏曼陀羅仙共僧伽婆羅等譯

平等品第三

[0254a15]  佛告降伏一切障礙菩薩摩訶薩言：「善男子！  菩薩具有十法，與地平等。何等為十？一者、廣  大無量，二者、養育眾生，三者、有恩、無恩無有
異想，四者、能受大法雲雨，五者、一切眾生所  依止處，六者、種善根處，七者、為珍寶器，八者、  為妙藥器，九者、不可傾動，十者、無所怖畏。

[0254a20]  「善  男子！云何菩薩廣大無量？猶若大地，遍於十  方，廣大無量；菩薩亦爾，遍一切處，廣大無量，
福德、智慧具雙行故，是名菩薩廣大無量。

[0254a23]  「云  何菩薩養育一切眾生？善男子！譬如大地，一  切眾生因之存立，種種資生隨意得用；菩薩
亦爾，長養眾生，種於施、戒、忍辱、精進、禪定、慧  等一切菩薩清淨行法，及餘無量資生什物  皆悉利益，是名菩薩養育一切眾生。

[0254a28]  「云何菩  薩有恩、無恩無有異想？善男子！譬如大地，若  被損辱亦不生瞋、若有供養亦不生喜，是中
不作二想；菩薩亦爾，損惱不瞋、利益不喜，  於彼眾生不生憎愛、不望反報，是名菩薩有  恩無恩皆悉平等。

[0254b04]  「云何菩薩能受一切大法  雲雨？善男子！譬如大地，受諸洪雨及餘一切  諸大水聚，悉堪容受；菩薩亦爾，如來所雨大
法雲雨悉皆容受，是名菩薩能受大法雲雨。

[0254b08]  「云何菩薩一切眾生所依止處？善男子！譬如  大地，一切眾生——若出、若入——依於大地；菩薩亦  爾，一切眾生行於六趣及涅槃道而為依止。
如是，菩薩一切眾生所依止處。

[0254b11]  「云何菩薩種  善根處？善男子！譬如大地，一切種子因之生  長；菩薩亦爾，一切眾生諸善種子，依因菩薩
而得增長，是名菩薩種諸善法種子之處。

[0254b14]  「云  何菩薩為珍寶器？善男子！譬如大地為珍寶  器，依因於地，無量珍寶皆悉出現；菩薩亦爾，
種種功德、光明珍玩，依因菩薩而得出現，是  名菩薩為珍寶器。

[0254b18]  「云何菩薩為妙藥器？善男  子！譬如大地出諸妙藥，能治一切眾生病苦；  菩薩亦爾，一切法藥因之出現，能滅一切世
間種種煩惱重病，是名菩薩能為藥器。

[0254b21]  「云何  菩薩不可傾動？善男子！譬如大地，一切苦具  不能侵擾，時節寒暑、蚊、蟻、毒虫觸之不動；菩
薩亦爾，不可擾惱，眾生所起一切內外種種  苦具悉不能擾，是名菩薩不可傾動。

[0254b25]  「云何  菩薩無有怖畏？善男子！譬如大地，一切龍王  及諸象王、師子王等所出音聲，聞不怖畏；菩
薩亦爾，聞諸魔聲及外道聲，不恐、不怖、不怯、  不畏，是名菩薩無有怖畏。

[0254b29]  「善男子！菩薩摩訶  薩具是十法，與地平等。

[0254c01]  「善男子！菩薩摩訶薩  具足十法，與水平等。何者為十？一者、福德漸  深，二者、生白淨法，三者、歡喜諮嗟潤澤，四者、
漬爛一切煩惱根栽，五者、清淨無濁，六者、滅  煩惱熱，七者、除諸渴愛，八者、甚深難冐，九者、  能漂好醜，十者、淨煩惱塵。

[0254c06]  「善男子！云何菩薩  摩訶薩福德漸深？善男子！譬如諸水，次第流  注，漸入深處；菩薩亦爾，流注善法，漸漸向深，  是名菩薩福德漸深。

[0254c09]  「云何菩薩生白淨法？善  男子！譬如水聚能生一切草木、叢林、種種妙  藥；菩薩亦爾，以三昧故，生長一切助菩提法，
已生長者重復增廣，乃至成於一切種智樹  木叢林，於佛剎土令生法果活立眾生，是名  菩薩生長善法。

[0254c14]  「云何菩薩歡喜諮嗟潤澤？善  男子！譬如清水，自性潤澤，復潤餘物；菩薩亦  爾，自性歡喜、諮嗟、潤澤，復潤於他。言歡喜者，
是出世法；言諮嗟者，依佛、法、僧；言潤澤者，是  心清淨。是名菩薩歡喜諮嗟潤澤。

[0254c18]  「云何菩薩  漬爛煩惱根栽？善男子！譬如清水，若草、若木、  若根、若葉皆能漬爛；菩薩亦爾，因修三昧，一
切煩惱根栽相續而漬爛之，乃至名相亦皆  滅盡、不知所在，煩惱、臭穢習氣亦盡，是名菩  薩漬爛一切煩惱根栽。

[0254c23]  「云何菩薩清淨無濁？  善男子！譬如淨水，體性清淨，無有垢穢；菩薩  亦爾，自性清淨，無垢、無穢。言清淨者，一切隨
眠煩惱、結使、貪、瞋、癡等皆消滅故。諸根無染、  無垢、無穢，是名菩薩清淨無濁。

[0254c27]  「云何菩薩滅  煩惱熱？善男子！譬如水性，夏月蒸熱，一切地  土并諸地上一切眾生為作清涼；菩薩亦爾，
諸眾生界煩惱蒸熱，以法淨水悉令清涼、滅  其熾熱，是名菩薩滅煩惱熱。

[0255a02]  「云何菩薩除諸  渴愛？善男子！譬如冷水於渴乏者轉其渴乏；  菩薩亦爾，一切眾生渴愛六塵，難忽、難耐，於
是眾生為降法雨，以法雨故令諸眾生迴六  塵渴，是名菩薩除諸渴愛。

[0255a06]  「云何菩薩甚深難  冐？善男子！譬如水聚甚深難冐；菩薩亦爾，修  諸智慧甚深難冐——所謂一切天、魔、外道不可
輕冐——是名菩薩甚深難冐。

[0255a09]  「云何菩薩能漂好  醜？善男子！譬如水流一切地境——若好、若醜——悉  皆能漂；菩薩亦爾，以法流水若好、若醜諸眾
生界，一切能漂。雖如是漂，不惱眾生，水流亦  爾。如是，菩薩以大慈悲潤澤眾生，降大法雨  無所損惱，是名菩薩能漂好醜。

[0255a14]  「云何菩薩淨  煩惱塵？善男子！譬如水大，一切地上不淨塵  埃、麁澁垢穢悉令潤澤，淨無有餘；菩薩亦
爾，有諸眾生心性麁獷、煩惱客塵，依因定慧  淨盡無餘，是名菩薩淨煩惱塵。

[0255a18]  「善男子！具  是十法，一切菩薩與水平等。

[0255a19]  「善男子！菩薩摩  訶薩具足十法，與火平等。何者為十？一者、能  燒煩惱糞穢，二者、成熟一切佛法，三者、乾燥
煩惱淤泥，四者、譬如火聚，五者、能作光明，六  者、能令恐怖，七者、善能安慰，八者、於諸眾生  平等，九者、世所供養，十者、不可輕蔑。

[0255a24]  「善男子！  云何菩薩能燒煩惱糞穢？善男子！譬如火性  能燒一切糞掃穢惡、草木、叢林、諸藥樹等；菩
薩亦爾，以智慧火能燒一切隨眠煩惱、一切  結使、貪、瞋、癡等煩惱糞掃、及對治道、鑽火之  具皆悉燒盡，是名菩薩能燒一切煩惱糞穢。

[0255b01]  「云何菩薩成熟一切佛法？善男子！譬如火性  成熟一切苗稼、藥草；菩薩亦爾，以智慧火成  熟一切內諸佛法，如是成熟永無有失，是名
菩薩成熟一切佛法。

[0255b04]  「云何菩薩乾燥煩惱淤  泥？善男子！譬如火性炙燥一切諸地淤泥；菩  薩亦爾，以智慧火炙燥一切有流之法，是名  菩薩乾燥煩惱淤泥。

[0255b07]  「云何菩薩喻如火聚？善  男子！如諸火聚於寒氷者却其寒凍；菩薩亦  爾，一切眾生煩惱寒瘧，以智慧火而為却之，  是名菩薩喻如火聚。

[0255b10]  「云何菩薩能作光明？善  男子！如大火聚絕炎熾盛，若雪山上、頻耶山  頂，若一由旬、若二由旬、三、四由旬，而作光明；
菩薩亦爾，以智光明能遠照了，若千由旬、若  萬由旬、乃至無量阿僧祇界，為諸眾生作大  光明，照了明徹，以智光明悉能却除一切無
智盲暗之法，是名菩薩能作光明。

[0255b16]  「云何菩薩  能作怖畏？善男子！譬如禽獸、若師子王，見大  火聚而生怖畏——所謂畏損我身——遠避是處。如
是，惡魔及諸魔眾，若見菩薩而生怖畏，無威  德故即便遠避，乃至不能得聞菩薩名號，何  況視之？是名菩薩能作怖畏。

[0255b21]  「云何菩薩善能  安慰？善男子！譬如一人迷於稠林曠野，失其  道路，忽然得見一大火聚而往就之，能於是
中得見聚落、若見群牛，得見是已便生安慰，  離諸恐怖。如是，一切無量眾生遭於生死稠  林曠野，若見菩薩則得安慰、離諸怖懼，是名  菩薩善能安慰。

[0255b27]  「云何菩薩一切眾生平等？善  男子！譬如火性於諸眾生悉皆平等，如於國  王及旃陀羅平等無二；菩薩亦爾，於諸眾生
悉皆平等，如於國王悉作利益、於屠殺者亦  作利益，是名菩薩於諸眾生皆悉平等。

[0255c02]  「云何  菩薩世所供養？善男子！譬如火性為諸剎利、  婆羅門等之所供養；菩薩亦爾，為諸天、人、阿
修羅、乾闥婆一切世間之所供養，作師範想，  是名菩薩世所供養。

[0255c06]  「云何菩薩不可輕蔑？善  男子！如火雖小，不可輕觸，無憍慢故；菩薩亦  爾，住於信行，從初發心未得勢力於大乘法
不可輕蔑。若天、若人、一切世間天、龍、夜叉、乾  闥婆等所知所悉，作如是言：『今此菩薩不久  當坐菩提道場，證得阿耨多羅三藐三菩提。』  是名菩薩不可輕蔑。

[0255c12]  「善男子！菩薩摩訶薩具  足十法，與火平等。

[0255c13]  「善男子！菩薩摩訶薩具  足十法，與虛空平等。何者為十？一者、廣大，二  者、無礙，三者、寂靜，四者、無邊慧，五者、無邊智，
六者、隨順法界，七者、信一切法同虛空性，八  者、無處所，九者、過想境界，十者、超越思量。善  男子！菩薩摩訶薩具是十法，得與虛空平等。

[0255c19]  「復次，善男子！菩薩摩訶薩復有十法，與虛空  平等。何等為十？一者、於色好、醜，不貪、不瞋；二
者、於聲好、醜，不愛、不憎；三者、於香好、醜，不欲、  不恚；四者、於味好、醜，不耽、不棄；五者、於觸好、
醜，不婬、不怒；六者、於法好、醜，不執、不責；七者、  於得、不得，不喜、不恨；八者、於苦不慼、於樂不
欣；九者、於好、惡名，不慕、不却；十者、稱歎、毀謗，  不親、不踈。如是十法與虛空平等。

[0255c26]  「善男子！菩  薩摩訶薩具足十法，引喻於月。何等為十？一  者、清涼眾生，二者、見之歡喜，三者、增長白法，
四者、除滅黑法，五者、世所稱歎，六者、形貌清  淨，七者、乘最勝乘，八者、常為莊嚴，九者、遊戲  正法，十者、有大神通，威德巍巍。

[0256a02]  「云何菩薩清  涼眾生乃至有大神通威德？

[0256a03]  「善男子！譬如月  出一切眾生悉得涼冷，以可愛故；菩薩亦爾，  能除眾生煩惱蒸熱令得歡喜，怡悅踊躍而  作清涼。

[0256a06]  「善男子！如月出時，見之歡喜，以清涼  故欣悅其心；菩薩亦爾，滅煩惱熱，諸根清淨，  威儀、動止、功德具足。

[0256a08]  「善男子！如上旬月從其  初生漸漸增長，至十五日具足圓滿；菩薩亦  爾，從初發心至坐道場，日夜白法增長、圓滿，  種種具足。

[0256a11]  「善男子！如下旬月，色相、光明、可愛  之貌漸漸損減，乃至月盡不復現相；菩薩亦  爾，得出世智，一切妄相皆悉損減，坐道場時
畢竟不現。

[0256a14]  「善男子！如月出時，一切世間大小、  道俗、臣民、男女悉稱歎之；菩薩亦爾，一切世  間人、天、修羅皆悉光揚。

[0256a16]  「善男子！如月天子身  心清淨、光明照耀，業報所生；菩薩亦爾，身心  清淨、光明遍照，法性所出自然化生，非因父
母、迦羅羅等五時不淨之所污染。

[0256a19]  「善男子！如  月天子乘清淨乘而照四方；菩薩亦爾，乘最  勝乘遍照無量無邊世界。

[0256a21]  「善男子！如月天子  常為莊嚴，無時有翳；菩薩亦爾，常為功德所  莊嚴故。

[0256a23]  「善男子！如月天子恒有自然歡喜快  樂；菩薩亦爾，恒住法樂、不住欲樂。

[0256a24]  「善男子！如  月天子有大神通、有大威德；菩薩亦爾，具諸  功德、自在、智慧、神通變化，隨意無礙。

[0256a26]  「善男子！  菩薩摩訶薩具是十法，故喻於月。

[0256a27]  「善男子！菩  薩摩訶薩具足十法，譬喻如日。

[0256a28]  「何等為十？一  者、滅無明暗，二者、能令開悟，三者、能照十方，  四者、善法因起，五者、能滅諸流，六者、能作光
明，七者、能翳外道邪見，八者、顯現好醜，九者、  造作善法諸業，十者、善人恭敬。

[0256b03]  「善男子！云何  菩薩摩訶薩滅無明暗乃至云何善人恭敬？

[0256b05]  「善男子！如日出時滅一切暗；菩薩日出滅無  明暗亦復如是。

[0256b06]  「善男子！如日出時蓮華開敷；  菩薩日出開悟眾生諸受化者亦復如是。

[0256b07]  「善  男子！如日出時照了十方；菩薩日出，智慧光  明遍照十方而不損惱一切眾生。

[0256b09]  「善男子！如  日出時放千光明照閻浮提，世人方知是日  出已；菩薩日出，智光明照，爾時方知有諸善  法。

[0256b12]  「善男子！於閻浮提，日光滅時即知日沒；菩  薩日出於諸眾生作智光明，能滅眾生一切  癡暗、重昏盲冥，癡暗滅故，名為漏盡菩薩不  現。

[0256b15]  「善男子！如日出時，諸餘光明翳不能照，日  於爾時不作是念：『我令是等諸餘光明翳不  令照。』以法爾故，自然不現。菩薩日出，一切外
道、邪見、盲暗自然退滅，是時菩薩亦不作念：  『我令是等退滅不現。』

[0256b19]  「善男子！如日出時，於閻  浮提一切眾生為現好、醜，高、下，邪、正；菩薩日  出亦復如是，為諸眾生顯了好、醜，高、下，邪、正。
所言好者，則是聖道；所言醜者，一切邪道。

[0256b22]  「善  男子！如日出時，種植等業因之得成；菩薩日  出，善法方生。

[0256b24]  「善男子！如日出時，善人歡喜、供  養、稱嘆，而諸不良、愁毒不樂；菩薩日出，有智  之人、聰哲利根歡喜、稱嘆，行邪道者、嬰兒、凡
夫、鈍根不良、無智慧眼、願樂生死、背涅槃道  而不恭敬。

[0256b28]  「是名菩薩滅無明暗乃至善人恭  敬。

[0256b29]  「如是，善男子！菩薩摩訶薩具足十法，譬喻  如日。

[0256c01]  「善男子！菩薩摩訶薩具足十法，喻師子  王。何等為十？一者、不怖，二者、無有怯弱，三者、
不迴轉顧，四者、能師子吼，五者、不驚，六者、行  於山林，七者、居住山窟，八者、無所儲畜，九者、  獨步無侶，十者、住阿蘭若。

[0256c05]  「善男子！云何菩薩  不怖乃至住阿蘭若？

[0256c06]  「善男子！如師子王遍行  諸處，不怖、不驚，恒見自身獨步無敵；菩薩亦  爾，諸處來往不怖不驚，恒見自身無對敵故。

[0256c09]  「善男子！如師子王無怯弱想；菩薩亦爾，與諸  外道設捔力時，論議鬪諍無怯弱想，不勇、不  劣。

[0256c11]  「善男子！如師子王脫被辱時亦不迴顧；菩  薩亦爾，若為外道之所損辱，亦不可轉、亦不  默然。

[0256c13]  「善男子！如師子王作師子吼，一切禽獸  及諸豺狼遠走退散；菩薩亦爾，說法無我作  師子吼，執著我見外道豺狼退散，滅盡於十
方界，而是菩薩不為惱彼以無我法作師子  吼，但為迴轉所化眾生故。

[0256c17]  「善男子！如師子王  無所怖畏遍觀十方；菩薩亦爾，性樂寂靜，行  於山林。

[0256c19]  「善男子！如師子王住於山窟；菩薩亦  爾，安住智慧寂靜山窟。

[0256c20]  「善男子！如師子王無  所儲畜；菩薩亦爾，却除一切煩惱重擔，無所  儲畜。

[0256c22]  「善男子！如師子王獨步無侶降禽獸群；  菩薩亦爾，坐於道場，獨自無侶而破魔軍。

[0256c23]  「善  男子！如師子王所住之處，一切禽獸不得侵  損一切苗稼；菩薩亦爾，國土聚落居住之處，  外道禽獸不能損侵善法苗稼。

[0256c26]  「如是，菩薩不  怖不畏乃至能護眾生善根。

[0256c27]  「如是，善男子！菩  薩摩訶薩具是十法，喻師子王。

[0256c28]  「善男子！菩薩  摩訶薩具足十法善能調伏。何者為十？一者、  菩提心堅固，二者、領理菩提心，三者、守護
六情，四者、修行聖道，五者、荷負重擔，六者、利  益眾生，心不疲倦，七者、正命，八者、實無貢高，  九者、無諂曲欺誑，十者、質直。善男子！菩薩摩
訶薩具是十法，善能調伏。

[0257a05]  「善男子！菩薩摩訶  薩具足十法，世所知識。何等為十？一者、坐禪  攝心；二者、多修空行；三者、學法不息；四者、不
緣境界，離煩惱使，奉行如來一切經教，一向  不犯，隨順一切法宗平等，通法界宗故；五者、  行於世間如旃陀羅卑下之子，以下卑心遠
離自高、傲慢、狂醉故；六者、恒乞食活，次第平  等故；七者、心無疑惑住於世間，於佛法中如  實知見故；八者、心無猶豫，內證法故；九者、不
復他信、不可誘引，自見道理故；十者、世間福  田善修行故。如是，菩薩摩訶薩具是十法，世  所知識。

[0257a16]  「善男子！菩薩摩訶薩具足十法，譬如  蓮華。何等為十？一者、身無染污，二者、微細之  惡不與共住，三者、戒香芬馥，四者、受生潔淨，
五者、姿顏和悅，六者、柔軟微妙，七者、覩見吉  祥，八者、心意開悟，九者、心意成熟，十者、善能  攝受。

[0257a21]  「善男子！云何菩薩摩訶薩身無染污乃  至善能攝受？

[0257a22]  「善男子！譬如蓮華從水出時自  無染污，如是無染以法性爾；如是，菩薩從生  死水出而無染。何以故？得方便智慧故，一切
菩薩善解方便行在生死，生死過患不能染  污，菩薩方便智慧所持。

[0257a26]  「善男子！如蓮華中一  滴之水不能得住；如是，菩薩微細罪過悉不  中住。

[0257a28]  「善男子！如諸地界生蓮華處，香氣芬馥  熏是方所；如是，菩薩是處鄉村、國邑、聚落，所  居之處以戒香氣無處不遍。

[0257b01]  「善男子！如地界  處有生蓮華淨潔可愛，國王、王民、一切百姓  悉往就之；菩薩亦爾，諸處受生自性淨潔，戒
德、威儀無不具足，天、龍、夜叉、乾闥婆、阿修羅、  緊那羅、摩睺羅伽、人非人等之所恭敬、愛重禮  拜，諸佛、菩薩稱歎光揚。

[0257b06]  「善男子！猶如蓮華開  敷之時見則歡喜，色貌可愛能悅眾情；菩薩  亦爾，密笑之時無有顰蹙，諸根清淨。

[0257b08]  「善男子！  猶如蓮華柔軟，無有麁澁；菩薩亦爾，自然柔  軟，本無麁獷。

[0257b10]  「善男子！如見蓮華於夢想時則  為吉祥，而加稱嘆而利益故；見於菩薩利益  亦爾，一切住處甚為吉祥，為得一切智故。

[0257b12]  「善  男子！猶如蓮華漸漸開敷；菩薩亦爾，智慧覺  分蓮華開敷，是時說名為佛覺悟。

[0257b14]  「善男子！如  蓮華敷，見時悅於眼根、嗅時悅於鼻根、觸時  悅於身根、心歡喜時悅於意根；菩薩亦爾，成
熟智慧光時，見時眼根清淨、聞時耳根清淨、  已有戒功德香而悅鼻根、觸時供養恭敬而  悅身根、若能思惟歎功德時意根清淨。

[0257b19]  「善男  子！如蓮華生，人天攝受；菩薩亦爾，出於世間，  諸佛、菩薩，乃至諸天、帝釋、梵天、護世之所崇  仰。

[0257b22]  「是名菩薩自無染污乃至攝受。

[0257b22]  「善男子！如  是，菩薩具是十法，喻如蓮華。

[0257b23]  「善男子！菩薩摩  訶薩具足十法，心意廣大。何者為十？一者、我  當修行一切諸波羅蜜故發增廣心；二者、我
當成熟一切佛法故發增廣心；三者、我當教  化一切眾生故發增廣心；四者、我當坐於道  場得成阿耨多羅三藐三菩提，成等覺已當
轉法輪，若梵、若天、一切世間所不能轉故發  增廣心；五者、我當利益一切眾生，於無  量無邊世界發增廣心；六者、我當造作智慧
舟航，度諸眾生於生死海發增廣心；七者、一  切眾生無救、無護、無歸依處、無有親識能度  脫者，我當為其作親屬故發增廣心；八者、我
當顯現諸佛威神、作師子吼、遊戲諸佛神通  道力，亦當視顧摩訶那伽發增廣心；九者、我  當不共一切世間——若天、若人——無比無等故發
增廣心；十者、以佛正法，我當教化一切眾生，  非陋行故、非苦行故、非下劣行故，發增廣  心。

[0257c11]  「善男子！菩薩摩訶薩具是十法，發增廣心。

[0257c12]  「善男子！菩薩摩訶薩具足十法，心得清淨。何  等為十？一者、心多信樂，心內不動，心住堅固，  心無虛假，遠離一切不善思惟，所謂不發心
求聲聞道、求辟支佛道。

[0257c15]  「以少欲知足故，遠離  一切垢穢不淨：離身貢高，所謂不作虛假威  儀；離口貢高，所謂不說非實語言；離心貢
高，無諂曲故、身不混雜故、口少欲故、心無貪  求故。

[0257c19]  「知恩報恩，微細恩義尚不忘失，何況多  者？

[0257c20]  「言語諦實，於所作事不毀謗他、無利不說、  唯歎有德、利喜勸嘆，是中唯見功德，如說而  行。

[0257c22]  「菩薩不得以口慰喻而心含怨；菩薩以口  勸歎，心不令諍；口說愛語，心無忿恨。

[0257c23]  「菩薩不  以身現善而心行惡、菩薩不以身恭敬而心  輕慢。

[0257c25]  「菩薩無貢高、不懈怠，不悋惜、不嫉妬，菩  薩既無貢高，亦不懈怠，不慳、不嫉，亦不幻惑  亦無諂曲。

[0257c27]  「菩薩不鬪兩邊互相破散。何以故？  菩薩以身恭敬，口說諦實，三業相應。

[0257c28]  「不謗如  來清淨正法，菩薩不敢謗法。云何不謗諸佛  正法？菩薩發阿耨多羅三藐三菩提心，剃除
鬚髮，著壞色衣，於佛正法而得出家。如是出  家，非畏國王故、不畏劫賊所破壞故、不負債  故、不怖畏故、不為生活故而作沙門，以信樂
故出家學道、唯求法故親近善友、深心承事、  就善知識、深心聽法。如法修行，心無憍慢，雖  無憍慢而顛倒取，若無顛倒則能通達於佛
正道，以通達故則得正法，以得法故決定阿  耨多羅三藐三菩提。如是，學者不謗如來正  教正法。

[0258a10]  「善男子！如是，菩薩具足十法，心得清  淨。

[0258a11]  「善男子！菩薩摩訶薩具足十法，無有疑惑。  何等為十？信於如來身有祕密、信於如來口  有祕密、信於如來心有祕密、信菩薩行、信具
神通、信滿本願、信一乘道、信種種說、信佛音  聲妙響甚深、信化眾生隨其根性。

[0258a15]  「善男子！云  何菩薩信於如來有身祕密乃至信於教化  眾生？

[0258a17]  「善男子！菩薩作如是念：『所聞如來有是  法身：寂靜身、無等身、無等等身、無量身、不  共身、金剛身，皆是真實，不虛不誑。』菩薩是處
不生疑惑，無有二心。如是，信於如來身有祕  密。

[0258a21]  「復作是念：『絓是所聞如來有口祕密，如來  自口授記、相貌授記，若不了義所說經教，悉  皆信之。如來無有蹉跌、非無義說，以是因緣，
悉非妄語。諸佛如來滅一切惡，清淨無垢，無  復煩惱、結使燋熱，自在具足，無所希望、無濁、  無穢。若言如來有失、如來無義語者，無有是
處，至真至實，無有欺誑。』是處不疑不惑，如是，  信於佛口祕密。

[0258a28]  「復作是念：『絓是如來心中祕  密，在心內懷，依止於心，一切聲聞、緣覺所不  能知，及諸菩薩一切眾生，唯除如來神通力
耳。何以故？如來甚深，難冒難量，境界廣大，無  邊無量，同於虛空不可思議，唯真唯實，無有  虛誑。』是處不疑，如是，信心祕密。

[0258b04]  「復作是念：『絓  是所聞一切菩薩勤利眾生、成就一切眾生，  於是事業都無疲倦、亦不怖畏。荷負大擔，力
勢堅固，修行十度一切佛法，有無礙智、無邊  智、無等智、不共智。勇猛堅固、莊嚴堅固、誓願  堅固，為菩提故次第滿足，唯真唯實，非是欺
誑。』是處不疑，如是，菩薩信於修行。

[0258b10]  「復作是念：  『菩薩坐於道場，所得無滯無障無礙清淨眼  通，乃至耳通、他心智通、宿命通、如意神通、漏
盡通，無著無滯無障無礙。』於三世中得一剎  那相應智，視眾生界如實見之，是等眾生具  足行身惡業、具足行口惡業、具足行意惡業、
誹謗賢聖、邪見顛倒、行於邪法，業因緣故，捨  身死後生諸惡道、受地獄苦；有諸眾生以身  善業、以口、意業善、正見具足故，不謗賢聖、行
於正見，以正見故三業清淨，以是因緣捨身  死後生於善道，天上受樂。如是真實觀眾生  界，即見眾生善、不善業。

[0258b21]  「復作是念：『我昔作菩  薩時行菩提道，作是誓願：「自成正覺方令覺  他。」是我前願，今已果滿得如所願，皆是真實、
無有虛誑。』是處不疑亦不生惑，故說菩薩名  為等覺，已自覺悟名三佛陀。

[0258b25]  「善男子！如是，菩  薩信於菩提、信佛出世。復作是念：『所聞一乘——  唯一佛乘——皆是真實，非是欺誑，不虛不謬。所
以者何？諸乘皆從大乘中出。譬如閻浮提洲，  乃有諸洲而相圍繞，各各名字皆悉屬於閻浮  提洲，總說其名入閻浮提；一切諸乘亦復如
是，依大乘出，無二、無三。』是處不疑，如是，信於  一佛乘道。

[0258c03]  「復作是念：『聞諸如來種種說法，於  諸經中悉是真實。所以者何？為化眾生故，而  諸如來隨機說法。』是處不疑、亦不生惑、不作
二心，如是，信於三乘有異。

[0258c06]  「復作是念：『聞諸如  來響音甚深，微妙梵音悉皆真實。所以者何？  諸梵天子少分善根，尚有音聲微妙響徹、柔
軟了亮、雅美可愛，何況如來於無量劫修行  成就百福莊嚴、萬德具足？』是處不疑不惑，如  是，信於如來甚深響音。

[0258c11]  「復作是念：『聞佛如來  了別機性、諸根利鈍，所化眾生聞以一音說  法，隨類各各得解，斷其疑心，善根成熟者而
前化之。一一眾生作如是解：「如來今者為我  一人說如是法。」而諸如來無是分別亦無思  惟，是等悉皆真實，非謬非誑。』是處不疑不惑，
生如是信：隨機緣故教化眾生。

[0258c17]  「善男子！如是，  十法具足，菩薩摩訶薩無疑惑心。

[0258c18]  「善男子！菩  薩摩訶薩具足十法，喻如大海。

[0258c19]  「何等為十？一  切珍寶之所歸聚、難冒、廣大、漸漸轉深、不宿  死尸、等為一味、復能容受一切川流、不過齊
限、諸大眾生之所依止、無有邊際。

[0258c22]  「善男子！云  何菩薩眾寶歸聚乃至云何無有邊際？

[0258c23]  「善男  子！譬如大海，一切珍寶是中聚集，無量無邊，  一切眾生往彼採寶；菩薩亦爾，一切功德珍
寶聚集，無量無邊，一切眾生求福德者而往  詣之。

[0258c27]  「善男子！如海難冒；菩薩亦爾，甚深難  冒。

[0258c28]  「善男子！如海廣大；菩薩亦爾，慈悲、智慧甚  廣大故。

[0258c29]  「善男子！譬如大海漸漸轉深；菩薩亦  爾，修道、種智漸漸轉深。

[0259a01]  「善男子！如彼大海不  與一切死屍共宿。所以者何？大海法爾。如是，  菩薩不與一切煩惱及惡知識而共止宿。何  以故？菩薩法爾故。

[0259a04]  「善男子！如此大海，一切眾  流悉往入之，至成一味，所謂醎味；菩薩亦爾，  絓是所修一切白法悉成一味，所謂一切智  味。

[0259a07]  「善男子！如海容受無量眾流，不增、不減；菩  薩亦爾，受無量法無有增減。

[0259a08]  「善男子！如彼大  海不過齊限；菩薩亦爾，教化眾生不過齊限。

[0259a10]  「善男子！如大海水，大身眾生在中居住；菩薩  亦爾，一切眾生有白淨法，於菩薩身依止而  住。

[0259a12]  「善男子！如大海水無有邊際，一切眾生不  能知其水之多少；菩薩亦爾，為諸眾生而說  法要，無邊無窮，無能測量。

[0259a14]  「如是，菩薩大海福  德珍寶聚集之處乃至無邊。

[0259a15]  「善男子！如是，菩  薩具足十法，喻如大海。」

大乘寶雲經卷第三

* * *

【經文資訊】大正藏第 16 冊 No. 0659 大乘寶雲經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
