佛說須摩提長者經(一名會諸佛前亦名如來所說示現眾生)

吳月支國居士支謙譯

[0805b11] 如是我聞：

[0805b11] 一時佛在舍衛國祇洹精舍，與大比丘眾五百人俱。爾時世尊時到，著衣，持鉢，與阿難俱入城乞食。

[0805b13] 是時城中有大長者子，名須摩提。是人命終，父母宗親及諸知識一時號哭，哀悼躃踊，稱怨大喚，悶絕于地；或有喚父母、兄弟者，或有呼夫主、大家者，如是種種號咷、啼哭；又有把土而自坌者，又有持刀斷其髮者，譬如有人毒箭入心，苦惱無量；或有以衣自覆而悲泣者，譬如大風鼓扇林樹，枝柯相掁；又如失水之魚宛轉在地；又如斬截大樹崩倒狼藉。以如是楚毒而加其身。

[0805b22] 爾時世尊知而故問：「阿難！彼諸大眾何故哀號悲泣如是？」

[0805b23] 阿難白佛言：「世尊！此城中有大長者子，名須摩提，壽盡命終。是人父母、兄弟、妻子、宗親、知識為恩愛所縛故，如是迷亂。唯願世尊為度一切故，可往至彼。諸佛、世尊不以無請而有所說。我今為彼諸人勸請於佛、世尊，以大慈悲，願往至彼。」

[0805b29] 爾時如來受阿難請，即往其家。是時彼諸人等遙見世尊，各各以手拭面，前來迎佛。既至佛所，頭面禮足，悲泣哽塞，不能發言。正欲長歎，以敬佛故，不敢出息，咽氣而住。

[0805c04] 爾時佛告長者父母、兄弟、宗親及諸知識：「汝等何故悲泣、懊惱，著此幻法？」

[0805c05] 是諸人等同時發聲而白佛言：「世尊！是城中唯有此人聰明智慧，端正殊妙，年既盛壯，於諸人中為無有上。我等思念，不離心懷。眾人瞻仰，視之無厭。言語柔和，孝於父母，恭順兄弟。又復多饒財寶、金銀、琉璃、硨磲、馬瑙、珊瑚、琥珀，倉庫盈溢，珍寶具足。又有車馬、飲食、醫藥、衣服、臥具、奴婢、使人。如是悉備，一旦命終。是故我等悲泣戀慕，不能自勝。善哉！世尊！願為我等方便說法，得離諸惱。從今已後更不復受如是諸苦；得斷貪欲、瞋恚、愚癡諸結根本；得度生、老、病、死之岸；永離憂、悲、苦、惱之海；所生之處值遇諸佛，善知識會，不遇惡緣。」

[0805c18] 爾時世尊告長者父母、宗親、知識及諸大眾：「汝等曾見有生不老、不病、不死者不？」

[0805c19] 是諸人等白佛言：「世尊！未曾見也。」

[0805c20] 佛復告諸大眾：「汝等欲離生、老、病、死、憂、悲、苦、惱者，莫復念是恩愛之縛；標心正見，歸命三寶。所以者何？於諸世間無過佛者，能導盲冥、愚癡之眾。於諸商主及諸醫王有相好中無與佛等。所以然者？如來身者即是藥王，佛所說法即為良藥。」

[0805c26] 爾時世尊即說偈言：

「十方世界中，　　生者無不死，
　生死往來道，　　唯法能除滅。
　無有十方剎，　　命終能濟者，
　唯佛能除斷，　　是故歸命佛。」

[0806a02] 佛復告大眾：「汝等云何知名為死？」

[0806a02] 諸人答言：「不知。世尊！」

[0806a03] 佛告大眾：「殺生、偷盜、邪婬、妄語、兩舌、惡口、綺語、嫉妬、恚、癡，若人行是十惡，名之為死。」

[0806a05] 佛復告諸大眾：「若人違逆，不順父母，不行正法，不敬沙門、梵志及諸耆宿，如是之人亦名為死。」

[0806a07] 復告大眾：「若有不敬三寶及諸持戒有德沙門，如是之人亦名為死。」

[0806a08] 復告大眾：「若有慳貪、嫉妬、憍慢，自不持戒，家內大小亦復不持；言語麁惡，好傷於人；狂癡、懈怠，心意不安；六情不具，少於智慧；不能專正，喜信他語；常懷嫉恚而自稱譽；遏人之善，揚他之非；好自貢高，不能親近沙門、梵志，不聞正法，如是之人亦名為死。」

[0806a14] 爾時世尊而說偈言：

「若人作不善，　　好行十惡者，
　心常懷憍慢，　　不敬於三寶，
　不能持淨戒，　　懈怠不精進，
　如是諸人等，　　皆名之為死。
　好行諸惡者，　　所生墮惡道；
　若人行諸善，　　爾乃得生天。
　若人不信佛，　　亦復不行法，
　行於非法者，　　是則名為死。」

[0806a23] 復告大眾：「若人得富貴而無憍慢心，意常安樂，亦不自高，亦不自下，等心一切，視之如己。雖得富貴，心無有異，恒觀無常，不為己有，過如怨毒，解知諸法，會當有離。既知是已，精勤修習；知一切法無可依止，於諸名利不計我所，亦復不著一切諸塵；常修其心，親近智者；不近惡友，常求遠離；佛所說法，初不違失。」

[0806a29] 爾時世尊而說偈言：

「少有眾生，　　在於世間，　　得大富貴，
　而不憍慢。　　行憍慢者，　　不得離苦，
　若不憍慢，　　速得解脫。　　無憍慢者，
　決定解脫，　　有憍慢者，　　必墮惡道。
　斷憍慢者，　　不名為死，　　有憍慢者，
　乃名為死。」

[0806b08] 復告大眾：「汝等知有生、老、病、死，今世、後世、精神輪轉更受形不？」

[0806b09] 諸人答言：「不知，世尊！」

[0806b09] 佛言：「汝等當知！眾生以此四事因緣繫縛，精神輪轉五道，不知生所從來，死所趣向。」

[0806b11] 爾時世尊而說偈言：

「無常計有常，　　不淨計有淨，
　實苦而言樂，　　無我計有我；
　眾生生死中，　　深著於倒見，
　千萬億劫中，　　不知生死本。
　若有人能解，　　真實大法者，
　能知此非常，　　最為大苦本。
　若人見垢濁，　　斷除三毒本，
　必能得成就，　　無上之大法。」

[0806b21] 復告大眾：「以結使故，起諸因緣；以因緣故，受諸苦惱。以是之故輪轉生死。色不至後世，受、想、行、識不至後世。所以者何？五陰不可得、不堅牢、無暫停故。」

[0806b24] 爾時世尊而說偈言：

「緣諸結使故，　　起眾惡因緣，
　由是因緣故，　　而受無量苦。
　以受諸苦故，　　復起無量結，
　一切生死本，　　輪轉皆如是。
　世間諸美色，　　譬如水上沫，
　一切眾苦痛，　　喻之如雨泡，
　一切眾想念，　　野馬等無異，
　無量諸行等，　　其性如芭蕉，
　一切諸心識，　　猶如幻無實，
　如是之妙法，　　如來口所說。
　諸佛之妙法，　　已為汝等演，
　慈悲眾生故，　　說是甘露法。」

[0806c08] 復告大眾：「地不至後世，水、火、風、亦不至後世。所以者何？地無覺、無知，四大無識。地即虛偽四大合成，以是因緣不至後世。」

[0806c10] 爾時世尊而說偈言：

「一切諸法中，　　無形無有色，
　亦無有所覺，　　虛妄無真實。
　四大假合成，　　柔弱無堅強，
　欲令至後世，　　終無有是處。」

[0806c16] 復告大眾：「眼不至後世，耳、鼻、舌、身、意亦不至後世。所以者何？眼空、無我、無常、無有、暫住。設欲令止，不可得也。有緣則生，緣散則滅。生無所從來，去無所至。耳、鼻、舌、身、意亦復如是。諸人當知！此六情者，緣會則有，緣散則無。譬如寄客不得久住。又如負債之人計日償債，日畢則去，終無住期；去則便空，竟不可得，無有往來。此六情者亦復如是。」

[0806c23] 爾時世尊而說偈言：

「諸情無堅固，　　此法如虛空，
　不安而無壽，　　不可為我所。
　因緣故有用，　　竟無有決定，
　和合所成法，　　轉世不可得。」

[0806c29] 佛說是經時，三百比丘漏盡、結解，成羅漢道。五百諸天遠塵離垢，得法眼淨。復有八千天人皆發阿耨多羅三藐三菩提心。

[0807a02] 佛復告諸大眾：「汝等當觀非常，不離是念。諸大眾等！我知過去諸佛為一切眾生作大橋梁，有大慈悲，普及一切。過去佛者名為迦葉佛、拘孫帝佛、拘那含牟尼佛、隨葉佛、尸棄佛、定光佛。如是等恒河沙數諸佛如來，斷除一切不善之法，修集甚深無量善法，於諸法中無所罣礙，而皆無常。過去亦有無量辟支佛，志樂靜寂，善修其心，亦皆無常。過去諸佛弟子無量無邊，皆得漏盡、意解、三明、六通及八解脫，永離生死，得到彼岸，亦為無常之所遷變。過去亦有五通仙人，淨修其戒，壽無量劫，悉歸無常。往昔亦有無量轉輪聖王及諸小王，七寶具足，無所乏少，亦復無常。我於過去無量世中作諸國王，以頭、目、髓、腦，及以手、足、國城、妻、子、象、馬、七珍、宮殿、樓觀、五樂之具，一切布施。我於爾時兼修淨戒，無所虧損。若有人來求是諸物，歡喜施與，不生瞋心，亦無嫉意；勇猛精進，身心不懈；深修禪定解脫三昧；以深利智、廣大之智、無礙無等甚深智慧，具足如是無量功德。我行菩薩道時，以是功德坐菩提樹下，以金剛心而立誓言：『不起此坐，當破四魔，得一切種智、十力、四無所畏、十八不共法。』適發此念，天魔波旬將諸兵眾，器仗嚴飾，遶菩提樹，面各三十二由旬，而作惡念：『我以此兵眾必壞是人，令不成道。』我爾時伸手按地，魔眾眷屬即便破散。我所知、所得、所覺之法當現證驗，應得成道。爾時即集無量功德智慧，以一念相應慧得成阿耨多羅三藐三菩提，而轉法輪，自得成就，亦復成就一切眾生。爾時有三夜叉：一名阿羅婆伽，二名毘沙那伽，三名修脂藍。如是等無量鬼神化令持戒；於九十五種外道中最尊、最上、無與等者，斷除一切三毒根本，無有生、老、病、死之患，而得成就無上道法。然亦當為無常所轉，却後三月當般涅槃。」

[0807b08] 復告大眾：「汝等觀此無常，終不捨人。如來得一切種智，色身相好，具足成就，而不能免。過去、未來、現在諸佛亦歸無常。是故汝等當深觀察無常之法！若能如是，無復恩愛係戀之心，亦無貪欲、瞋恚、愚癡之想，永斷生、老、病、死之苦，得離一切不善之法，增益無量清淨之行，深達諸法十二緣起。以是因緣常值諸佛。所以者何？若人得達十二因緣，即是見法；若見法者，即名見佛；欲見佛者，當持淨戒，威儀無缺。」

[0807b17] 爾時世尊而說偈言：

「過去諸王，　　生長深宮，　　雄猛端正，
　莊校嚴飾，　　象馬車乘，　　多饒財寶，
　如是諸王，　　亦歸無常。　　過去諸仙，
　被鹿皮衣，　　提婆延等，　　諸大仙人，
　外道典籍，　　皆悉通利，　　如是諸仙，
　亦歸無常。　　過去羅漢，　　已斷三毒，
　三明六通，　　不著三界，　　離諸癡欲，
　是良福田，　　如是聖眾，　　亦歸無常。
　不聞一句，　　善斷諸結，　　精勤為己，
　是大福田，　　如犀一角，　　獨處山林，
　名聞緣覺，　　亦歸無常。　　天魔兵眾，
　一時破散，　　及斷諸結，　　得成佛道，
　得成道已，　　而轉法輪，　　佛雖如是，
　當歸無常。　　過去諸佛，　　知三界事，
　當來諸佛，　　牢固眾生，　　現在諸佛，
　恒沙億剎，　　如是諸佛，　　亦歸無常。
　無常之力，　　不捨欲界，　　色無色界，
　仙人國王，　　貴賤上下，　　亦復不捨，
　諸佛緣覺，　　學無學人。　　無常不懼，
　不選財色，　　不問強弱，　　及與大智，
　執人牢固。　　以是當知，　　無常最苦，
　當求真法。　　我本為王，　　施人宮殿，
　園觀浴池，　　花果茂盛，　　國城妻子，
　頭目布施，　　以此功德，　　為求佛道。
　我往昔時，　　手足布施，　　以如此事，
　修習忍辱。　　有鷹逐鴿，　　割肉贖之，
　為無上道，　　忍諸苦痛。　　我行苦行，
　久習難行，　　我破魔王，　　於道場樹，
　得成佛道，　　無諸垢穢。　　我轉法輪，
　於鹿野園。　　我已降伏，　　瞋恚夜叉，
　於七山中，　　居止雪山。　　我已降伏，
　及其眷屬，　　而不能伏，　　無常之力。
　我能降伏，　　猶如山巖，　　如是猛象，
　化為弟子，　　及其眷屬，　　我皆降伏，
　而不能伏，　　無常之力。

「我於諸論師，　　及與諸外道，
　以正法共論，　　皆悉不如我，
　異趣諸眾生，　　化令為弟子，
　而不能降伏，　　無常之大力。
　我見貪欲縛，　　瞋恚及愚癡，
　如此愚冥法，　　皆已得除滅，
　然大智慧燈，　　照於三千界，
　而不能降伏，　　無常之大力。
　降伏天魔王，　　及與諸兵眾，
　壞於大盲冥，　　照以正法光。
　亦降諸論師，　　及諸占相者，
　而不能降伏，　　無常之大力。」

[0808a08] 爾時尊者阿難前白佛言：「善哉！世尊！善能分別解說此法。當何名此經？云何奉持之？」

[0808a09] 佛言：「此經名為『除諸憂惱』，汝應受持。一名『會諸佛前』，亦名『如來所說示現眾生』，應當受持。」

[0808a12] 佛告阿難：「於後世中有善男子、善女人受持《如來所說示現眾生經》者，於七生中自識宿命，毒不能害，火不能燒，水不能漂，不墮地獄、餓鬼、畜生、八難之處。捨此身已，生彌勒前，得在彌勒第一會中。」

[0808a16] 佛說此經已，阿難及諸大眾，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，聞佛所說，歡喜奉行。

佛說須摩提長者經

【經文資訊】大正藏第 14 冊 No. 0530 佛說須摩提長者經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，釋振溥法師提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA