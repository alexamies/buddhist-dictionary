彌沙塞羯磨本
大開業寺沙門愛同錄五分羯磨

[0214a20]  夫羯磨眾軌，溥應聖凡，秉告詳唱，稱為辦事。  事既塵沙，法寧限局？規猷浩博，豈可勝言？  且開十法以總諸務，各依其位具列軌儀。

第一作法緣起，　　第二諸界結解，  
第三諸戒受捨，　　第四衣藥受淨，  
第五布薩儀軌，　　第六安居法則，  
第七自恣清淨，　　第八受施分衣，  
第九懺悔諸犯，　　第十住持雜法。

[0214a28]  第一作法緣起  (要具七緣，方成羯磨。有不具者，開制故然)  。

[0214a29]  一、量事如非  (羯磨既稱辦事，所辦必須如法，違教虧戒聖所未聽。事類雖多，大分三種：一、情，如受
戒。第二、非情，如結界。第三、二合，如示處等。或言三者，謂人、法、事也。人即受戒等，法謂自恣等，事謂結淨等。此二三
種，稱事並如，或具或單，離合無准，必須約教、不違於戒，無犯。如虧此限，法定不成。法等落非，亦准於此)  。

[0214b03]  二、法起假處  (《僧祇律》云：「非羯磨地，不得受欲行於僧事。」《四分律》云：「若作羯磨，必先結界。然界有二
種：若自然界，唯秉結界羯磨一法；自餘僧法，並作法界中。若對首、心念二法，則通二界。」)

[0214b05]  三、集僧分限  (法起託處，依界集僧。界有二種：自然作法，二別謂大界戒場。據《四分》中有三小界。此
律辯界或有或無，小界一種無外可集，大界戒場盡限集之。若自然界，則四分：聚落、蘭若、道行、水界。聚落有二種：可
分、不可分。若不可分別，《僧祇》七樹之量，計有六十三步。可分別者，《十誦》盡界集之。蘭若亦二：有難、無難。若無難
者，此律云：「練若比丘不知己界齊幾許？佛言：『自然界面去身二拘盧舍。』」諸部多云一拘盧舍者，大小不定。且依《雜寶
藏經》云五里為准。若有難者，如《善見論》七盤陀羅。盤陀羅者，二十八肘，通計而論，五十八步四尺八寸。道行界者，
《十誦律》縱廣有六百步。言水界者，此律所明船上作法，以有力人若水若沙擲所及處。此之六種並是自然，皆取
身面所向方隅，分限之內僧須盡集。集僧方軌諸教共明。此律集僧自分四別：一、三唱。時至，應使沙彌、守園人於高處
唱。二、打揵搥。除漆樹、毒樹，以鳴木作三打鼓，除金銀，以銅鐵瓦木作。四、吹螺。應吹海螺。然揵搥一種，若也無人，
比丘打之，亦不得過三通。《付法藏》傳令有長打。三千威儀中具明杵下之數)  。

[0214b14]  四、簡眾是非  (體是比丘，如法清淨，是作法人，餘非此限，故須簡擇。此律有一十三人不足僧數：
一非人、二白衣、三滅擯、四被舉、五自言、六不同見、七狂、八散亂心人、九病壞心人、十比丘尼、十一式叉摩那、十二
沙彌、十三沙彌尼。然《四分》中具彰四例：一者、得滿數不得呵，謂呵責等四羯磨人是。二者、不得滿數應呵，謂若欲受
大戒人。三、不得滿數不得呵，謂尼等四眾。十三難人，三舉二滅，若別住、若戒場、若在空，若隱沒、若離見聞、若所為人。此
二十八人是。人覆藏等四，及覆藏竟、本日治竟、六夜竟，此上七人不相足數。《十誦律》又云：「睡眠人、亂語人、憒鬧人、入
定人、瘂人、聾人、狂人、亂心人、病壞心人、樹上人、白衣人，十二人不成受戒足數。」《磨德勒伽論》云：「重病人、邊地人、癡鈍
人，此三人不成滿眾。」《僧祇》云：「若與欲人、若隔障、若半覆、申手不相及、若眾僧行作羯磨住坐臥等，皆不足數。」此律病人
皆羯磨說戒。佛言：「別眾如捨戒中，中邊不相解等，皆非足數。」此上諸人並是不得滿數不得呵。四者、得滿數呵。若善
比丘同一界住，不離見聞處，乃至語謗人等是。即上諸不足數人，若以相足，並不羯磨)  。

[0214b23]  五、和合無別  (故律云：「應來不來、應囑授不囑授，羯磨時得訶人不同而強羯磨，是名別眾。」即此文
中有三別眾及別名目和。和唯是一囑授之法，具如下列)  。

[0214c01]  六、問答所作  (秉法者應問云：「今僧和合，先作何事？」眾中一人應答云：「作某羯磨。」但事有總別，答亦  通兩。若結界，理無雙答)
。

[0214c03]  七、羯磨如法  (具上六緣，合秉羯磨。羯磨之法又有如、非，具離諸非方名辦事。略顯非相及以成  如也)  。

[0214c05]  僧法羯磨文有六非  (文中辯非或一四五，據相總論不過六種。若准餘文及《四分律》，  有呵不止非，即可為七)  。

[0214c07]  一、餘法餘律羯磨  (謂僧、法、處、事隨一不如，所作羯磨皆不成就。非正軌則、正調伏，並名為  餘。此據總說，下約別明也)  。

[0214c09]  二、非法別眾羯磨  (謂詞句增減不依聖教。翻非即如、驗文可曉。別眾三種，如上所陳三種和  合相翻即是也)  。

[0214c11]  三、非法和合羯磨  (人雖和合，法落非中)  。

[0214c12]  四、如法別眾羯磨  (羯磨雖如，眾不詳集)  。

[0214c13]  五、似法別眾羯磨  (詞句顛倒，別眾如前)  。

[0214c14]  六、似法和合羯磨  (似法同前，和合為異。准文更有無事作、非法事、不現前界界外施、秉體未
成、僧不應解等。此並僧界事中，不應聖教。並初非攝，不別陳之)  。

[0214c16]  第二結解諸界法  (界有三種：一、攝僧界。攝人以同法，令無別眾愆。二，攝衣界。攝衣以屬人，令
無離宿罪。三、攝食界。攝食以障僧，令無二內過。今依此三次第辯相也)  。

[0214c18]  第一、結解僧界法  (律云：時世飢饉，餘處比丘集王舍城，僧房皆空，無人守護。因開各
解本界、通結一界。後時豐足，解通已還結小界。又初緣時為界內不集別眾受戒，遂開界外結小界受，名曰戒壇。若
受戒竟應捨，於坊內作受戒。又為比丘將受戒人至壇處，遇賊被剝，因聽於坊內作受戒場。應先捨僧坊界，然後結界戒
場。唱相除內地，更結僧坊界。此則先結戒場後結大界。先界外結者，是對難結小界非即是戒場。若是者，何故令捨？
古今皆云：《五分》初緣安置戒場在界外者。據文不然。今依次第，有其二位：一戒場、二大界。今且依此依，具結解之儀)  。

[0214c23]  第一、結戒場法  (欲結之時依前集僧。《四分律》云：「不得說欲。」此雖無文，理亦同彼。集眾問和
具方便已，先唱四方界相，然後白二結之)  。

[0215a01]  唱四方界相法  (律云：先應一比丘唱四方界相。若不唱相，不成結界，犯突吉羅。不得以眾生及
烟火作相、不得兩界相並相入，皆不成結，犯突吉羅。《四分》云：「應令舊住比丘唱相。」意取諳委界相。縱非舊住，但委識
方所，亦得令唱。唱相之人應具威儀，敷尼師壇脫革屣禮眾僧  已  ，合掌白云也)  。

[0215a04]  「大德僧聽！我比丘為僧唱四方戒場相。從此  東南角某標，至西南角某標，從此至西北角  某標，從此至東北角某標，從此還至東南角
某標。此戒場相一周訖。」  (三說。必有屈曲門戶多少，並須具牒，稱事分明。所標相極
須彰顯，若錯涉差互乖文及唱相違失，並不成結界。既不成，後秉諸法並不成就。此既根本，特須詳審也)

[0215a09]  正結戒場法。

[0215a09]  「大德僧聽！如某甲比丘所唱界  相，今僧結作戒壇，共住、共布薩、共得施。若僧  時到僧忍聽。白如是。」「大德僧聽！如某甲比丘
所唱界相，今僧結作戒壇，共住、共布薩、共得  施。誰諸長老忍，默然；不忍者說。」「僧已結某甲  比丘所唱界相作戒壇，共住，共布薩，共得施竟。
僧忍，默然故，是事如是持。」  (依《四分律》，不牒二同；此摽三共，與彼宗異)

[0215a16]  解戒場法  (諸比丘既結戒場，不捨而去。佛言：「應白二羯磨捨界。」方便如前)  。

[0215a17]  「大德僧聽！此結界處，僧今捨是界。若僧時到  僧忍聽。白如是。」「大德僧聽！此結界處，僧今捨
是界。誰諸長老忍，默然；不忍者說。」「僧已捨是  界竟。僧忍，默然故，是事如是持。」  (文無三共者，以背界故也)

[0215a20]  第  二、結大界法  (律云：結戒壇已更結僧坊界，應一比丘唱四方界相，又唱除內地。即據此文，應安兩
重標相：一大界外相、二大界內相。其外相者，住處方圓斜正大小規矩無定。故諸論中，界形有五或十七等，隨
其前事即以為標，牓標內外任以為相。其內相者，標相准前，所除多少住處寬狹。但分兩界，勿相並入。古云一肘，  實為膠柱。作法方便、唱相法則，一准於前)  。

[0215a25]  唱相法  (威儀同前)  。

[0215a25]  「大德僧聽！我比丘為僧唱四方大  界內外相。唱外相，從此東南角某標，乃至  還至東南角某標。此是大界外相一周訖。」  (三說。內相
准此，但稱內相為異。各三說訖，後總云：「彼為外相、此為內相，此是大界內外相三周訖。」)

[0215b02]  正結大界法。

[0215b02]  「大德僧聽！此某甲比丘唱四  方界相及除內地，今僧結作僧大界，共住、共  布薩、共得施。若僧時到僧忍聽。白如是。」「大
德僧聽！此某甲比丘唱四方界相及除內地，  今僧結作僧大界，共住、共布薩、共得施。誰諸  長老忍，默然；不忍者說。」「僧已結某甲比丘唱
四方界相及除內地作僧大界，共住、共布薩、共  得施竟。僧忍，默然故，是事如是持。」  (若無戒場，不除內地。但除  內地一句為異)

[0215b11]  解大界法  (方便如前)  。

[0215b11]  「大德僧聽！此一住處，僧共住、共  布薩、共得施。先結此界，今解。若僧時到僧忍  聽。白如是。」「大德僧聽！此一住處，僧共住、共布
薩、共得施。先結此界，今解。誰諸長老忍，默然；  不忍者說。」「僧已解先所結界竟。僧忍，默然  故，是事如是持。」  (此解界文牒三共者，表與戒場大小為異)

[0215b17]  第二、結解衣界法  (因憍陳如持糞掃衣路行疲極，故開此法。界大藍小方可須結，藍  大或等並不用之)  。

[0215b19]  「大德僧聽！此結界處聚落中  (謂城塹籬柵之內也)  、  若聚落界
(謂城塹等外人所行處，及有慚愧人大小行處。上之二處，《四分》、《十誦》並悉除之。今不除者，  宗殊故也)  ，  共住、共布薩、共得施。今結作不失衣界。若僧
時到僧忍聽。白如是。」「大德僧聽！此結界處  聚落界，共住、共布薩、共得施，今結作不失衣  界。誰諸長老忍，默然；不忍者說。」「僧已結作不
失衣界竟。僧忍，默然故，是事如是持。」

[0215b26]  解衣  界法。

[0215b27]  「大德僧聽！此結界處聚落中、若聚落  界，先結作不失衣界，僧今解之。若僧時到  僧忍聽。白如是。」「大德僧聽！此結界處聚落
中、若聚落界，先結作不失衣界，僧今解之。誰  諸長老忍，默然；不忍者說。」「僧已解不失衣界  竟。僧忍，默然故，是事如是持。」  (初結僧先，後解僧後)

[0215c05]  第三、結食界法  (淨有三種，並文具顯)  。

[0215c05]  一、他處淨  (有一織師中路起屋，比丘  欲於屋中作食安食。佛言：「聽於白衣舍作淨屋。」後以施僧，亦聽為淨屋)  。

[0215c07]  二、處分淨  (佛言：「若作新住處，應先指某處作淨地，便可安食。若未羯磨，不得入中至明相出。」有云：未
羯磨者，謂簡淨地羯磨。今正以處分為羯磨)  。

[0215c09]  三、羯磨淨  (諸比丘著食淨屋中，為人所偷。佛言：「應羯磨中房作淨處。」諸比丘欲羯磨一房牆內、或齊
屋溜處、或於中庭、或房一角、或半房等作淨地。佛言：「聽。應在院外結之。」律雖無文，義應唱相言也)  。

[0215c11]  「大德僧聽！我比丘為僧唱安食淨處。此僧伽  藍內東廂厨院中結作淨地。」  (三說。若庭中、房內、或諸果樹下，並隨處稱  之)

[0215c14]  「大德僧聽！今以某房作僧安食淨處。若僧時  到僧忍聽。白如是。」「大德僧聽！今以某房作
僧安食淨處。誰諸長老忍，默然；不忍者說。」「僧  已以某房作僧安食淨處竟。僧忍，默然故，是  事如是持。」

[0215c18]  解法  (律無解文，翻結為解)  。

[0215c19]  「大德僧聽！彼某房先作僧安食淨處，僧今解  之。若僧時到僧忍聽。白如是。」「大德僧聽！彼某  房先作僧安食淨處，僧今解之。誰諸長老忍，
默然；不忍者說。」「僧已解某房安食淨處竟。僧  忍，默然故，是事如是持。」  (若有多處，一時標名，解結亦得若處分淨，還以處分解之  也)  。

[0215c25]  通結僧坊作淨地法  (有比丘欲通羯磨僧坊內作淨地。佛言：「聽。」)  。

[0215c26]  「大德僧聽！此一住處，共住、布薩、共得施。僧今  結作淨地，除某處。
(有云：除某處者，謂除淨地，故知此是簡淨地法。今云：除者，謂僧住處，  為通結故，所以言除。此即結文，非簡法也)
若僧時到僧忍聽。白如是。」「大德僧聽！此一住  處共住、共布薩、共得施，僧今結作淨地，除某  處。誰諸長老忍，默然；不忍者說。」「僧已結作淨
地竟。僧忍，默然故，是事如是持。」

[0216a04]  解法

[0216a04]  「大德僧  聽！此一住處先結作淨地，僧今解之。若僧時  到僧忍聽。白如是。」「大德僧聽！此一住處先結
作淨地，僧今解之。誰諸長老忍，默然；不忍者  說。」「僧已解淨地竟。僧忍，默然故，是事如是持。」
(淨地之所為，防二：內煮、宿食藥。教稱不淨，以此而噉，垢業滋深。護淨諸教明顯，但食為同命，凡聖所憑。信教存道，特  宜誡慎)

[0216a11]  第三、諸戒受捨  (受之意者，一、擬防非斷除業惑，二、為生福證顯法身。故戒經云：戒為淨身、定
為淨心、慧清煩惱。若無明慧，煩惱不除；若無正定，明慧不發；若無禁戒，正定不成也。以聖人業惑雖盡，猶持禁戒固若
金剛。三教顯功誠說非一，然禁通俗戒分多品，始微終著位列五科：一三歸、二五戒、三八戒、四十戒、五具戒。能受之  人約位有七，即謂七眾。如下具彰也)  。

[0216a15]  第三、受三歸法  (佛法與僧，真歸依處，能生福智、能為覆護，歸趣依投越四魔境。多論云：以
三寶為所歸，欲令救護不得侵陵。《涅槃經》三跳，明過厄難。既創翻邪，故標為首。佛謂清淨法身，二智顯證，五分成立；
法謂滅諦；僧謂第一義僧。於此境誠心決定崇重僧，向受無疑，二師授資順明了方成也)  。

[0216a18]  「我某甲盡形受，歸依佛、歸依法、歸依比丘  僧。」  (三說)  「我某甲盡形受，歸依佛已、歸依法已、歸  依比丘僧已。」  (三說)

[0216a21]  第二、受五戒法  (希有希有，《校量功德經》云：「佛告阿難：『若三千大千世界滿中如來，如稻麻  竹  [竺-二+韋]
。若人四事具足供養，滿二萬歲；諸佛滅後各起寶塔，復以香華種種供養。其福雖多，不如有人以淳淨心歸依
佛法僧所得功德，百分不及一、千分百千分乃至算數譬喻所不能及。復以一彈指頃十善戒，福轉勝前。一日一夜
受持八戒，若盡形受持五戒、若沙彌戒、沙彌尼戒、式叉摩那戒、比丘尼戒、若比丘戒，福轉勝前不可為喻。』」然於受戒
前須具問遮難，故《善生經》云：「汝不盜現前僧物不？於六親所、比丘比丘尼所行不淨行？父母師長有病棄去？不殺發菩
提心眾生？」如具問已，若言無者，應為說法開導心懷令生信樂。《智度論》中，時局盡形數定，謂一分、少分、多分、滿分斷
婬等五。《俱舍論》中，五種定限不發律儀。教既被機任時行用。《阿含經》云：「於受戒前懺悔罪已，然後與受。」也)

[0216b02]  「我某甲！歸依佛、歸依法、歸依僧。盡形壽為優  婆塞。如來、至真、等正覺，是我世尊。」  (三說)  「我某甲！
歸依佛竟、歸依法竟、歸依僧竟。盡形壽為優  婆塞。如來、至真、等正覺，是我世尊。」  (三說。已得戒竟，應為說相)  「盡形壽不殺生，是優婆塞戒。能持不？」
(答言：「能持。」)  「盡  形壽不偷盜，是優婆塞戒。能持不？」  (答言：「能持。」)  「盡形  壽不邪婬，是優婆塞戒。能持不？」
(答言：「能持。」)  「盡形壽  不妄語，是優婆塞戒。能持不？」  (答言：「能持。」)  「盡形壽不  飲酒，是優婆塞戒。能持不？」
(答言：「能。」前四輕重一同具戒。如《優婆塞五
戒相經》說。及有六重二十八輕，如《善生》等經廣說。然應發願，引行令增。然有經云：設有持戒，不發願者，得少許福。引  古證之)

[0216b13]  第三、受八戒法  (《善生經》、《增一阿含經》云：「佛告優婆塞：『當於八日、十五日，詣長老比丘所受
八戒。』」論中總許五眾受之，若無人時自受亦得。《成實論》中，五戒、八戒俱通長短，或一年、一月、半日、半夜，重受、減受並得  戒法)  。

[0216b16]  「我某甲！歸依佛、歸依法、歸依僧。  (一日一夜，隨長短稱)  為淨  行優婆塞。」  (三說)  「我某甲！歸依佛竟、歸依法竟、歸
依僧竟。  (一日一夜，隨長短稱)  為淨行優婆塞。」  (三說)

[0216b18]  「如諸佛盡  形壽不殺生，某甲一日一夜不殺生。能持不？」  (答言：「能持。」)  「如是不偷盜、不婬、不妄語、不飲酒、離花
香瓔珞香油塗身、離高廣勝床上座、離作倡  伎樂故往觀聽、非時食。」  (並如上問答。然有以前八是戒、後離非時食一是齋。或
有以第七第八合為第七，離非時食為第八戒)

[0216b24]  第四受十戒法  (此下三品是出家戒。但出家之益難以言宣。《出家功德經》云：「出家功德，高
於須彌、深於巨海、廣於虛空，無量無邊，勝明千人之眼、又勝救千人之目。」《僧祇律》云：「一日出家修梵行，滅二十劫惡
道苦。」《大悲經》云：「若以袈裟四寸著身，五種功德，不出賢劫之中，當證三乘聖果。若障出家罪，則極重廣。」有成教，何能  繁述)  。

[0216c01]  先明作畜眾法  (准受戒法中，若授人具足戒、度沙彌、為人作依止，皆應具多種德，謂成就戒、
成就威儀、畏慎小罪、多聞能持佛所說法、善誦二部律分別其義、能教弟子增戒增心增慧、能除弟子疑能使人除、
能治弟子病能使人治、能教弟子捨惡邪見能令人教捨、能迴弟子國土覺能使人迴，若滿十歲等，違者突吉羅。尼
戒中云：比丘尼雖滿十二歲，種種諸病及無所知而畜弟子，不教誡故，愚闇無知不能學戒。佛言：「聽諸比丘尼白二
羯磨然後畜眾。」比丘准尼義亦應有。又《四分》中，時諸比丘輒便度人，不知教授，種種起過。佛言：「聽僧與受具足者白
二羯磨畜。依止沙彌亦爾。」文言，應到僧中，脫革屣，偏袒右肩，胡跪合掌乞云)  。

[0216c07]  「大德僧聽！我某甲比丘，已滿十歲，欲畜眾。從  僧乞僧畜眾羯磨。善哉！僧與我作畜眾羯磨。」
(如是三乞。佛言：「諸比丘應籌量觀察，此比丘堪畜眾不？不堪，不應與作羯磨。若堪，應與作羯磨。」也)

[0216c10]  「大德僧聽！此某甲比丘，已滿十歲，欲畜某甲  為眾，從僧乞畜眾羯磨。僧今與作畜眾羯磨。  若僧時到僧忍聽。白如是。」「大德僧聽！某甲比
丘已滿十歲，欲畜某甲為眾，從僧乞畜眾羯  磨。僧今與作畜眾羯磨。誰諸長老忍，默然；不  忍者說。」「僧已與某甲比丘作畜眾羯磨竟。僧
忍，默然故，是事如是持。」

[0216c17]  初度沙彌法  (律中聽度七歲小兒能驅烏者。《僧祇》云：「若過七十，坐起須人，不得度。若能修習諸業，
亦聽出家，應為說苦事：一食一住、一眠多覺。若能者應度。」此律，若欲度人，房房禮僧足，自稱名字，令僧盡識。依《四分
律》，作形法二問，單白羯磨度之。儀式鈔中委述)

[0216c20]  正受十戒法

[0216c20]  「我某甲，歸依佛、歸依法、歸依比  丘僧。我今於釋迦牟尼如來、應供、等正覺所  出家作沙彌，和上某甲。」  (三說)
「我某甲，歸依佛  竟、歸依法竟、歸依比丘僧竟。我今於釋迦牟  尼如來應供等正覺所出家作沙彌，和上某  甲。」  (三說)

[0216c25]  「盡形壽不殺生，是沙彌戒。能持不？」  (答言：「能持。」)  「不偷盜、不婬、不妄語、不飲酒、不歌舞作倡
伎樂、不往觀聽、不著花香塗身、不坐高廣  大床上、不受畜金銀及錢。」  (皆如上問答。依《請僧福田經》，沙彌應知五德十數。  此既常行，應如鈔列)

[0217a02]  第五、受大戒法  (戒為生死舟船、定慧根本，三身四智無不憑斯，必須緣法相應、稱教具
足，如一乖闕戒品不生。但緣繁多豈能委敘？今且大概要具五如：一、能受人如。此有五種：一、報是人道；二、諸根具足；
三、身器清淨；四、出家相具；五、得少法。二、所對境如。此有七種：一、結界成就；二、有能秉法僧；三、僧數滿足；四、界內盡集；
五；羯磨如法；六、資緣具足；七、佛法時中。三、發心乞戒。四、心境相應。五、事成究竟。謂從請終于受竟，前後不虧方成  辦事。正授戒中須具九法)  。

[0217a07]  一、請和上法  (律云：諸比丘無和上阿闍梨故，威儀失節，不繫念在前、不善護諸根入聚落乞食，
高聲亂語被譏呵。復有病比丘，無人瞻視，由此命終。佛從今以十利故，聽諸比丘有和上。和上自然生心愛念弟子如
兒，弟子生心敬重和上如父，勤相教誡更相敬歎，能增廣佛法使得久住。所請和上須具德位，謂成就威儀，畏罪、多聞，
誦二部律，能教弟子增戒心慧，能為弟子除疑治病，使捨邪見國土覺等。若滿十歲，律有多法不能備載。度沙彌依止
亦如是。其共別行法如律具明。請之法式，應偏袒右肩，脫革屣，胡跪合掌請云)  。

[0217a12]  「我某甲，今求尊為和上。尊為我作和上，我樂  尊為和上故，得受具足戒。」  (三說。和上應答云)  「可爾。」  (或言)  「當
教授汝。」  (或言)  「汝莫放逸。」  (二阿闍梨亦須加請)  二、安受戒人  (佛言：  「聽將受戒人著戒壇外眼見耳不聞處。」)  。

[0217a16]  三、差教師法  (和上應語羯磨師云)  「長老！今作羯磨。」  (復語教師云)  「長老！今受羯磨。」  (如是差已，羯磨師云)
「大德僧聽！某甲求某  甲受具足戒，某甲作教師。若僧時到僧忍聽。  白如是。」

[0217a19]  四、教師撿  (一、問和上，二、問受人。先問和上。應起至和上前云)  。

[0217a20]  「已度此人未？」  (若言：「未。」應語言)  「先度之。」  (若言：「已度。」應語言)  「為作和上  未？」
(若言：「未。」應語：「為作和上。」若言：「已作。」應問云)  。

[0217a22]  「弟子衣鉢具不？」  (若言：「未具。」應語：「為具。」若言：「已具。」應問云)  。

[0217a23]  「為自有？從人借？」  (若言：「從人借。」令捨。若自有，便往慰勞受者云)  。

[0217a24]  「汝莫怖懼。須臾持汝著高勝處。何者是僧伽  梨？何者是優多羅僧？何者是安陀會？」  (若言：「不解。」者，應
教誡之，應與三衣鉢。若先不相識，不應雲霧闇時為教。著時應密  [禾*見]  ，無重病不？又應語云)  。

[0217b01]  「汝某甲聽！今是實語時。我今問汝，若實言實、  不實言不實。」
(《僧祇》云：「汝若不實答，便欺誑天魔梵、沙門婆羅門、諸天世人，亦欺誑如來及以眾僧。  自得大罪也。」)  。

[0217b04]  「汝不殺父耶？汝不殺母耶？汝不殺阿羅漢耶？  汝不惡心出佛身血耶？汝不破和合僧耶？汝  不犯比丘尼耶？汝非非人耶？汝非畜生耶？汝
非黃門耶？汝非二形耶？汝非自剃頭自稱比  丘耶？汝非捨內外道耶？汝不曾出家持戒不  完具耶？」  (隨問答皆言無者，又應問言)  「人有如是等病，癩癰疽
乾痟癲狂漏熱腫脂出，有不？汝非負債人不？  非官人不？非奴不？年滿二十不？衣鉢具不？受  請和上未？汝字何等？和上字何等？父母聽不？  欲受具足戒不？」
(如是問答，又應教云)  「眾中更當如是問汝，  汝亦應如實答。」  (一一問答皆如法已)

[0217b14]  五、召入眾法  (教師應還壇上立，語羯磨  師云)

[0217b15]  「我已教授某甲如法竟。」  (羯磨師應作白)  「大德僧聽！某  甲求某甲受具足戒。某甲如法教授竟，應使
將來。若僧時到僧忍聽。白如是。」

[0217b17]  六、教乞戒  法  (教師應將來至僧，次第禮僧足，向羯磨師右膝著地合掌。教師教乞戒云)  。

[0217b19]  「大德僧聽！我某甲，求某甲和上受具足戒。今  從僧乞受具足戒。願僧拔濟我，憐愍故。」  (三說已，教師還  就本坐)

[0217b21]  七、戒師問白法  (羯磨師應作白云)

[0217b21]  「大德僧聽！此某  甲，求某甲受具足戒。今從僧乞受具足戒。我  今當問諸難事，及為作受具足戒羯磨。若僧  時到僧忍聽。白如是。」

[0217b24]  八、羯磨師問法  (應問言：「今是實語  時，乃至欲受具足戒不？」一一如上教師問法也)  。

[0217b26]  九、正授戒法  (《薩婆多論》云：「凡欲受戒，先為說法開導心懷，令於一切有情境上起慈悲心，誓救一
切眾生，令離五趣、證三乘果，勿求自度受持禁戒。起此增上心，便得增上戒。又戒是諸善根本、菩提正因，惟人道中
無遮難者得受此戒。汝今生處人中，身無遮難，堪受具戒，甚為希有。當一心專注，憑仗眾僧求此戒法，如病念醫、如
飢須食。羯磨神驗、眾僧力大，須臾能舉法界功德置汝身中。汝當歡喜一心諦受。」如是教已應作白言)  。

[0217c02]  「大德僧聽！此某甲，求某甲受具足戒。某甲自  說清淨，無諸難事，三衣鉢具，已受和上，父母  聽許，已從僧乞受具足戒。僧今與某甲受具
足戒，和上某甲。若僧時到僧忍聽。白如是。」  (《僧祇
律》云：「作白已，問僧成就不？乃至羯磨第一、第二、第三亦如是問。問已須答成與不成。」《十誦》云：「羯磨時當一心聽，莫餘覺
餘思惟。敬重正思惟，心心憶念應分別之。違者突吉羅。」)

[0217c08]  「大德僧聽！此某甲，求某甲受具足戒。某甲自  說清淨，無諸難事，三衣鉢具，已受和上，父母  聽許，已從僧乞受具足戒。僧今與某甲受具
足戒，和上某甲。誰諸長老忍，默然；不忍者說。」  (三說)  「僧已與某甲受具足戒，和上某甲竟。僧忍，  默然故，是事如是持。」次說墮相
(時諸比丘受具戒已，在前歸還。新受  戒人犯重罪，佛言：「受具戒竟應為說十二法：四墮法、四喻法、四依法。」)  。

[0217c15]  「汝某甲聽！世尊、應供、等正覺說是四墮法。若  比丘犯一一法，非釋種子。汝終不得乃至以  欲染心視女人。若比丘行婬法，乃至共畜生，
非沙門、非釋種子。汝盡形壽不應犯。能持不？」  (答言：「能持。」)

[0217c19]  「汝終不得乃至草葉不與而取。若比丘盜  五錢、若五錢物，非沙門、非釋種子。汝盡形壽  不應犯。能持不？」  (答言：「能持。」)

[0217c21]  「汝終不得乃至殺蟻子。若  比丘，若人、若人類，自手殺、若教人殺、若求刀  與、若教死、若讚死：『咄丈夫！用惡活為！死勝生。』
非沙門、非釋種子。汝盡形壽不應犯。能持不？」  (答言：「能持。」)

[0217c25]  「汝終不得乃至戲笑妄語。若比丘實無過  人法，自稱得過人法：諸禪、解脫、三昧正受及  諸道果，非沙門、非釋種子。汝盡形壽不應犯。
能持不？」  (答言：「能持。」)

[0217c28]  「諸佛世尊為示現事善說譬喻，猶  如人死終不能以此身更生，如針鼻決永  不復得為針用，如多羅樹心斷更不生不增
不廣，如石破不可復合。若比丘犯一一墮法，  還得比丘法，無有是處。」

[0218a03]  受四依法  (應語言)  。

[0218a03]  「汝某  甲聽！世尊、應供、等正覺說四依法。比丘盡形  壽依糞掃衣住，出家受具足戒。能持不？」  (答言：「能。」)
「若後得劫貝衣、欽婆羅衣、拘舍那衣、他家衣，  皆是長得。」

[0218a07]  「比丘盡形壽依乞食住，出家受具  足戒。能持不？」  (答言：「能。」)  「若後得僧前食、後食、請食，皆  是長得。」

[0218a09]  「比丘盡形壽依樹下住，出家受具足  戒。能持不？」  (答言：「能。」)  「若後得大小屋、重屋，皆是長  得。」

[0218a11]  「比丘盡形壽依殘棄藥住，出家受具足戒。  能持不？」  (答言：「能。」)  「若後得酥、油、蜜、石蜜，皆是長得。」  (復應
語言)

[0218a13]  「汝某甲聽！汝白四羯磨得如法受具足戒  竟，諸天龍鬼神皆作是願：『我何時當得人身，  於正法律中出家受具足戒？』汝今已得。如人
受王位，汝受比丘法亦如是。當忍易共語、恭  敬受誡。餘戒，和上阿闍梨當廣為汝說。汝當  早得具足學三戒、滅三火、離三界，無復諸垢，  成阿羅漢。」
(時受戒人不知年歲及受戒時，佛言：「應教令知。汝受戒時某年月日，汝應盡壽憶是事。」諸
律及論並云：和上闍梨為記春夏之冬時，某月某日乃至量影。此律又云：時諸比丘無上下坐，不相恭敬，為俗譏呵。
佛言：「畜生尚有尊卑，況我正法而不相敬？汝等從今，先受戒者應受第一坐、第一施、恭敬禮拜。如是奉行。」《四分律》云：  「當令受具戒者在前而去。」)

[0218a23]  請依止師法  (諸比丘和上喪，以無和上阿闍梨故，著上下衣不能如法，皆如上說。佛言：「從今以十
利故，聽諸比丘有阿闍梨。」自然生心視弟子如兒，弟子自然生心視阿闍梨如父，事如和上中說。至闍梨所，文云，偏  袒右肩，脫革屣，胡跪合掌請云)  。

[0218a26]  「大德一心念！我某甲，今求尊依止。願尊為我  作依止，我依止尊住，尊當教誡我，我當受尊  教誡。」
(律不云三，但一具得。闍梨應答云)  「汝莫放逸。」

[0218a28]  五種不共語法  (時六群比丘不敬戒，於師無慚無愧，不敬不愛不供養。佛言：「應作五種不共語法。」)  。

[0218b02]  一、語言汝莫共我語。二、汝所有莫白我。三、莫  入我房。四、莫捉我衣鉢及助我眾事。五、莫來  見我。

[0218b04]  弟子悔過  (佛言：「師作不共語時，弟子應悔過。」偏袒右肩右膝著地，以兩手捧師足，極  自卑下白言云)  。

[0218b06]  「我小我癡，後不敢復作。」  (若師受悔過者，弟子罪則除滅)

[0218b07]  尼眾授戒法  (《善見論》云：「尼者女也，摩者母也。重尼故稱之。」《智度論》云：「尼得無量律儀故，應次比丘
後。佛以儀式不便故，在沙彌後。」)  。

[0218b09]  授沙彌尼戒法  (其畜眾羯磨及剃髮出家等法，一一如比丘中說。唯和上須滿十二歲，加尼字
為異。其度沙彌尼、式叉摩那，大比丘尼並須別作畜眾羯磨，以其年年度弟子犯罪故、或捨畜眾法故。乞與之法並  可准知，更不重述也)  。

[0218b12]  受式叉摩那戒法  (律云：時諸比丘尼不先授弟子二歲戒，便受大戒。愚癡無知，不能學
戒。佛言：「不應爾。犯者突吉羅。」《十誦》中，輒度妊娠女人，招致呵責。佛言：「與二歲羯磨，可知有無。」然六法淨心、二歲淨心，
准《四分律》，十八童女、十歲曾嫁，各二歲學戒，滿二十、十二已，受具足戒。依此律中，或可如是。或十八童女，以不勞苦，志
節未成，與二歲法。十二曾嫁，為經勞苦，操行以成，即與受具足，不須學戒，但作白四羯磨量其堪不？故尼戒云：雖滿十
二歲已嫁女，而女聾瘂種種諸病，諸比丘尼與受具足戒。愚癡無知，不能學戒。佛言：「今聽諸比丘尼白四羯磨與滿十
二歲已嫁女人受具足戒。彼欲受戒人，應到比丘尼僧中白言：『阿姨僧聽！我某甲，已嫁，滿十二歲，求某甲和上受具足
戒。今從僧乞受具足戒。善哉！僧與我受具足戒，憐愍故。』如是三乞。諸比丘尼應籌量，可與受不可與受。」)

[0218b19]  應一比丘尼羯磨如上  (謂如上與畜眾法中說，或可作羯磨，詞句如上乞詞中說，  更不別說羯磨之詞)  。

[0218b21]  有諸德云：此文  (即是受具足戒。今以多義，知非受具。但是請僧量宜可，不請秉法者，幸自  詳之)  。

[0218b23]  乞二歲學戒法  (佛言：「欲受學戒人，到比丘尼僧中三乞。應具威儀，偏露右肩，脫革屣，禮僧足，胡  跪合掌白言：」)

[0218b25]  「阿姨僧聽！我某甲，和上某甲，今從僧乞二歲  學戒。善哉阿姨僧！與我二歲學戒，憐愍故。」  (三說  乞已。沙彌尼應住不聞處  眼
見處立)

[0218c03]  與二歲學戒法  (律云：諸比丘尼，應善籌量可與不與？應作白二羯磨云)  。

[0218c04]  「阿姨僧聽！此某甲沙彌尼，和上某甲，今從僧  乞二歲學戒。僧今與某甲沙彌尼，和上某甲，  二歲學戒。若僧時到僧忍聽。白如是。」「阿姨僧
聽！此某甲沙彌尼，和上某甲，今從僧乞二歲  學戒。誰諸長老忍者默然，不忍者說。僧已與  某甲沙彌尼，和上某甲，二歲學戒竟。僧忍，默  然故，是事如是持。」

[0218c10]  次說戒相法  (佛言：「應與說六法名字。」)

[0218c10]  「某  甲聽！如來、應供、等正覺說六法不得犯，一切  不得婬乃至以染著心看他男子。若式叉摩  那行婬法乃至畜生，非式叉摩那、非釋種女。
是中盡形壽不得犯。能持不？」  (答言：「能。」)

[0218c14]  「一切不得偷  盜乃至草葉。若式叉摩那，若聚落、若空地，他  所守護物，盜五錢，非式叉摩那、非釋種女。是  中盡形壽不得犯。能持不？」
(答言：「能。」)

[0218c17]  「一切殺生乃至  蟻子。若式叉摩那，若以人自手斷命、持刀授  與、教人殺、教死讚死，非式叉摩那、非釋種女。
是中盡形壽不得犯。能持不？」  (答言：「能。」)

[0218c20]  「一切不得妄  語乃至戲笑。若式叉摩那自無過人法，若言  有諸禪、解脫、三昧正受、若道若果，非式叉摩
那、非釋種女。是中盡形壽不得犯。能持不？」  (答言：「能。」)

[0218c23]  「不飲酒。若式叉摩那飲酒，非式叉摩那。是  中盡形壽不得犯。能持不？」  (答言：「能。」)

[0218c24]  「不得非時食。若  式叉摩那非時食，非式叉摩那。是中盡形壽  不得犯。能持不？」
(答言：「能。」前四根本、後二喜為，故別令其二歲修學。若犯前四，應當驅擯。若犯
後二，准《四分律》應更與戒。然《四分》中，後二同此前四，即是四重方便，謂與男子身相觸、盜減五錢、斷畜生命、作小妄
語。若犯此四，亦更與戒。一切尼戒法並皆應學，除自手取食授食與他。若依《僧祇》，隨順行十八事。若日月不滿二歲，  不應與受具足戒，故《四分》云，一歲者十二月)

[0219a02]  受比丘尼戒法  (依此宗中尼六種受
戒之法：一、八敬；二、十一眾；三、二十眾；四、遙受；五、十二曾嫁；六、義立邊地十人。初局波闍一人，二准五百釋女，餘之四  受通於一切也)  。

[0219a05]  先明本法  (須具八緣)  。一、請和上法  (須請之意，比丘中已釋。應偏袒右肩，脫革屣，胡  跪合掌請云)  。

[0219a07]  「我某甲，今求尊為和上。尊為我作和上，我樂  尊為和上。依止尊為和上故，得受具足戒。」  (三說。和上  應答言)  「可爾。」
(或言)  「當教誡汝。」  (或言)  「汝莫放逸。」

[0219a09]  二、安受  戒人  (律云：諸比丘弟子學二歲戒，不合意，便與受具足戒。佛言：「不應爾。犯者突吉羅。從今聽合和上、阿闍
梨意，乃為集十眾。」至受戒處，將受戒人著眼見耳不聞處)  。

[0219a12]  三、差教受師法  (和上應語羯磨師云)  。

[0219a13]  「長老！今受羯磨。」  (如是差已，羯磨師云)  「阿姨僧聽！某甲，求某  甲受具足戒，某甲作教授師。若僧時到僧  忍聽。白如是。」

[0219a15]  四、教授師撿問法  (一問和上，二問受戒人。先應起  至和上前問云)

[0219a17]  「已度此人未？」  (答言：「未。」應言：「先度之。」若言：「  已  度。」應語言)

[0219a18]  「為作和上未？」  (若言：「未。」應語：「為作和上。」若言已作，應問云)  。

[0219a19]  「此欲受戒人，學二歲戒日滿不？衣鉢具不？」  (答言：  「不具。」應語令具。若：「言具。」復應問云)  。

[0219a21]  「為是己有？為從人借？」  (答言：「借。」應語主令捨。然後乃往欲受戒人所，語言)

[0219a22]  「汝莫恐怖！須臾當著汝於高勝處。」  (答言：「爾。」若先不諳悉，應小披  衣觀看。無遮受戒法，應問言)

[0219a24]  「何者是汝僧伽梨、優多羅僧、安陀會、覆肩衣、  欲衣？」  (彼若不識，應語令識。次應與受衣鉢。復應語言)

[0219b01]  「汝某甲聽！今是實語時。我今問汝，若有當言  有、若無當言無。汝不殺父耶？汝不殺母耶？汝  不殺阿羅漢耶？汝不惡心出佛身血耶？汝不
破和合僧耶？汝不犯淨行比丘耶？汝非非人  耶？汝非畜生耶？汝非黃門耶？汝非二形耶？汝  非自剃頭自稱比丘尼耶？汝非捨內外道耶？  汝不曾出家持戒不完具耶？」
(若隨問答皆言無者，又應問言)  「女人  有如是病：癩病、白癩病、乾痟病、癲狂病、癕疽  漏病脂出病。如是等重病汝有不？汝非負債
人不？汝非他婦不？夫主聽不？  (隨當時有者問之)  汝非屬  官不？汝非婢不？汝是人不？女根具足不？汝非  黃門不？汝非石女不？汝非二道合不？月病常
出不？汝學二歲戒日滿不？汝已求和上未？父  母聽不？欲受具足戒不？」  (若隨問皆如法答者，又應教言)  「如我今
問，後僧中亦當如是問汝，汝亦當如是答。」

[0219b16]  五、召入眾中法  (彼教誡師應還僧中立，白言)

[0219b16]  「我已問竟。」  (羯磨師應白言)  「阿  姨僧聽！某甲，求某甲受具足戒。某甲已問竟，  今聽將來。若僧時到僧忍聽。白如是。」
(教師應往將來，教禮  僧眾)  。

[0219b20]  六、教乞戒法  (禮僧足  已  ，將至羯磨師所，胡跪合掌白羯磨師，從僧乞受具足戒。教言)

[0219b20]  「我  某甲，求某甲和上受具足戒。今從僧乞受具  足戒，和上某甲。願僧拔濟我，憐愍故。」  (三乞已，教誡師然後  復坐)

[0219b24]  七、戒師白和上  (羯磨師應白云)

[0219b24]  「阿姨僧聽！此某甲，求某  甲受具足戒。從僧乞受具足戒，和上某甲。我  今於僧中問諸難事，及為作受具足戒羯磨。
若僧時到僧忍聽。白如是。」

[0219b27]  八、羯磨師問法  (應語言：「汝  某甲聽！今是實語時，乃至欲受具足戒不？」一如上教授師問法。彼皆具答已)

[0219c01]  九、正授本法  (羯磨師應隨機示導令發上心。使具本法已，應作白言)  。

[0219c02]  「阿姨僧聽！此某甲，求某甲受具足戒。彼從僧  乞受具足戒，自說清淨，無諸難事，學二歲戒  滿，五衣鉢具，已求和上，父母已聽，欲受具足
戒。善哉！僧今與某甲受具足戒、和上某甲。若  僧時到僧忍聽。白如是。」「阿姨僧聽！此某甲，求  某甲受具足戒。彼從僧乞受具足戒，自說清
淨，無諸難事，學二歲戒滿，五衣鉢具，已求和  上，父母已聽，欲受具足戒。善哉！僧今與某  甲受具足戒，和上某甲。誰諸阿姨忍，默然；不  忍者說。」
(三說)  「僧已與某甲受具足戒，和上某甲  竟。僧忍，默然故，是事如是持。」

◎

[0219c13]  ◎本法尼往大僧中受戒法  (律云：彼和上阿闍梨復應集十比丘尼僧，將受  戒人往比丘僧中，義准尼僧，自結大界，護別眾過之)  。

[0219c15]  請羯磨師法  (律無正文，准前比丘受戒，亦令加請。應教言)

[0219c15]  「我某甲，今請  大德為羯磨阿闍梨，願大德為我作羯磨阿  闍梨。我依大德故得受大戒，慈愍故。」  (三請已，彼應答言)  「可爾。」

[0219c18]  乞受大戒法  (律云：應在比丘羯磨師前小遠，兩膝著地乞受具足戒。尼羯磨師應教  言)  。

[0219c20]  「我某甲，求某甲和上受具足戒，已於眾中受  具足戒竟。清淨無諸難事，已學二歲戒滿，衣  鉢具足，已求和上，父母已聽，不犯麁惡罪，欲
受具足戒。今從僧乞受具足戒，和上某甲。願  僧拔濟我，憐愍故。」  (三說)

[0219c24]  羯磨師問法  (律云：問法。又乞戒中已言清淨  問，然諸部中共行問法，故須撿問。羯磨師索欲問和訖，應作白云)  。

[0219c26]  「大德僧聽！此某甲，求某甲受具足戒。彼從僧  乞受具足戒。我今當問諸難事，及為作受具  足戒羯磨。若僧時到僧忍聽。白如是。」

[0219c28]  正問遮  難法  (先應安慰，如上說已。又應問云：「今是實語時，乃至欲受具足戒不？」一一如上。師問法已)  。

[0220a02]  正受戒體法  (說法開導，誡令專心承受戒法，如前所說)

[0220a02]  「大德僧聽！此某  甲，求某甲受具足戒。已於一眾中受具足戒  竟。清淨無諸難事，已學二歲戒滿，先所應
作已作，衣鉢具足，已求和上，父母已聽，不犯  麁惡罪，欲受具足戒。今從僧乞受具足戒，和  上某甲。善哉！僧今與某甲受具足戒，和上某
甲。若僧時到僧忍聽。白如是。」「大德僧聽！此某  甲，求某甲受具足戒。已於一眾中受具足戒  竟。清淨無諸難事，已學二歲戒滿，先所應作
已作，衣鉢具足，已求和上，父母已聽，不犯  麁惡罪，欲受具足戒。今從僧乞受具足戒，和  上某甲。善哉！僧今與某甲受具足戒，和上某
甲。誰諸長老忍，默然；不忍者說。」  (三說)  「僧已與某  甲受具足戒，和上某甲竟。僧忍，默然故，是事  如是持。」

[0220a16]  說墮相法  (應語云)  。

[0220a16]  「某甲聽！如來、應供、等  正覺說墮法。若比丘尼犯此一一法，非比丘  尼、非釋種女。一切不得婬乃至以染著心看
他男子。若比丘尼行婬法乃至畜生，非比丘  尼、非釋種女。是中盡形壽不得犯。能持不？」  (答言：  「能。」)

[0220a21]  「一切不得偷盜乃至草葉。若比丘尼，若聚落、  若空地，他所守護物，盜五錢、若過五錢，非比
丘尼、非釋種女。是中盡形壽不得犯。能持不？」  (答言：「能。」)

[0220a24]  「一切不得殺生乃至蟻子。若比丘尼，若人、  若似人，自手斷命、持刀受與、教人殺、教死讚  死，非比丘尼、非釋種女。是中盡形壽不得犯。
能持不？」  (答言：「能。」)

[0220a27]  「一切不得妄語乃至戲笑。若比  丘尼自無過人法，若言有諸禪、解脫、三昧正  受、若道若果，非比丘尼、非釋種女。是中盡形
壽不得犯。能持不？」  (答言：「能。」)

[0220b01]  「一切不得親近男子。  若比丘尼，欲盛變心，摩觸男子身髮已下、膝  已上，若男子作如是摩觸亦不得受，若按若
押、若舉若下、若捉若牽，非比丘尼、非釋種女。  是中盡形壽不得犯。能持不？」  (答言：「能。」)

[0220b05]  「一切不得與  男子共住共語。若比丘尼，欲盛變心，受男子  若捉手、若捉衣、若期行、若獨共行、若獨共
住、若獨共語、若共坐、若以身相近，具是八  事，非比丘尼、非釋種女。是中盡形壽不得犯。  能持不？」  (答言：「能。」)

[0220b10]  「一切不得隨順非法比丘尼語。  若比丘尼知和合比丘僧如法舉比丘，而隨  順此比丘。諸比丘尼語言：『姊妹！此比丘為和
合比丘僧如法舉，汝莫隨順。』如是諫，堅持不  捨，應第二、第三。第二、第三諫，捨是事善。不捨  者，非比丘尼、非釋種女。是中盡形壽不得犯。  能持不？」
(答言：「能。」)

[0220b16]  「一切不應覆藏他麁惡罪。若比  丘尼知他比丘尼犯波羅夷罪，彼後時若罷  道、若死、若遠行、若被舉、若根變，語諸比丘尼
作如是語：『我先知是比丘尼犯波羅夷罪。』不  白僧、不向人說，非比丘尼、非釋種女。是中盡  形壽不得犯。能持不？」  (答言：「能。」)

[0220b21]  「諸佛世尊善能說  喻示現事，猶如針鼻決不復任針用，猶如  人死終不能以此身更生，猶如多羅樹心斷
不生不長，猶如石破不可還合。若比丘尼於  此八法犯一一法，還得成比丘尼，無有是處。」

[0220b26]  次說八敬法  (應語言)  。

[0220b26]  「汝某甲聽！如來、應供、等正  覺說是八不可越法。汝盡形壽不應越。比丘  尼半月應從比丘眾乞教誡人。比丘尼不於
無比丘處夏安居。比丘尼自恣時應從比丘  眾請三事見聞疑罪。式叉摩那學二歲戒已，  應在二部僧中受具足戒。比丘尼不得罵比
丘。不得於白衣家說比丘破戒破威儀破見。  比丘尼不應舉比丘罪，比丘得呵。比丘尼犯  麁惡，應在二部僧中半月行摩那埵；半月行
摩那埵已，應各二十僧中求出罪。比丘尼雖  先受戒百歲，故應禮拜起迎新受戒比丘。」

[0220c08]  次說四依法  (應語言)  。

[0220c08]  「汝某甲聽！如來、應供、等正覺  說是四依法。盡受依是出家受具足戒。依糞  掃衣出家受具足戒。能持不？」  (答言：「能。」)
「若得長衣，劫  貝衣、欽婆羅衣、俱捨耶衣、瞿荼伽衣、麻衣，應  受。」

[0220c12]  「依乞食法出家受具足戒。能持不？」  (答言：「能。」)  「若  得長，得僧食、前食後食、請食，應受。」

[0220c13]  「依麁弊臥  具出家受具足戒。能持不？」  (答言：「能。」)  「若得長，菴屋、重  屋、大小房、方圓屋，應受。」

[0220c15]  「依下賤藥出家受具  足戒。能持不？」  (答言：「能。」)  「若得長，酥、油、蜜、石蜜，應受。」  (復應語言)
「某甲聽！汝已白四羯磨受具足戒竟，羯磨  如法。諸天龍神乾闥婆常作是願：『我等何時  當得人身，出家受具足戒？』汝今已得。如人得
受王位，汝今受比丘尼法亦如是。汝當忍易  共語、易受教誡，當學三戒、滅三毒、出三界，成  阿羅漢果。餘所不知者，和上阿闍梨當為汝  說。」

[0220c24]  第四、衣藥受淨法受持衣法  (三衣道摽，賢聖同服。既異外道，又息貪瞋。
解脫僮相，須加聖法反邪異俗，故制有三。又《多論》云：「為立義故，遮障寒熱，除無慚愧，為入聚落在道生善威儀清淨。
方制三衣。尼制五衣，亦為斯立。」功能既然，體須依法。四如具足，方堪受持。一  [毯-炎+旁]  、二色、三量、四作。體謂十種之衣，異於
草木皮髮捨墮邪命、毛  [毯-炎+旁]  錦綺皆不成衣。色謂壞色，非俗五彩，斑文綺繡亦不聽許。量謂三肘然五肘然。《多論》中二肘
四肘之衣亦聽作安多會。作謂條齒有軌、縫刺如法。下二條數諸教並同。僧伽梨一，《多論》分為九品，若互增減成受有
愆。彼著受用，律有誠說，護淨敬奉同之於塔，惡心毀壞得罪亦然。去即隨身，如鳥毛羽。教既繁廣，豈具言哉也)  。

[0221a02]  受安陀會法  (律有獨受之文，今准作其對首)

[0221a02]  「大德一心念！我比丘  某甲，此安多會五條受。」  (三說)

[0221a03]  受欝多羅僧法。

[0221a03]  「大  德一心念！我比丘某甲，此欝多羅僧七條受。」  (三說)

[0221a05]  受僧伽梨法。

[0221a05]  「大德一心念！我比丘某甲，此  僧伽梨九條受。」  (隨其條數多少稱之，三說)

[0221a06]  受僧祇支法。

[0221a06]  「大德一  心念！我比丘某甲，此僧祇支如法作，我受持。」  (三說)

[0221a08]  受覆肩衣法。

[0221a08]  「大德一心念！我比丘某甲，此  覆肩衣如法作，我受持。」  (三說)

[0221a09]  捨衣法  (應偏袒右肩，脫革屣，胡跪捉衣  心生口言)  。

[0221a10]  「大德一心念！我此僧伽梨九條，今捨。」  (三說。餘衣  准知。心念受捨一同於此，但餘「大德一心念」一句。尼五衣等受捨亦同然)

[0221a11]  受尼師壇法。

[0221a11]  「大  德一心念！我比丘某甲，此尼師壇應量作，今  受持。」  (三說)

[0221a13]  受鉢多羅法。

[0221a13]  「大德一心念！我比丘某  甲，此鉢多羅應量受，常用故。」

[0221a14]  受藥法  (患累之軀有所資待，
無病憑食、有疾須藥。通論諸藥總分四種，要不獲已，故聖並開：一、時藥；二、非時藥；三、七日藥；四、盡形藥。前一時藥
但有手受，後之三種有語手二受。《多論》手受有其五義，恐失手受故加語法。准《十誦》及論，具有語受之法。諸律皆無  此文)  。

[0221a18]  受時藥  (此律，時藥體分十種。《四分》五正及五非正並時藥攝。識名體已，心境相應威儀如法，依教而受。  然此律中受有其四)
：一、身授身受；二、物授物受；三、手授手  受；四、教取而食  (謂施主情速不及受食，及惡賤比丘不肯親授，以食著地言可取食。亦聽以  彼語即為受食)  。

[0221a22]  受非時藥法  (謂菴婆果等諸八種漿，不雜時食。如法作淨，有渴等緣，然後如法。義加云)  。

[0221a22]  「大  德一心念！我比丘某甲，今為渴病因緣，此是  菴婆果漿，為欲經非時服故，今於大德邊受。」  (三說。餘漿准此。若無渴病，犯罪)

[0221a26]  受七日藥法  (時諸比丘得風熱病。佛言：「聽以酥、油、蜜、石蜜等四種為藥，受七日服。」義加云)  。

[0221a26]  「大  德一心念！我比丘某甲，今為熱病因緣，此酥  七日藥，為欲經宿服故，今於大德邊受。」  (三說)

[0221b01]  受  盡形藥法  (有諸比丘得秋時病。佛言：「應根果等藥及餘一切醎苦辛酢不任為食，有病因聽盡形服。」義  加云)  。

[0221b04]  「大德一心念！我比丘某甲，今為氣病因緣，此  薑椒盡形受藥，今欲共宿長服故，於大德  邊受。」  (三說)

[0221b06]  長衣說淨法  (長衣之體，據律唯二：若長三衣過十日者方犯捨墮，若長餘
衣乃至手巾皆突吉羅。針三綖一，此等已外皆須說淨，不爾皆結。淨施有二：一者真實物付彼人，二者展轉稱名作  法。強奪犯罪唯真實有，展轉稱名無強奪義)  。

[0221b08]  請施主法  (真實淨主，律制簡擇一五兩二，如文具明。  展轉，若准餘文，應求持戒多聞者充。律無請法，以義加云)  。

[0221b10]  「大德一心念！我比丘某甲，今請大德為衣藥  鉢展轉淨施主。願大德為我作衣藥鉢展轉  淨施主，慈愍故。」  (三說)

[0221b13]  正說淨法  (若眾多衣物，段段說之；若束縛一處，亦得總說)  。

[0221b13]  「大德  (長老)  一心念！  我此長衣，於大德  (長老)  邊作淨施。」  (彼應問言)  「長老！此衣
於我邊作淨施，我持與誰？」  (答言：「某甲。」彼應語言)  「我今與某  甲。長老若須，從彼取用，好愛護之。」  (不應語所稱比丘知)

[0221b17]  獨住作淨法  (有比丘獨住房中，不知云何淨施？佛言：「聽作遙示淨施。」心生口言也)  。

[0221b18]  「我此長衣，淨施某甲，從彼取用。」  (獨淨施法，至十一日復應如前  法心生口言)  「我此長衣，從某甲取還。」
(然後更如前法淨施口言)

[0221b20]  今粟淨施法  (《薩婆多》云：「錢寶穀米，並同長衣，十日說淨。」《四分》云，當持至可信優婆塞所、若守  園人所，告云)
：「此是我所不應。汝當知之。」

[0221b22]  第五、僧等布薩法  (託外為因、緣請而制。識相遵奉，遣犯僧持。《摩德勒伽論》云：「云何名布
薩？捨諸惡不善法，證得白法究竟梵行。半月自觀犯與不犯，清淨身口。」)  。

[0221b24]  眾僧說戒法  (律云：諸比丘欲莊嚴布薩堂，懸繒散花，施過中飲亦施衣物，又欲以偈讚佛法僧。佛
言：「皆聽。若有種種福事應及時作。」聖教既然，特須敬重，各相勉勵准法修行。至布薩日，掃灑庭院裝飾堂中，說戒之
座種種莊嚴。唱時至等，四種集僧，使眾咸知詳心赴集。然戒為淨法，非犯所聞，若有愆違悔令清淨，未遑懺洗聖開發  露。今依次第具列軌儀)  。

[0221c02]  僧犯懺悔法  (有一住處，布薩日，一切僧犯罪。佛言：應白二羯磨一人往他眾悔過，然後餘人向
彼除罪。若不得爾，盡集布薩堂，白二置其犯，云)  。

[0221c03]  「大德僧聽！僧今皆有此罪  (須陳名種)  ，不能得悔過。今共置之，後當悔過。若僧  時到僧忍聽。白如是。」「大德僧聽！僧今皆有此
罪，不能得悔過。今置之，後當悔過。誰諸長老  忍，默然；不忍者說。」「僧已置此罪竟。僧忍，默然  故，是事如是持。」  (然後布薩，不應不布薩)

[0221c08]  臨欲布薩時一人  發露法  (應向比坐心念口言)  。

[0221c09]  「我有此罪。  (應說名種，不得直云此罪)  說戒竟當  悔。」  (疑亦如是)

[0221c10]  教誡尼眾法  (尼稟礙形恒拘障累，闕其遊方諮受法訓。大聖悲鑒故制此儀，令尼
詣僧請人教誡，僧差具德誨以未聞。然法有廣略，律教備明並合遵承，無宜怠廢。但今僧尼慢教，又具德者稀，廣誡
之儀未聞行用，且施略軌以備於時。尼差使人詣僧請已，受囑比丘代某甲乞。此律尼法云：應於唱說不來諸比丘說  欲清淨時，受囑之人應從坐起，在僧前立白言)  。

[0221c14]  「大德僧聽！某寺和合比丘尼僧，頂禮和合比  丘僧足，乞教誡人。」
(三說已，應至上座所云：「大德慈愍，能教授尼不？」若言不堪者，乃至二
十夏已來，一一具問。若無有者，還至上座所白言：「遍問眾僧，無有堪者。」上座即應作略教誡法云：「明日比丘尼來，應
報言：『昨夜為尼遍求，無有堪者。』語諸尼眾：『精勤行道，謹慎莫放逸。』」明日宣上座教告使尼。尼使還寺中集眾說欲，使
尼問和合，宣上座教勅已，尼眾合掌恭謹聽受。應各云頂戴持，然後禮佛而散之)  。

[0221c19]  與清淨欲法  (時說戒日，有病比丘不來。佛言：「應令柱杖人扶衣舁將來。若恐困篤，應取清淨欲
來。若不能口語，若舉手、舉手指、搖頭、舉眼，得名身與清淨欲。若復不能，應輿到彼，令諸病者面向說戒人。若復不能
向說戒人，應出界外布薩。若與尼等四眾、狂亂等三滅擯，此等並不名與清淨欲。若至僧中狂亂等起並名持欲，睡
若忘得名持欲，犯突吉羅。」又僧斷事時起去，戒云：今聽諸比丘有事與欲竟去。應設威儀，對如法境，說云)  。

[0221c23]  「長老一心念！僧今斷事。我某甲比丘，如法僧  事中與欲。」  (不言三說，一說應得)  僧中說云：「大德僧聽！比丘
某甲，如法僧事中與欲清淨。」  (一說)

[0221c25]  轉與欲法  (《四分律》云：  持欲比丘自有事起不及詣僧，聽轉授與比丘。應作是言)  。

[0222a01]  「長老一心念！我比丘某甲，與眾多比丘受欲  清淨。彼及我身，如法僧事中與欲清淨。」  (彼至僧中但直  說之)

[0222a04]  告清淨法  (佛言：「若說戒竟一切未起，有比丘來，若多若等，應更布薩；若少，應僧中胡跪合掌云：」)

[0222a05]  「大德僧聽！我比丘某甲清淨。」  (文無，准說)

[0222a05]  五種說戒法  (如餘部說，八難餘緣開略說戒。此雖無緣，所開相似，一廣四略合為五說)  。

[0222a07]  一、說戒序已  (應云)  「諸大德！是四墮法，僧常聞。」  (十三僧殘、
二不定法、三十捨墮、九十一墮、四提舍尼及眾學法，一一列名，言僧常聞之)  三、說戒序、四墮、十三、二不定已  (餘言：「僧常聞。」)  。五、廣誦  使周。

[0222a10]  三人二三語布薩法  (設威儀  已  合掌說云)  「今僧十五  日布薩，我某甲比丘清淨。」  (三說)

[0222a11]  一人心念布薩法  (威儀同前)  。

[0222a12]  「今十五日，眾僧布薩。」  (心念口言三說)

[0222a12]  第六、僧等安  居法  (無事遊行，復踐物命，招譏廢道，事無過此。舉外況內，故制斯法)  。

[0222a14]  三語安居法  (修設威儀，對如法境云)  。

[0222a14]  「長老一心念！我某甲  比丘，於此住處夏安居，前三月，依某僧伽藍  (隨處稱之)  ，若房舍壞當治補。」  (三說。答言)
「我知。」  (律云：當依持律者安居。若處所迮閙  者，應七日得往返處心念遙依。《四分》云：「夏中當依第五律師廣誦二部律者，若違波逸提。准律意應問云：」)

[0222a18]  「依  誰持律？」  (答言)  「依某甲律師。」  (告言)  「有疑當問。」  (若非伽藍，須除房舍
破修治之言。若後安居，唯稱「後三月」為異)  。

[0222a20]  心念安居法  (准前三語，但除初句)  。

[0222a21]  受房舍安居法  (時有分房舍臥具竟，不作心念亦不口言，生疑白佛。佛言：「為安居故受房舍
敷具，亦成安居。」既言亦不心念，應有心念安居云)  。

[0222a23]  受日出界法  (文言：長者請僧，懼不敢受，因致嫌呵。佛言：「若有請、若無請，須出界外，一切皆聽七
日往返。」又諸外道欲祇桓中通水，王出征罰欲往諮啟，佛言：「若有佛法僧事、若私事，於七日外更聽白二受十五日
夜、若三十夜。」約夜為數，不同他部。緣如緣非，教自明顯。重不重受，任依恒式。若有二難，聽破無罪。開無重故，夏不破
成。或可准文，既許彼處受夏衣分，安居彼成義亦無失)  。

[0222b01]  羯磨受日法。

[0222b01]  「大德僧聽！此某甲比丘，為某事  欲出界行，於七日外更受  (十五夜、若三十夜)  ，還此安居。
若僧時到僧忍聽。白如是。」「大德僧聽，此某甲  比丘，為某事欲出界行，於七日外更受  (十五夜、若三十  夜)
，還此安居。誰諸長老忍，默然；不忍者說。」「僧  已與某甲更受  (十五夜、若三十夜)  出界行竟。僧忍，默然  故，是事如是持。」

[0222b07]  三語受日法  (律無受詞，准羯磨說)  。

[0222b08]  「長老一心念！我比丘某甲，為某事欲出界行，  受七日法，還此安居。」  (三說)

[0222b10]  第七、僧等自恣法  (共居習道或有愆違，故令夏三月最後日，於如法比丘眾塗地布草，於上  自恣、請他舉罪)  。

[0222b12]  差受自恣人法  (作相集僧，並依常軌。具五種德應差令受，謂不隨欲、恚、癡、畏，知時非時。若二若  多，文中並許)  。

[0222b14]  「大德僧聽！此某甲某甲比丘，能為僧作自恣  人。僧今差某甲某甲作自恣人。若僧時到僧  忍聽。白如是。」「大德僧聽！此某甲某甲比丘，能
為僧作自恣人，僧今差某甲某甲作自恣人。  誰諸長老忍，默然；不忍者說。」「僧已差某甲某  甲作自恣人竟。僧忍，默然故，是事如是持。」

[0222b20]  五德被差已單白攝眾法  (以諸比丘雜亂無次自恣前後，故制作白。俱設威  儀)  。

[0222b22]  「大德僧聽！今僧自恣時到，僧和合作自恣。白  如是。」  (然後俱下，胡跪自恣)

[0222b23]  正自恣法。

[0222b23]  「諸大德！若見我罪、若  聞我罪、若疑我罪，憐愍故自恣說，我當見罪  悔過。」  (三說)

[0222b25]  略自恣法  (以諸白衣欲布施及聽法，諸比丘自恣淹久，致彼譏呵。因開除上八人一
一自恣，自下同歲同歲一時自恣。餘緣八難，他部所開。簡德差人如前，已辯五德被差已，應起白眾云)  。

[0222b27]  「除上八人，自下同歲一處坐自恣。  (若自恣猶遲，應白眾云也)  。  各各相向自恣。」

[0222b28]  四人已下自恣法  (自恣法中雖無此文，准於布薩  及他部說。三語、心念亦通有云也)  。

[0222c02]  四人對首自恣法。

[0222c02]  「三大德一心念！今日眾僧  自恣，我某甲比丘清淨。」  (三說。人各施設表  己  清淨，應他自恣。三人二人亦如是)  。

[0222c04]  一人心念自恣法。

[0222c04]  「今日眾自恣，我心念受自  恣。」  (三說。其說欲如前布薩，俱改「自恣」為異。《僧祇》自恣不聽說欲，恐避舉罪故。今不同之)  。

[0222c06]  尼差人自恣法  (佛言：「比丘尼不得共比丘自恣。應先集眾自恣，然後差人就比丘僧請見聞疑
罪。」《四分》云：「若僧尼滿五不至自恣，然後差人就比丘僧請見聞疑罪。」《四分》云：「若僧尼不滿五，至自恣日，比丘尼至比
丘所禮拜問訊。」義准若各滿五，應集僧索欲，問緣，答云：「差自恣羯磨。」應云)  。

[0222c09]  「阿姨僧聽！今差比丘尼某甲，為比丘尼僧故  往大僧中請見聞疑罪。若僧時到僧忍聽。白  如是。」「阿姨僧聽！今差比丘尼某甲，為比丘尼
僧故往大僧中請見聞疑罪。誰諸長老忍，默  然；不忍者說。」「僧已差比丘尼某甲，為比丘尼  僧故往大僧中請見聞疑罪竟。僧忍，默然故。  是事如是持。」
(《四分》云：「被獨行無護者，應差二三尼為伴。」此律云：彼尼至比丘僧已，偏袒右肩，脫革  屣遙禮僧。然後入僧中，合掌白言)  。

[0222c17]  「某精舍和合比丘尼僧，頂禮和合比丘僧足。  我等比丘尼僧和合，請大德僧自恣說見聞  疑罪。」
(如是三請已良久，若無人舉者，眾中上座應告使人言)

[0222c20]  「比丘尼眾三請見聞疑罪。徒眾上下各默然  者，實由尼眾如法行道。謹慎莫放逸。」  (使尼禮拜辭退。至
本寺已，集尼眾等傳僧勅，如教誡中說)  。

[0222c23]  第八、受施分衣法  (著糞掃衣，聖先讚歎。因耆域請，受家施衣。但糞掃衣既無施主，約緣有十；  家施衣者約心差別，文分九種)  。

[0222c25]  一、界得施  (謂施主心約界而施，還隨施意與界內僧)  。

[0222c26]  二、要得施  (謂異處僧)  ，安居共要一處得施  (兩界共分。後有施物，隨要  而受)  。

[0223a01]  三、限得施  (謂施主心摽，人數定故。律文言：施如是人)  。

[0223a02]  四、僧得施  (謂施普通十方凡聖。心既彌廓，福亦弘多。還據本心，四方僧受)  。

[0223a03]  五、現前僧得施  (施主對面約境為定)  。

[0223a04]  六、安居僧得施  (無心擬施此安居僧)  。

[0223a05]  七、二部僧得施  (施主本意施二部僧，縱數多少皆中為分。若唯一部，一部受之。《四分》文中乃至
無一沙彌，比丘分。無一沙彌尼，比丘應分。義應准彼。即亡人衣物，佛判屬僧二部，互無隨一攝。雖無施主，亦此中  收。分攝方軌，具如下列)  。

[0223a08]  八、教得施  (施三教僧非如是因)  。

[0223a09]  九、人得施  (施主自云施某甲人。以前九施唯局內眾，內眾之中該於僧別及時非時，僧得一種。若是常
住將入四方；若非常住，約此宗中直爾分之，不須羯磨。故文云：有一住處非安居時得施僧衣，作是念：「佛說四人已
上名僧。我今一人不知云何？」佛言：「應受持，若淨施人。若不爾，餘比丘來應分。」此既一人言受持等、不云心念，明縱有
僧亦無羯磨。又云：有一人處僧得可分衣，一比丘持至戒壇上獨取受持。佛言：「不應爾，犯突吉羅，現前僧應分。」若
依餘部，僧伽羯磨。以物既施僧，分須僧法；三人已下對首等分。杖既齊金准用無爽，餘之八種並直分之。約事雖殊，  皆無羯磨)  。

[0223a15]  分亡比丘物法  (脫俗樊籠清升入道，內蘊聖戒外飾聖儀，為代福田堪消物供。養利既依
僧得，身亡還以入僧，即同非時僧得施攝。但教分開制、物異重輕，兩僧分攝具有明軌，欲顯其相須作十門)  。

[0223a17]  一、同活共財  (結要共財俱為物主，隨身已外皆合中分。如有不怕准數科結。共居同活通局有
殊，則住在者籌量處分，必須明審依教據情，若涉私曲便招二損)  。

[0223a19]  二、負債徵償  (若負他物理合先償，若他負物徵取分攝。若輕重相當二僧隨入，互得輕重亦依其  本)  。

[0223a21]  三、囑授成不  (亡人臨終以物與人，言囑手受並有成不？諸部共顯，其相可知。此律所明其唯二
種：與已、持去。即彼人如在本處，須僧作法。故律云：若生時不以與人，現前僧應分。若以與人未持者，僧應白二羯磨  與之。作法云)  ：

[0223a23]  「大德僧聽！某甲比丘於此命過，生存時  所有若衣若非衣，現前僧應分。今與某甲。若  僧時到僧忍聽。白如是。」「大德僧聽！某甲比丘
於此處命過，生存時所有衣若非衣，現前僧  應分。今與某甲。誰諸長老忍，默然；不忍者說。」  「僧已與某甲衣竟。僧忍，默然故，是事如是持。」

[0223b04]  (作此法已。物付彼人)

[0223b05]  四、分物時處  (時謂殯送已了，處謂大界之中。《僧祇》云：「若比丘死，弟子不可信者，應持戶鉤付僧知
事，然後供養舍利。」《母論》云：「先將亡者律殯，送後取亡者物著僧前，集僧分之。」此律云：一比丘持至戒壇上獨取持。佛  言：「犯告。現前僧應分。」)

[0223b08]  五、斷割輕重  (欲斷輕重，先令捨物。故《四分》云：「彼持亡者物來在眾中，當作是言。義准應設威儀已  胡跪合掌白云：」)

[0223b10]  「大德僧聽！某甲比丘  (此彼)  命過，生存時所有若  衣若非衣，現前僧應分。」  (三說)  「我比丘某甲，今捨  與僧。」
(如是捨已應正處分。律云：有一多知識比丘命過，其物甚多。佛言：「若生時已與人，應白二羯磨與之。若不
與人，有可分、不可分。可分者，若婆那衣、蘇摩衣、劫貝衣、拘執毛長五指、三衣、若下衣、舍勒單敷、若襯身衣被坐具、針綖
囊漉水囊、大小鉢戶鉤，如是等現前僧應分。若錦綺毛  [毯-炎+旁]  氈拘執毛過五指、雨浴衣蚊厨、經行敷遮壁虱、坐臥床床踞，
除大小瓦鉢澡灌，餘一切瓦器，除大小鐵鉢戶鉤截甲刀針，餘一切鐵器，除銅揵鎡銅  [金*沙]  鑼成眼藥物，餘一
切銅器，若傘蓋錫杖，如是等是不可分，應屬僧。」但凡軀有待資具極多，隨身所用事物繁雜，文准梗概豈盡資緣？對
事准文可為輕重。諸部斷決乖互極多，但據宗文以為准的。廣如儀述不可窮言)  。

[0223b18]  六、量德賞物  (律云：有一懶墮比丘，不佐助眾事、不供師長。病無人看，委臥糞穢中。世尊窮為洗浣
除穢扶持，安慰說法離垢證道。因告比丘：「汝等無有父母，不自相看，誰看汝等？」因制師弟更相瞻視，無師弟者勸喻次
差。然病者有難看、瞻病德有具不具。難看有五種：一、不能善量食；二、不服所宜藥；三、不說病狀；四、不從人教；五、不觀
無常。易看反之。不能看病有五種；一、不知所宜藥；二、不能得隨病食；三、不能為病人說法；四、惡厭病人便利吐唾；五、
為利故不以慈心。能者及說，餘部所明大概如此。對眾撿問量德具已，然後賞之。若為病人經理湯藥，身雖在外亦  須依賞)  。

[0223b24]  七、正明賞法  (餘律所賞，三衣六物或以殘藥。此律唯以衣鉢與之)  。

[0223b25]  「大德僧聽！某甲比丘命過，三衣鉢現前僧應  分。今以與看病人某甲。若僧時到僧忍聽。白  如是。」「大德僧聽！某甲比丘命過，三衣鉢現前
僧應分。今以與看病人某甲。誰諸長老忍，默  然；不忍者說。」「僧已與某甲比丘衣鉢竟。僧忍，  默然故，是事如是持。」
(三衣鉢等或具，隨有賞之。比丘尼命過，應與二人。若持尼命過，  應與三人，各謂當眾。餘眾縱看，不得輒賞，勞不滿故。謂教並然，縱賞下眾，等具人分)

[0223c06]  八、正分輕物  (律云：分物無羯磨法。准前僧得，似直分之。以其此已屬僧，僧分已物不更別屬。知
用何法？答以此與於別人，文加白二，以此僧物不屬別人。若不用法，何輒囑彼？故賞看病人及屬受與人。物少不分
併與一人，皆有羯磨。又准餘律咸皆白二。以此僧物並屬四方，若非以法定之，現前僧云何能攝？然准文行事取捨
不同，或一二三局能備述辭。詳文定理二法為長：一即差人、二即分付。雖非己部終為  [疊*毛]  准用無失，故具列之。若有
五人，須作兩重白二：一者差人、二者分付。若但有四，不合差人，准《毘尼母論》直作分付一法)  。

[0223c11]  差分衣人法  (物既屬僧，僧差作分，若非羯磨事無由辦，故文中分臥具人、差受請人、守物人等咸  有差法。《四分》差人亦同。於此義准云)
。

[0223c13]  「大德僧聽！此某甲比丘，能為僧作分衣人。僧  今差某甲作分衣人。若僧時到僧忍聽。白如  是。」「大德僧聽！此某甲比丘，能為僧作分衣人。
僧今差某甲作分衣人。誰諸長老忍，默然；不  忍者說。」「僧已差某甲作分衣人竟。僧忍，默然  故，是事如是持。」

[0223c18]  以物付分法。

[0223c18]  「大德僧聽！某甲  比丘於  (此彼)  命過，生存時所有衣若非衣，現前  僧應分。僧今持與比丘某甲，某甲當還與僧。
若僧時到僧忍聽。白如是。」「大德僧聽！某甲比  丘於  (此彼)  命過，生存時所有衣若非衣，現前僧  應分。僧今持與比丘某甲，某甲當還與僧。誰
諸長老忍，默然；不忍者說。」「僧已忍持與比丘  某甲，某甲當還與僧竟。僧忍，默然故。是事如  是持。」

[0223c26]  四人直分法。

[0223c26]  「大德僧聽！某甲比丘於  (此彼)  命  過，生存時所有衣若非衣，現前僧應分。若僧  時到僧忍聽。白如是。」「大德僧聽！某甲比丘於
(此彼)  命過，生存時所有衣若非衣，現前僧應分。  誰諸長老忍，默然；不忍者說。」「僧已分是衣物  竟。僧忍，默然故，是事如是持。」
(若欲賞看病人，應三人口法和，以衣  鉢物與之。應云)

[0224a05]  「諸大德！某甲比丘命過，以衣鉢物與看病人  某甲。」  (三說。二人和賞亦如是)

[0224a07]  眾多人三語分衣法。

[0224a07]  「二大德！某甲比丘命  過，若衣非衣，應屬我等。」  (三說。餘二人亦如是。二人分衣亦如是也)  。

[0224a09]  一人心念分衣法。

[0224a09]  「某甲比丘命過，若衣非衣，  皆應屬我。」  (三說)

[0224a10]  併與一人法  (律云：若衣少不欲分，應白二與一無衣比丘)  。

[0224a11]  「大德僧聽！此僧得衣若非衣，今併與某甲比  丘。若僧時到僧忍聽。白如是。」「大德僧聽！此僧  得衣若非衣，今併與某甲比丘。誰諸長老忍，
默然；不忍者說。」「僧已忍與某甲比丘衣竟。僧  忍，默然故，是事如是持。」  (亡人衣物，義亦應爾也)

[0224a16]  九、二眾互攝  (文言：若有比丘住處，非安居時比丘命過，無比丘，比丘尼應分。若比丘尼住處，非安
居時比丘尼命過，無比丘尼，比丘應分。安居時亦如是。僧得施物亦如是。《四分律》中乃至無一沙彌，比丘尼應分等，
如前已說。彼律又云，若無住處僧尼命過，出家五眾先來者與。若無來者，送與近處伽藍)  。

[0224a19]  十、諸部雜明  (諸部受分，大論十種：一、糞掃取，如此律水漂死者。二、見前取，如《十誦》學悔人守戒共
住互死者。三、同見取，如《四分律》二部互死。四、功能取，如《四分律》二舉死同入羯磨舉僧。五、二部取，如《四分律》無住處
死。六、面所向取，如《論》二界中死。七、入和上，如《僧祇》沙彌死。八、入所親白衣，如《多論》滅擯人死。九、隨所得取，如《十誦》寄
人等。十、羯磨取，如餘律，在眾死。此律應同)  。

[0224a23]  第九、懺悔諸犯法  (夫業如幻化性相無定，遇緣而生無而忽有，逢緣而滅有已還無。若
不深生愧恥悔責前非，經百千劫終不失滅，時熟緣會必當現受。若悔恨徹心剋己修改，一念之頃消滅無餘。故《未曾
有經》云：「前心作惡如雲覆日，後心起善如炬消闇。」又《業報差別經》云：「若人造重罪，作已深自責悔更不造，能拔根本
業。」又《涅槃經》云：「若人修習身戒心慧，能令地獄重苦現世輕受。」聖教既繁，曷能備述？然犯有性遮，悔分理事，二懺之
中又分大小。若修明慧觀我法空，福體尚無罪何容有？此理約機自含大小。大乘事懺方軌不同，觀禮佛像、誦持神
呪，罪無輕重亦盡消滅。律中事懺但清違教。上來所列條貫各殊，既沒根機任情所好。然律宗事法但取見聞，既破
律儀終須軌定，於戒有犯必依法懺。然教法該羅無簡凡聖，今依輕重各具陳之)  。

[0224b04]  懺悔波羅夷法  (犯波羅夷名壞根本，折石斷首豈更生全？大乘懺中雖云除滅，然於宗法永
無僧用。此既本禁，不類餘愆，特須謹剋碎身堅護。但凡情易逸對境容虧，若無一念覆藏，律中許其改悔。但可清其  犯業，僧法豈得預哉？犯悔既稀，具如鈔說)  。

[0224b07]  懺悔僧伽婆尸沙法  (既曰刑殘，隣於斷命。要憑清眾，業累方除。覆等四法文中具顯，
自部他部咸有軌儀。法既繁多，此豈能盡？臨機行用別有鈔文)  。

[0224b09]  懺偷蘭遮法  (此罪約緣，通因及果。因果輕重，又分三品。如破法輪僧、盜食盜四錢等，及初篇重因，
名為上品，應僧中悔。若破羯磨、盜三錢已下、互有依觸，及初篇輕因、一篇重因，名為中品，應對二三人悔。若食人肉、
用人髮等，著外道衣，及二篇輕因，名為下品，應一人前悔。前對僧中，先應三乞別請懺主，單白和僧三說而悔。若二三
人，除乞反白，加問邊人一人。一人又除問邊人一白。餘詞句如懺波逸提中說，唯罪名有異。事既稀簡，略辯大  綱  ，臨機  行用，鈔中詳委)  。

[0224b14]  懺波逸提法  (捨墮因財以成，單提不局衣犯。別論捨雖異據，墮即同三十。懺通僧別，單提唯對別  悔。故分先後，義在於茲)  。

[0224b16]  先懺捨墮對僧作法  (文云：應捨與僧，若一二三人，不得與餘人及非人。捨已應懺悔。
若不捨而悔，其罪益深。《四分律》中有其四法：一捨財、二捨罪、三還財、四不還財結罪。罽分俱  [疊*毛]  准用無失。今依前三  辯儀戒)  。

[0224b19]  一、捨財  (此捨財中須識五法：一捨財心，謂以貪心取此物，違教成業，當苦報。聖應所制，真實不虛，若不
懺除，當來定受。如是思已，於此財物生極厭心，永以捨棄必無餘悋。二、所捨財，謂衣鉢藥寶等但制捨者，皆須總集
而盡捨之。三、捨財境，謂僧等三。謂《四分律》云：「不得別眾捨，若捨不成，突吉羅。」四、捨財威儀，謂敷尼師壇，脫革屣作禮，
互跪合掌。若對小者，不須禮拜。五、捨財法，對僧者應云)  。

[0224b23]  「大德僧聽！我比丘某甲，故畜  (若干)  長衣，犯捨墮。  (或離衣等，隨事稱之)  是衣今捨與僧。」
(一說。如是捨已，即付與僧。對下境，詞句亦然，但改初後二言為異也)

[0224c01]  二、捨罪  (對僧懺悔罪須具六法：一乞、二請、三白、四悔、五誡、六受。此之六法諸教互明。必須周具，方成悔過  也)  。

[0224c03]  一、對眾陳乞  (具修威儀胡跪合掌)  「大德僧聽！我某甲比丘，  故畜爾所長衣，犯捨墮。是衣已捨與僧。今有  (若干)
波逸提罪，從僧乞懺悔。願聽我某甲比丘  懺悔，慈愍故。」  (三說)

[0224c06]  二、請懺悔主  (夫懺悔主必須清淨。彼自有縛，豈能解他？時為  重病無清淨人，初開不同犯，後開同犯作)  。

[0224c08]  「大德一心念！我比丘某甲，今請大德作波逸  提懺悔主。願大德為我作波逸提懺悔主，慈  愍故。」  (三說)

[0224c11]  三、單白和僧  (既對清眾，義無輒受，故須諮白。取眾情和，方便如常。答云：「受波逸提懺悔羯磨。」)  。

[0224c12]  「大德僧聽！某甲比丘故畜長衣，犯捨墮。此衣  已捨與僧。是中有波逸提罪，今從僧乞懺悔。  我某甲受某甲懺悔。若僧時到僧忍聽。白如
是。」  (眾既和許，告示可爾)  。

[0224c16]  四、正懺悔除罪  (畜長之過數類稍多，或一二三乃至於九，犯於名種惟吉與提，六是從生、三為
根本。今依次第略顯其相。第一、且如畜一長衣犯提罪，識知是罪作覆藏心，清淨人同界而宿，即犯覆藏突吉羅。此
一品罪隨衣而生，約位總定名覆藏罪。但覆藏吉羅亦須發露，而隱不發露亦生覆藏，以覆藏而生，名隨覆藏突吉羅
罪。此一品罪亦隨夜生。顯數雖多，總名隨覆。上三品罪，一提、二吉。提為根本、吉羅從生。覆即二三，不覆但一。第二、犯
長之衣舉體生過，若其著用即犯吉羅罪。據於心脫即無過，隱而不發亦有覆藏，如前三品輕重為異。第三、犯前諸
罪，經僧說戒三問不發，犯吉羅。二覆從生亦同於上。上來二三合成九品，有具不具，據事而思。行懺之人特須明識，
稱名歷數厭而生愧，立對治道謹剋身心，詞句無亂方成懺悔，先輕後重次第而除，二件標牒方盡其類。第一先懺三
位、覆隨覆六，以其種類輕重同故。第二懺著用默妄二根本吉。第三懺犯長之提。據事雖然，今明軌則先辯懺提、餘次
輕者，准此而用。文云：犯罪比丘應偏露右肩胡跪合掌。餘文對大，須具五法，此加露肩，總成六法也)  。

[0224c25]  「大德！我某甲，故畜  (若干)  長衣犯波逸提罪，向大  德悔過。」  (三說。諸部更有餘詞，據宗但合如此)

[0225a01]  五、戒勗令斷  (彼應問言)  ：「汝自見罪不？」  (答言)  「我自見罪。」  (彼又問言)  「汝欲悔過耶？」  (答言)
「我欲悔過。」  (彼又語言)  「汝後莫作。」

[0225a02]  六、承  受立要  (應答言)  ：「爾。」  (或言)  「頂戴持。」  (上來至此，名懺悔竟)

[0225a04]  三、還衣  (若對僧捨，須僧還衣；對別人捨，別人還之。良以罪累已除，身心清淨堪消物養，為資道緣故。《四分》
云：「僧應還此比丘衣白二羯磨。若其不還及故壞等，皆突吉羅。唯除五敷、二寶及七日藥，此八無還。」《四分律》中，錦縟斬
壞亦無還法。然彼僧還有其兩種：一、即坐轉付，謂眾僧多集，或此比丘有因緣欲遠行。僧應問言：「汝此衣與誰？」隨彼
說便與。若無此二緣，明日直還。二、即坐直付，謂不須經宿故付之。然有五人得作轉還，若但四人唯得直付，三人已下  作口法還)  。

[0225a09]  即坐轉付法。

[0225a09]  「大德僧聽！此某甲比丘，故畜  (若干)  長衣犯捨墮。此衣已捨與僧。僧今持是衣與  某甲比丘，某甲當還此比丘。若僧時到僧忍
聽。白如是。」  「大德僧聽！此某甲比丘，故畜  (若干)  長衣犯捨墮。  此衣已捨與僧。僧今持是衣與某甲比丘，某
甲當還此比丘。誰諸長老忍，默然；不忍者說。」  「僧已持是衣與某甲比丘，某甲當還此比丘  竟。僧忍，默然故，是事如是持。」

[0225a17]  即坐直付法。

[0225a17]  「大  德僧聽！某甲比丘，故離僧伽梨宿  (餘衣隨稱)  ，犯捨  墮。此衣已捨與僧。僧今持是衣還某甲比丘。
若僧時到僧忍聽。白如是。」「大德僧聽！某甲比  丘故離僧伽梨宿犯捨墮。此衣已捨與僧。僧  今持是衣還某甲比丘。誰諸長老忍，默然；不
忍者說。」「僧已持此衣還某甲比丘竟。僧忍，默  然故，是事如是持。」  (作羯磨竟，以衣付彼)

[0225a25]  對眾多人捨懺法  (捨財同上，須口和餘人，不用單白。餘可准知之)  。

[0225a26]  受懺口和法。

[0225a26]  「二長老聽我受某甲比丘懺悔  者，我當受。」  (受懺還衣，可准前用)

[0225a28]  對一人捨懺法  (應將比丘至自然界或戒場上，集所犯財勿使遺落，具修威儀同上僧法，但稱  境有異。既唯獨一，不須口和。正懺還衣亦准而作)
。

[0225b02]  懺二根本突吉羅  (應請懺悔主，如前威儀說)  。

[0225b02]  「大德！我某甲，犯  著用不淨衣，及經僧說戒默妄語，並犯突吉  羅罪，各不憶數。今向大德悔過。」  (餘誡受等准前可知)

[0225b04]  懺覆  藏及隨覆藏突吉羅法。

[0225b05]  「大德！我某甲，犯故  畜長衣波逸提罪，及著用不淨衣經僧說戒  默妄語突吉羅。各有覆藏及隨展轉覆藏突
吉羅罪，不憶數。今向大德悔過。」  (餘三問答准前而說)

[0225b09]  懺單波逸提法  (摽名為異，懺法同前)  。

[0225b10]  懺波羅提提舍尼法  (請懺悔主，修威儀同前。諸犯摽罪為異也)  。

[0225b11]  「大德！我某甲，犯從非親里比丘尼自手授食  波羅提提舍尼罪  (若干)  。今向大德悔過。」  (餘三問答同前)

[0225b13]  懺突吉羅法  (律云：高下著衣等，若不解不問而作者，突吉羅。若解不慎而作，亦突吉羅。此二種
吉，應無輕重，齊責心懺。若解，輕戒輕人而作，犯波逸提罪。懺此提罪，同前可知。責心吉羅，不須對境，應具威儀已云)  。

[0225b15]  「我某甲，犯高下著衣突吉羅  (若干)  。今自責心懺悔  過。」  (一說)

[0225b16]  第十、雜行住持法  (止作具修，自他並利，教行因果據要陳之。先述當宗，後障  異部之說)  。

[0225b18]  作六念法  (律云：比丘應知月半月日數、知布薩日，悔過清淨。又云：應先心施食，若不念施人而食，突吉
羅。然文散落而不次第。六念之軌出在《僧祇》，今依彼文，義准為法。既恒須作，故錄在初)  。

[0225b20]  第一、念知日月數  (應云)  ：「今朝黑月小一日。」  (乃至十四日。若  大言大。白月恒大而無小，可隨稱之)  。

[0225b22]  第二、念知食處  (若常乞食，應云)  ：「我常乞食。」  (若食僧食，應云)  「我食僧  食。」  (若食自食，應云)
「我食自食。」  (若受人一請，欲自赴者，應云)  「我食某甲家食。」
(若受多請，不能遍赴者，應自赴一請，餘者施與人。施之人，比丘、沙彌但得。應對所施人作法囑云)  。

[0225b25]  「長老！某甲檀越施我五正食。我有因緣不得  往，今以施汝。」  (若時逼促無人可施者，律開心念施人。應作念云)  。

[0225c01]  「我請分與某甲比丘。」  (若有背請緣，亦隨事說之。若無定食處，應云)  「我不  背請食。」

[0225c02]  第三、念知受時夏數  (應云)  ：「我於某年月某  日時一尺木  (若干)  影，受具足戒，無夏。」  (一夏、多夏，隨數稱之)

[0225c04]  第四念知衣鉢受淨  (應云)  ：「我三衣、鉢具足。並受  持長衣，並說淨。」  (若闕衣鉢，或未受持、未說淨等，念持念說隨事稱之)

[0225c06]  第五念知身強羸  (應云)  ：「我今不病堪行道。」  (若有病應云)  「我有病須療治。」

[0225c07]  作殘食法  (佛言：「持食著鉢中，手擎對未足食比丘，偏  袒右肩右膝著地，作是言。」)  。

[0225c09]  「長老一心念！我某甲食已足，為我作殘食法。」  (彼比丘為取殘已，問言云)  「是食與我耶？」  (答言)  ：「與。」
(便為食少許，餘殘還之者。若都不食，但取  已還之。語言)  「此是我殘，與汝。」  (亦名殘食)

[0225c11]  白同利食前後入  聚落法。

[0225c12]  「大德一心念！我某甲比丘，先受某甲  請。今有某緣事，欲入某處聚落至某家。白大  德知。」

[0225c14]  白非時入聚落法。

[0225c14]  「長老！我非時入聚落  (《十誦律》云)  至某城邑聚落某甲舍。」  (前人答言)  「可爾。防護。」

[0225c15]  販賣  求利法  (律云：若比丘欲貨易，應使淨人語言)  。

[0225c17]  「為我以此物貨易之。」  (又應心念)  「寧使彼得我利，我不  得我利。」  (若自貨易，應於五眾中。若與白衣貨易，突吉羅)

[0225c19]  弟子欲辭行和上量宜法  (若路有疑怖；或行伴無知，不知誦戒布薩羯磨；或
彼方乞食難得持法律解律儀人、若好鬪訟希破僧事；若彼方得病，無隨病食藥、無看病人。諸有一事，皆勿聽去。弟
子強去，得輕師波逸提。和上若不籌量聽去，得突吉羅罪也)  。

[0225c22]  持律比丘來承迎祇供法  (佛言：「今為諸比丘結初應學法。若聞持律者來，不  應避去，應為掃灑整理  屋
舍及臥具，半由旬迎。疑難要當出，代擔衣物、辦水具。中設過中飲，應請說法。若實求解，應如
法說。若觸惱問，即不應答。旦為設前食後食，為求留安居。復應為求施衣檀越。應如是供養。若不爾，突吉羅罪。」)  。

[0225c25]  持律比丘有七種宜  (一、多聞諸法；二、能籌量是法非法；三、籌量比丘尼；四、善攝師教；
五、若到他處所說無畏；六、自住毘尼；七、知共不共戒之)  。

[0226a01]  應說戒人法  (有一住處，跋難陀為上座，眾僧請說戒。答曰：「誦忘。」諸比丘言：「若忘，何故在上座處？」以
是白佛。佛言：「上座說戒，若不說，突吉羅。」不知齊幾為上座？佛言：「於上無人，皆名上座。」)  。

[0226a03]  僧尼二眾尊卑禮敬法  (佛言：「從今聽諸比丘隨次禮上座。諸比丘尼禮一切比丘，
亦隨次相禮。式叉摩那禮一切比丘、比丘尼，亦隨次相禮。沙彌亦如是。沙彌尼禮一切比丘、比丘尼、式叉摩那、沙彌，亦隨
次相禮。禮敬之法，聽比丘尼去比丘不近不遠，合掌低頭，作是言：『和南。』」《四分律》云：「塔亦應禮。」佛言：「食時、歠粥時、噉果
時、經行時、不著三衣時、闇時、不共語時、相瞋於屏處，此等皆不應禮，犯者突吉羅。五羯磨人、被舉、不共語、本言治、狂
心、散亂心、病壞心、別住、行摩那埵、本日、阿浮呵那，皆不應禮。」)  。

[0226a08]  淨五生種  (根接節果子)  。若食果，應五種淨  (火淨、刀淨、鳥淨、傷淨、未成  種淨)  。若食根，應五種淨
(剝淨、截淨、破淨、洗淨、火淨)  。若食莖葉，  應三種淨  (刀淨、火淨、洗淨。於聚一器中，若淨，一名為總淨之)  。

[0226a11]  著衣高下法  (佛言：「著下衣，從脚跟下上量一搩手，左掩其上，兩邊兩攝，當後兩攝之。」)  。

[0226a12]  受請應供法  (時有長者請佛及僧。比丘問佛：「若人請僧，為請誰？」佛言：「若正趣正向人皆已禮請。
雖非正趣正向，若為解脫出家，若坐禪人、若讀誦經人、若勸作眾事人，除惡戒人，餘一切僧皆應食。若請僧，應二眾  食：比丘及沙彌。若請二部，應五眾食。」)  。

[0226a15]  四方眾僧有五種物，不可護、不可賣、不可分
(一住處地、二房舍、三須用分、四果樹、五花果，一切沙門釋子比丘皆有其分。若護、若賣、若分，皆偷蘭遮罪)  。

[0226a17]  佛告諸比丘：「汝等各當繫念在前，自防護心。」
(何謂繫念？謂行四念處。觀內身，觀除無明世間若護，觀外身及痛、心、法亦如是。何謂在前？所謂若行、若立、若臥、若睡若
覺、若去若來、前後瞻視、若屈申俯仰、若著衣持鉢、若食飲便利、若語若默，常其心。此是我教。)

[0226a20]  佛告諸離車：「世有五寶，甚為難遇。」  (一、一切諸佛世尊；二、善  說佛所說法；三、聞法善解；四、如聞能行；五、不忘小恩)

[0226a22]  供養父母法  (佛告諸比丘：「若人百年之中，左肩擔父、右肩安母，於上大小便利，極世珍奇衣食
供養，猶不能報須臾之恩。從今聽諸比丘盡心盡壽供養父母。若不供養得重罪。」)  。

彌沙塞羯磨本

* * *

【經文資訊】大正藏第 22 冊 No. 1424 彌沙塞羯磨本  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
