大寶積經卷第七十八

後秦三藏羅什譯

富樓那會第十七之二具善根品第四

[0443b17] 爾時佛告富樓那：「菩薩摩訶薩發於大乘，常當修習親近四法，則能具攝一切善法，亦能具足一切善根。何等四法？富樓那！善男子善女人發大乘心，修習親近行忍辱法。如是修行忍辱法時，如心平等故，則得平等波羅蜜，亦得一切眾生平等波羅蜜，是菩薩成就心平等波羅蜜、智平等波羅蜜。若行若立、若坐若臥、若覺若睡，時有人來，若持屎瓶、若持毒瓶、若持沸湯瓶、若諸糞掃、若持火炭、若持屎尿、若持熱灰、搥其頭上、若搥其身，菩薩於此不應瞋恨令心散亂而生忿恚，不應自言我有何罪，又不應以惡心視彼，但應一心求自利法，於所修事專心不捨。應當如是調伏其心：『是人為以何因緣故，持此屎瓶毒瓶灰火來加我身？我身不以此物因緣而得痛惱。』菩薩是時應如是觀眾因緣法，誰與此物？此物異誰？以何物與？是人如是如實思惟，不見有法誰是與者、誰是受者、何者是法。如是正念思惟觀時，此彼不可得故，一切諸法皆不可得、皆不可見。是菩薩不得、不見一切法故，不生瞋恨。富樓那！若菩薩如是思惟猶有瞋恨心起，復應如是正念思惟：『何觸因緣使我身痛？是諸觸者為觸何處？為在於身、為在於心？若在身者，身如草木瓦石影像，無覺無知，非我非彼。若在心者，心無形色，念念生滅須臾不住，非我非彼。但以虛妄憶想分別，說言是苦、是樂、不苦不樂。我今不應生此虛妄憶想分別，我今應觀平等實相，我當修習賢聖所作，不應隨逐凡夫所作。何等為是賢聖所作？謂於諸法遠離解脫。我為遠離故學，不為和合故學。如是虛妄憶想分別是皆和合。為誰和合？為是貪欲和合。為是瞋恚愚癡和合。云何名為貪欲瞋恚愚癡和合？以身癡故、身見癡故、貪身見故，身受苦時瞋恚他人，是名瞋恚和合。有以身見癡故、貪身見故，不隨意故瞋恚他人，是名愚癡和合。若人如是，三毒所縛，或起如是罪業因緣，諸佛不救，何況餘人。我應善觀諸因緣法、觀於空法。』菩薩如是隨順正觀諸因緣法，不見有法誰與誰受、以何物與。爾時菩薩當作是念：『一切諸法從眾緣生，自性本空定不可得。我當云何於無所得虛妄法中，得法作業而生瞋恚、起行因緣？我今應生無瞋恨心，修行無作無起無生之法，當觀空法不隨我心。我今應觀不作不起無生之法，不應依止起作之法。我應如實思惟諸法，我今不應於此虛妄無所有中而強作法，虛妄強作謂是瞋恨。所以者何？依止法體則有瞋恨，諸法實相畢竟空中無法本體可依止者。』菩薩如是思惟諸法，其心寂然瞋恨不起。

[0444a08] 「又是菩薩，若行若立、若坐若臥、若覺若睡，時有人來，以好美香末香塗香、以好名花散其身上，若以上妙香花瓔珞、瞻蔔花、鬘婆梨師花、鬘眾華瓔珞以覆其身，若以上妙細軟衣服，謂加尸衣、若拘攝衣、若拘珍婆衣、若憍施耶衣、若芻摩衣、若劫貝衣、若細欽婆羅、若細繒衣，以如是等柔軟細衣以覆其身。若以上妙繒蓋幢幡張施其上，若以諸天名花香妙、衣珍寶瓔珞以覆其身，若以天上甘美飲食而以進上。菩薩於此種種供養，不應生愛令心貪著，不以此緣親附其人。隨順其意往來問訊，不應偏心而起愛著。菩薩於此應以等心，通達一切諸法平等，應作是念：『我於眾生不應瞋恨、不應愛念。所以者何？憎愛二事俱是煩惱。我今於此不應生愛，應善通了諸法如實。所以者何？諸煩惱中，愛緣所合此最為重。如是煩惱深徹骨髓，謂於能生結使法中愛心染著。所以者何？所貪著事若不隨意則生瞋恨。人皆自欲貪愛其身，有侵惱者則生瞋恨。是故當知，瞋恚則是染愛果報，貪著則是愚癡果報。我今當離染愛惡心，於諸法中無所貪著。我等不為貪欲故學、不為瞋恚故學、不為愚癡故學，我當廣學諸法真實，於諸法相如實觀之，隨所說中當如實行。但應依止業報因緣，於諸供養苦惱事中，當知皆是宿業行緣，是故於諸隨順法中不生喜愛、違逆法中不生瞋恨，但應清淨其心無所忿恚，不令隨愛隨瞋隨癡惡法得生於心。』富樓那！菩薩成就此初法者，能得具足一切功德。」

[0444b08] 爾時世尊欲明了此義而說偈言。

「我常讚智慧，　　亦讚持戒者，
　稱揚行忍辱，　　亦常讚多聞。
　我讚行善法，　　慈心愛語者，
　為饒益眾生，　　隨宜讚眾德。
　我常訶五欲，　　瞋恨愚癡人，
　嫉妬慢諂曲，　　濁亂嬈眾生。
　懈怠嬾惰心，　　[怡-台+龍]戾難與語，
　背恩無反復，　　小事發大恚。
　貪求於利養，　　我當得利養，
　不欲令人得，　　是等我不讚。
　小智於利養，　　自欲嫉彼得，
　於他家生苦，　　是等我不讚。
　為求得利養，　　轉易威儀行，
　此命非清淨，　　離我法甚遠。
　不修行道者，　　有此諸過咎，
　是等惡道緣，　　無一事可讚。
　不斷惡我見，　　貪愛心則多，
　貪愛心多故，　　勤求於利養。
　菩薩作是念：　　『行忍益眾生，
　摧伏剛強心，　　疾得成佛道。
　我當行慈心，　　忍辱愍眾生，
　而知諸法空，　　從緣無所屬。
　何緣有諸法？　　是法興於心，
　妄想生瞋恚，　　不念則皆空。
　妄想生三界，　　相續身不絕，
　不分別妄想，　　則無如是過。』
　常思量諸法，　　知皆從緣生，
　常觀諸法空，　　而能度一切。
　離戒苦眾生，　　憍慢所傷害，
　為說滅苦法，　　多有所饒益。
　若人從東來，　　南西北四維，
　執持屎毒瓶，　　以搥其頭上。
　我不生瞋心，　　誰與誰受者？
　何法名為我？　　觀以勤精進。
　不惡色視彼，　　何罪而見加，
　但發堅強思，　　慈心覆於彼。
　知是宿業緣，　　今受此果報，
　償已更不作，　　安住佛道中。
　餘人無有此，　　輕毀苦惱事，
　此必是業緣，　　雖久而不失。
　眾生在世間，　　常起善惡業，
　我今受此苦，　　當知是業緣。
　若還以惡報，　　後復受苦果，
　寧可以惡事，　　而加於彼人。
　當求無上法，　　求已為人說，
　度脫眾生類，　　一切諸苦惱。
　若人以香花，　　瓔珞供養我，
　不應生愛心，　　當習平等觀。
　憎愛則非道，　　常應行捨心，
　當正觀諸法，　　誰與誰受者？
　空與空受耶？　　內空外亦空，
　空無與無受，　　一切皆無我。
　空無有貪離，　　空無有煩惱，
　亦無有清淨，　　離垢淨是空。
　空中無分別，　　空中無諸性，
　空常空無相，　　是比清淨道。
　若使有人來，　　段段解我身，
　於中不生恚，　　知從業緣有。
　眾生起善惡，　　隨業自受果，
　我必先世惡，　　今受此苦報。
　今受此惡報，　　觀身如影像，
　水沫幻化炎，　　無空畢竟空。
　若人支解身，　　有人將養我，
　當念報恩者，　　不以為歡喜。
　利養不以喜，　　惡罵不瞋恨，
　二皆是障礙，　　非佛正真道。
　當離諸一切，　　貪愛瞋恚心，
　常當修空寂，　　悉斷諸障礙。
　忍辱十力本，　　諸佛神通原，
　無礙智大悲，　　皆以忍為本。
　四諦念正勤，　　根力覺道分，
　皆以忍為本，　　何智不修忍？
　我於波羅奈，　　轉無上法輪，
　亦以忍為本，　　諸佛常讚忍。
　汝等亦應修，　　空忍無生滅，
　諸法相常爾，　　乃得佛功德。

[0445a28] 「復次富樓那！菩薩摩訶薩能離五欲，常樂出家心順出家，趣向出家不貪五欲。得出家已離諸憒閙，遠處山林不失善法。菩薩成就此第二法，則能具足一切功德。」爾時世尊以偈頌曰：

「心常樂出家，　　而能常出家，
　常樂在山林，　　增益功德處。
　親近在空閑，　　即離五欲著，
　此中無眾閙，　　失諸善法緣。
　無有諸語言，　　往來問訊事，
　空閑寂然快，　　諸佛所稱讚。
　是故諸菩薩，　　所應常親近，
　勿貪樂聚落，　　近生利養心。
　若得利養喜，　　失則生憂惱，
　此人供養佛，　　不名為供養。
　欲除如是過，　　當離諸利養，
　遠離在空閑，　　修習於空法。

[0445b16] 「復次富樓那！菩薩常學求法，求已讀誦，謂求淨戒頭陀細法、不求多欲無厭足法，求滅貪欲不益貪欲，求破瞋恚不增瞋恚，求斷愚癡不益愚癡，求破憍慢不求起慢，求破我慢不求長慢，求斷我我所法、不求增我我所法，求無我法、不求依止我人眾生壽命法，常求能得大智慧法、不求退失大智慧法，常求為得無等慧法、不為求得小慧法，求得具足一切諸法、不求不具足諸功德法。求如是法，求已讀誦，思惟正觀，如所說行，為人演說，不求世利乃至不求稱讚善哉，教多眾生令住是法。富樓那！菩薩成就此第三法，能得具足一切功德。」爾時世尊以偈頌曰：

「菩薩樂出家，　　持戒行頭陀，
　以是增智慧，　　智雨益終流。
　得是深淨法，　　正念思其義，
　於如所說中，　　能如所聞行。
　常以清淨心，　　為人廣解說，
　饒益諸眾生，　　心無所悕望。
　得諸功德味，　　自住是法中，
　亦令餘人住，　　是故增佛法。
　若於無量劫，　　所集諸功德，
　令皆現在前，　　攝入菩薩道。
　故應求深法，　　佛所稱讚者，
　常為眾生說，　　功德從是生。

[0445c12] 「富樓那！菩薩摩訶薩安住持戒頭陀法中，能具一切善根福德。富樓那！過去久遠無量無邊不可思議阿僧祇劫，爾時有佛，號彌樓揵馱如來、應供、正遍知、明行足、善逝、世間解、無上士、調御丈夫、天人師、佛、世尊。佛壽六十歲。一會說法，八十億比丘得阿羅漢道。富樓那！彌樓揵馱佛滅後，法住五百歲。般涅槃後七日之中，諸大弟子皆亦隨佛入於涅槃。富樓那！是佛出於五濁惡世，如我今也。諸大弟子滅度之後，多有眾生皆作是念：『沙門法中安隱快樂。我等何不各共出家？』作是念已，咸剃鬚髮法服出家。出家之後唯行三事：一常周旋往來白衣舍，二唯貪著利養自活，三長肌肥無有福慧。行是三事不修餘業，百歲之後諸大弟子皆悉滅盡。是等比丘多與白衣和合，佛諸深經持戒頭陀細行妙法多皆廢捨不復讀誦。富樓那！當爾之時，諸比丘眾樂行五欲貪嗜飲食。爾時國王唯有一子，名陀摩尸利，王甚愛重，時於靜處而作是念：『彌樓揵馱佛為得何法？今諸弟子皆共放逸，與諸白衣所行無異。』作是思惟疑時，有天神來至其所，隱身不現而作是言：『王子！彌樓揵馱佛所得深法清淨決定。』爾時王子聞天所說，即作是言：『彌樓揵馱佛所得深法清淨決定，其事云何？』答言：『王子！是法無色無受想行識、無陰界入、無有五欲亦無欲心。彌樓揵馱佛得是深法清淨決定，為眾生說。』爾時王子復問天言：『我等可得聞是法不？可得解知如說行不？』天言：『王子！汝能一心勤行精進，得之不難。』富樓那！爾時王子即作是念：『今是天神開悟我意，我當出家求是深法。』即詣父母，頭面作禮，白父母言：『我今欲於彌樓揵馱佛法中出家為道。』父母報言：『汝今何用捨我出家？今諸道人於佛法中白衣無異。』爾時父母以偈答言：

「『今諸比丘眾，　　放逸受五欲，
　　耕種行販賣，　　白衣無有異。
　　貧窮多苦惱，　　不能自活者，
　　如是諸人等，　　求活故出家。
　　汝今生王家，　　富樂受五欲，
　　多諸珍寶物，　　何用出家為？』

[0446a24] 「陀摩尸利王子以偈答父母言：

「『我不求榮位，　　若得當捨離，
　　我今唯欲求，　　佛法深淨戒。
　　有天開悟我，　　勸進我出家，
　　佛所說深法，　　我冀當得知。
　　我聞天所說，　　心中大歡喜，
　　佛法今欲滅，　　我當助護持。』

[0446b02] 「父母以偈答陀摩尸利言：

「『深經已滅盡，　　無有持誦者，
　　汝今當何從，　　得聞佛深法？
　　若於四眾中，　　有誦深義者，
　　汝先從彼受，　　然後可出家。』

[0446b07] 「陀摩尸利以偈答父母言：

「『我今勤精進，　　淨戒行頭陀，
　　遠處山林中，　　求佛深淨法。』

[0446b10] 「富樓那！陀摩尸利說此偈已，頭面作禮辭行出家，父母默然不能制止。即詣比丘，剃除鬚髮著袈裟受戒，以恭敬心問諸比丘：『彌樓揵馱佛云何說法教諸弟子？我得聞已當如說修行。』富樓那！諸比丘語陀摩尸利比丘言：『我等不聞佛所說法，但隨和尚諸師所行。汝今亦應行如是法。』爾時陀摩尸利比丘答諸比丘言：『汝等必從貧賤出家，是故今者但貴衣食，所行如是白衣無異。汝等今應與我共求佛深淨法。』時諸比丘以偈答陀摩尸利比丘言：

「『我等所為者，　　是事皆已得，
　　衣食極豐足，　　免離王使役，
　　安隱甚快樂，　　無敢輕慢者，
　　白衣時苦惱，　　今皆無復有。
　　是即名涅槃，　　第一快安樂，
　　過是事以外，　　我皆不復用。
　　我等多衣鉢，　　湯藥物甚多，
　　白衣常給施，　　檀越家亦多。』

[0446b29] 「富樓那！爾時陀摩尸利比丘聞諸比丘說此偈已，心則悲惱涕零啼泣。詣餘精舍，復以是事問諸比丘：『彌樓揵馱佛云何說法教諸弟子？我得聞已當如說行。』諸比丘眾亦如是答。爾時陀摩尸利比丘即便捨離此諸比丘，獨入山林幽遠之處，精誠一心欲求深法。先時彌樓揵馱佛諸弟子中有大弟子名為堅牢，修空閑行獨住深山，少欲知足心樂遠離，所作已辦，六通三明大阿羅漢，亦如我今摩訶迦葉。是堅牢比丘所住深山石窟壁上，書此偈言：

「『生死不斷絕，　　貪欲嗜味故，
　　養怨入丘塚，　　唐受諸辛苦。
　　身臭如死尸，　　九孔流不淨，
　　如廁蟲樂糞，　　愚貪身無異。
　　憶想妄分別，　　則是五欲本，
　　智者不分別，　　五欲則斷滅。
　　邪念生貪著，　　貪著生煩惱，
　　正念無貪著，　　餘煩惱亦盡。』

[0446c19] 「富樓那！堅牢比丘石窟壁上書此四偈。陀摩尸利比丘經歷深山，見此石窟壁上四偈。見已讀誦思惟其義，未久之間得五神通，至彌樓揵馱佛本所燒處。到已作禮圍遶三匝，結跏趺坐發誓願言：『我不見佛、不聞餘法，不起於此。』富樓那！彌樓揵馱佛所說經名八百千門，釋提桓因誦持是經。釋提桓因知陀摩尸利比丘深心愛法，從忉利天上來下至其所，為說八百千門經，又與四多聞本句、七種重句、十四門句。陀摩尸利比丘聞已誦持，於諸法中得智慧明，彌樓揵馱佛所說清淨應空應離諸深妙經自然在心。又彌樓揵馱佛為現其身，及比丘眾并所住處精舍床榻，大會四眾，天、龍、夜叉、揵闥婆、阿修羅、迦樓羅、緊那羅、摩睺羅伽、人非人等，一切眾會悉令得見。陀摩尸利比丘於諸法中得智慧眼，從坐處起，漸漸遊行還至本國到父母所，為說清淨應空應離諸深妙經，稱揚讚佛法眾功德。

[0447a07] 「富樓那！爾時陀摩尸利比丘父母宮人、大臣官屬，聞是法已信心恭敬，語陀摩尸利比丘言：『唯願大德濟度我等，得於彌樓揵馱佛法中出家。』富樓那！爾時八萬四千人俱，隨逐國王及王夫人一時出家。出家之後，皆號陀摩尸利語諸比丘眾。富樓那！是陀摩尸利比丘還令彌樓揵馱佛法續復熾盛，使多眾生得住其中，是其宿命大慈悲心願護法故。於是陀摩尸利比丘，從一聚落至一聚落，從城至城從國至國，遊行稱讚彌樓揵馱佛及弟子功德。又以清淨應空應離諸深經法，為諸眾生廣演解說。爾時陀摩尸利比丘多為眾人供養恭敬，尊重讚歎名聞流布。富樓那！陀摩尸利比丘如是廣益諸眾生已，後則命終。其諸弟子比丘、比丘尼、優婆塞、優婆夷皆共和合，以一切香木為積供養燒身。共起塔廟縱廣十里，以眾花香末香塗香瓔珞幡蓋，供養恭敬尊重讚歎。

[0447a25] 「富樓那！陀摩尸利比丘臨命終時，願還生此閻浮提內。即得隨願生在王家，名為得念。於彌樓揵馱佛後第三百歲法中出家，以其本願宿命智故，諸門句陀羅尼句自然還得。以得陀羅尼力故，先未聞經能為眾生敷演廣說，不說前身曾所說者。富樓那！時諸陀摩尸利比丘眾中，深智明利厚善根者，聞得念所說諸經，心皆隨喜信受恭敬，供養守護得念比丘。其中比丘無有威德鈍根者、頑鈍闇塞薄善根者，聞得念比丘所說新法，不信不受違逆說過，作是言：『如是等經，我等不從和上諸師所聞，本亦不從陀摩尸利大師所聞。』富樓那！其中深智、依止義者不隨語言，以依義故心不違逆，不違逆故則護彌樓揵馱佛法，恭敬守護得念比丘。富樓那！爾時比丘、比丘尼、優婆塞、優婆夷，有八十那由他人隨順得念比丘所說經法。富樓那！時陀摩尸利諸弟子眾別為二部：一名陀摩尸利諸比丘眾，二名得念諸比丘眾。得念比丘不說我是陀摩尸利。所以者何？陀摩尸利比丘人皆謂得阿羅漢道非是菩薩，若自說者人則疑惑。得念比丘人皆知是菩薩非阿羅漢。富樓那！得念比丘如是廣利諸眾生已，後復命終。諸弟子眾以一切香木為積供養燒身。四眾普集，為欲供養大師菩薩，共起塔廟縱廣五里，以眾香花末香塗香瓔珞幡蓋，供養恭敬尊重讚歎。

[0447b22] 「富樓那！得念比丘臨命終時，還復願生此閻浮提。隨願得生大長者家，名為耶舍。以本願故得識宿命，於彌樓揵馱佛第四百歲、始年七歲出家為道，得諸陀羅尼。陀羅尼力故，能為人說所未聞經。於是得念諸比丘眾、陀摩尸利諸比丘眾，其中厚善根者，得聞耶舍所說諸法，心大歡喜皆得法樂。富樓那！是諸比丘依止於義不隨語言，是故聞耶舍比丘聞所未聞應空深經，合第一義，信受不逆，能受持誦如所說行。富樓那！中有比丘頑鈍闇塞薄善根者，從耶舍比丘聞所未聞，所未合第一義應空深經，不信不受違逆毀壞，而作是言：『如是法者，我等不從和尚諸師所聞，亦復不從得念菩薩大師所聞。』富樓那！諸從耶舍比丘聞法歡喜心信受者，皆為陀摩尸利比丘，得念比丘等憎嫉輕慢不聽住止，不共讀誦講說經法，反更謗言：『此非佛法非大師教。』富樓那！爾時耶舍比丘廣宣流布彌樓揵馱佛法，從一聚落至一聚落，為眾生說多所饒益，教化八十億那由他人發阿耨多羅三藐三菩提心。耶舍比丘所饒益如是，後復命終。其諸隨逐耶舍比丘有七萬人，為耶舍比丘起七萬塔，以眾香花塗香末香瓔珞幡蓋，供養恭敬尊重讚歎。

[0447c16] 「富樓那！耶舍比丘臨命終時，還復願生此閻浮提。命終之後即得隨願復生王家，生時諸天發大聲言：『今王所生，多益眾生。』即隨此聲字為導師。至年十四，於彌樓揵馱佛法第五百歲出家學道。是導師比丘廣誦經書多聞深入，文詞清辯善巧說法。富樓那！是導師比丘，從一聚落至一聚落，從城至城從國至國，流布彌樓揵馱佛法多所饒益。爾時陀摩尸利、得念、耶舍諸比丘眾，皆來合集，造詣導師欲共毀破。爾時導師比丘知諸比丘來，作是言：『汝諸比丘問難何事？以何事問？云何而問？』諸比丘等聞是語已，憂愁不樂默不能答，不能障礙導師比丘。富樓那！隨此菩薩壽命在世佛法熾盛，隨其終後佛法則滅。是導師比丘末後惡世法欲滅時，從一聚落至一聚落，從城至城從國至國，為多眾生敷說清淨應空深經，化八百萬人令發阿耨多羅三藐三菩提心，是人命終皆生天上。富樓那！是導師比丘所益如是。今夜命終，明日夜法滅。富樓那！彌樓揵馱佛法滅故，諸深清淨應空經法皆悉滅盡。富樓那！如是菩薩摩訶薩以是深經守護佛法，能自具足善根福德。富樓那！是導師菩薩命終之後，即生彼土上方第十世界。時彼佛號善眼多陀阿伽陀、阿羅訶、三藐三佛陀。即復出家，宿世善根福德因緣，深慧明利辯才無盡捷利無礙。是導師比丘於善眼佛法中，八萬四千歲修諸善法。命終更生值第二佛，號日增肩。於是佛所出家修集善根，求阿耨多羅三藐三菩提。命終之後還生此土，復值後佛，號不空行多陀阿伽陀、阿羅呵、三藐三佛陀，於佛法中復行出家，七萬歲中勤修善根求阿耨多羅三藐三菩提，時名首羅不空行。佛授其記言：『我滅之後，是首羅比丘當得作佛，號無礙眼多陀阿伽陀、阿羅呵、三藐三佛陀。』富樓那！菩薩成就是第三法，能得具足一切功德。」

[0448a23] 爾時世尊欲明了此義而說偈言：

「菩薩聞甚深，　　清淨決定法，
　身自能安住，　　亦復教餘人。
　世間不得底，　　菩薩而不沒，
　住於淨戒中，　　廣利諸眾生。
　本事及譬喻，　　示眾以佛道，
　諸佛之所說，　　此是決定法。
　菩薩能行利，　　亦能利眾生，
　守護諸佛法，　　教眾以菩提。
　眾生如法事，　　菩薩皆為作，
　教眾以佛道，　　是則近菩提。
　護持諸佛道，　　亦廣利眾生，
　諸天龍鬼神，　　大人所敬養。
　是故聞清淨，　　諸空深妙法，
　一心應思求，　　是則智增長。

[0448b10] 「復次富樓那！菩薩摩訶薩具足諸行，諸行具故則能具足善根福德。何等為行？富樓那！菩薩親近善知識，行布施、持戒、忍辱、精進、禪定、智慧方便。何等為菩薩善知識？菩薩所從聞如是經，及教化方便諸佛阿羅漢，及有深心求佛道菩薩，皆名菩薩善知識。菩薩成就此第四法，則能具足一切功德。」爾時世尊以偈頌曰：

「我說諸菩薩，　　所當應行法，
　施已心歡喜，　　無有諸悔恨。
　云何為歡喜？　　謂樂悉遍身，
　常以此喜心，　　而行菩薩道。
　菩薩所布施，　　迴向於菩提，
　饒益諸眾生，　　自利無有量。
　若見有乞者，　　心生於佛想，
　念是人今來，　　施遺我佛道。
　我因於是人，　　得淨佛國土，
　是人示我佛，　　教化我佛道。
　我今值此人，　　快得大吉利，
　歡樂遍滿身，　　更不樂餘事。
　若有人來詣，　　遙見而問訊，
　仁者須何物？　　我當盡相與。
　若言無所須，　　菩薩亦歡喜，
　為欲教化我，　　故言無所須。
　此賢以所樂，　　少欲知足法，
　今來開悟我，　　使得菩提緣。
　我今因此人，　　復得教以法，
　汝言無所須，　　是語為善哉。
　若言須此物，　　以是可與我，
　菩薩若有者，　　歡喜言汝取。
　若行布施已，　　於後無所悔，
　以念佛道故，　　心常得歡喜。
　布施已迴向，　　眾生皆有分，
　普令無所乏，　　盡使得知足。
　若行菩薩道，　　眾生聞我名，
　自然知止足，　　不生慳貪心。
　今我國眾生，　　順道皆知足，
　捨諸五欲著，　　皆樂行出家。
　如是無量行，　　以施而迴向，
　願常行布施，　　眾生亦效我。
　菩薩行布施，　　以慈覆眾生，
　一切諸世間，　　無有如是樂。
　如大富長者，　　多財饒珍寶，
　唯正有一子，　　積年久遠行。
　長者聞子還，　　歡樂遍滿身，
　久別而今歸，　　便若如更生。
　菩薩見乞人，　　其心大歡喜，
　長者歡喜分，　　十六不及一。
　若得施行已，　　心則大歡喜，
　慈心所生樂，　　此樂無有比。
　如王治罪人，　　勅使支節解，
　殺者將殺處，　　舉刀垂當下。
　王恕賜榮位，　　是人大歡喜，
　猶不及菩薩，　　施貧得歡樂。
　菩薩行道時，　　不求於福田，
　有乞則便與，　　故得大歡樂。
　菩薩若值佛，　　羅漢辟支佛，
　敬心知難遇，　　故往供養施。
　菩薩有威德，　　明利心調順，
　樂功德求道，　　供養佛及眾。
　不以深恭敬，　　奉事諸天神，
　唯除於諸佛，　　及諸佛弟子。
　若有辟支佛，　　自然得涅槃，
　亦行而供養，　　有是諸功德。
　菩薩亦能知，　　福田善不善，
　世間諸智者，　　不敬惡外道。
　安住持戒品，　　慈心覆眾生，
　精進無有比，　　忍智多聞廣。
　行是諸功德，　　於世為高尊，
　能證佛菩提，　　轉無上法輪。
　菩薩能修行，　　如是上四法，
　一切諸善根，　　悉皆現在前。
　無量億數劫，　　所修諸功德，
　悉皆攝入此，　　所行菩薩道。
　是故諸菩薩，　　應常修慈心，
　出家處山林，　　樂在空閑處。
　常求諸清淨，　　甚深決定法，
　具足菩薩行，　　以此自增長。」

神力品第五

[0449b02] 爾時世尊以神通力，從身一一毛孔俱放百千萬億光明，又從一一毛孔出如須彌山等大猛火炎，又從一一毛孔出恒河沙等諸佛說法。時會大眾普見如是大神通力。爾時世尊現神力已還復如故，語富樓那言：「汝見如來從諸毛孔出是神力不？」

[0449b07] 「已見。世尊！」

[0449b07] 「富樓那！如來常有如是神力無有休廢。今諸弟子但知如來在此說法，而我實於十方恒河沙等世界常作佛事無有休息，亦於十方世界如是說法。富樓那！若人實語，何者是無等等無比人？兩足福田極深難測，無邊行者舉足一步，一切眾生不能得知不能思量。何心何行舉足下足，當說我是。富樓那！一切眾生不能思量，如來為以何思何心何行舉足下足。」爾時世尊欲明了此義而說偈言：

「世尊以何思、　　何行舉下足？
　動不動眾生，　　常不知此事。
　神通力無量，　　行處亦無量，
　功德無量故，　　第一極高尊，
　大神慧無量，　　無能盡知者。
　假令一切人，　　智慧神通力，
　皆如舍利弗，　　及與目揵連，
　亦不能知我，　　舉足下足事。
　正使一切人，　　皆作辟支佛，
　不知我一步，　　況餘深佛法。
　假無量日月，　　合為一日輪，
　不能及如來，　　一毛孔光明。
　假使七萬億，　　那由他世界，
　日輪縱廣等，　　遍照無量土。
　如是諸大日，　　如十方恒沙，
　合以為一日，　　一光如須彌。
　如是諸大日，　　常照十方界，
　比於佛光明，　　不現如焦樹。
　是諸大日光，　　不能徹樹葉，
　諸山河石壁，　　皆悉能障礙。
　如來光所照，　　一切須彌山，
　鐵圍金剛山，　　徹過無有障。
　光明神通力，　　威德無有量，
　誰見不發心？　　唯除於不信。
　眾生見如是，　　光明大神力，
　多發無上心，　　我等亦當得。」
　時佛則微笑，　　阿難即問訊：
「世尊何故笑？　　無礙智願答。」
　時佛答阿難：　　「眾生今見我，
　所現大神力，　　發心願作佛。」
　眾中三萬人，　　願護持是法：
「我等於佛後，　　讚誦如是經。」
「是人我滅後，　　得聞是經法，
　中時及後時，　　聞已如說行。
　發道心者難，　　深樂佛法難，
　後世能持誦，　　是等經復難。
　千萬億數劫，　　諸佛出甚難，
　於後末世中，　　說是經復難。」

[0449c26] 爾時佛告阿難：「我以如是等經倍囑累汝。所以者何？閻浮提內隨有如是菩薩藏經，則有佛法。阿難！如是等深經滅故，如說行法亦滅。如說行法滅故，佛法則滅。阿難！汝今當以第一供養具供養於我。云何為弟子以第一供養具供養於我？汝心勿謂名花好香末香塗香、幡蓋瓔珞衣服妓樂、讚歎如來為上供養。阿難！如是不名第一供養。若人得聞如是等深經，受持讀誦如所說行，是名以第一供養具供養恭敬尊重讚歎於佛。何以故？諸佛皆共供養恭敬尊重於法，不貴世間諸供養具。是故阿難！今以此經鄭重殷勤囑累於汝。何以故？阿難！我學如是等經，今得阿耨多羅三藐三菩提，轉無上法輪。過去諸佛本行菩薩道時亦學如是等經，得阿耨多羅三藐三菩提，轉無上法輪。未來諸佛亦學如是等經，當得阿耨多羅三藐三菩提，轉無上法輪。現在十方世界諸佛本行菩薩道時，亦學如是等經，得阿耨多羅三藐三菩提，今轉法輪。是故阿難！是菩薩藏經，名為『轉法輪經』，當奉持之。我於波羅奈國梨師山鹿園中，與聲聞弟子轉於法輪。阿難！我今於此竹園中，轉此菩薩藏經不退轉輪，斷一切眾生疑。阿難！過去諸佛亦皆於此虛空地分說是菩薩藏經，未來諸佛亦皆於此虛空地分說此菩薩藏經，我今得阿耨多羅三藐三菩提，亦於此虛空地分說此菩薩藏經。是故當知，此地是佛大塔，天人世間所供養處。阿難！此地獨有不共功德，所謂過去諸佛於此說諸深經。阿難！所有貪欲瞋恚愚癡眾生，入此竹園不發貪欲瞋恚愚癡。阿難！如來雖住諸餘精舍，而皆無有如是功德。何以故？阿難！今此迦蘭陀竹林，畜生入者不發婬欲，眾鳥入者非時不鳴。摩竭洴沙澆頂大王昔初登位，與諸婇女入此園中共相娛樂。入以自覺，心無婬欲娛樂戲事。諸婬女眾亦皆自覺，心無有欲不樂戲樂。時王歡喜每作是念：『願世有佛出於我國，我當得見。見已心信。信已供養。當以是園奉上於佛。佛於中住。我當聞法。何以故？可供養者應住此園，非五欲人所應得住。』阿難！洴沙王入此竹園生是善心，皆以過去諸佛住此園中說此菩薩藏經。是故此園所有功德不與餘共，一切世間天、人、阿修羅皆應禮敬。阿難！是園無有虺蛇蜈蚣蚊虻毒螫，若住其中無復毒心，亦是竹園不共功德。我若百歲稱說此園所有功德猶不能盡。何以故？阿難！今此竹園精舍成就無量功德，餘處不爾。」

[0450b15] 阿難白佛言：「我本不知竹園乃有如是功德。世尊！我本不欲為佛侍者。我今懺謝如是過罪。」

[0450b17] 佛告阿難：「汝初於法得法眼淨，爾時已為除滅是罪也。」

大寶積經卷第七十八

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA