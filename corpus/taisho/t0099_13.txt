雜阿含經卷第十三

宋天竺三藏求那跋陀羅譯

（三〇四）

[0086c23] 如是我聞：

[0086c23] 一時，佛住拘留搜調牛聚落。

[0086c24] 爾時，世尊告諸比丘：「我今當為汝等說法，初、中、後善，善義善味，純一滿淨，梵行清白。諦聽，善思，有六六法。何等為六六法？謂六內入處、六外入處、六識身、六觸身、六受身、六愛身。

[0086c28] 「何等為六內入處？謂眼入處、耳入處、鼻入處、舌入處、身入處、意入處。何等為六外入處，色入處、聲入處、香入處、味入處、觸入處、法入處。云何六識身？謂眼識身、耳識身、鼻識身、舌識身、身識身、意識身。云何六觸身？謂眼觸、耳觸、鼻觸、舌觸、身觸、意觸。云何六受身？謂眼觸生受、耳觸生受、鼻觸生受、舌觸生受、身觸生受、意觸生受。云何六愛身？謂眼觸生愛、耳觸生愛、鼻觸生愛、舌觸生愛、身觸生愛、意觸生愛。

[0087a08] 「若有說言眼是我，是則不然。所以者何？眼生滅故，若眼是我者，我應受生死，是故說眼是我者，是則不然。如是若色、若眼識、眼觸、眼觸生受若是我者，是則不然。所以者何？眼觸生受是生滅法，若眼觸生受是我者，我復應受生死，是故說眼觸生受是我者，是則不然，是故眼觸生受非我。如是耳、鼻、舌、身、意觸生受非我。所以者何？意觸生受是生滅法，若是我者，我復應受生死，是故意觸生受是我者，是則不然，是故意觸生受非我。

[0087a18] 「如是，比丘！當如實知眼所作、智所作、寂滅所作，開發神通，正向涅槃。云何如實知見眼所作，乃至正向涅槃？如是。比丘！眼非我，若色、眼識、眼觸、眼觸因緣生受，內覺若苦、若樂、不苦不樂，彼亦觀察非我。耳、鼻、舌、身、意亦如是說，是名如實知見眼所作，乃至正向涅槃，是名六六法經。」

[0087a25] 佛說此經已，諸比丘聞佛所說，歡喜奉行。

（三〇五）

[0087a27] 如是我聞：

[0087a27] 一時，佛住拘留搜調牛聚落。

[0087a28] 爾時，世尊告諸比丘：「我今當為汝等說法，初、中、後善，善義善味，純一滿淨，梵行清白，所謂六分別六入處經。諦聽，善思，當為汝說。

[0087b02] 「何等為六分別六入處經？謂於眼入處不如實知見者，色、眼識、眼觸、眼觸因緣生受，內覺若苦、若樂、不苦不樂，不如實知見；不如實知見故，於眼染著，若色、眼識、眼觸、眼觸因緣生受，內覺若苦、若樂、不苦不樂，皆生染著。如是耳、鼻、舌、身、意，若法、意識、意觸、意觸因緣生受，內覺若苦、若樂、不苦不樂，不如實知見；不如實知見故，生染著。如是染著相應、愚闇、顧念、結縛其心，長養五受陰，及當來有受、貪、喜悉皆增長，身心疲惡，身心壞燒然，身心熾然，身心狂亂，身生苦覺；彼身生苦覺故，於未來世生、老、病、死、憂、悲、惱、苦悉皆增長，是名純一大苦陰聚集。

[0087b14] 「諸比丘！若於眼如實知見，若色、眼識、眼觸、眼觸因緣生受，內覺若苦、若樂、不苦不樂，如實知見；見已於眼不染著，若色、眼識、眼觸、眼觸因緣生受，內覺若苦、若樂、不苦不樂，不染著。如是耳、鼻、舌、身、意法如實知見，若法、意識、意觸、意觸因緣生受，內覺若苦、若樂、不苦不樂，如實知見；如實知見故，於意不染著。若法、意識、意觸、意觸因緣生受，內覺若苦、若樂、不苦不樂，不染；不染著故，不相雜、不愚闇、不顧念、不繫縛，損減五受陰，當來有愛，貪、喜，彼彼染著悉皆消滅，身不疲苦，心不疲苦，身不燒，心不燒，身不熾然，心不熾然，身覺樂，心覺樂；身心覺樂故，於未來世生、老、病、死、憂、悲、惱、苦悉皆消滅，如是純大苦聚陰滅。

[0087b29] 「作如是知、如是見者，名為正見修習滿足，正志、正方便、正念、正定，前說正語、正業、正命清淨修習滿足，是名修習八聖道清淨滿足。八聖道修習滿足已，四念處修習滿足，四正勤、四如意足、五根、五力、七覺分修習滿足。

[0087c05] 「若法應知、應了者，悉知、悉了。若法應知、應斷者，悉知、悉斷。若法應知、應作證者，悉皆作證。若法應知、應修習者，悉已修習。何等法應知、應了，悉知、悉了？所謂名色。何等法應知、應斷？所謂無明及有愛。何等法應知、應證？所謂明、解脫。何等法應知、應修？所謂止、觀。若比丘於此法應知、應了，悉知、悉了。若法應知、應斷者，悉知、悉斷。若法應知、應作證者，悉知、悉證。若法應知、應修者，悉知、悉修，是名比丘斷愛結縛，正無間等，究竟苦邊。諸比丘！是名六分別六入處經。」

[0087c16] 佛說此經已，諸比丘聞佛所說，歡喜奉行。

（三〇六）

[0087c18] 如是我聞：

[0087c18] 一時，佛住舍衛國祇樹給孤獨園。

[0087c19] 時，有異比丘獨一靜處，專精思惟，作是念：「比丘云何知、云何見而得見法？」作是思惟已，從禪起，往詣佛所，稽首禮足，退坐一面，白佛言：「世尊！我獨一靜處，專精思惟，作是念：『比丘云何知、云何見而得見法？』」

[0087c23] 爾時，世尊告彼比丘：「諦聽，善思，當為汝說。有二法。何等為二？眼、色為二……」如是廣說，乃至「非其境界故。所以者何？眼、色緣生眼識，三事和合觸，觸俱生受、想、思，此四無色陰、眼、色，此等法名為人，於斯等法作人想、眾生、那羅、摩[少/兔]闍、摩那婆、士夫、福伽羅、耆婆、禪頭。

[0087c29] 「又如是說：『我眼見色，我耳聞聲，我鼻嗅香，我舌甞味，我身覺觸，我意識法。』彼施設又如是言說：『是尊者如是名、如是生、如是姓、如是食、如是受苦樂、如是長壽、如是久住、如是壽分齊。』比丘！是則為想，是則為誌，是則言說，此諸法皆悉無常、有為、思願緣生；若無常、有為、思願緣生者，彼則是苦。又復彼苦生，亦苦住，亦苦滅，亦苦數數出生，一切皆苦。若復彼苦無餘斷、吐、盡、離欲、滅、息、沒，餘苦更不相續，不出生，是則寂滅，是則勝妙。所謂捨一切有餘、一切愛盡、無欲、滅盡、涅槃。耳、鼻、舌，身觸緣，生身識，三事和合觸，觸俱生受、想、思，此四是無色陰，身根是色陰，此名為人……」如上說，乃至「滅盡，涅槃。緣意，法生意識、三事和合觸，觸俱生受，想、思，此四無色陰、四大，士夫所依，此等法名為人……」如上廣說，乃至「滅盡、涅槃。若有於此諸法，心隨入，住解脫不退轉，於彼所起繫著，無有我。比丘！如是知、如是見，則為見法。」

[0088a19] 佛說此經已，諸比丘聞佛所說，歡喜奉行。

（三〇七）

[0088a21] 如是我聞：

[0088a21] 一時，佛住舍衛國祇樹給孤獨園。

[0088a22] 時，有異比丘獨一靜處，專精思惟，作是念：「云何知、云何見，名為見法？」思惟已，從禪起，往詣佛所，稽首禮足，退坐一面，白佛言：「世尊！我獨一靜處，專精思惟，作是念：『比丘云何知、云何見，名為見法？』今問世尊，唯願解說。」

[0088a27] 佛告比丘：「諦聽，善思，當為汝說。有二法，眼、色，緣生眼識……」如上廣說。「尊者！如所說偈：

「眼色二種緣，　　生於心心法，
　識觸及俱生，　　受想等有因，
　非我非我所，　　亦非福伽羅，
　亦非摩[少/兔]闍，　　亦非摩那婆，
　是則為生滅，　　苦陰變易法，
　於斯等作想，　　施設於眾生。
　那羅摩[少/兔]闍，　　及與摩那婆，
　亦餘眾多想，　　皆因苦陰生。
　諸業愛無明，　　因積他世陰，
　餘沙門異道，　　異說二法者。
　彼但有言說，　　聞已增癡惑，
　貪愛息無餘，　　無明沒永滅。
　愛盡眾苦息，　　無上佛眼說。」

[0088b14] 佛說此經已，諸比丘聞佛所說，歡喜奉行。

（三〇八）

[0088b15] 如是我聞：

[0088b15] 一時，佛住舍衛國祇樹給孤獨園。

[0088b16] 爾時，世尊告諸比丘：「諸天、世人於色染著愛樂住，彼色若無常、變易、滅盡，彼諸天、人則生大苦；於聲、香、味、觸、法染著愛樂住，彼法變易、無常、滅盡，彼諸天、人得大苦住。

[0088b20] 「如來於色、色集、色滅、色味、色患、色離如實知，如實知已，於色不復染著愛樂住，彼色變易、無常、滅盡，則生樂住；於聲、香、味、觸、法，集、滅、味、患、離如實知，如實知已，不復染著愛樂住，彼色變易、無常、滅盡，則生樂住。所以者何？眼、色緣生眼識，三事和合觸，觸緣受，若苦、若樂、不苦不樂，此三受集，此受滅、此受患、此受離如實知，於彼色因緣生阨礙，阨礙盡已，名無上安隱涅槃。耳、鼻、舌、身、意法緣生意識，三事和合觸，觸緣受，若苦、若樂、不苦不樂，彼受集、受滅、受味、受患、受離如實知，如實知已，彼法因緣生阨礙，阨礙盡已，名無上安隱涅槃。」

[0088c03] 爾時，世尊而說偈言：

「於色聲香味，　　觸法六境界，
　一向生喜悅，　　愛染深樂著。
　諸天及世人，　　唯以此為樂，
　變易滅盡時，　　彼則生大苦。
　唯有諸賢聖，　　見其滅為樂，
　世間之所樂，　　觀察悉為怨。
　賢聖見苦者，　　世間以為樂，
　世間之所苦，　　於聖則為樂。
　甚深難解法，　　世間疑惑生，
　大闇所昏沒，　　盲冥無所見。
　唯有智慧者，　　發朦開大明，
　如是甚深句，　　非聖孰能知，
　不還受身者，　　深達諦明了。」

[0088c17] 佛說此經已，諸比丘聞佛所說，歡喜奉行。

（三〇九）

[0088c18] 如是我聞：

[0088c18] 一時，佛住瞻婆國揭伽池側。

[0088c19] 爾時，尊者鹿紐來詣佛所，稽首禮足，退坐一面，白佛言：「世尊！如世尊說，有第二住，有一一住。彼云何第二住？云何一一住？」

[0088c21] 佛告鹿紐：「善哉！善哉！鹿紐！能問如來如是之義。」

[0088c23] 佛告鹿紐：「若眼識色可愛、樂、念、可意，長養於欲；彼比丘見已，喜樂、讚歎、繫著住，愛樂、讚歎、繫著住已，心轉歡喜，歡喜已深樂，深樂已貪愛，貪愛已阨礙。歡喜、深樂、貪愛、阨礙者，是名第二住。耳、鼻、舌、身、意亦如是說。鹿紐！有如是像類比丘，正使空閑獨處，猶名第二住。所以者何？愛喜不斷不滅故，愛欲不斷、不知者，諸佛如來說第二住。

[0089a01] 「若有比丘，於可愛、樂、念、可意，長養於欲色；彼比丘見已不喜樂、不讚歎、不繫著住，不喜樂、不讚歎、不繫著住已，不歡喜，不歡喜故不深樂，不深樂故不貪愛，不貪愛故不阨礙。不歡喜、深樂、貪愛、阨礙者，是名為一一住。耳、鼻、舌、身、意亦如是說。鹿紐！如是像類比丘，正使處於高樓重閣，猶是一一住者。所以者何？貪愛已盡、已知故，貪愛已盡、已知者，諸佛如來說名一一住。」

[0089a10] 爾時，尊者鹿紐聞佛所說，歡喜隨喜，作禮而去。

（三一〇）

[0089a12] 如是我聞：

[0089a12] 一時，佛住瞻婆國揭伽池側。

[0089a13] 爾時，尊者鹿紐來詣佛所，稽首禮足，退坐一面，白佛言：「善哉！世尊！為我說法，我聞法已，當獨一靜處，專精思惟，不放逸住，乃至自知不受後有。」

[0089a16] 佛告鹿紐：「善哉！善哉！鹿紐！能問如來如是之義。諦聽，善思，當為汝說。」

[0089a18] 佛告鹿紐：「若眼見可愛、樂、可意、可念，長養於欲之色；見已，彼說讚歎、繫著、欣悅，讚歎、繫著已，則歡喜集，歡喜集已則苦集。耳、鼻、舌、身、意亦如是說。鹿紐！若有比丘，眼見可愛、樂、可念、可意，長養於欲之色；見已不欣悅、不讚歎、不繫著，不欣悅、不讚歎、不繫著故，不歡喜集，不歡喜集故則苦滅。耳、鼻、舌、身、意法亦如是說。」

[0089a25] 爾時，尊者鹿紐聞佛所說，歡喜隨喜，作禮而去。

[0089a27] 爾時，尊者鹿紐聞佛說法教誡已，獨一靜處，專精思惟，不放逸住，乃至得阿羅漢，心善解脫。

（三一一）

[0089b01] 如是我聞：

[0089b01] 一時，佛住舍衛國祇樹給孤獨園。

[0089b02] 爾時，尊者富樓那來詣佛所，稽首禮足，退住一面，白佛言：「善哉！世尊！為我說法，我坐獨一靜處，專精思惟，不放逸住，乃至自知不受後有。」

[0089b05] 佛告富樓那：「善哉！善哉！能問如來如是之義。諦聽，善思，當為汝說。若有比丘！眼見可愛、可樂、可念、可意，長養欲之色；見已欣悅、讚歎、繫著，欣悅、讚歎、繫著已歡喜，歡喜已樂著，樂著已貪愛，貪愛已阨礙。歡喜、樂著、貪愛、阨礙故，去涅槃遠。耳、鼻、舌、身、意亦如是說。

[0089b11] 「富樓那！若比丘，眼見可愛、樂、可念、可意，長養欲之色；見已不欣悅、不讚歎、不繫著，不欣悅、不讚歎、不繫著故不歡喜，不歡喜故不深樂，不深樂故不貪愛，不貪愛故不阨礙。不歡喜、不深樂、不貪愛、不阨礙故，漸近涅槃。耳、鼻、舌、身、意亦如是說。」

[0089b17] 佛告富樓那：「我已略說法教，汝欲何所住？」

[0089b18] 富樓那白佛言：「世尊！我已蒙世尊略說教誡，我欲於西方輸盧那人間遊行。」

[0089b20] 佛告富樓那：「西方輸盧那人兇惡、輕躁、弊暴、好罵。富樓那！汝若聞彼兇惡、輕躁、弊暴、好罵、毀辱者，當如之何？」

[0089b22] 富樓那白佛言：「世尊！若彼西方輸盧那國人，面前兇惡、訶罵、毀辱者。我作是念：『彼西方輸盧那人賢善智慧，雖於我前兇惡、弊暴、罵、毀辱我，猶尚不以手、石而見打擲。』」

[0089b26] 佛告富樓那：「彼西方輸盧那人但兇惡、輕躁、弊暴、罵辱，於汝則可脫，復當以手、石打擲者，當如之何？」

[0089b29] 富樓那白佛言：「世尊！西方輸盧那人脫以手、石加於我者，我當念言：『輸盧那人賢善智慧，雖以手、石加我，而不用刀杖。』」

[0089c03] 佛告富樓那：「若當彼人脫以刀杖而加汝者，復當云何？」

[0089c04] 富樓那白佛言：「世尊！若當彼人脫以刀杖，而加我者，當作是念：『彼輸盧那人賢善智慧，雖以刀杖而加於我，而不見殺。』」

[0089c07] 佛告富樓那：「假使彼人脫殺汝者，當如之何？」

[0089c08] 富樓那白佛言：「世尊！若西方輸盧那人脫殺我者，當作是念：『有諸世尊弟子，當厭患身，或以刀自殺，或服毒藥，或以繩自繫，或投深坑；彼西方輸盧那人賢善智慧，於我朽敗之身，以少作方便，便得解脫。』」

[0089c13] 佛言：「善哉！富樓那！汝善學忍辱，汝今堪能於輸盧那人間住止，汝今宜去度於未度，安於未安，未涅槃者令得涅槃。」

[0089c16] 爾時，富樓那聞佛所說，歡喜隨喜，作禮而去。

[0089c18] 爾時，尊者富樓那夜過晨朝，著衣持鉢，入舍衛城乞食，食已還出，付囑臥具，持衣鉢去，至西方輸盧那人間遊行。到已，夏安居，為五百優婆塞說法，建立五百僧伽藍，繩床、臥褥、供養眾具悉皆備足。三月過已，具足三明，即於彼處入無餘涅槃。

（三一二）

[0089c24] 如是我聞：

[0089c24] 一時，佛住舍衛國祇樹給孤獨園。

[0089c25] 爾時，摩羅迦舅來詣佛所，稽首禮足，退坐一面，白佛言：「善哉！世尊！為我說法，我聞法已，獨一靜處，專精思惟，不放逸住，乃至不受後有。」

[0089c28] 爾時，世尊告摩羅迦舅言：「諸年少聰明利根，於我法、律出家未久，於我法、律尚無懈怠，而況汝今日年耆根熟，而欲聞我略說教誡。」

[0090a02] 摩羅迦舅白佛言：「世尊！我雖年耆根熟，而尚欲得聞世尊略說教誡。唯願世尊為我略說教誡，我聞法已，當獨一靜處，專精思惟，乃至自知不受後有。」第二、第三亦如是請。

[0090a06] 佛告摩羅迦舅：「汝今且止！」如是再三，亦不為說。

[0090a07] 爾時，世尊告摩羅迦舅：「我今問汝，隨意答我。」

[0090a08] 佛告摩羅迦舅：「若眼未曾見色，汝當欲見，於彼色起欲、起愛、起念、起染著不？」

[0090a10] 答言：「不也，世尊！」

[0090a11] 「耳聲、鼻香、舌味、身觸、意法亦如是說。」

[0090a11] 佛告摩羅迦舅：「善哉！善哉！摩羅迦舅！見以見為量，聞以聞為量，覺以覺為量，識以識為量。」而說偈言：

「若汝非於彼，　　彼亦復非此，
　亦非兩中間，　　是則為苦邊。」

[0090a17] 摩羅迦舅白佛言：「已知。世尊！已知。善逝！」

[0090a17] 佛告摩羅迦舅：「汝云何於我略說法中廣解其義？」

[0090a19] 爾時，摩羅迦舅說偈白佛言：

「若眼已見色，　　而失於正念，
　則於所見色，　　而取愛念相。
　取愛樂相者，　　心則常繫著，
　起於種種愛，　　無量色集生。
　貪欲恚害覺，　　令其心退減，
　長養於眾苦，　　永離於涅槃。
　見色不取相，　　其心隨正念，
　不染惡心愛，　　亦不生繫著。
　不起於諸愛，　　無量色集生，
　貪欲恚害覺，　　不能壞其心。
　小長養眾苦，　　漸次近涅槃，
　日種尊所說，　　離愛般涅槃。
　若耳聞諸聲，　　心失於正念，
　而取諸聲相，　　執持而不捨。
　鼻香舌甞味，　　身觸意念法，
　忘失於正念，　　取相亦復然。
　其心生愛樂，　　繫著堅固住，
　起種種諸愛，　　無量法集生。
　貪欲恚害覺，　　退滅壞其心，
　長養眾苦聚，　　永離於涅槃。
　不染於諸法，　　正智正念住，
　其心不染污，　　亦復不樂著。
　不起於諸愛，　　無量法集生，
　貪瞋恚害覺，　　不退減其心。
　眾苦隨損滅，　　漸近般涅槃，
　愛盡般涅槃，　　世尊之所說。」

[0090b17] 是名世尊略說法中廣解其義。

[0090b17] 佛告摩羅迦舅：「汝真於我略說法中廣解其義。所以者何？如汝所說偈：

「若眼見眾色，　　忘失於正念，
　則於所見色，　　而取愛念相。」

[0090b22] 如前廣說。

[0090b22] 爾時，尊者摩羅迦舅聞佛所說，歡喜隨喜，作禮而去。

[0090b24] 爾時，尊者摩羅迦舅於世尊略說法中廣解其義已，於獨一靜處，專精思惟，不放逸住，乃至成阿羅漢，心得解脫。

（三一三）

[0090b27] 如是我聞：

[0090b27] 一時，佛住舍衛國祇樹給孤獨園。

[0090b28] 爾時，世尊告諸比丘：「有經法，諸比丘崇向，而於經法異信、異欲、異聞、異行思惟、異見審諦忍，正知而說：『我生已盡，梵行已立，所作已作，自知不受後有。』」

[0090c02] 諸比丘白佛言：「世尊是法根、法眼、法依。善哉！世尊！唯願廣說，諸比丘聞已，當受奉行。」

[0090c04] 佛告諸比丘：「諦聽，善思，當為汝說。比丘！眼見色已，覺知色而不覺色貪，我先眼識於色有貪，而今眼識於色無貪如實知。若比丘眼見於色已，覺知色而不起色貪，覺我先眼識有貪，而言今眼識於色無貪如實知者，諸比丘！於意云何？彼於此為有信、有欲、有聞、有行思惟、有審諦忍不？」

[0090c11] 答言：「如是，世尊！」

[0090c12] 「歸於此法，如實正知所知所見不？」

[0090c12] 答言：「如是，世尊！」

[0090c13] 「耳、鼻、舌、身、意法亦如是說。

[0090c13] 「諸比丘！是名有經法，比丘於此經法崇向，異信、異欲、異聞、異行思惟、異見審諦忍，正知而說：『我生已盡，梵行已立，所作已作，自知不受後有。』」

[0090c17] 佛說此經已，諸比丘聞佛所說，歡喜奉行。

（三一四）

[0090c19] 如是我聞：

[0090c19] 一時，佛住舍衛國祇樹給孤獨園。

[0090c20] 爾時，世尊告諸比丘：「當斷欲，斷眼欲已，眼則已斷、已知，斷其根本，如截多羅樹頭，於未來世永不復生。耳、鼻、舌、身、意亦如是說。」

[0090c23] 佛說此經已，諸比丘聞佛所說，歡喜奉行。

（三一五）

[0090c25] 如是我聞：

[0090c25] 一時，佛住舍衛國祇樹給孤獨園。

[0090c26] 爾時，世尊告諸比丘：「若眼生、住、轉出，則苦生、病住、老死出。耳、鼻、舌、身、意亦如是說。若眼滅、息、沒，苦生則滅，病則息，死則沒。耳、鼻、舌、身、意亦如是說。」

[0090c29] 佛說此經已，諸比丘聞佛所說，歡喜奉行。

（三一六）

[0091a02] 如是我聞：

[0091a02] 一時，佛住舍衛國祇樹給孤獨園。

[0091a03] 爾時，世尊告諸比丘：「眼無常，若眼是常者，則不應受逼迫苦，亦應說於眼欲令如是、不令如是。以眼無常故，是故眼受逼迫苦生，是故不得於眼欲令如是、不令如是。耳、鼻、舌、身、意亦如是說。」

[0091a07] 佛說此經已，諸比丘聞佛所說，歡喜奉行。

（三一七）

[0091a09] 如是我聞：

[0091a09] 一時，佛住舍衛國祇樹給孤獨園。

[0091a10] 爾時，世尊告諸比丘：「眼苦，若眼是樂者，不應受逼迫苦，應得於眼欲令如是、不令如是，以眼是苦故，受逼迫苦，不得於眼欲令如是、不令如是。耳、鼻、舌、身、意亦如是說。」

[0091a14] 佛說此經已，諸比丘聞佛所說，歡喜奉行。

（三一八）

[0091a16] 如是我聞：

[0091a16] 一時，佛住舍衛國祇樹給孤獨園。

[0091a17] 爾時，世尊告諸比丘：「眼非我，若眼是我者，不應受逼迫苦，應得於眼欲令如是、不令如是，以眼非我故，受逼迫苦，不得於眼欲令如是、不令如是。耳、鼻、舌、身、意亦如是說。」

[0091a21] 佛說此經已，諸比丘聞佛所說，歡喜奉行。

[0091a23] 如內六入處三經，外六入處三經，亦如是說。

（三一九）

[0091a24] 如是我聞：

[0091a24] 一時，佛住舍衛國祇樹給孤獨園。

[0091a25] 時，有生聞婆羅門往詣佛所，共相問訊，問訊已，退坐一面，白佛言：「瞿曇！所謂一切者，云何名一切？」

[0091a27] 佛告婆羅門：「一切者，謂十二入處，眼色、耳聲、鼻香、舌味、身觸、意法，是名一切。若復說言此非一切，沙門瞿曇所說一切，我今捨，別立餘一切者，彼但有言說，問已不知，增其疑惑。所以者何？非其境界故。」

[0091b03] 時，生聞婆羅門聞佛所說，歡喜隨喜奉行。

（三二〇）

[0091b04] 如是我聞：

[0091b04] 一時，佛住舍衛國祇樹給孤獨園。

[0091b05] 時，有生聞婆羅門往詣佛所，面相問訊已，退坐一面，白佛言：「瞿曇！所謂一切有，云何一切有？」

[0091b07] 佛告生聞婆羅門：「我今問汝，隨意答我。婆羅門！於意云何？眼是有不？」

[0091b08] 答言：「是有，沙門瞿曇！」

[0091b09] 「色是有不？」

[0091b09] 答言：「是有，沙門瞿曇！」

[0091b10] 「婆羅門！有色、有眼識、有眼觸、有眼觸因緣生受，若苦、若樂、不苦不樂不？」

[0091b11] 答言：「有，沙門瞿曇！」

[0091b12] 「耳、鼻、舌、身、意亦如是說」。

[0091b12] 如是廣說，乃至「非其境界故。」

[0091b13] 佛說此經已，生聞婆羅門聞佛所說，歡喜隨喜，從坐起去。

（三二一）

[0091b15] 如是我聞：

[0091b15] 一時，佛住舍衛國祇樹給孤獨園。

[0091b16] 時，有生聞婆羅門往詣佛所，共相問訊已，退坐一面，白佛言：「沙門瞿曇！所謂一切法，云何為一切法？」

[0091b18] 佛告婆羅門：「眼及色、眼識、眼觸、眼觸因緣生受，若苦、若樂、不苦不樂。耳、鼻、舌、身、意法、意識、意觸、意觸因緣生受，若苦、若樂、不苦不樂，是名為一切法。若復有言此非一切法，沙門瞿曇所說一切法，我今捨，更立一切法者，此但有言數，問已不知，增其癡惑。所以者何？非其境界故。」

[0091b24] 佛說此經已，生聞婆羅門聞佛說已，歡喜隨喜，從坐起去。

[0091b27] 如生聞婆羅門所問三經，有異比丘所問三經、尊者阿難所問三經、世尊法眼法根法依三經，亦如上說。

（三二二）

[0091c01] 如是我聞：

[0091c01] 一時，佛住舍衛國祇樹給孤獨園。

[0091c02] 時，有異比丘往詣佛所，稽首佛足，退坐一面，白佛言：「世尊！如世尊說，眼是內入處，世尊略說，不廣分別。云何眼是內入處？」

[0091c05] 佛告彼比丘：「眼是內入處，四大所造淨色，不可見，有對。耳、鼻、舌、身內入處亦如是說。」

[0091c06] 復白佛言：「世尊！如世尊說，意是內入處，不廣分別。云何意是內入處？」佛告比丘：「意內入處者，若心、意、識非色，不可見，無對，是名意內入處。」

[0091c10] 復問：「如世尊說，色外入處，世尊略說，不廣分別。云何？世尊！色外入處。」

[0091c11] 佛告比丘：「色外入處，若色四大造，可見，有對，是名色是外入處。」

[0091c13] 復白佛言：「世尊說聲是外入處，不廣分別。云何聲是外入處？」

[0091c14] 佛告比丘：「若聲四大造，不可見，有對，如聲，香、味亦如是。」

[0091c16] 復問：「世尊說觸外入處，不廣分別。云何觸外入處？」

[0091c17] 佛告比丘：「觸外入處者，謂四大及四大造色，不可見，有對，是名觸外入處。」

[0091c18] 復問：「世尊說法外入處，不廣分別。」

[0091c19] 佛告比丘：「法外入處者，十一入所不攝，不可見，無對，是名法外入處。」

[0091c21] 佛說此經已，諸比丘聞佛所說，歡喜奉行。

（三二三）

[0091c23] 如是我聞：

[0091c23] 一時，佛住舍衛國祇樹給孤獨園。

[0091c24] 爾時，世尊告諸比丘：「有六內入處。謂眼內入處，耳、鼻、舌、身、意內入處。」

[0091c25] 佛說此經已，諸比丘聞佛所說，歡喜奉行。

（三二四）

[0091c27] 如是我聞：

[0091c27] 一時，佛住舍衛國祇樹給孤獨園。

[0091c28] 爾時，世尊告諸比丘：「有六外入處。云何為六？謂色是外入處，聲、香、味、觸、法是外入處，是名六外入處。」

[0092a01] 佛說此經已，諸比丘聞佛所說，歡喜奉行。

（三二五）

[0092a03] 如是我聞：

[0092a03] 一時，佛住舍衛國祇樹給孤獨園。

[0092a04] 爾時，世尊告諸比丘：「有六識身。云何為六？謂眼識身、耳識身、鼻識身、舌識身、身識身、意識身，是名六識身。」

[0092a06] 佛說此經已，諸比丘聞佛所說，歡喜奉行。

（三二六）

[0092a08] 如是我聞：

[0092a08] 一時，佛住舍衛國祇樹給孤獨園。

[0092a09] 爾時，世尊告諸比丘：「有六觸身。云何為六觸身？謂眼觸身、耳觸身、鼻觸身、舌觸身、身觸身、意觸身，是名六觸身。」

[0092a11] 佛說此經已，諸比丘聞佛所說，歡喜奉行。

（三二七）

[0092a13] 如是我聞：

[0092a13] 一時，佛住舍衛國祇樹給孤獨園。

[0092a14] 爾時，世尊告諸比丘：「有六受身。云何為六？眼觸生受，耳、鼻、舌、身、意觸生受，是名六受身。」

[0092a16] 佛說此經已，諸比丘聞佛所說，歡喜奉行。

（三二八）

[0092a18] 如是我聞：

[0092a18] 一時，佛住舍衛國祇樹給孤獨園。

[0092a19] 爾時，世尊告諸比丘：「有六想身。云何為六？謂眼觸生想，耳、鼻、舌、身、意觸生想，是名六想身。」

[0092a21] 佛說此經已，諸比丘聞佛所說，歡喜奉行。

（三二九）

[0092a23] 如是我聞：

[0092a23] 一時，佛住舍衛國祇樹給孤獨園。

[0092a24] 爾時，世尊告諸比丘：「有六思身。云何為六？謂眼觸生思，耳、鼻、舌、身、意觸生思，是名六思身。」

[0092a26] 佛說此經已，諸比丘聞佛所說，歡喜奉行。

（三三〇）

[0092a28] 如是我聞：

[0092a28] 一時，佛住舍衛國祇樹給孤獨園。

[0092a29] 爾時，世尊告諸比丘：「有六愛身。云何為六愛身？謂眼觸生愛，耳、鼻、舌、身、意觸生愛，是名六愛身。」

[0092b02] 佛說此經已，諸比丘聞佛所說，歡喜奉行。

（三三一）

[0092b04] 如是我聞：

[0092b04] 一時，佛住舍衛國祇樹給孤獨園。

[0092b05] 爾時，世尊告諸比丘：「有六顧念。云何為六？謂色顧念、聲顧念、香顧念、味顧念、觸顧念、法顧念，是名六顧念。」

[0092b07] 佛說此經已，諸比丘聞佛所說，歡喜奉行。

（三三二）

[0092b09] 如是我聞：

[0092b09] 一時，佛住舍衛國祇樹給孤獨園。

[0092b10] 爾時，世尊告諸比丘：「有六覆。云何為六？謂色有漏、是取，心覆藏；聲、香、味、觸、法有漏、是取，心覆藏。是名六覆。」

[0092b12] 佛說此經已，諸比丘聞佛所說，歡喜奉行。

（三三三）

[0092b14] 如是我聞：

[0092b14] 一時，佛住舍衛國祇樹給孤獨園。

[0092b15] 爾時，世尊告諸比丘：「過去、未來眼無常，況現在眼，多聞聖弟子如是觀者，不顧過去眼，不欣未來眼，於現在眼生厭、離欲、滅盡向。耳、鼻、舌、身、意亦如是說。」

[0092b18] 如無常。如是苦、空、非我，亦如是說。如內入處四經、外入處四經，亦如是說。

（三三四）

[0092b21] 如是我聞：

[0092b21] 一時，佛住拘留搜調牛聚落。

[0092b22] 爾時，世尊告諸比丘：「今當為汝說法，初、中、後善，善義善味，純一滿淨，梵行清白。諦聽，善思，謂有因、有緣、有縛法經。

[0092b24] 「云何有因、有緣、有縛法經？謂眼有因、有緣、有縛。何等為眼因、眼緣、眼縛？謂眼業因、業緣、業縛，業有因、有緣、有縛。何等為業因、業緣、業縛？謂業愛因、愛緣、愛縛，愛有因、有緣、有縛。何等為愛因、愛緣、愛縛？謂愛無明因、無明緣、無明縛，無明有因、有緣、有縛。何等無明因、無明緣、無明縛？謂無明不正思惟因、不正思惟緣、不正思惟縛，不正思惟有因、有緣、有縛。何等不正思惟因、不正思惟緣、不正思惟縛，謂緣眼、色，生不正思惟，生於癡。

[0092c05] 「緣眼、色，生不正思惟，生於癡，彼癡者是無明，癡求欲名為愛，愛所作名為業。如是，比丘！不正思惟因無明為愛，無明因愛，愛因為業，業因為眼。耳、鼻、舌、身、意亦如是說，是名有因緣、有縛法經。」

[0092c10] 佛說此經已，諸比丘聞佛所說，歡喜奉行。

（三三五）

[0092c12] 如是我聞：

[0092c12] 一時，佛住拘留搜調牛聚落。

[0092c13] 爾時，世尊告諸比丘：「我今當為汝等說法，初、中、後善，善義善味，純一滿淨，梵行清白，所謂第一義空經。諦聽，善思，當為汝說。

[0092c16] 「云何為第一義空經？諸比丘！眼生時無有來處，滅時無有去處。如是眼不實而生，生已盡滅，有業報而無作者，此陰滅已，異陰相續，除俗數法。耳、鼻、舌、身、意亦如是說，除俗數法。俗數法者，謂此有故彼有，此起故彼起，如無明緣行，行緣識……」廣說乃至「純大苦聚集起。又復，此無故彼無，此滅故彼滅，無明滅故行滅，行滅故識滅……」如是廣說，乃至「純大苦聚滅。比丘！是名第一義空法經。」

[0092c25] 佛說此經已，諸比丘聞佛所說，歡喜奉行。

（三三六）

[0092c27] 如是我聞：

[0092c27] 一時，佛住舍衛國祇樹給孤獨園。

[0092c28] 爾時，世尊告諸比丘：「有六喜行。云何為六？如是。比丘！若眼見色喜，於彼色處行。耳聲、鼻香、舌味、身觸、意識法喜，於彼法處行。諸比丘！是名六喜行。」

[0093a02] 佛說此經已，諸比丘聞佛所說，歡喜奉行。

（三三七）

[0093a04] 如是我聞：

[0093a04] 一時，佛住舍衛國祇樹給孤獨園。

[0093a05] 爾時，世尊告諸比丘：「有六憂行。云何為六？諸比丘！若眼見色憂，於彼色處行。耳聲、鼻香、舌味、身觸、意識法憂，於彼法處行。諸比丘！是名六憂行。」

[0093a08] 佛說此經已，諸比丘聞佛所說，歡喜奉行。

（三三八）

[0093a10] 如是我聞：

[0093a10] 一時，佛住舍衛國祇樹給孤獨園。

[0093a11] 爾時，世尊告諸比丘：「有六捨行。云何為六？諸比丘！謂眼見色捨，於彼色處行。耳聲、鼻香、舌味、身觸、意識法捨，於彼法處行，是名比丘六捨行。」

[0093a14] 佛說此經已，諸比丘聞佛所說，歡喜奉行。

（三三九）

[0093a16] 如是我聞：

[0093a16] 一時，佛住舍衛國祇樹給孤獨園。

[0093a17] 爾時，世尊告諸比丘：「有六常行。云何為六，若比丘眼見色，不苦、不樂，正念正智捨心住。耳聲、鼻香、舌味、身觸、意識法，不苦、不樂，捨心住正念正智，是名比丘六常行。」

[0093a20] 佛說是經已，諸比丘聞佛所說，歡喜奉行。

（三四〇）

[0093a22] 如是我聞：

[0093a22] 一時，佛住舍衛國祇樹給孤獨園。

[0093a23] 爾時，世尊告諸比丘：「有六常行。云何為六？若比丘眼見色，不苦、不樂，捨心住正念正智。耳聲、鼻香、舌味、身觸、意識法，不苦、不樂，捨心住正念正智，若比丘成就此六常行者，世間難得。」

[0093a27] 佛說此經已，諸比丘聞佛所說，歡喜奉行。

（三四一）

[0093a29] 如是我聞：

[0093a29] 一時，佛住舍衛國祇樹給孤獨園。

[0093b01] 爾時，世尊告諸比丘：「有六常行。云何為六？若比丘眼見色，不苦、不樂，捨心住正念正智。耳聲、鼻香、舌味、身觸、意識法，不苦、不樂，捨心住正念正智。若比丘成就此六常行者，世間難得，所應承事、恭敬、供養，則為世間無上福田。」

[0093b06] 佛說此經已，諸比丘聞佛所說，歡喜奉行。

（三四二）

[0093b08] 如是我聞：

[0093b08] 一時，佛住舍衛國祇樹給孤獨園。

[0093b09] 爾時，世尊告諸比丘：「有六常行。云何為六？若比丘眼見色，不苦、不樂，捨心住正念正智。耳聲、鼻香、舌味、身觸、意識法，不苦、不樂，捨心住正念正智。若比丘成就此六常行者，當知是舍利弗等。舍利弗比丘眼見色已，不苦、不樂，捨心住正念正智。耳聲、鼻香、舌味、身觸、意識法，不苦、不樂，捨心住正念正智。舍利弗比丘成就此六常行故，世間難得，所應承事、恭敬、供養，則為世間無上福田。」

[0093b18] 佛說此經已，諸比丘聞佛所說，歡喜奉行。

雜阿含經卷第十三

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA