佛說苾芻迦尸迦十法經
西天譯經三藏朝散大夫試鴻臚  少卿傳教大師臣法天奉　詔譯

[0956c08]  如來、應、正等覺在舍衛國，與諸苾芻眾俱。是  時如來廣為時會人天及彼未來而說師範。

[0956c10]  爾時如來告苾芻眾言：「苾芻當具足十種法，  得度人出家受戒為苾芻，得一生不依止住、  得與他人為依止。何等為十？一者得慚愧樂
戒；二者得多聞法；三者得毘奈邪多聞；四  者得力正行，犯生戒，依法依毘奈邪正行；五  者得力正行，犯生罪邪行邪見，依法依毘奈
邪正行；六者得力正行，看病安住；七者得力  正行，愛樂定法及毘奈邪法，自說令他說；八  者得力正行，說身行戒。九者得力正行，說出
家梵行戒。十者得十年、得十年滿、得十年餘。  苾芻！此十種法當具足住。

[0956c21]  「云何苾芻得慚愧樂戒？謂此苾芻如是得：云  何我未得阿鉢底、不速疾得阿鉢底，如法  如毘奈邪作為苾芻？是為得慚愧樂戒。

[0956c24]  「云何苾芻得多聞知法？謂此苾芻得法藏所  說、得多聞說，為得知法力，周四聖諦廣略解  說。苾芻！是為得多聞知法。

[0956c27]  「云何苾芻得多聞知毘奈邪？此苾芻所說二  毘奈邪說者，周二別解脫廣念誦，於行住  坐臥口念心思、微細觀察。苾芻！是為得多
聞知毘奈邪。

[0957a02]  「云何苾芻得力正行，犯生戒依法依毘奈邪  正行？謂苾芻知阿鉢底、知非阿鉢底，知輕  阿鉢底、知重阿鉢帝，知因業阿鉢底、知
非因業阿鉢底，知中阿鉢底、知前阿鉢  底、知後阿鉢底，知已起阿鉢底、知未起  阿鉢帝。阿鉢底起已，一一能知。苾芻！是為  得力正行，依法依毘奈邪正行。

[0957a09]  「云何苾芻得力正行，犯生罪邪行邪見，依法依  毘奈邪正行？苾芻！此得力正行，謂周緣生  廣略解說，所謂無明緣行、行緣識、識緣名色、
名色緣六入、六入緣觸、觸緣受、受緣愛、愛緣取、  取緣有、有緣生、生緣老死憂悲苦惱，如是得  此一大苦蘊集。此無明滅則行滅、行滅則識
滅、識滅則名色滅、名色滅則六入滅、六入滅則  觸滅、觸滅則受滅、受滅則愛滅、愛滅則取滅、取  滅則有滅、有滅則生滅、生滅則老死憂悲苦惱
滅，此如是滅則得一大苦蘊滅。苾芻！是為  得力正行，生罪邪行邪見，依法依毘奈邪正  行。

[0957a21]  「云何苾芻得力正行，看承病安住？苾芻！此得  力正行看承病安住，謂隨其病疾而與湯藥，  滿自住房而不嫌厭。苾芻！是為得力正行看
承病安住。

[0957a25]  「云何苾芻得力正行，愛樂定法及毘奈邪法，  自說令他說。苾芻！此得力正行，謂愛樂相非  相法，自說令他說，及滿樂欲說。苾芻！是為得
力正行，愛樂定法及毘奈邪法，自說令他說。

[0957a29]  「云何苾芻得力正行，說身行戒？苾芻！此得力  正行，謂觀犯過犯已觀察觀見，謂見威儀開  僧伽梨，及受持鉢受飲食，乃至語言愛等。
苾芻！是為得力正行，說身行戒。

[0957b04]  「云何苾芻得力正行，說梵行戒阿鉢底？苾芻！  此得力正行，謂四念處、四正滅、四神足、四無
量、五根、五力、七覺支、八正道、舍摩他、微鉢舍  那、念戒、無煩惱、無我。如是苾芻！是為得力正  行，說梵行戒阿鉢底。

[0957b09]  「云何苾芻得十年、得十年滿、得十年餘？苾芻！  如是年滿，是名具足。

[0957b11]  「苾芻！此十種法具足，是苾芻得度人出家受  戒，得一生不依止住、得與他為依止。若苾芻  此十種法減，度人出家受戒、不依止住、復與
他為依止，彼日日戒得訥瑟訖哩  (二合)  多。彼所  有法，彼一一減，得阿鉢底。彼所有法，彼一一  減，彼日日戒得訥瑟訖哩  (二合)  多。苾芻！此十年
戒，當信重持三法一心行。何等為三？謂度人、  依止、不依止。」

[0957b18]  如是世尊、應、正等覺說此十種  法戒、過犯、報應已，是會大眾苾芻等，歡喜奉  持，禮佛而退。

佛說苾芻迦尸迦十法經

* * *

【經文資訊】大正藏第 24 冊 No. 1480 佛說苾芻迦尸迦十法經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
