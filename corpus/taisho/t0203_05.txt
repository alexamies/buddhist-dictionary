雜寶藏經卷第五

元魏西域三藏吉迦夜共曇曜譯

[0471b05] 天女本以華鬘供養迦葉佛塔緣

[0471b06] 天女本以蓮華供養迦葉佛塔緣

[0471b07] 天女本以受持八戒齋生天緣

[0471b08] 天女本以然燈供養生天緣

[0471b09] 天女本以乘車見佛歡喜避道緣

[0471b10] 天女本以華散佛化成華蓋緣

[0471b11] 舍利弗摩提供養佛塔生天緣

[0471b12] 長者夫婦造作浮圖生天緣

[0471b13] 長者夫婦信敬禮佛生天緣

[0471b14] 外道婆羅門女學佛弟子作齋生天緣

[0471b15] 貧女人以[疊*毛]施須達生天緣

[0471b16] 長者女不信三寶父以金錢雇令受持五戒生天緣

[0471b18] 女因掃地見佛生歡喜生天緣

[0471b19] 長者造舍請佛供養以舍布施生天緣

[0471b20] 婦以甘蔗施羅漢生天緣

[0471b21] 女人以香敬心塗佛足生天緣

[0471b22] 須達長者婢歸依三寶生天緣

[0471b23] 貧女從佛乞食生天緣

[0471b24] 長者婢為主送食值佛轉施生天緣

[0471b25] 長者為佛造作講堂生天緣

[0471b26] 長者見王造塔亦復造塔獲報生天緣

[0471b27] 賈客造舍供養佛生天緣

（五一）◎天女本以華鬘供養迦葉佛塔緣

[0471b29] 爾時釋提桓因，從佛聞法，得須陀洹，即還天上，集諸天眾，讚佛法僧。時有天女，頭戴華鬘，華鬘光明，甚大晃曜，共諸天眾，來集善法堂上。諸天之眾，見是天女，生希有心。釋提桓因，即便說偈，問天女言：

「汝作何福業，　　身如融真金，
　光色如蓮花，
　而有大威德？　　身出妙光明，
　面若開敷華，
　金色晃然照，　　以何業行得？
　願為我說之。」

[0471c11] 爾時天女，說偈答言：

「我昔以華鬘，　　奉迦葉佛塔，
　今生於天上，
　獲是勝功德，　　生在於天中，
　報得金色身。」

[0471c16] 釋提桓因，重復說偈，而讚嘆言：

「甚奇功德田，　　耘除諸穢惡，
　如是少種子，
　得天勝果報，　　誰當不供養？
　恭敬真金聚。
　誰不供養佛，　　上妙功德田，
　其目甚脩廣，
　猶如青蓮花？　　汝能興供養，
　無上第一尊，
　作少功德業，　　而獲如此容。」

[0471c26] 爾時天女，即從天下，執持華蓋，來至佛所；佛為說法，得須陀洹，而還天上。諸比丘等，怪其所以，即問佛言：「世尊！今此天女，作何功德，獲此天身，端政殊特？」佛言：「往古之時，以種種華鬘，供養迦葉佛塔，以是因緣，今獲此果。」

（五二）◎天女本以蓮華供養迦葉佛塔緣

[0472a04] 爾時復有一天女，頭上華鬘，光明晃曜，共諸天眾，來集善法堂上。時諸天眾，見是天女，生希有心。時天帝釋，以偈問曰：

「汝昔作何福，　　身如真金聚，
　光色如蓮花，　　而有大威德？
　身出微妙光，　　面如開敷花，
　光明甚煒煒，　　以何業行得？
　唯願為我說。」

[0472a12] 天女即便，說偈答言：

「我昔以蓮花，　　供養迦葉塔，
　今日值世尊，　　得是勝功德，
　生處於天上，　　得是金色報。」

[0472a16] 釋提桓因，重以偈讚：

「甚奇功德田，　　滅除諸穢惡，
　殖因者甚少，　　獲得勝果報。
　誰不樂供養，　　恭敬真金聚？
　誰不供養佛，　　上妙勝福田，
　目廣脩而長，　　其喻青蓮華？
　汝昔能興供，　　第一最勝尊，
　作妙福德業，　　獲得如此報。」

[0472a24] 爾時天女，即從天下，執持華蓋，來到佛所；聽佛說法，得法眼淨，還於天上。時諸比丘，即問佛言：「此女往昔，作何行業，得報如是？」佛言：「過去之時，以妙蓮華，供養迦葉佛塔，故獲勝果，今見道跡也。」

（五三）天女受持八戒齋生天緣

[0472b01] 爾時復有一天女，受持八齋，生於天上，得端政報，光顏威相，與眾超異。時共諸天，集善法堂上，諸天見已，生希有心。釋提桓因，以偈而問：

「汝昔作何業，　　身如真金山，
　光顏甚煒煒，　　色如淨蓮花？
　得是勝威德，　　身出大妙光，
　以何業行獲？　　願為我說之。」

[0472b09] 天女爾時，說偈答言：

「昔於迦葉佛，　　受持八戒齋，
　今得生天中，　　獲是端政報。」

[0472b12] 釋提桓因，重以偈讚：

「奇哉功德田，　　能生勝妙報，
　昔少修微因，　　而得生天上。
　如此勝福聚，　　誰當不供養？
　如是最勝尊，　　誰當不恭敬？
　諸有聞是者，　　宜應大歡喜，
　欲求生天者，　　應當持淨戒。」

[0472b19] 爾時此天，持好華蓋，來至佛所；佛為說法，得見諦道。時諸比丘，即問佛言：「此天往昔，作何福業，得生天中，而獲聖果？」佛言：「昔為人時，於迦葉佛所，受持八齋，由是善行生於天上，而見道迹。」

◎
（五四）◎天女本以然燈供養生天緣

[0472b25] 爾時王舍城，頻婆娑羅王，於佛法中得道，獲不壞信，常以燈明，供養於佛。後提婆達多，與阿闍世王作惡知識，欲害佛法，是以國土怖畏，不復然燈供養。有一女人，以習常故，於僧自恣日，佛經行道頭，然燈供養。阿闍世王，聞極大瞋恚，即以劍輪，斬腰而殺，命終得生三十三天摩尼焰宮殿中，乘此宮殿，至善法堂。帝釋以偈問曰：

「汝昔作何業，　　身如聚真金，
　而有大威德，　　容貌甚光明？」

[0472c06] 天女即時，以偈答言：

「三界之真濟，　　三有之大燈，
　至心眼觀佛，　　相好莊嚴身，
　法中之最勝，　　為之然明燈，
　燈然以滅闇，　　佛燈滅眾惡，
　見燈如日光，　　真實生信心，
　覩燈明熾盛，　　歡喜而禮佛。」

[0472c13] 說此偈已，來至佛所，佛為說法，得須陀洹，即還天上。比丘問佛：「以何因緣，生於天宮？」佛言：「昔在人間，於僧自恣日，佛經行道頭，然燈供養，阿闍世王，斬其腰殺。以是善因，命終之後，得生天中，重於我邊，聞法信解，得須陀洹道。」

（五五）天女本以乘車見佛歡喜避道緣

[0472c20] 爾時佛在舍衛國，入城乞食，有一童女，乘車遊戲，欲向園中，道逢如來，廻車避道，生歡喜心。其後命終，生三十三天，往集善法堂。釋提桓因，以偈問言：

「汝昔作何行，　　身色如真金，
　光顏甚煒煒，　　猶若優鉢羅，
　得是勝威德，　　而生於天中？
　願今為我說，　　何由而得之？」

[0472c28] 天女即時，以偈答曰：

「我見佛入城，　　廻車而避道，
　歡喜生敬信，　　命終得生天。」

[0473a02] 說此偈已，來向佛所；佛為說法，得須陀洹，即還天宮。比丘問言：「以何業緣，生此天中？」佛言：「昔於人間，迴車避我，今得生天，重於我所，聞法信受，證須陀洹果。」

（五六）天女本以華散佛化成華蓋緣

[0473a07] 爾時舍衛國，有一女子，於節日中，採阿恕伽華，還入城來，遇值佛出，即以此華，散於佛上，化成華蓋，歡喜踊躍，生敬信心。於是命終，生於三十三天，即乘宮殿，至善法堂。帝釋以偈問言：

「汝昔作何業，　　得來生天中，
　身如真金色，　　威德甚光明？
　以何業行獲？　　願為我說之。」

[0473a15] 天女即以偈答言：

「昔於閻浮提，　　取阿恕伽花，
　還值於如來，　　即以供養佛，
　歡喜生敬重，　　命終得生天。」

[0473a19] 說是偈已，來向佛所；佛為說法，得須陀洹，便還天上。比丘問言：「此天女者，以何因緣得受天身？」佛言：「昔在人中，出城取阿恕伽花，還來值我，即以華供養，發歡喜心。乘此善業，命終生天，重於我所，聞法得悟，證須陀洹。」

（五七）舍利弗摩提供養佛塔緣

[0473a26] 頻婆娑羅王，已得見諦，數至佛所，禮拜問訊。時宮中婦女，不得日日來到佛邊，王以佛髮，宮中起塔，宮中之人，經常供養。頻婆娑羅王崩，提婆達多共阿闍世王，同情相厚，生誹謗心，不聽宮中供養此塔。有一宮人，名舍利弗摩提，以僧自恣日，憶本所習，即以香花供養此塔。時阿闍世王，嫌其供養佛塔，用鑽鑽殺。命終得生三十三天，乘天宮殿，集善法堂。帝釋以偈而問：

「汝昔作何福，　　而得生天中，
　威德甚光明，　　猶如真金色？
　作何業行獲？　　願為我說之。」

[0473b09] 天女以偈，而答之曰：

「我昔在人中，　　歡喜恭敬心，
　以諸好香華，　　供養於佛塔，
　而為阿闍世，　　以鑽鑽殺我，
　命終得生天，　　受此極快樂。」

[0473b14] 說是偈已，來向佛所；佛為說法，得須陀洹，即還天宮。比丘問言：「以何因緣生此天中？」佛言：「本於人間，曾以華香，供養佛塔。由是善業，今得天身，重從我所，聞法而悟，證須陀洹。」

（五八）長者夫婦造作浮圖生天緣

[0473b20] 舍衛國，有一長者，作浮圖僧坊，長者得病，命終生三十三天。婦追憶夫，愁憂苦惱，以追憶故，修治浮圖及與僧坊，如夫在時。夫在天上，自觀察言：「我以何緣生此天上？」知以造作塔寺功德，是故得來。自見定是天身，心生歡喜，常念塔寺，以天眼觀所作塔寺，今誰料理？即見其婦，晝夜憶夫，憂愁苦惱，以其夫故，修治塔寺。夫作念言：「我婦於我，大有功德，我今應當往至其所，問訊安慰。」從天上沒，即到婦邊，而語之言：「汝大憂愁，念於我也。」婦言：「汝為是誰？勸諫於我。」答言：「我是汝夫，以作僧坊塔寺因緣，得生天上三十三天，見汝精懃修治塔寺，故來汝所。」婦言：「來前與我交會。」夫言：「人身臭穢，不復可近，欲為我妻者，但懃供養佛及比丘僧，命終之後，生我天宮，以汝為妻。」婦用夫語，供養佛僧，作眾功德，發願生天。其後命終，即生彼天宮，夫婦相將，共至佛邊；佛為說法，得須陀洹。諸比丘等，驚怪所以，便問：「何業緣故得生此天？」佛言：「昔在人中，作浮圖僧坊，供養佛僧，由是功德，今得生天。」

（五九）長者夫婦信敬禮佛生天緣

[0473c14] 王舍城中，有一長者，日日往至佛所。其婦生疑，而作念言：「將不與他私通，日日恒去。」便問夫言：「日日恒向何處來還？」夫答婦言：「佛邊去來。」問言：「佛為好醜能勝汝也？而恒至邊。」夫即為婦，嘆說佛之種種功德。爾時其婦，聞佛功德，心生歡喜，即乘車往。既至佛所，爾時佛邊有諸王大臣，逼塞左右，不能得前，遙為佛作禮即還入城。其後捨壽，生三十三天，便自念言：「得佛恩重，一禮功德，使我生天。」即從天下往至佛邊，佛為說法，得須陀洹。比丘問言：「以何因緣，得生此天？」佛言：「昔在人中，為我作禮，以一禮功德，命終生天。」

（六〇）外道婆羅門女學佛弟子作齋生天緣

[0473c28] 爾時舍衛國，有佛諸弟子，女人作邑會，數數往至佛邊。徒伴之中有一婆羅門女，邪見不信，不曾受齋持戒，見諸女人共聚齋食，問言：「汝等今作何等吉會？與汝親厚，而不命我。」諸女答言：「我等作齋。」婆羅門女言：「今非月六日，又非十二日，為誰法作齋？」諸女言：「我作佛齋。」婆羅門女言：「汝作佛齋，得何功德？」答言：「得生天解脫。」婆羅門女貪飲食故，受水作齋食，後與好美漿。婆羅門齋法，不飲不食，佛齋之法，食好食飲美漿，此齋甚易，生信樂歡喜。却後壽盡，得生天上，來向佛邊，佛為說法，得須陀洹。比丘問言：「以何因緣，生於天中？」佛言：「昔在人間，見諸女等聚集作齋，隨喜作齋，由是善業，得來生天。」

（六一）貧女人以[疊*毛]施須達生天緣

[0474a15] 爾時須達長者，作是思惟：「生我家者，命終之後，無墮惡道，何以故？我盡教以淨法故，貧窮困苦，信與不信，我今亦當教以善法，使供養佛僧。」於是具以上事，啟波斯匿王，王便擊鼓鳴鈴。却後七日，須達長者，欲勸化乞索供養三寶，一切人民，各各隨喜，多少布施。至七日頭，須達長者，從諸人等，勸化乞索。有一貧女，辛苦求價，唯得一[疊*毛]，以覆身體，見須達乞，即便施與。須達得已，奇其所能，便以錢財穀帛衣食，恣意所欲供給。貧女其後壽盡命終，生於天上，來至佛邊，佛為說法，得須陀洹。比丘問言：「今此天女，以何因緣，生於天上？」佛言：「昔在人中，值須達長者教化乞索，心生歡喜，即以所著白[疊*毛]，布施須達。由是善業，得生天上，重於我邊，聞法信解，獲須陀洹。」

（六二）長者女不信三寶父以金錢雇令受持五戒生天緣

[0474b04] 爾時舍衛國中，有一長者，名曰弗奢，生二女子，一者出家，精進用行，得阿羅漢；一者邪見，誹謗不信。父時語此不信之女：「汝今歸依於佛，我當雇汝千枚金錢，乃至歸依法僧，受持五戒，當與八千金錢。」於是便受五戒。不久之頃，命終生天，來向佛所，佛為說法，得須陀洹。比丘問言：「此天女者，以何業行，得生於天？」佛言：「本於人間，貪父金錢，歸於三寶，受持五戒。由是因緣，今得生天，重於我所，聞法得道。」

（六三）女因掃地見佛生歡喜生天緣

[0474b15] 南天竺法，家有童女，必使早起，淨掃庭中門戶左右。有長者女，早起掃地，會值如來於門前過，見生歡喜，注意看佛。壽命短促即終生天。夫生天者，法有三念，自思惟言：「本是何身？」自知人身；「今生何處？」定知是天；「昔作何業，來生於此？」知由見佛歡喜善業，得此果報。感佛重恩，來供養佛，佛為說法，得須陀洹。諸比丘言：「以何因緣，令此女人生天得道？」佛言：「昔在人中，早起掃地，值佛過門，見生喜心。由是善業，生於天上，又於我所，聞法證道。」

（六四）長者造舍請佛供養以舍布施生天緣

[0474b27] 王舍城有大長者，新造屋舍，請佛供養，即以布施，而白佛言：「世尊！自今已後，入城之時，洗手洗鉢，恒常來此。」其後壽盡，生於天上，乘天宮殿，來詣佛所，佛為說法，得須陀洹。比丘白言：「以何因緣，得生於天？」佛言：「昔在人中，造新屋舍，請佛布施。由是善業，上生天宮，遂於我邊，聞法得道。」

（六五）婦以甘蔗施羅漢生天緣

[0474c06] 昔舍衛國，有羅漢比丘，入城乞食，次到壓甘蔗家。其家兒婦，以一麤大甘蔗，著比丘鉢中。姑見瞋之，便捉杖打，遇著腰脈，即時命終得生忉利天，而作女身，所處宮殿純是甘蔗。諸天之眾集善法堂，時彼天女亦集此堂，帝釋以偈而問言：

「汝昔作何業，　　而得妙色身，
　光明色無比，　　猶如鎔金聚？」

[0474c14] 天女以偈答言：

「我昔在人中，　　以少甘蔗施，
　今得大果報，　　於諸天眾中，
　光明甚暉赫。」

（六六）女人以香塗佛足生天緣

[0474c19] 昔舍衛城中，有一女人，坐地磨香，值佛入城，女見佛身，生歡喜心，以所磨香，塗佛脚上。其後命終，得生天中，身香遠聞，徹四千里，便往集於善法堂上。帝釋以偈而問言：

「汝昔作何福，　　身出微妙香，
　生在於天中，　　光色如鎔金？」

[0474c26] 天女即以偈答言：

「我以上妙香，　　供養最勝尊，
　得無等威德，　　生三十三天，
　而受大快樂。　　身出眾妙香，
　聞於百由旬，　　諸得聞香者，
　悉得大利益。」

[0475a03] 即時天女，向世尊所，佛為說法，得須陀洹道而還天上。諸比丘問言：「昔作何福，得生天中，身若此香？」佛言：「由此天女，昔在人間，以香塗我足，以是因緣，命終生天受此果報。」

（六七）須達長者婢歸依三寶生天緣

[0475a09] 爾時舍衛國，須達長者，以十萬兩金，雇人使歸依佛。時有一婢，聞長者語，即歸依佛。命終之後，生三十三天，於是往集善法堂上。帝釋以偈而問言：

「汝宿有何福，　　得生於天中，
　光明色微妙？　　今為我說之。」

[0475a15] 天女以偈答言：

「三界之堅勝，　　能拔生死苦，
　三界之真濟，　　斷除三垢結，
　我昔歸依佛，　　并及於法僧，
　以是因緣故，　　而獲此果報。」

[0475a20] 說是偈已，來至佛所，佛為說法，得須陀洹道。比丘問言：「以何業緣，受是果報？」佛言：「昔於人中，歸依佛故，今得生天，值我說法，得須陀洹。」

（六八）貧女從佛乞食生天緣

[0475a25] 昔舍衛國城中，有一女人，貧窮困苦，常於道頭，乞索自活。轉轉經久，一切人民，無看視者。佛遇行見，往到其所，從佛乞食，憐愍貧女困餓欲死，即勅阿難，使與其食。時此貧女，得食歡喜，後便命終，生於天上。感佛往恩，來供養佛，佛為說法，得須陀洹。諸比丘問佛言：「今此天女，以何因緣，得生天上？」佛言：「此天女者，昔在人間，困餓垂死，佛使阿難與食，既得食已，心生歡喜。乘是善根，命終生此天宮，重於我所，聞法得道。」

（六九）長者婢為主送食值佛即施獲報生天緣

[0475b09] 舍衛國中，有長者子，共諸長者子，遊戲園中。欲去之時，語其家內：「為我送食。」其家於後，遣婢送食。婢到門外，遇見於佛，即以其食，供養如來。還復歸家，取食更送，亦於路中，見舍利弗、目犍連等，即復與之。第三取食，與長者子。長者子食竟，自來還歸，語其婦言：「今日送食何為極晚？」婦答之言：「今日三過，為君送食，何故遲晚？」便喚婢問：「汝朝三過，取食與誰？」婢時答言：「第一送食，值佛即施；第二送食，見舍利弗、目連等，復以與之；第三取食，始與大家。」大家聞已，極大瞋恚，以杖而打，即時命終，生於天上。初生天時，具作三念，一者自念，我今生在何處？自知生天。二者自念，從何處終？而來生天，知從人道中生於天上。三者自念，乘何等業緣而得生天？知由施食獲此果報。便來佛所，供養恭敬，佛為說法，得須陀洹。比丘問佛：「今此天女，以何因緣，生於天上？」佛言：「本於人中，作長者婢，為長者子送食，值佛如來，即以施佛，大家瞋恚，以杖打殺。乘是業緣，命終生天，又於我所，聞法證道。」

（七〇）長者為佛造講堂獲報生天緣

[0475c03] 爾時王舍城，頻婆娑羅王，為佛造作浮圖僧房。有一長者，亦欲為佛作好房屋，不能得地，便於如來經行之處，造一講堂，堂開四門。後時命終，生於天上，乘天宮殿，來供養佛，佛為說法，得須陀洹。比丘問言：「今此天子，以何業緣，得生天宮？」佛言：「本在人中，造佛講堂，由是善因，命終生天。來至我所，感恩供養，重聞說法，獲須陀洹。」

（七一）長者見王造塔亦復造塔獲報生天緣

[0475c12] 爾時耆闍崛山南天竺，有一長者，見頻婆娑羅王為佛作好浮圖僧坊，亦請如來，為造浮圖，僧房住處。其後命終生於天上，來至佛所，報恩供養，佛為說法，得須陀洹。比丘問言：「此天子往日，以何因緣，得生天宮？」佛言：「昔在人中，見王起塔，心生隨喜，便請如來，造立浮圖。由此善業，得生天上，又於我所，聞法信悟，證須陀洹。」

（七二）賈客造舍供養佛獲報生天緣

[0475c21] 爾時舍衛國，有一賈客，遠行商賈，身死不還。母養其子，其子長大，復欲遠去。祖母語言：「汝父遠去，身死不還，汝莫遠去，當於近處，在市坐肆。」即奉其勅，便於市中，作於估肆，而作念言：「此城人民，悉皆請佛，我今新造舍已，亦當請於如來。」便往請佛。佛來至已，而白佛言：「我以此舍，供養如來，自今已後，入城之時，洗手洗鉢，恒向我舍。」其後命終，便生天上，來至佛所，佛為說法，得須陀洹。比丘問言：「此天昔日，以何業因緣，得生天上？」佛言：「本為人時，新作肆舍，請佛著中。乘此善業，今生於天，又於我所，聞法獲報。」

◎
雜寶藏經卷第五

【經文資訊】大正藏第 04 冊 No. 0203 雜寶藏經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA