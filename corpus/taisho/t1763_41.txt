大般涅槃經集解卷第四十一
[0507c11]  釋念法無相　念僧為福田  念戒為橋梁　念施為菩提因  念天是第一義天　辨三品入胎差別  解迦葉佛法七日滅義  明涅槃經流通則佛法不滅
明惡世聲聞取相失理佛法則滅  出不得食十種肉之數及賣刀酒洛沙等事

梵行品之第六

[0507c19]  云何菩薩摩訶薩念法  (至)  是名菩薩念法。

[0507c20]  案。僧亮曰。以涅槃經為法。朝修夕得利。夕修  朝得利。故言無時而有現果。法眼所見至無  為無數。說十一空。是法無舍宅至畢竟微妙。
釋空以名法能涅槃也。非色斷色者。說真  也。而亦是色者。說應也。非因者。非作因也。  是因者。智為解脫作了因也。

[0507c26]  云何念僧諸佛聖僧  (至)  常不變易是名念僧。

[0507c27]  案。僧亮曰。諸佛聖僧。至修行正直法。釋如法  住也。佛師於法。法常故如來常。僧有三義。此  釋和合及弟子僧義。不可觀見至不可思議。
義常僧也。一切眾生。良祐福田。釋福田僧義  也。

[0508a03]  云何念戒菩薩思惟  (至)  是名菩薩摩訶薩念戒。

[0508a04]  案。僧亮曰。有戒不破。至諸佛讚歎。說淨  戒體也。是大方等至妙寶勝幢。美戒也。能  生萬行譬地。度生死河譬船。莊嚴眾生譬瓔
珞。能持僧眾譬如大姓。洗除煩惱譬灰汁。障  諸惡風雨譬舍宅。斷諸結縛譬刀劍。無樂不  備譬寶珠。所向自在譬脚足。見涅槃路譬眼
目。能生眾善譬父母。彰煩惱熱譬蔭涼。昇  涅槃山譬梯橙。摧諸魔賊譬幢也。

[0508a12]  云何念施菩薩摩訶薩  (至)  廣說如雜華中。

[0508a12]  案。  僧亮曰。初訖之所讚歎。說成就外功德也。從  施眾生食則施命。說內功德也。

[0508a15]  云何念天有四天王處  (至)  而是菩薩所知見覺。

[0508a16]  案。僧亮曰。遣三塗之畏也。信戒施聞慧。三  界天因。我今具之。無地獄等苦。世天無常。迴  此功德。以求義天。永離生死。何有生死之畏。

[0508a19]  善男子若我弟子  (至)  甚奇甚特不可思議。

[0508a20]  案。僧亮曰。已說修經者德。今結經不可思議  也。僧宗曰。自梵行以來。明四無量慈悲喜捨。  而明捨自有八段。文句相生。其義已畢。故今
歎經也。有三翻。第一明受持書寫功德。則大  不比餘經。第二寄人以歎經也。言所以得八  不思議者。由經力故也。第三寄興滅歎經。言
此經在世則法興。此經若沒則淪翳。既興  滅必由此典。當知眾經之勝也。寶亮曰。此  以下。是梵行中第三文。歎經流通。就此歎經
中。有三翻。第一將法華以前校量。今涅槃具  足明六行故勝。然昔經但明三行。是故不如  也。第二從復言菩薩不可思議以下。就益人
以致歎。此人不從人聞法。惡世中但見此經。  能自依六行。而修因取益。猶經力大故爾也。  第三從上佛法幾時而滅以下。盡就興廢以
為歎也。何故爾。自法華以前經。應眾生根性。  漸進其行。為伏四倒。根機亦熟。便廢此教。然  大涅槃。是究竟無餘之唱。三世諸佛。共宣此
理。故無興廢也。智秀曰。此下品中。第四段歎  經也。夫行不孤立。立必藉經。故辨行體竟。  次歎經也。有三翻。第一約受持。第二約成就
不思議。第三約法興滅。此即第一寄受持之  勝負。辨經力之優降也。

[0508b14]  迦葉菩薩白佛言世尊  (至)  大般涅槃亦不可思  議。

[0508b15]  案。僧亮曰。將欲致問。先受解也。僧宗  曰。此下第二翻。寄人以為歎也。以經力故。得  八不思議也。

[0508b18]  世尊以何義故復言菩薩  (至)  三藐三菩提因。

[0508b19]  案。寶亮曰。第一明菩薩得此經。無師自悟。能  依六行理。而修因取佛也。

[0508b21]  善男子如是菩薩未見阿耨  (至)  是故菩薩不可  思議。

[0508b22]  案。僧亮曰。聞經發心。無有人數。未  見菩提之利。而能不惜身命。第一事也。

[0508b24]  又復不可思議菩薩  (至)  是故復名不可思議。

[0508b25]  案。僧亮曰。有兩譬。顯安苦無厭。第二事也。  寶亮曰。菩薩見此經。自能修行。為眾生受苦。  乃至三塗不厭也。

[0508b28]  善男子無量眾生發菩提心  (至)  是故復名不可  思議。

[0508b29]  案。僧亮曰。上二菩薩。未階初地。而心  堅固。由經力致爾。重結上二事也。寶亮曰。第  四三事。明眾生發心雖多。而成就者少。此
人見經。而能畢竟不退也。

[0508c04]  善男子若有唱言我能浮度  (至)  是故復名不可  思議。

[0508c05]  案。僧亮曰。為發心作譬也。力小而現  事大。果其心也。第三事也。寶亮曰。第四事。  世人能度生死海。此人能度。取佛果故也。

[0508c08]  善男子菩薩摩訶薩  (至)  是故復名不可思議。

[0508c09]  案。僧亮曰。雖顛倒說。而不染生死。第四事  也。案。寶亮曰。第五事。此人為眾生說常等。  而非虛妄也。

[0508c12]  善男子人有三品謂上中下  (至)  是故復名不可  思議。

[0508c13]  案。僧亮曰。凡夫受生顛倒。下者起  顛。上者生貪。而六念菩薩。同是凡夫受生。  不起貪顛。第五事也。寶亮曰。第六事。此人
得經力。能修定學慧。自知入胎出胎等事也。

[0508c17]  善男子阿耨多羅三藐  (至)  是故復名不可思  議。

[0508c18]  案。僧亮曰。菩提果。心是因。因果皆不可  以事比說。涅槃經說之。菩薩更不師人能  滅。菩提能為人說。第六事也。寶亮曰。第七
事。佛果真如。有而無。相非人比。類不可取。  此因中得此經。故安心修行。復能令他安心。  同起極果也。

[0508c24]  善男子菩薩摩訶薩  (至)  不可思議口亦如是。

[0508c25]  案。僧亮曰。離即十善戒也。菩薩無我無我所。  而修淨戒。輕重不犯。第七事也。

[0508c27]  善男子從身離身從口離口  (至)  是故復名不可  思議。

[0508c28]  案。僧亮曰。欲說菩薩善解假名。先說  實法無斷結。從身作遠離。身無作也。餘類爾  也。慧是實。言實有實法無斷結。不能令菩薩。
遠離異生異滅也。終不生念至非虛妄。善解  法假故。言不虛妄。第八事也。寶亮曰。第八事  明菩薩遠離十惡。而不在離相。不見一法。是
身是業及離主者。以空理而求。則不見三業  以緣假而求。亦是有也。實有此慧。不能令菩  薩遠離者。言菩薩不存實慧。虛心會理。故能
知從身離身。乃至從慧遠離。非身非口。三業  既空。十惡斯遣也。無有一法者。上句明緣成  假空。此明相續假空。言無一法者。就實法道。
常分自滅。前不至後。故無慧遠離。舊此下  第八翻。明此人由經力故。識假名實法。知因  緣虛有。能息三業。不為非法。亦不思議也。止
身三惡。故言從身離身。止口四過。故言從口  離口。要得慧故。能翻三毒。故言從慧遠離非  身非口也。實有此慧。然不能離者。明實法之
中。無別力用。前生後滅。初不相及慧生之時。  無惑可斷。惑在之時。復無有慧。要是相續道  中。向有而今無。方得辨用也。

[0509a20]  迦葉菩薩白佛言世尊  (至)  住當久近幾時而  滅。

[0509a21]  案。僧亮曰。欲聞經故。先受解也。當久近  住者。問一切佛法也。寶亮曰。此下第三就興  廢為歎也。故先審後開問也。智秀曰。就此第
三歎中有七翻。論興廢也。

[0509a25]  善男子若大涅槃經  (至)  當知爾時佛法未滅。

[0509a26]  案。僧亮曰。說佛常住一句偈。是此經五行文  備稱之。是眾經之本。人能奉本。則枝條必茂。  佛法未滅。

[0509a29]  善男子若大涅槃經  (至)  當知佛法將滅不久。

[0509b01]  案。僧亮曰。經雖流布。而不能信敬。則為將滅  不久也。寶亮曰。若行此經者。則其道不廢。若  棄而從惡。則將滅不久也。智秀曰。第一翻明
此經在故。則佛法不滅。故知。理攝眾典矣。

[0509b05]  迦葉菩薩復白佛言世尊  (至)  是諸如來祕密之  藏。

[0509b06]  案。僧亮曰。理及名句為經。有三種。一謂  名字經。二謂章句經。三謂紙墨經。彼時人皆  強記。不須紙墨。放紙墨經滅也。有是經不
者。若有是經。人應恭敬。經法不應滅。名其  無者。則非共有。不應說言此經典者是諸佛  祕藏也。僧宗曰。就言語中。非不相負。故致問
也。假為二開。意在願聞不滅之理。乃所以為  歎經也。若常教恒在。則不應言滅。以其滅盡。  則不應常也。寶亮曰。先作一審。即結兩開難
也。若迦葉佛法。有此常經。則不得言七日便  滅。若其無者。則不得言諸佛祕藏也。智秀曰。  第二翻將顯興廢之相。先作兩開難也。

[0509b18]  佛言善男子我上說言  (至)  當知爾時佛法不  滅。

[0509b19]  案。僧亮曰。涅槃經興二種法。皆不滅也。  僧宗曰。以九重法相對。明常法不滅。無常不  滅也。寶亮曰。第一事。舉世法以音聲章句有
滅。第一義非世間可毀。故不滅也。智秀曰。第  三翻將欲答。先列諸法。略明興廢。在文不在  於理。

[0509b25]  善男子汝向所問迦葉如來  (至)  所不說故故名  為藏。

[0509b26]  案。僧亮曰。一切諸佛。皆具淨穢二土。  佛在惡土。開三乘教。先淺後深。漸除諸惡。故  名藏也。僧宗曰。迦葉佛時。有此經不者。上已
定理。今答其問。言迦葉佛時。豈得無邪。所  以法教不傳者。于時人根易悟。煩惱減少。不  假言教。自能深思幽旨。不可以人不傳。故使
常理亦喪也。今世眾生。多煩惱故。須說此經  也。若有眾生。我計無我者。出其人。政有如此  人。其惑厚重。故須常教以訓物心耳。寶亮曰。
豈問有無。但十一部不明。故為滅。

[0509c07]  如人七寶不出外用  (至)  迦葉佛時有是經不。

[0509c08]  案。僧亮曰。經為滅重惡故出。若惡不息。經則  名隱。經隱故。一切法滅也。寶亮曰。釋所以不  明者。如外問藏積七寶。要具四種因緣。方
出用耳。一為穀貴。二擬賊來賞賚。三為值惡  王贖命。四擬財物難得時出用。明佛意亦然。  如說四時教。後眾生斷常見病發。便為說涅
槃經。令物情得法味以自充。如為穀貴而須  食也。既起煩惱。於行道事發。便為說常教。如  賊來運財而賜賞。眾生智慧命不續。如值惡
王贖命。既起結業。招生死八苦。今說於極理。  令解心得發是於生死也。是以眾生。起種種  病時。如來欲為滅此之惡故。以說此理而導
物也。既顯祕藏之義如此。便呵迦葉向難。然  後正答。明迦葉佛法。于時住世七日後方滅。  何以然。此是淨土眾生。神根  俊  利。智慧滋多。
故七日之中。受持悉得。過是已後。不復須此  音聲章句。故言其滅。理寶常恒。而不毀也。今  此世界。愚癡無智。穢濁居懷。不體於常故。所
以須分明宣辨理本常住。豈容滅耶。

[0509c27]  善男子迦葉佛時所有眾生  (至)  雖有是典不須  演說。

[0509c28]  案。僧亮曰。于時國土嚴淨。無有鈍根。  不須三種經也。

[0510a01]  善男子今世眾生多諸煩惱  (至)  何以故常不  變。

[0510a02]  案。僧亮曰。明此國土穢惡。眾生喜忘  故。具有三種經也。智秀曰。第四正答所問也。  明迦葉佛法。理常不滅。正以學者根利。不須
言說。由言教不興。故言滅也。

[0510a06]  善男子若有眾生我見無我  (至)  不可說言如來  法滅。

[0510a07]  案。僧亮曰。上說多諸煩惱。今說煩惱。  相也。寶亮曰。對向七寶譬贖命等句也。若眾  生斷常病起。便說六行。有能安心此理。則慧
命增也。乃引  俊  等六事為誓也。智秀曰。第  五翻辨諸須說時也。

[0510a12]  善男子若佛初出得阿耨  (至)  當知是法久住於  世。

[0510a13]  案。僧亮曰。明此經隱時。餘經亦滅也。行  惡法者。惡法互起。起惡涅槃經隱也。僧宗曰。  廣明佛法滅不滅相。乃有十二句。合為六對。
要使道俗相須。方得弘法。得失相形。互辨  優劣也。智秀曰。第六翻。廣明滅不滅相。

[0510a18]  善男子我法滅時  (至)  悉發阿耨多羅三藐三菩  提心。

[0510a19]  案。僧亮曰。上說諸佛法有興衰。此說  釋迦法中第六惡也。酪沙者。從波羅奢華中  出也。出時純虫可用除也。有十二萬諸大菩
薩。至燒一切經典。證涅槃經不滅。直是紙墨  文字滅耳。智秀曰。第七翻明釋迦法興滅之  相也。

大般涅槃經集解卷第四十一

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
