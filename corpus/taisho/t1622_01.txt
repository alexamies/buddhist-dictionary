取因假設論一卷
陳那菩薩造

三藏法師義淨奉　制譯

[0885a25]  論曰。為遮一性異性非有邊故。大師但依假  施設事。而宣法要。欲令有情方便趣入。如理  作意。遠離邪宗。永斷煩惱。如是三邊。皆有過
故。我當開釋。此中取因假設。略有三種。一者  總聚。二者相續。三者分位差別。言總聚者。謂  於一時有多法聚。隨順世間。以一性說。如身
林等。言相續者。謂於異時因果不絕。以一性  說。如羯羅羅等位。名之為人。芽等轉異。名  之為穀。言分位差別者。謂於一事有其多性。
異不異時。而為建立。如色生位異無常性。有  見有對。業具性故等。由此三義。密意說有補  嗢揭羅。及證圓寂。然此三義。但是假設。不可
說為一性異性。及總無性。有過失故。此中且  辨總聚有聚。無異性言。事唯二種。為當許  有。此二自性。遮其性別。謂於有聚。總聚不
別。名無異耶。為但無餘。說名無異。此有何  過。頌曰。

若無異性體無別　　有聚更互成無異  
或於總聚別事殊　　此復便成多種體

[0885b15]  論曰。若許手等自性與身是一名無異者。此  即於身無別性故。手等更互成無差別。手便  成足。違世間故。或復說彼別別支分非身自
性。於聚集時說為身者。此即全無總聚自體  少分可得。為異前義故置或言。若於別事非  是總聚自性者。即是自性差別由別性故。於
聚集時云何與彼無別自性得成應理。不由  總聚捨自性故。此復便成多種體性。總聚於  多無異性故。若別若總是無異性。由非總別
捨自性故。若頓若漸皆成多性。望彼諸事無  異性故。如是且辨二計過失。頌曰。

若言唯遮餘有性　　二種非有汝成過  
若一有性是所遮　　非無別故兩相似

[0885b28]  論曰。若言唯遮餘有性。二種非有汝成過者。  若於有聚無別總聚名無異者。此即更互相  待成無異性。若於一處有無異義。第二亦爾。
云何汝得免斯過失。如無總聚。有聚亦無。若  異此者。無異之言便成無用。若一有性是所  遮者。縱許如是於他所執有分實事。唯遮於
此名無異者。此亦不然。事無別故。兩處相似  由無異言。一處既爾於餘亦然。如初無異言  故。汝不應但遮一處若言意許唯遮彼者。應
可但言無其有分。勿言無異。彼之有性是不  樂故。若其許彼體性是有不許異者。說無異  言方成應理。又有異義。非無別故。兩相似者。
如離手等更無別身。是有分故。如是手等亦  待指等成。其有分手等。如身亦成。非有如  是。乃至極微待於聲等。聲等復待薩埵等。薩
埵等復待喜等。待異功能。此即分與有分  同有分性故。汝所執便成非有。如是且辨許  無異性。有二種過。頌曰。

異性亦爾以一邊　　於支分處別別轉  
一邊便有無窮過　　或非是一及全無

[0885c19]  論曰。異性亦爾者有二過。言流至於此由彼  於自支分轉時。或別別轉。或復遍轉。此中且  辨別別轉義。若以一邊。於手等處。有分轉
時。彼亦一邊。猶如手等。復更應有一邊隨起。  如是展轉。有無窮過。或非是一者。異無窮過  故置或言。若言身分一邊更不轉者。此即應
無一有分義便成有分唯有一邊。若爾應許  唯有手等。何煩黨執於己支分。有分轉耶。及  全無者。一邊無窮。及更有過故置及言。以此
一邊。於分轉時。此即全無有分可得。由非有  分如手足等。有其一邊。若言有分離手等時。  無別支分。有分體一故若如是者。便成於彼
別支分處各各遍轉。唯此二計更無第三分  別執故。頌曰。

若遍彼成多種性　　及於手等互無差  
或此非彼故便成　　諸事皆同一微性

[0886a06]  論曰。若言遍者。所許有分與支分量同。於  一一處皆周遍故。彼即便成多種體性。更有  異義故置及言。由於一處遍皆有故。由不許
彼別處性故。及餘支分更互無差。由彼和合。  同一處時。事無別故。此則手處應許有足。便  違世間共許道理。或此非彼者。更有異計故
置或言。為避前過云有分體。於足轉時非於  手等有分別轉此則無有。於餘支分同處過  者。此同捺癭反出眼睛。若如是者。一切有分
成一實事。是故諸事成一極微。由彼有分。於  自支分。展轉起時。乃至唯有一實極微。住處  可得。此一支分。便與有分。同一極微。此有分
執理成無用。及違自宗。若言離於色等。別有  極微。即無如前所說之過。由彼不於色等處  轉故無此失。理亦不然。於此亦有二執過故。
故應許此。有別方分。或無方分。若爾何過。頌  曰。

有方分性非極微　　為遮一性異性故  
或無方分多不聚　　或復眾同於一微

[0886a25]  論曰。由非如是所執極微。理得成就。有方分  故。由此方分。更成轉細。又復彼遮一異性故。  由此於彼自支分處。或同或異。唯此二種。無
第三計。已斥其過。非諸極微。有方分故。既  無方分。假令共聚。亦不和雜。設許同處。皆同  一微。然此極微。不得和聚。一與諸微。相障礙
故即諸微體。共成於一。由同處故。如是已說  總聚有聚一異之過。頌曰。

相續若一捨嬰孩　　漸次乃至童年位  
應失自身非不異　　若言不失便相雜

[0886b06]  論曰。若許相續。於有  續  事。無異性者應許自  性。有其二種。由此說為相續自性。或但遮餘。
此之二種同前總聚。已斥其過。於中別者。今  更決擇。若別別位領受之時。為捨前位。而領  於後。為當不捨。斯有何過。若捨嬰孩。至童年
位。應失自身。汝若許此。於嬰兒位。是不異  者。彼移易時。自體應失。於此位中。無異性  故。故汝宗云。凡諸實事。有別法起。有別法
生。為轉變者。無如是理。然非不異。移轉位  別。安危異故。言不異者。此即是彼如是且論  轉捨之過若不失者。法相和雜。不捨嬰孩。領
童年位。孩童等位。體相和雜。應成無別。然不  見有如斯之事。已說不異性過。頌曰。

若是異性身不安　　為欲求安勞妄設  
轉不相應及生滅　　若言體別成實事

[0886b21]  論曰。相續有續。體若異者。諸有先病。後時求  差。所有劬勞。皆成妄設。流轉之理。不相應  故。曾不見有別體之物。如牛馬等。得相續故。
若言不可說事亦不見者。此難非理。是所成  立故。由離二邊。於世間事。因果之處。見有斯  事非於餘處。又如酸酒。欲轉成美。心散亂人。
修令寂定。所設劬勞。並應無益。由體異故。若  異性者。生滅之理。亦不相應。諸有生滅。相續  起者。應於現在。支分處轉過未現在。云何轉
耶。一分全遍。並如前破。又性異者。相續體  殊。不應生滅。此復何過。若言別者。有為相  異。所許相續成實事有。此不應理。次後當說
相續一異。已彰其過。復次分位差別。於果  性等。其事云何。頌曰。

於果性等分位處　　取彼事已施言說  
若異彼者事無體　　不異二過辨如前

[0886c08]  論曰。於果性等。分位之處。取彼事已。而興言  說。異彼無體。謂於色等。說為因果。一異性。  自他性。有見有對性等。若言彼事異於此者。
此即便成非因果等。亦無自體由無一事。不  待於德。於自體處可成言說。此不異性。有二  種失。如前總聚已彰其過。於隨有處。應可思
之。若於有法。說無異性。捨不捨性。亦如前  辨。或此於身相續轉時。有差別性。譬如牛  味。於熱病者。能為止息。復能於此。為發動
因。已說三種假設之事。異不異性所有過失。  總撥無者。次當辨釋。頌曰。

若不許身是實有　　無倒說法應無益  
又復應無邪見人　　亦無差別作用事

[0886c21]  論曰。如於身處。顛倒說為常樂我淨。無倒為  說四念住法。若無身者。應成無用。又若不許  有相續者。能治所治便成差別。如於餘身執
以為常為對治彼。便於餘身為說無常。此成  無用。復次若無分位差別者。說無常等法。亦  為無用。又邪見人。說無施無受等。及諸總
聚所有福事。應非邪見。然衣食等所有施物。  皆是總聚。如有說言。風不能吹。河不流等。言  無相續。亦非邪見。然非佛教。許彼風等有實
業用。雖有風吹等用。然而不許彼能向餘方  相續生起。若無相續。皆無如是邪見之事。若  無分位差別者。於一色處苦集二相撥無之
時邪見差別應成非有色無別故。亦無差別  作業之事。又若不許有總聚者。於毘訶羅窣  堵波等。福德差殊。應皆非有。又相續別故。其
福亦殊。如世尊告勇健長者曰。若有苾芻。受  食食已。入無量意定。正念而住。於如是等福  德差別。應成非有。  若  不許有分位差別者。此
差別故。業用差別亦成非有。事雖不殊勢力  有異。其用亦別。是共許故。猶如毒藥。和餘物  時。便為害命。療病用故。如是等類。撥無其
事。皆有過失。若有如是眾過失者。何不許彼  是實物有。此不應理。有過失故。何者是耶。頌  曰。

由遮一性異性故　　非是展轉藉因成  
自體亦是可說故　　似境唯從於識起

[0887a18]  論曰。由於色等。是實有故。更互相望一異之  性。是可說故。其總聚等。是不可說。若如是  者。身望餘身。云何名異。此由非是更互相因。
凡諸事物。若捨於彼。而心取此者。斯則不名  取因假設。由不取彼以為因故。然於身等。更  互相待。若捨彼時。意不取此。此乃方名取因
假設。若捨色等。無其總聚。是故應知。但於自  事一異之性。是不可說。非於一切然分位差  別。於異性等。更互名異。說之為假。若如是
者。於色等處。亦不取故。說為異性。應非實  有。理不應爾。由彼自體。是可說故。亦是可得  體相別故。非於餘事不棄捨故。然此似境。亦
從識起。於彼所有一切境相。若離識者。即不  能知所有自性。亦是假設。故無有過。如有頌  言。

鬼傍生人天　　各隨其所應  
同處心異故　　許境非實有

[0887b06]  又總聚等非實物有。非是有為無為性故。一  切諸法。皆是有為無為性攝。此且非是有為  之相。頌曰。

相不相應非有為　　若言有說是密意  
於數取趣亦見說　　若是無為應不壞

[0887b11]  論曰。若是有為。應如識等。有生住等有為之  相。此不如是。於總聚等。二微聚時。相乃無  邊。有無窮過。亦非假事。有如是相。一事便
有。無邊相故。然於現有假施設事。聚集等時。  便有生滅。可了知故。若言有說者。實有此言。  說總聚等有為之相。如有頌曰。

積聚皆消散　　崇高必墮落  
合會終別離　　有命皆歸死

[0887b19]  此謂三謨訶等。說有滅相。於毘訶羅等。說有  生相。雖有此說。皆是密意。非於勝義有如是  相。此生等相。世人皆知。於假處有。即如其
事。而為說法。此由隨順離欲事故。雖非勝義。  順清淨故。為欲利益諸有情故。作如是說。佛  告諸苾芻。若見女人。與母狀同者。應為母想。
如是等言。皆是假說。寧知生等。是密意說。非  勝義耶。於補嗢揭羅。說有生等故。如有一人  出現世間能多利益等。又說一切有情皆依
食住。又說吾今衰老。須供侍人。一切有情皆  歸死等。然非於人有生等事。如是且辨。於  總聚等。非有為性。若爾應許是無為性。若是
無為。應不滅壞。由無為法無滅壞故。諸總  聚等。應是常住。如虛空等。非總聚等。可成  實事。有為無為。皆不應理。豈復世間於現事
處一異性等有不可說耶。有如是說。現見世  人。於衣等處。於絲縷等。不曾思量一異性等。  而皆共為賣買等事。世尊為欲利益世間。方
便宣說。亦不言其一性異性。頌曰。

世尊欲令斷煩惱　　同彼世間可思事  
不言一性及異性　　方便說法化眾生

[0887c11]  論曰。諸佛世尊。不壞世間。如其所有。離難思  事。於諸眾生。隨其意樂差別之性。於被纏迫  隨眠位中。為欲斷彼諸煩惱故。宣說法要。佛
告諸苾芻。汝等勿同世人作無益思慮。我說  能知能見盡諸有漏。非不知見。乃至如理作  意。非不如理。如是應知。如理作意是斷煩惱
之正因也。不如理思。能生眾苦。當遣邪思。宜  順正念。頌曰。

一切義成由此本　　易為方便極難遇  
色命須臾不暫停　　智者宜應速修習

取因假設論一卷

* * *

【經文資訊】大正藏第 31 冊 No. 1622 取因假設論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，日本 SAT 組織提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
