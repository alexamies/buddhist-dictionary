俱舍論疏卷第二十四
沙門法寶撰

分別賢聖品第六之三

[0744c16]  論。已辨住果至一來向果。下一頌。第二明一  來向果。

[0744c17]  論曰至轉名家家。釋家家也。  從住預流進向後果。斷第六品無間道  來。總名一來果．向　於中有二。若具緣者
亦名家家。若不具緣但名為向。家家之名  由三緣具　將釋三緣。先標。後釋。此文標  也。

[0744c22]  論。一由斷惑至三．二生故。釋也。斷  三．四品不言一．二．五者。以趣果心強故。  若斷五必斷六。及無斷一．二品而命終者。
故婆沙五十三云。謂瑜伽師得初果已。為  斷欲界修所斷結。起大加行。必無未斷一  大品結有死生故。如斷五品必無未斷  第六品結有死生義。家家等三有死生故。
此中偏說。婆沙六十四云。生欲界聖者有  三事命終。一全離染。二全退。三分離染而  命終。異生但有二事命終。一全離染。二全
退。無分離染而命終者。生色界聖者有二  事命終。一全離染。二分離染。無有退者。色．  無色界無退義故。異生但有一事。謂全離
染。彼無退故。無分離染而命終故。生無色  界聖者．異生。應知亦爾。問何故聖者有分  離染而命終。異生不爾。答以諸聖者有無
漏定。任持相續令極堅固。異生但有世俗諸  定。任持相續非極堅固  (云云多釋)  問婆沙三十  二云。預流者趣一來果時。不起定者。加行
道時。於欲界六生得非擇滅。若起定者。要  至第六無間道時。於欲六生得非擇滅  若斷五必斷六者。何故出定斷惑。不至第  五品無間道。六生得非擇滅　答無斷五
品不退。於此命終為家家等。不進為一  來。於此位中而命終者。故出定者。不至第  五品得六生非擇滅者。以容退故。二由成
根。謂三．四品對治道也。三由受生。更受欲  有三．二生故。

[0745a20]  論。頌中但說至故不具  說。釋頌略也。以先說住預流果。後進斷  修惑。此類必定成無漏根故頌不說。

[0745a23]  論。然復應說至或過此故。釋不說成根  說生數也。若唯說斷三．四品惑名為家  家。不說受三．二生者。以有雖斷三．四品
惑若增進時生不定故。若至一來一間。即  生少也。若得現般涅槃。即全無也。若作上  流那含。及却退者。此即復過三．二生也。若
進。若退。即非家家。故置生言欲簡此類。  非如治根義決定也。

[0745b01]  論。何緣此無至  未越界故。此釋難也。何緣一來向。斷五定  斷六。不還向斷八不斷九耶。此未越界。  彼越界故極為障礙。故容斷八不斷九
也。

[0745b05]  論。應知總有至或二或三。釋天家家。  或一天處受三．二生。或二或三天處受三  生等。

[0745b07]  論。二人家家至或二或三。釋人  家家。或一洲處受三．二生。或二．或三洲處  受三生等。論中既云家家總二。謂天及人。
以此故知。二攝一切家家盡也。正理論云。  應知總有二種家家。若天家家受三生者。  人間受二天上受三。受二生者。人一天二  今詳文意。明家家二生者。即於天上
二生等。不是天一人一合為二生。若合為  二生。即與一來無別。亦證二生家家天二  人一不是天．人各二。又婆沙三十六云。七
生天上七生人中者。此依圓滿預流而說。  故人．天有等受七生。然有預流人．天生  別。謂天七人六。或人七天六。或天六人五。或
人六天五。或天五人四。或人五天四。或天四  人三。或人四天三。或天三人二。或人三天二。  或天二人一。或人二天一。此中且說極多生  者故說預流人天各七
准此論文。唯說  天二人一等就不同說。亦有天二人二等  義亦無違　又准有部。斷惑唯分九品。不  言有斷半品惑等。又准家家。若斷三品
餘有三生。若斷四品餘有二生。即是斷  上三四品惑。此非唯減一生半生。正理論  云。若有七生不必滿七。非家家位中間涅  槃何類所攝　攝屬七生。七中極聲顯極
多故。由此已顯生未滿前得般涅槃。亦  是彼攝。根最鈍者具經七生。非諸利根生定  滿七　准此故知。經生斷惑是七生攝。准
上論文。家家言斷三．四品惑餘三．二者。  亦據極說。此中非無滅三．二生。若斷三  品經一生已。總斷餘結入涅槃者。亦是  三生家家攝也。二生家家其義亦爾　詳諸
經。論說二家家。謂天家家人家家者。若等  不等生者皆得名人天家家。若等生者據  得道及涅槃者為名。若不等生者據生多  感處為名。斷三四品餘三．二生者。據
根本者說。言天一人二等。據不滿三．二生  斷惑者說　問何故說斷上品惑減生即  多。斷中下惑減生漸少。又減生對惑相  對如何　答准具惑七生斷三餘三。斷四
餘二。斷六餘一。准配可知。然非剋定。既  斷七八品俱有半生。故知餘品通融亦非  剋定。然預流者具九品惑受於七生。一一  生中九品惑潤。具六品惑受三生者。一一
生中用六品潤。不分品別。潤生不同。然  此但由煩惱多少生有增減。古今妄釋增  減生義。亦煩不述。然所受生。若多若少。
所有牽引之業。在凡時造。非聖位也。正理  論云。此三．二生由異生位造作及增長。感  三．二生業。非諸聖者於聖位中。更能新  作牽後有業。以背生死向涅槃故。由
此契經說。諸聖者唯受故業更不造新  婆沙五十三云。一師造。一師不造。兩說之  中。然無評也。准正理引經不造為正　五  淨居天。若造新業。不造新業。後當分別
今應更述具緣多少。在凡位中先斷三．四。  於住果位闕於治根。若次第人斷三．四品  生未定者。闕三．二生。七生之人至第四生。
復雖三．二生。闕三．四品惑。三生家家至第  二生。非二生家家斷三品惑故。

[0746a11]  論。即  預流者至貪嗔癡故。此釋一來向果。如文  可解。

[0746a14]  論。已辨一來至向果差別。下一頌。第三明不  還向．果也。

[0746a15]  論曰至義如前釋。釋一間  也。三緣具者名為一間。若闕一．二．三皆非  一間攝。頌不說治根如前家家釋。

[0746a17]  論。  如何一品惑至異熟地故。釋一品惑障得不  還。不同一來一品不障。猶如業品三時極  障。謂將入忍。及得不還．阿羅漢果斷煩惱
時。越彼等流．異熟地故。

[0746a21]  論。間謂間隔  至說名一間。此釋一間名也。正理論云。所  言間者是隙異名。謂彼位中由有一隙容  一生故。未得涅槃　有一間者說名一間
者。此則釋人名一間也。

[0746a25]  論。即斷修惑  至不還果向。此釋不還向也。不還向有兩  種。緣不具者但名不還向。三緣具者亦名  一間。

[0746a28]  論。先斷三四至無漏根故。釋闕  緣也。若有依根本地入見道等。定現般  者。至此位時。雖成無漏及斷惑等。由闕  生故非是家家及一間也。

[0746b02]  論。若斷第  九至生欲界故。釋不還果。如文可知。

[0746b04]  論。此或名曰至總集斷故。釋異名也。雖超  越者。先斷二後斷三。次第者先斷三後斷  二。兩種不同。至得果時俱集五下分結
盡無為一味得故。故二種不還皆得名為  五下分結斷。

[0746b09]  論。依不還位諸契經中。自此下明不還差  別。於中有七。一明七種不還。二明九種不  還。三明七善士趣。四明非上界。五明雜修。
六明淨居。七明身證。此兩頌第一明七不  還也。

[0746b13]  論曰至名為上流。不還有七。且  對列五名略釋五名。如文可解。

[0746b14]  論。  言中般者至便般涅槃。釋中般也。正理論  云。言中般者。謂有一類補特伽羅。已於  生結得非擇滅。起結不爾。彼於欲界遇逼
惱緣之所逼惱。便能自勉修斷餘結殊勝  加行。加行未滿遇捨命緣。遂致命終。由起  結力受色中有。厭多苦故。乘前起道進  斷餘結。成阿羅漢得般涅槃　乃至　唯
欲界沒受色中有便般涅槃得中般名。非  色界沒。何緣有學未離欲貪。無中有中般  涅槃者。欲界中有依身微劣。於多事業無  堪能故。住本有位於欲界法尚難越度。況
中有中能越欲界至得應果。多事業者。謂  越三界。及永斷除二種煩惱。并得二三沙  門果證。住中有位無如是能　又此地中  有得般涅槃。唯起此地中所有聖道。初靜
慮地中有位中。般涅槃者。唯起自地根本靜  慮聖道現前。非未至．中間。難令現前故。  在中有位依身微劣。要易起者方能現前
又唯欲界沒往色界生有．中有中。般涅槃  者。非色界沒生色界者。以色界中無災害  故。若本有位有餘障緣不得涅槃。中有  亦爾。

[0746c07]  論。言生般者至謂有餘依。釋生  般也。中般涅槃兼無餘依。生般涅槃唯有餘  依。順正理論。言生般者。謂有一類補特伽
羅。由先具造順起生業。及增長故。欲界沒  已受色界生。由具勤修速進道故。生已不  久成阿羅漢。盡其壽量方般涅槃。約有餘
依說為生般。非纔生已便般無餘。彼捨壽  中。無自在故　准此論文。於生般復作  如是釋。不於中般復作是釋。故知中有  般涅槃者。得有餘已即般無餘。

[0746c16]  論。有  餘師說至無自在故。此破異師說也。

[0746c17]  論。  有行般者至無速進道故。釋有行也。由此  唯有勤修道故名為有行。復由無有速進  道故在生般後。

[0746c20]  論。無行般者至速進  道故。釋無行也。雖無速進與有行同。無  勤修故在有行後。正理論云。謂若一類先欲
界中依不息加行三摩地力。斷五下分  結成不還果。後生色界經於多時。還能  進修前種類道成阿羅漢。名有行般。無行  般者。與此相違。

[0746c26]  論。有說此二至太過失  故。破異說也。七種不還皆悉。緣彼有為．無  為得涅槃故。應皆名為有行．無行。由此  故言有太過失。

[0746c29]  論。然契經中至與理  相應。此則評取經部宗也。

[0747a01]  論。有速進  道至便般涅槃。述經部義。無行有速進道  利根應先。有行無速進道鈍根應後。無行  無功用得利故應先有行多功用得鈍故
應後。生般涅槃得最速進最上品道。在無  行前此以生般證有行般合在後也。正理  論云。然有經說無行在先。亦有經中先說  有行。時既無異。隨說無違。有行可尊故我
先說　准此論文。有行．無行在生般後。即  二相望不定前後。

[0747a10]  論。言上流者至方  般涅槃。釋上流也。於中有二。一總釋。二  別釋。此文總釋　言上流者。是上行義。前生
般者雖生上界。即彼生處而般涅槃更不上  生。無上行義。故生般等不名上流。若生色  界要轉生上。皆名上流。有上行故。

[0747a15]  論。  即此上流至為極處故。開為二也。由因．果  別分二上流。謂樂定．慧有差別故　由因  別者。樂慧上流有雜修定。樂．定上流無雜
修定　由果別者。樂慧上流生色究竟。不  生無色。樂定上流生有頂天。不生淨居。既  言二天為極處故。亦容生下淨居．無色。若
不爾者。下四淨居．下三無色。應無羅漢是  半超也。

[0747a23]  論。謂若於靜慮至方般涅槃。此  第一釋樂慧上流。

[0747a24]  論。即此復有至遍  沒異故。開樂慧為三也。謂全超．半超．一  切處沒。

[0747a26]  論。言全超者至是全超義。釋第  一也。與正理同。

[0747a27]  論。言半超者至一導  師故。釋第二也。與正理同。

[0747a28]  論。言遍沒  者至故名遍沒。釋第三也。與正理同。婆沙  一百七十四云。問如說退住初靜慮生梵  眾天。作全超．半超．一切處沒上流。彼若退
住第二靜慮生少光天。退住第三靜慮生  少淨天。退住第四靜慮生無雲天等。彼亦  得作全超．半超．一切處沒上流不耶　有  說不得。以生梵世。於上不還所應生處無
缺減故。依彼建立全超．半超．一切處沒。若  退生上地處便缺減故。不依彼立全超  等　有說彼亦得名半超。以超少分中間  處故　有說亦得具名三種。彼說從欲界
沒隨生何處。即於彼上所應生處。亦可  施設全超．半超．一切處沒故　問若不還者  欲界沒生無色界。亦得作全超等不　有  說不得　有說彼亦得名半超　有說彼
亦具名三種。此中所以皆如前釋　雖無  評文。後二說正。攝人盡故。又上不至色究  竟等。亦此三攝。下不從初定故亦此攝。即  於此中復說為超。於理無失。若通生處
已下。即但名半超。若唯說生處已上。亦有  全超義。既有遍沒及半超者。故知。先於欲  界得雜修已。後生色界經六七生亦得。
由先習故後起雜修。正理論云。言遍沒者。  謂於色界愛味多故。一切處生。由彼遍於  四靜慮地十六處所。一一皆有下等愛味。為
感生緣。從梵眾天一一處所一生沒已。至  色究竟。方般涅槃故名遍沒。由此義准。初  靜慮中大梵所居非是別處。即是第二梵輔
天攝。若異此者。大梵所居僻見處故。一導  師故。必無聖者於中受生。遍沒．半超應無  差別。

[0747c01]  論。無不還者至況有生於下。釋  不還義。與婆沙同。

[0747c02]  論。應知此謂至般  涅槃者。結樂慧也。

[0747c03]  論。餘於靜慮至方  般涅槃。釋樂定也。

[0747c04]  論。二上流中至有  差別故。釋二名也。

[0747c05]  論。二上流者至極  七返生。釋二上流未至色究竟天及有頂天。  皆容中間般涅槃也。如生二．三．四天等處
中間般涅槃者。是半超攝。雖不隔越。以超  生故亦名半超。

[0747c09]  論。此五名為行色界  者。此即總結行色界也。

[0747c10]  論。行無色者  至有差別故。釋樂定也。差別有四。謂生  般．有行．無行．上流。准此論文。行色界中
有二種別。一得雜修生五淨居。二不得雜  修生色界已後生無色　行無色者。在  欲界中離色染已生於無色。即是樂定有  二種也。一生色界已生於無色。二不生色
界生於無色。

[0747c17]  論。此并前五至并前六  為七。結七數也。即是一中般。二生般。三有  行般。四無行般。五行色上流。六行無色上
流。七現般。若加轉生即有八種。現般分二  即有九種。若不生色界。雖有轉生亦名  現般。或開為二　正理又云。或應總立九  種不還。謂現涅槃分為二種。一於先位
善辨聖旨。二臨終時方能善辨　總成八  種。更加轉生故成九種　言轉生者。謂  於前生已得預流。或一來果。於今生內方  得不還。前現般言唯目現世。初得入聖
至涅槃者。

[0747c29]  論。於行色界五不還中。下一頌。第二明九不  還也。

[0748a01]  論曰至有差別故。此分那含為  三別也。謂中般．生般．上流為三。

[0748a02]  論。云  何三種至對所顯故。此分中般為三別也。

[0748a04]  論。生般涅槃至名為生般。此分生般  為三別也。

[0748a05]  論。於上流中至有差別故。  此分上流為三別也。

[0748a06]  論。然諸三種至  無雜亂失。此中般中。速是纔生中有。非速是  次。經久是後　生般中初生即般是速。有  行是次。無行是後
上流三全超是速。半超  是次。遍沒是遲。

[0748a10]  論。如是三種至經久  不同。明分三九因也。

[0748a11]  論。且總成三  至根差別故。此總分三由三因也。唯有起  業是中般。有起．生業是生般。有起．生．後  業是上流
又下煩惱是中般。中煩惱是生  般。上煩惱是上流　又上根是中。中根是  生。下根上流。

[0748a16]  論。此三一一至成三九別。  此明三九三也。中般分三。由根．惑別。其  業是同。無生有起故。生般三種亦由根惑
有三。不由業也。同有起．生．業故。後三具  由惑．業．根也。根．惑可知。業有三者。全超  唯有順後受業一生。半超有順後業次多。
一切處沒順後受業最多。故言亦由順後受  業有差別故分成三種　下結可知。

[0748a24]  論。若爾何故諸契經中。下一頌。第三明七善  士趣。

[0748a25]  論曰至且立為一。列七數也。生  中二般各三為六。更加上流足前為七。

[0748a27]  論。何獨依此至有學聖者。問也。何故唯  不還立七善士趣。不依前果立善士趣。

[0748a29]  論。趣是行義至餘即不然。第一答也。趣是行  義。不還之人唯行善故名善士趣。前二向．  果雖行善業。兼有不善與凡無別。由此
不得善趣之名。

[0748b03]  論。又唯七種至立善  士趣。第二釋也。前就行善名為善趣。此就  上行故名善趣。唯不還果唯向上行。不復
還下。前之向果。皆於欲界來往生也。雖一  間人唯有一生。或上或下。非唯上生。故不  名為善士趣也　二釋之中後將為勝。若
唯行善名為善趣。無學之人亦唯行善。因  何不取。婆沙一百七十五云。問如生．不生  各有三種。上流亦爾。謂全超．半超．一切處  沒。何故合說一耶
答生．不生各是一有相  續。於中分位差別難知。欲令知故各說三  種。上流三種生數自辨。差別易知。是故但隨  上行義勝合說一種　復次生與不生一
期時促。於差別義唯有爾所易可建立。是  故分三。上流時長差別多種。分齊難辨。故  合立一。復次生與不生亦有等義。上流  亦有別義。欲以二文互相顯故。作如是
說　復次生與不生。善士趣相現前易了。  以彼速趣般涅槃故。各分為三。其上流  者。善士趣相微隱難知。以彼尚經多生死  故。但合說一
(生謂生般等。不生謂中般)  。

[0748b23]  論。若爾何故至  乃至廣說。引經難也。准經亦取一切有學。  因何唯取第三果耶。

[0748b25]  論。諸餘有學至  往上界故。答也。諸餘有學。就於殺等五種惡  中。皆獲得畢竟不作律儀。不善煩惱多分斷
故。如是異門亦得善士趣也。今此經中七  善趣。然唯行善不行惡故。唯往上界異門  唯立七種。非餘有學。婆沙云。問行無色
不還。於行色界不還。有五事勝。謂界勝．地  勝．斷煩惱勝．損減蘊勝．三摩鉢底勝。何故  不立為善士趣　有說。若麁顯易了立善  士趣。彼不顯了是故不說
又云。問何故  阿羅漢非善士趣　復次趣上生者立善  士趣。阿羅漢無生。是故不立　復次趣上果  者立善士趣。阿羅漢即是上果。更無上果  可趣。是故不立。

[0748c10]  論諸在聖位曾經生者。下一頌第四明非生  上界。

[0748c11]  論曰至般涅槃故。釋。欲界經生聖  人。決定不往上界處生。以先了苦受欲  界生。其生短促尚難可忍。上界命長深厭
不往。故得那含已。由厭不上生。必於現  身般涅槃也。

[0748c15]  論。若於色界至極有頂者。  此明色界經生聖人。以厭心劣容上生也。

[0748c17]  論。然天帝釋至佛亦不遮。釋疑難也。  以天帝釋緣五死相極生憂苦。來歸世  尊死相纔除。便作是言為令喜故。又觀遮
彼無多益故。佛不遮止。

[0748c20]  論。即此已經  至練根并退。此釋經欲生及經上生。皆無  練根及無退也。

[0748c22]  論。何緣不許至有練根  并退。問也。

[0748c23]  論。以必無故。答也。

[0748c23]  論。  何緣必無。重問。

[0748c24]  論。經生習根至所依止  故。二義答也。正理論云。以曾經生。於自相  續蘊積聖道極堅牢故。及得殊勝所依身  故。由此彼無練根退理。

[0748c27]  論。何緣有學  至般涅槃者。問也。

[0748c28]  論。以彼聖道至無如  是能。此廣答也。如文可解。

[0749a01]  論。前說上流雜修靜慮。下一頌第五明雜修  靜慮。

[0749a02]  論曰至最勝故。此明雜修次第意  也。必先修第四後方修下禪。以四禪止．觀  均故名為樂行。第四靜慮樂行勝故先修彼  定。

[0749a05]  論。如是雜修至或是不還。此明雜  修靜慮人也。

[0749a06]  論。彼必先入至加行成滿。  此明雜修加行成也。

[0749a07]  論。次復唯從至根  本圓成。此明雜修根本成也。

[0749a08]  論。前二  剎那至以解脫道。此明無間．解脫別也。即  二無漏一有漏三剎那心。先從無漏入有  漏此二剎那。如無間道正斷障故。第三從
有漏入無漏一剎那。已斷障故如解脫道。  從其無漏入有漏易。從其有漏入無漏  難故。立二無間一解脫道。

[0749a14]  論。如是雜  修至下三靜慮。明先．後也。先應修彼第四。  成滿後方修下三靜慮也　問由雜修故。  有往淨居不還全超．半超．等。未知見至亦
有此等色不　答亦有。謂彼先住信解種  姓雜修靜慮。然後退失。謂彼懼於後復  有退時。便修練根成見至姓。從欲界沒  生色界中。乘前後能雜修靜慮。故六種姓
皆有上流。然無退生下三定者。

[0749a22]  論。先  於欲界至雜修靜慮。明先．後起　問此雜  修定何法為體　答五蘊為體。然於此中  婆沙正義。諸世俗智與四法．四類八智間雜
而修。

[0749a26]  論。雜修靜慮至起煩惱退。此明雜  修所為意也。以三緣故雜修靜慮。

[0749a27]  論。  謂不還中至起煩惱退。明利．鈍不同。學．無  學異具緣別也。

[0749b01]  論。雜修靜慮為生淨居。下半頌。第六明淨居  有五。

[0749b02]  論曰至品差別故。分五品也。

[0749b03]  論。此中初品至第五品十五。明成品也。  一念無漏。一念有漏。一念無漏。此之三心初  成滿時名為下品。重起三心名第二品。更
起三心成第三品。四遍五遍重起三心。名  第四品．第五品也。即是熏修力漸勝義。由  此初三。二六。三九。四有十二。五十五也。

[0749b09]  論。如是五品至令感淨居。明由果相屬  雖有多心。然唯有漏感淨居也。

[0749b10]  論。有  餘師言至感五淨居。敘異說。由信增故感  初淨居。乃至由慧增故感後淨居。正理論  云。感五淨居。為由業力。為雜修力。若是業
力。雜修靜慮則為唐捐。若雜修力。與品類  足所說相違。如彼論說。雜修靜慮及由業  故。生淨居天。諸所有處等名非異生法。乃
至此中決定俱由二力。以隨闕一不生彼  故。

[0749b19]  論。經說不還有名身證。下半頌。第七明身證  不還。

[0749b20]  論曰至故名身證。即不還果具八  解脫。以身中有滅盡定得。轉名身證。由身  證得似涅槃法故名身證。

[0749b22]  論。如何說  彼但名身證。問。如何說彼不名心證。但名  身證。

[0749b24]  論。以心無故依身生故。答。以心  無故不名心證。以滅定得依身生故名為  身證。婆沙五十三。問何故名身證。答以身
證八解脫。未以慧盡諸漏故名身證。問何  故名慧解脫。答由彼以慧盡諸漏。未以身  證八解脫故。

[0749b29]  論。理實應言至身寂靜  故。論主正前釋。理實應言。彼不還人從滅  定起初起之時。得先未得唯有識心而身
寂靜。便作是思惟。此滅盡定最為寂靜。極  似涅槃。如是思慧及身。證得身之寂靜故  名身證。此是由起得證身寂靜。及智現前。  證得身寂靜故。故名身證。

[0749c06]  論。契經說  有至不說身證。問也。正理論云。謂世尊告給  孤獨言。長者當知。福田有二。一者有學。二  者無學。有學十八。無學唯九
何等十八。四  向．三果．隨信．隨法行．信解脫．見至．家家．  一間．中般．生般．有行．無行．上流　九種無  學。六種姓．不退法．慧解脫．俱解脫。

[0749c13]  論。依因無故至說有學差別。答也　依因。無  漏法。立學及無學人　滅定。有漏。非學非  無學故。非是因　身證雖立別人。無依因
故。佛不別說為福田。正理論云。以佛觀見  有學．無學。由斷及根有殊勝故。能生勝  果名為福田。然諸不還所得滅定是有漏  故。不可說言自性解脫故名清淨。彼所依
身猶有煩惱未永斷故。不可說言相續解  脫故名清淨。故不約成彼立有學福田。無  學位中有漏功德。雖非自性解脫所收。相  續解脫故名清淨。由此亦能生殊勝果。是
故約定及根差別。說九應果皆名福田  (述曰  由此有學不取身證。無學取俱解脫也)  。

[0749c25]  論。不還差別至數成多  千。以根．地諸德分別。

[0749c26]  論。其義云何。  問也。

[0749c27]  論。且如中般至五百九十二。明乘  數也。

[0749c28]  論。云何如是。問成二千等所以。

[0749c29]  論。且於一處至九百六十。已下乘成數  也。五種不還總成一萬二千九百六十差別  不同人也。

[0750a03]  論。已辨第三向果差別。已下大文第三明無  學道　於中有五。一無學向果。二諸門辨  道。三盡等相生。四明諸道果。五六種羅漢。
此兩行頌第一門也。

[0750a06]  論曰至阿羅漢向。  明第四向。從斷初禪惑至非想第九無間。  總是第四果．向。第九無間道別明金剛定。所  以但言至八品也。

[0750a09]  論。即此所說至最為  勝故。釋定名也。此定堅銳。喻若金剛。無一  隨眠不能破故。先已破故不破一切。猶如
大明能破細闇。亦能破麁非唯破細。若為  小明先已破故。唯破於細不破麁也。一  切惑中。非想修斷第九品惑最細難斷。此無
間道既斷此惑。故知一切無間道中。此無間  道名為最勝　問非想見惑九地中亦是最  細。見道能斷應喻金剛　答彼九品惑可  一品斷。故知彼惑勢力微劣。見道既為劣惑
喻對治。知非能破一切隨眠。若有破能。見  道起時。何礙不破自餘煩惱。故彼不得金  剛喻名。又諸惑中無事易斷。見道治彼。知  非極上。由此不立金剛喻名。

[0750a22]  論。金剛  喻定至通依九地。明定多種。此定以四類智  滅．道法智。此六智中隨一現前。及十六行中  隨一現前。然緣苦．集諦唯以非想地蘊
為所緣。滅．道法智唯緣欲界滅．道。此上所  說更無異論　然滅．道類智說有差別  一說諸地道唯總無別。滅唯別緣無總緣  二說諸地道及滅皆別緣　三說諸地道總
緣。滅總．別緣。由此不同成其多種。

[0750b01]  論  故說此定至有五十二。此初師結一地數也。

[0750b03]  論。謂苦．集類智至相應有八。釋苦．集智  必緣有頂所以。唯緣有頂斷有頂惑故。苦．  集是厭行。不可厭下斷上惑故。

[0750b05]  論。  滅．道法智至相應有八。釋滅．道法智八行。皆  能斷非想惑所以。緣下滅．道斷上惑者。  緣下滅．道勝上地故。

[0750b08]  論。滅類智至合  三十二。釋滅許別緣也。緣八地滅。一一各  有四行相應。合三十二。滅諸地斷故。無因
果故。如隨眠品說。由此諸地唯別無總。

[0750b12]  論。道類智至必總緣故。釋道必總緣也。  緣八地道總有四行相應有四。以治八  地類智品道同類相因必總緣故。緣滅唯
別。緣道即不爾。以類同故。互相因故。

[0750b16]  論。如未至攝至應知亦爾。類釋餘五地以  緣境同故數亦不異。

[0750b17]  論。空處二十八至  互為因故。釋上三地數漸減也。無色不緣  下地。故無法智除八行也。不緣四靜慮  滅。又餘十六行總除二十四行。由此唯有
二十八。識處更減四行。二十四。無所有處更  減識處四。所以唯二十。

[0750b22]  論。有說此定至  增二十八。第二師釋。有八十種。此師八地道  別緣故。加前二十八行有八十也。

[0750b24]  論。  如未至應知亦爾。類釋餘五地也。

[0750b25]  論。空  處四十至二十四。明無色漸減。空處無二法  智。及除四滅．四道。總十諦一一有四故除  四十。識處減八。謂滅．道各四故三十二。無
所有處又更除八。故二十四也。

[0750b29]  論。復有  欲令至增百一十二。第三師說。此師除滅與  初師同。緣滅有異。許總別緣故。別緣  如前。總緣者兩兩合成七。三三合成六。四
四合成五。五五合成四。六六合成三。七七  合成二。八地合緣成一。總有二十八諦。諦  有四行。總計一百一十二行。加初五十二。
總有一百六十四。此一百六十四。必不並  生。隨一現起。

[0750c08]  論。如未至攝至應知亦然。  類釋餘五地。緣境同故。同一百六十四也。

[0750c10]  論。空處五十二至無所有處二十四。釋無  色也。空處唯緣四地滅。總別十諦四十行。  道類四行。苦．集八行。總五十二。識處緣三
地滅。總別六諦二十四行。苦．集．道類十二  行。合有三十六。無所有處緣二地滅。總別  有三諦十二行。苦．集．道類十二行。總二十  四也
總九地有一千九十六金剛喻定不  同。隨依一種皆能斷非想第九品惑　問  三說中何說為正　答正理論云。彼俱非理。  道必總緣。滅唯別緣。前已辨故　道必總緣。
破第二師滅唯別緣故破第三師。即是初  說為正。婆沙二十八評云。如是說者。依未  至定有百六十四金剛喻定　准此。即是  第三為正。即是婆沙許總別緣滅。正理唯
別緣。論意各別不可和會。

[0750c24]  論。若就種  姓至如理應思。且就一人分別。依其後說。  有一千九十六金剛喻定。若就種姓又成六  倍。如是根等分別如理應思。

[0750c27]  論。此定  既能至盡智令起。明金剛喻定引生盡智。

[0750c29]  論。金剛喻定至故名盡智。釋盡智名。由  與諸盡得最初生故。名為盡智。

[0751a01]  論如  是盡智至得無學名。釋無學也。為得別果。  所應學者名為有學。諸阿羅漢雖為得利  根及諸功德。有所應學。然無為得別果所
應學故。名為無學。捨其鈍果得利果者。  即是得前所捨之果。非是別異得果。不名為  學。

[0751a07]  論。即此唯應至阿羅漢名。釋應供  也。阿羅漢亦名應供。即彼盡智。與一切盡  得俱生故。名為盡智。正理論云。或此盡言
顯一切盡。謂第九品及前餘惑皆得擇滅故。  名為盡智　即盡智已去皆不為別果學  故。總名無學。即此應為他事。應受供養。  故亦名阿羅漢。

[0751a13]  論。義准已成至皆名有  學。准無學釋有學也。

[0751a14]  論。何緣前七得  有學名。重問。

[0751a15]  論。為得漏盡常樂學故。  答。為得漏盡以簡練根等。

[0751a16]  論。學要有  三至為三自體。出學體。有學之人依此三  種求漏盡也。

[0751a18]  論。若爾異生應名有學。  難也。異生亦求漏盡有戒．定．慧。應名有  學。

[0751a20]  論不爾至失正學故。釋也。有二因  一未如實見故者。四善根中雖見諦理。  不如實見。不分明故　二忍位已前容退  失故。

[0751a23]  論。由此善逝至重說學言。引經  重說學言。顯不退也。

[0751a24]  論。聖者住本性  如何名有學。問也。婆沙一百七十六云。謂  學住本性有二因緣名住本性。一守賢  善性而無退轉。二守自分德而不進修
此中住本性是第二也　或可。非是婆沙  二釋。此住本性是有漏心。既以無漏為學。  聖者住本有漏性心。既無無漏學。如何名  有學。

[0751b02]  論。學意未滿故至常隨遂故。答  也。有兩因　一雖暫無無漏學。學意未滿  名為有學。如行者暫息不名已到而名行  者
二無漏學得常隨遂故。由得學法名  為有學。

[0751b06]  論學法云何。問學法也。

[0751b07]  論。謂有學者無漏有為法。答學法也。

[0751b08]  論。無學法云何。問無學法。

[0751b08]  論。謂無學  者無漏有為法。答無學法。

[0751b09]  論。云何涅  槃不名為學。問。因何有學法唯取有為無  漏。簡去涅槃。

[0751b11]  論。無學異生亦成就故。  答也。擇滅無為。若是有學。因何異生無學  皆得成就。若是有學即雜亂也。

[0751b13]  論。此復  何緣不名無學。問也。

[0751b14]  論有學．異生亦成  就故。答也。有學．異生皆成擇滅。若是無學  即雜亂也。

[0751b16]  論。如是有學至阿羅漢果。總  分學．無學為八人也。由向．及果各有四  故。此即以所成法向．果別故。說人別也。

[0751b19]  論。名雖有八至不離前果故。釋。雖就所  成就法分人有八。然實能成人有五種。謂  初果向．及第四果各有一人。第二果向．及
住初果同是一人。住第二果及第三向亦  同一人。住第三果及第四向。亦同一人也。  由此實人唯有五別。

[0751b24]  論。此依漸次至  非前果攝。釋超越與次第不同。若超越者。  第二果．向非初果攝。第三果．向非第二果  攝。

[0751b28]  論。如前所說修道二種。已下大文第二諸門  辨道　就中有五。一地由道離染。二道引  離繫得。三道離地通局。四近分攝道別。五
世俗道緣行。此半行頌第一門也。

[0751c02]  論曰  至治自地故。釋。有頂染唯無漏斷。夫有  漏道斷惑者。皆是次上地。斷下地惑。自地  不能治自地故。有頂無上地故。唯無漏  斷。

[0751c06]  論。自地煩惱至不治自地。釋自地道  不能斷自地惑所以。正理論云。何緣下地  起世俗道不能對治上地隨眠。上地定非
下地世俗厭行斷道所緣境故。非厭下地能  離上染。上地望下極微妙故。由此證知。唯  無漏力能離有頂。其理善成。

[0751c11]  論。離餘八  地至俱能離故。釋餘地也。

[0751c13]  論。既通由二離八地染。下半行頌。第二明道  引二離繫得。

[0751c14]  論曰至同所作故。明有  學二道俱引二得　由二種道同所作故者。  是修二道因也　同所作者。是同治也。廣如  下智品釋。

[0751c17]  論。有餘師釋至煩惱不成故。  敘異說也。此師不立修因。但證知有。謂  有捨無漏得煩惱不成。故知由有漏得能  持斷也。

[0751c20]  論謂有學聖至成彼煩惱。指事  釋也。如有學聖先以無漏道離無所有處  煩惱。後依四禪練根至解脫道。捨前鈍果
及向。唯得四禪已下不還果道上三無色。若  無先修有漏道得無為者。無漏得捨有漏  得。無煩惱應成。既不成煩惱。明知有有漏  得。

[0751c26]  論。此證非理至不成惑故。論主破  也。此因不定。亦有共許無有二得煩惱  不起。

[0751c28]  論。謂如分離至故不成證。指事  破也。非想地惑共許無有漏得。練根捨時  雖無二得。煩惱不起共許異生生上地
時。下地煩惱斷得都無。下地煩惱亦不得起。  故不成證。正理論云。此二雖無煩惱斷得。  而勝進故遮惑得生。彼亦應然。故證非理。
由此但可作如是言。二道於中所作同故。  隨一現起引二得生。不可說言為成斷  故。

[0752a07]  論。既說聖者至無漏斷得准釋。異生  斷惑唯有漏得。聖斷見道有頂唯無漏得  言聖。簡異生　離八。簡有頂　修簡見道
論。由何地道離何地染。已下一行頌。第三明  道離地通局。

[0752a11]  論曰至已離故。明諸無  漏道唯未至定。能離自．下．及上地染。自餘諸  地唯離自．上地染。欲界無道故依上未至
斷。自餘諸無漏唯在根本地中非未至故。  離下地染方得上地。由此上地不能斷下。

[0752a16]  論。諸有漏道至已離故。明有漏道唯近  分定能斷下地。不能斷自．及上地惑。自地  煩惱所隨增故。不能斷自地惑。勢力劣故
不能斷上。起上地根本已離下故。唯未  至斷。

[0752a21]  論。諸依近分離下地染。已下一行頌。第四明  近分攝道別。

[0752a22]  論曰至謂欲八定。明能  斷有八。即四靜慮．四無色。所離有九。謂欲  界及八定。

[0752a24]  論。初三近分至非即近分。  明初．二．三．定不定。上五定入根本。

[0752a25]  論。  近分根本至必入根本。釋所以也。下三地未  至與根本地。受不同故。轉入異受少艱難  故。若欣上心強即入根本。若欣劣者即不能  入
第四靜慮及四無色未至．根本同一捨  受。離下地染必欣上故。所以上地定入根  本。

[0752b03]  論。諸出世道無間．解脫。已下一行頌。第五明  世道俗緣．行。

[0752b04]  論曰至隨一行相。明六  行相。無間．解脫。上．下緣異　隨一行言。顯  斷惑時無間．解脫。非定起三。隨起一行
皆能斷惑。婆沙六十四云。問無間道中何  行相後。起解脫道何相行耶。評曰此事不  定。從麁行相無間道。後容起靜等三種行  相為解脫道。苦等亦爾。以此六種有漏行
相。隨離染者所樂起故。問以世俗道離  諸染時。無間解脫各緣何地。評曰如是諸  說。雖各能生弟子覺慧。而最初說於理為  善。謂九無間道皆緣欲界。九解脫道皆緣
初定。所以者何以世俗道離欲染時。厭下  欣上方能離故。如離欲染離上七地染。應  知亦爾。問世俗無間．解脫道中。一一能修幾
種行相。答諸異生者離欲染時。九無間道中  修苦等三行相。八解脫道中具修六行相。後  解脫道中即修此六行相。亦修未來初靜慮
地無邊行相。如是乃至。離無所有處染。隨  其所應當知亦爾。若諸聖者修六行相如  異生說。更加有漏無漏十六行相。聖者若
離初定乃至無所有處。唯修無漏十六行相。  餘如前說。問何故初定近分。通修有漏．無  漏十六行相。上地近分唯修無漏耶。答初定
近分有聖行相故。能通修有漏．無漏十  六聖行相。上地近分無聖行相故。唯能修  無漏行相。問現在如前說。未來修者為何所  緣。答離欲染時。九無間道中所修未來麁
等三行相。唯緣欲界。八解脫道中所修未來  麁等三行相。緣欲界．及初定。靜等三行相唯  緣初定。最後解脫道中所修未來麁等三行
相。通緣三界。靜等三行相。緣初定乃至非  想非非想處。乃至。離第四靜慮染時。乃至。  最後解脫道中所修未來麁等三行相。及靜
等三行相。緣空無邊處。乃至。非想非非想  處。餘同前地。問何故最後解脫道中所修未  來靜慮所攝麁等行相。通緣三界。無色所
攝麁等行相。唯緣無色界耶。答靜慮地中  有遍緣智。能緣自地．下地．上地。無色地中  無遍緣智。唯緣自．上不緣下地。故無色  不修緣下地行相。

[0752c14]  論。非寂靜故至翻  此應釋。明六行名義也。正理論云。諸下地中  由多掉舉。寂靜微劣故名為麁。雖大劬勞
暫令掉舉勢用微劣。仍不能引美妙樂生。  故名為苦。有極多種災害拘礙。及能覆障令  無功能見出離方。故名為障。諸上地中不
作功用。掉舉微劣故名為靜。不設劬勞掉  舉微劣。引生勝樂故名為妙。於下地中所  有災害。能決定見心不生欣。及能越彼故  名為離。應知此中已兼顯示無間．解脫行
相。各三相翻而生如其次第。謂無間道緣下  為麁。解脫道中緣上為靜。餘相翻起如次  應知。然離染時起則不定。世俗無間及解脫
道。能離下等九品染故。應知亦有九品差  別　正理論云。離第四靜慮八解脫道未  來所修麁等三行。緣第四定及緣空處。然  非合緣。以界別故　自餘同婆沙。此中一
類譬喻論師。為欲顯成分別論義作如是  說。無有異生實斷煩惱。有退失故。與大  乘同。

[0753a05]  論。傍論已了應辨本義。下一行頌。大文第三  明盡等相生。

[0753a06]  論曰至無學正見生。明先  不動羅漢盡智後即生無生智。不生盡智．  無學正見智。

[0753a08]  論。除不動法至後容退  故。明除先不動盡智後。或更生盡智。或生  無學正見智。准正理論意。若鈍根者。盡智．無
學正見智俱時而得。若先不動。盡智．無生  智．無學正見智俱時而得。在因位中先所求  者於先起也。

[0753a13]  論。前不動種姓至或無學  正見。釋頌略不說無生智後起無學正見  智也。正理．此論明無學故說無漏智相生。
不說生俗智也。理實亦容生其俗智。故婆  沙一百二云。此中時愛心解脫阿羅漢。金剛  喻定唯一剎那。盡智流注長時相續。從盡智
出。或起無學正見。或起世俗心。不動心解  脫阿羅漢。金剛喻定．及盡智唯一剎那。無生  智流注長時相續。從無生智出。或起無學
正見。或起世俗心。一切阿羅漢皆修無學正  見。圓滿而非一切皆現在前　此與正理少  異。正理云。無生智或剎那。或相續。時解脫  起盡智亦爾
述曰。正理剋實說。婆沙對  前金剛喻定等說故。偏說相續不說剎那。

[0753a27]  論。前說四果是誰果耶。已下大文第四明  諸道果。一沙門性．果．數。二立四果因緣。  三明中間二果。四沙門果異名。五明沙門果
依身。此中第一門也。

[0753b01]  論曰至故名沙門。  明沙門也　諸無漏道是沙門性者。出沙門  體　懷此道者名曰沙門者。明人名沙門  以能勤勞息煩惱故者。釋沙門名。引經
可知。

[0753b05]  論。異生不能至非真沙門。釋異  生非沙門也。正理論云。由此異生雖能已  斷無所有處染。而非真沙門。以諸過失尚
有餘故。暫時靜息非究竟故。

[0753b08]  論。有  為無為是沙門果。出沙門果體。

[0753b09]  論。契  經說此至八十一解脫道。明數也。

[0753b10]  論。諸  無間道至士用果故。辨有為果差別。諸無間  道唯是沙門性。諸解脫道亦是沙門。有為果  體是彼等流．士用果故　准此論文。解脫道
既言亦沙門果者。亦無為果　或可。亦者  亦沙門性。所以名果者。以是沙門等流．士  用二果性故。

[0753b16]  論。一一擇滅至士用果故。  辨無為果。

[0753b17]  論。如是合成八十九種。總  結數也。

[0753b19]  論。若爾世尊何不具說。已下一行頌。第二明  立四果因緣。

[0753b20]  論。曰至無常等故。明具  五因立四果也　謂總一得得諸斷故者。正  理云。謂一果得。總得先來所得斷故  (述曰。此說前向
果中所得無為至今果位。總一果得。得無為故非是眾多無為同一得得)  婆沙一百四十  一云。問何故名沙門果。答無倒勇勵息除染
法名曰沙門。是諸沙門所引所證名沙門  果。

[0753b26]  論。於四果位至故佛不說。准此論  文。唯此四位及練根者。有此五因。餘位無  也。由此練根亦名得果。

[0753b29]  論。若唯淨道是沙門性。已下一行頌。第三  明中間二果。

[0753c01]  論曰至斷五下分結。明  有漏斷修惑得二果時。兼用唯無漏道斷  見惑無為同一果得。成一果故。由此從多  名沙門果。

[0753c04]  論。又世俗道至沙門果體。  第二釋也。諸聖者世俗道斷惑之時。必兼無  漏斷得持故。從無漏得名沙門果體　退
不命終者。據得果位。非是向位。

[0753c08]  論。此沙門性有異名耶。下兩行頌。第四明沙  門果異名。

[0753c09]  論曰至諸煩惱故。明真沙  門性。亦名婆羅門。婆羅門名為淨行。以能  遣除諸煩惱故名為淨行。

[0753c11]  論。即此亦說  至亦名清涼。明亦名梵輪。正理論云。寂默  冲虛蕭然名梵。佛具此德故立梵名。既自  覺悟。為令他覺。轉此授彼。故名梵輪。

[0753c15]  論。即於此中至故名法輪。明諸沙門性唯  取見道為法輪也。以作似輪故。

[0753c16]  論。  見道如何與彼相似。問也。

[0753c17]  論。由速行等  至似世間輪。明有五義似輪也。正理論云。  如聖王輪旋環不息。見道亦爾。無中歇故。
如聖王輪行用速疾。見道亦爾。捨苦等境  取集等故。此則顯示見四聖諦必不俱時。  如聖王輪降伏未伏鎮壓已伏。見道亦爾。
能見未見。能斷未斷。已見斷者無迷退故。  如聖王輪上下迴轉。見道又爾。觀上苦等  已。觀下苦等故。由此見道獨名法輪。

[0753c26]  論。尊者妙音至故名法輪。述異說也。

[0753c27]  論。寧知法輪唯是見道。問也。

[0753c27]  論。憍陳那  等至正法輪故。答也。既憍陳那等見道生時  未起修道。即名已轉正法輪故。故知唯說  見道。

[0754a01]  論。云何三轉十二行相。問也。因  明法輪。問三轉法輪。

[0754a02]  論。此苦聖諦至  十二行相。答也。謂　此苦諦者。是顯示轉。  顯示四諦相也　此應遍知者。是勸發轉。動  令遍知苦也
此已遍知。引證轉。此苦聖諦  我已遍知　於集聖諦應言。此集聖諦此應  永斷。此已永斷　此滅聖諦此應作證。此已  作證　此道聖諦此應修。此已修　一．一三
轉合成十二　別別發生眼智明覺者。婆沙  七十九云。眼者謂法智忍。智者謂法智。明者  謂類智忍。覺者謂類智  (准此論文。唯見道也)  復次。眼是
觀見義。智是決斷義。明是照了義。覺是驚  察義  (准此釋亦得通修道)  。

[0754a13]  論。如是三轉至七處善等。明  諦十二。故名十二行相。理實有四十八也。  如眼．色為二法。乃至意．法為二。實十二。
七處善五蘊各七。總有三十五。而言二法及  七處也。

[0754a17]  論。由此三轉至所說如是。顯  三轉次第結歸宗也。

[0754a18]  論。若爾三轉至  立法輪名。論主破婆沙通三道也。

[0754a19]  論。  是故唯應至可應正理。論主斷取餘師義也。  此師說。十二行相所有教法三周說法名為  三轉。准正理論。是餘師義。正理論云。有
說此教名為法輪。轉至他身令解義故。  此但方便非真法輪。如餘雜染無勝能故。

[0754a25]  論。如何三轉。問也。既以教法為輪者。  如何三轉。

[0754a26]  論。三周轉故。答也。

[0754a26]  論。  如何具足十二行相。問也。

[0754a27]  論。三周循歷  四聖諦故。總答也。

[0754a28]  論。謂此是苦至此已  修習。重釋也。第一周顯示四諦。第二周勸  知苦。斷集。證滅。修道。第三周引己為證。  我已知．斷．證．修。

[0754b02]  論。云何名轉。重問餘  師。

[0754b03]  論。由此法門至令解義故。答也。轉  自相續十二行法。往他相續令解義故。名  之為轉。

[0754b05]  論。或諸聖道至故名已轉。論  主第二釋也。第一釋印取餘師義。此釋通  取三道為法輪也。五比丘等已至轉初故
名已轉。正理論云。毘婆沙師本意。總說一  切聖道皆名法輪。以說三轉三道攝故。於  他相續見道生時。已至轉初故名已轉。然
唯見道是法輪初。故說法輪唯是見道。諸天  神類即就最初言轉法輪。不依二道。然諸  師多說見道名法輪。以地空天神唯依此  說故。曾無說三道皆名法輪故。唯見道具
前所說法輪義故。雖諸見道皆名法輪。而  憍陳那身中先轉。故經說彼見道生時名  轉法輪。非餘不轉。憍陳那等見道生時。說  名世尊轉法輪者。意顯彼等得轉法輪
本由世尊。故推在佛。令所化者生尊重故。  如是則說如來法輪轉至他身故名為轉  若異此者。天神應說菩提樹下佛轉法  輪。不應唱言世尊今在婆羅疷斯國。轉
無上法輪。故轉授他此中名轉　有說此教  名為法輪。轉至他身令解義故。此但方便  非真法輪。如餘雜染無勝能故。

[0754b26]  論。何沙門果何界得。此下一行頌。第五明沙  門果依．界。

[0754b27]  論曰至依三界身。明前三  果唯依欲界九依身得。謂六欲天及三天下。  第四果通依三界身。謂欲九依。色界十六
依。無色四。總二十九依身。得阿羅漢果。

[0754c02]  論。前之二果至非依上得。問也。

[0754c02]  論。由理  教故。總答也。

[0754c03]  論。且理云何。問理也。

[0754c04]  論。依上界身至不還果義。答理也。離欲界  染得第三果。若次第者必依欲身離欲界  染。先得果已方得生上。若超越者必依見
道得第三果。見道必依欲界身起故。第三  果唯依欲界。

[0754c08]  論。何緣上界必無見道。  問上界無見道所以。

[0754c09]  論。且無色中至  能得見道。答所以也。夫見道者必因聞教。  及先緣欲界苦等。無色界身不能聞教。不
緣下故。不依彼身起見道也。色界異生。  一著勝樂故。二無苦受。不生厭心故。不  能起見道。見道必因厭心起故。

[0754c14]  論。教  復云何。問教也。

[0754c15]  論。由經說故至上界定  無。引經證也　經言有五補特伽羅。即五不  還　此處通達者。通達即見道異名。此處  者。是欲界
彼處究竟者。是上二界得涅槃  也。

◎

俱舍論疏卷第二十四

[0754c21]  霜月二十日午上點了

[0754c22]  （別筆）

[0754c23]  以興福寺慈恩院本一交了□□

* * *

【經文資訊】大正藏第 41 冊 No. 1822 俱舍論疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
