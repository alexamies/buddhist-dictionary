大方廣佛華嚴經卷第五十九

東晉天竺三藏佛馱跋陀羅譯

入法界品第三十四之十六

[0775b12] ◎爾時，彌勒菩薩以如是等，讚歎善財諸妙功德，令無量眾生發道心已，告善財言：「善哉！善哉！童子！乃能發阿耨多羅三藐三菩提心，專求一切佛法，饒益一切世間，救護一切眾生。善男子！汝得善利人身壽命，值遇諸佛，得見文殊師利大善知識；汝為法器，善根潤澤，長清白法，淨勝欲性，為善知識之所總攝，諸佛護念。何以故？菩提心者，則為一切諸佛種子，能生一切諸佛法故；菩提心者，則為良田，長養眾生白淨法故；菩提心者，則為大地，能持一切諸世間故；菩提心者，則為淨水，洗濯一切煩惱垢故；菩提心者，則為大風，一切世間無障礙故；菩提心者，則為盛火，能燒一切邪見愛故；菩提心者，則為淨日，普照一切眾生類故；菩提心者，則為明月，諸白淨法悉圓滿故；菩提心者，則為淨燈，普照一切諸法界故；菩提心者，則為淨眼，悉能覩見邪正道故；菩提心者，則為大道，皆令得入一切智城故；菩提心者，則為正濟，悉令得到出要處故；菩提心者，則為大乘，容載一切諸菩薩故；菩提心者，則為門戶，令入一切菩薩行故；菩提心者，則為宮殿，安住修習三昧法故；菩提心者，則為園觀，於中遊戲受法樂故；菩提心者，則為勝宅，一切眾生所歸依故；菩提心者，則為依止，因修一切菩薩行故；菩提心者，則為守護，能滿菩薩諸大願故；菩提心者，則為慈母，增長一切諸菩薩故；菩提心者，則為養育，守護一切諸菩薩故；菩提心者，則為善知識，離一切惡諸恐怖故；菩提心者，則為大王，勝諸聲聞、緣覺心故；菩提心者，則為最勝，成滿一切無比願故；菩提心者，則為大海，悉能容受諸功德故；菩提心者，則為須彌山王，等觀眾生心不動故；菩提心者，則為金剛圍山，攝持一切諸眾生故；菩提心者，則為雪山，長養智慧清涼藥故；菩提心者，則為香山，出生一切功德香故；菩提心者，則為虛空，諸妙功德無邊際故；菩提心者，則為蓮華，不染一切世間法故；菩提心者，則為寶象，悉能調伏一切根故；菩提心者，則為寶馬，遠離諸惡[怡-台+龍]悷法故；菩提心者，則為調御師，悉能守護摩訶衍故；菩提心者，則為良藥，療治一切煩惱病故；菩提心者，則為沃焦，消盡一切不善法故；菩提心者，則為金剛，壞散一切諸惡法故；菩提心者，則為和香，出生一切功德香故；菩提心者，則為妙華，一切世間所愛樂故；菩提心者，則為白栴檀，除滅五欲諸熱病故；菩提心者，則為樂器，微妙音聲聞法界故；菩提心者，則為勇健，摧滅煩惱諸怨敵故；菩提心者，則為善鑷，拔出一切煩惱刺故；菩提心者，則為尊主，於餘一切莫能勝故；菩提心者，則為毘沙門天王，捨離一切諸貧苦故；菩提心者，則為妙德，莊嚴一切諸功德故；菩提心者，則為莊嚴具，嚴飾一切諸菩薩故；菩提心者，則為火災，焚燒一切有為法故；菩提心者，則為無壞藥王樹根，長養一切諸佛法故；菩提心者，則為龍珠，除滅無量煩惱毒故；菩提心者，則為水珠，淨諸心垢煩惱濁故；菩提心者，則為如意珠，具足一切功德利故；菩提心者，則為天德瓶，滿足一切所欲樂故；菩提心者，則為劫初樹，出生一切莊嚴具故；菩提心者，則為恒娑衣，不受一切諸塵垢故；菩提心者，則為正業，本性淨故；菩提心者，則為利犁，修治一切眾生田故；菩提心者，則為那羅延箭，悉能鑒徹身見鎧故；菩提心者，則為厭離，決定了知苦患相故；菩提心者，則為利矟，能刺一切煩惱賊故；菩提心者，則為甘露雨，能滅一切煩惱火故；菩提心者，則為利劍，斬除一切煩惱惡故；菩提心者，則為金椎，壞散一切憍慢山故；菩提心者，則為利刀，斬截七使煩惱鎧故；菩提心者，則為勇健幢，傾倒一切諸魔幢故；菩提心者，則為釿斧，斫伐無知諸苦樹故；菩提心者，則為器仗，防護一切諸艱難故；菩提心者，則為善手，防護一切諸度身故；菩提心者，則為妙足，安立一切諸功德故；菩提心者，則為眼藥，除滅一切無明曀故；菩提心者，則為善拔刺，悉能拔出身見刺故；菩提心者，則為安隱床，除滅一切生死苦床故；菩提心者，則為善友，度脫無量生死難故；菩提心者，則為善利，遠離一切衰耗法故；菩提心者，則為天人師，善知菩薩出要道故；菩提心者，則為寶藏，無量功德不可盡故；菩提心者，則為涌泉，清冷智慧無窮盡故；菩提心者，則為淨鏡，顯現一切諸法門故；菩提心者，則為淨池，洗濯一切諸垢穢故；菩提心者，則為大河流，引諸度四攝法故；菩提心者，則為龍王，悉能普雨甘露法故；菩提心者，則為命根，任持菩薩大悲法故；菩提心者，則為甘露，能令安住不死法故；菩提心者，則為羅網，網取一切所應化故；菩提心者，則為善羂，攝取一切諸眾生故；菩提心者，則為鉤餌，釣出生死淵居眾生故；菩提心者，則為阿伽陀藥，除滅一切諸惡患故；菩提心者，則為波羅提毘叉藥，悉能療治五欲毒故；菩提心者，則為大地，消滅無量邪想水故；菩提心者，則為風輪，壞散一切諸障蓋故；菩提心者，則為寶洲，出生道品功德寶故；菩提心者，則為種性，長養一切白淨法故；菩提心者，則為居宅，納受一切功德寶故；菩提心者，則為大城，菩薩、商人所住處故；菩提心者，則為金藥，消煩惱垢，令清淨故；菩提心者，則為香蜜，具足一切功德味故；菩提心者，則為正道，令入一切智城故；菩提心者，則為寶器，容受一切白淨法故；菩提心者，則為時澤，悉能除滅煩惱塵故；菩提心者，則為安住，出生菩薩之所住故；菩提心者，則為壽行，不取聲聞諸解脫故；菩提心者，則為瑠璃寶，其性淨妙不受垢故；菩提心者，則為伊尼羅寶，勝諸聲聞、緣覺智故；菩提心者，則為法鼓，覺悟煩惱長寢眾生故；菩提心者，則為淨水，其性清淨，無垢濁故；菩提心者，則為閻浮檀金，令有為善，如聚墨故；菩提心者，則為山王，超出一切諸世間故；菩提心者，則為歸依，悉能救護諸眾生故；菩提心者，則為實義，遠離一切虛妄法故；菩提心者，則為無上寶，悉令歡喜，得滿足故；菩提心者，則為大會，隨彼所須，令充悅故；菩提心者，則為尊長，於諸眾生無倫匹故；菩提心者，則為寶藏，受持一切諸佛法故；菩提心者，則為因陀羅網，攝諸煩惱阿修羅故；菩提心者，則為毘樓那風，震動教化眾生心故；菩提心者，則為因陀羅火，焚燒一切煩惱習故；菩提心者，則為無上塔，一切天人應供養故。佛子！菩提心者，如是無量功德成就，悉與一切諸佛菩薩諸功德等。何以故？因菩提心，出生一切諸菩薩行，三世諸佛成正覺故。

[0776c27] 「◎善男子！譬如有人得自在藥，離五恐怖。何等為五？所謂：火不能燒、水不能漂、毒不能中、刀不能傷、熏不能害。菩薩摩訶薩亦復如是，發菩提心，攝薩婆若，離五恐怖。何等為五？所謂：不為欲火所燒，諸有流水所不能漂，瞋恚惡毒所不能中，煩惱利刀所不能傷，邪覺觀煙熏不能害。

[0777a04] 「善男子！譬如有人得解脫藥，終不橫死。菩薩摩訶薩亦復如是，得菩提心妙智慧藥，生死過患所不能害。

[0777a07] 「善男子！譬如有人得龍王藥，若有毒蟲聞其藥氣，即避遠去。菩薩摩訶薩亦復如是，得菩提心大龍王藥，一切煩惱諸惡毒蟲，聞其藥氣，皆悉散滅。

[0777a10] 「善男子！譬如有人得不可壞藥，一切怨敵，不得其便。菩薩摩訶薩亦復如是，得菩提心不壞法藥，一切煩惱諸魔怨敵，所不能壞。

[0777a13] 「善男子！譬如有人得頻伽陀藥，能出毒刺。菩薩摩訶薩亦復如是，得菩提心頻伽陀藥，能出三毒諸邪見刺。

[0777a16] 「善男子！譬如有人得善見藥王，滅一切病。菩薩摩訶薩亦復如是，得菩提心善見藥王，滅一切眾生諸煩惱病。

[0777a19] 「善男子！譬如刪陀那大藥王樹，其有眾生在彼樹蔭，身諸惡瘡皆得除愈。菩薩摩訶薩亦復如是，得菩提心刪陀藥樹，其有眾生依蔭此樹，一切煩惱不善業瘡，皆得除愈。

[0777a23] 「善男子！譬如藥王樹，名無壞根，以其力故，長養一切閻浮提樹。菩提心樹亦復如是，以其力故，長養一切學、無學菩薩善根。

[0777a26] 「善男子！譬如藥草，名阿藍婆，若用塗體，身得柔澤，意離諸惡。菩薩摩訶薩亦復如是，得菩提心阿藍婆藥，長身、口、意諸善行業。

[0777a29] 「善男子！譬如有人得念力藥，有所聞法，終不忘失。菩薩摩訶薩亦復如是，得菩提心念力藥者，聞持一切佛法不忘。

[0777b02] 「善男子！譬如有藥，名曰蓮華，其有服者，住壽一劫。菩薩摩訶薩亦復如是，服菩提心蓮華藥者，阿僧祇劫而得自在。

[0777b05] 「善男子！譬如有人執翳身藥，一切眾生所不能見。菩薩摩訶薩亦復如是，得菩提心翳身藥者，一切諸魔所不能見。

[0777b08] 「善男子！譬如大海有摩尼寶，名積眾寶，若不至他方，設火災起，乃至消減海水一渧無有是處。菩提之心積眾寶珠，亦復如是，處於菩薩直心海中，乃至以一善根迴向薩婆若，有忘失者，無有是處，而薩婆若無所染著，不離善根。

[0777b13] 「善男子！譬如摩尼名淨光明，有人以此瓔珞身者，蔽餘寶光，悉如聚墨。菩薩摩訶薩亦復如是，以菩提心摩尼寶珠瓔珞其身，映蔽聲聞、緣覺心寶。

[0777b17] 「善男子！譬如水珠，置濁水中，水即澄清。菩提心珠亦復如是，除滅一切煩惱垢濁。

[0777b19] 「善男子！譬如有人得住水寶珠，瓔珞其身，入深水中而不沒溺。菩薩摩訶薩亦復如是，得菩提心住水寶珠，入生死海而不沈沒。

[0777b22] 「善男子！譬如有人得大龍寶珠，往到龍所，龍不為害。菩薩摩訶薩亦復如是，得菩提心大龍寶珠，入欲界中，煩惱惡龍所不能害。

[0777b25] 「善男子！譬如帝釋有摩尼寶，瓔珞其身，於天中尊。菩薩摩訶薩亦復如是，著菩提心寶瓔珞者，悉於一切三界中尊。

[0777b28] 「善男子！譬如有人得隨意珠，除滅一切貧窮困苦。菩薩摩訶薩亦復如是，得菩提心隨意寶珠，除滅一切邪命貧苦。

[0777c01] 「善男子！譬如火珠，因日光發，能出猛焰，得菩提心。明淨火珠亦復如是，因大慧光所感發故，出智慧火。

[0777c04] 「善男子！譬如月珠，因月光發出清涼水，得菩提心。淨月寶珠亦復如是，因彼迴向善根，月光所感發已，出生善根諸大願水。

[0777c07] 「善男子！譬如龍王著如意寶冠，遠離恐怖。菩薩摩訶薩亦復如是，著菩提心大悲如意寶冠，遠離一切惡道諸難。

[0777c09] 「善男子！譬如莊嚴一切眾生藏摩尼寶，悉能成滿一切所願，無所損減，得菩提心。妙莊嚴藏摩尼寶者，成滿菩薩，及餘眾生所欲願樂，無所損減。

[0777c13] 「善男子！譬如轉輪王有摩尼寶，普照宮殿滅一切闇。菩薩摩訶薩亦復如是，得菩提心摩尼寶者，悉能普照五趣宮殿，滅一切闇。

[0777c16] 「善男子！譬如有人為紺色寶光明所觸，即同其色。菩薩摩訶薩亦復如是，得菩提心紺色寶光，觀察諸法，善根迴向，同薩婆若色。

[0777c19] 「善男子！如瑠璃寶於百千歲處不淨中，不為所染。菩提之心淨瑠璃寶亦復如是，於百千劫住欲界中，不為五欲之所染污，其性淨故。

[0777c22] 「善男子！如離垢光淨摩尼寶，出一切寶。菩提之心離垢光寶亦復如是，出生凡夫、聲聞、緣覺、菩薩、諸佛功德珍寶。

[0777c25] 「善男子！譬如大摩尼寶，悉能除滅一切諸闇。菩提心寶亦復如是，除滅一切無知闇冥。

[0777c27] 「善男子！譬如大海有無價寶，商人船車載之入城，餘摩尼寶無與等者。菩提之心無價寶珠亦復如是，處生死海，菩薩摩訶薩以大願船載入解脫城，聲聞、緣覺諸功德寶，所不能及。

[0778a02] 「善男子！譬如離垢大摩尼寶，處閻浮提，能照四萬由旬日月宮殿，皆悉顯現。菩提之心離垢寶珠亦復如是，住於生死，照法界空，佛境宮宅，悉令顯現。

[0778a05] 「善男子！譬如摩尼風王，能持日月所照境界，所有香華一切品類。菩提之心摩尼風王亦復如是，悉能攝持一切種智所照境界，一切天人，聲聞、緣覺，諸佛菩薩，及諸有漏、無漏善根。

[0778a09] 「善男子！譬如海中有摩尼寶，名曰海藏，顯現海中諸莊嚴事。菩提之心海藏寶珠亦復如是，顯現一切智境諸莊嚴事。

[0778a12] 「善男子！譬如閻浮檀金，除如意寶，勝一切寶。菩提之心閻浮檀金亦復如是，除一切智勝諸功德。

[0778a15] 「善男子！譬如有人善能呪龍，於諸龍中而得自在。菩薩摩訶薩亦復如是，得菩提心善呪術法，於一切煩惱龍而得自在。

[0778a17] 「善男子！譬如勇士被執鎧仗，一切怨敵所不能壞。菩薩摩訶薩亦復如是，被菩提心大莊嚴具，一切煩惱諸魔怨敵，所不能壞。

[0778a20] 「善男子！譬如憂陀伽娑羅栴檀，若燒一銖，香氣普熏小千世界；三千大千世界珍寶，所不能及。菩提心香亦復如是，以妙功德普熏法界，一切聲聞、緣覺功德，所不能及。

[0778a24] 「善男子！譬如白栴檀，以塗其身，除諸惱熱，得清涼樂。菩提心香亦復如是，除滅覺觀貪恚癡熱，令智慧身悉得涼樂。

[0778a27] 「善男子！譬如須彌山眾生品類，近彼山者，悉同其色。菩提心山亦復如是，若有近者，皆得同彼薩婆若色。

[0778b01] 「善男子！譬如波利質多樹華香，閻浮提中，諸婆師華、薝蔔華等所不能及。菩提心香亦復如是，妙功德香，聲聞、緣覺，無漏戒定，智慧解脫，解脫知見，所不能及。

[0778b04] 「善男子！譬如波利質多樹華，未開敷時，其香普熏閻浮提內，一切華香所不能及。菩提心華亦復如是，一切天人，有漏、無漏功德華香，所不能及。

[0778b08] 「善男子！譬如波利質多樹華，一日熏衣，薝蔔華、婆師華雖千歲熏，所不能及。菩提心華亦復如是，一日所熏功德，香徹十方佛所，一切聲聞、緣覺，以無漏心熏諸功德，於百千劫所不能及。

[0778b12] 「善男子！譬如那利羅樹，根莖枝葉，及其華果，悉益眾生。菩提心樹亦復如是，依因菩薩大慈悲生，從初發心，乃至究竟一切佛法，常能饒益一切眾生。

[0778b16] 「善男子！譬如一兩阿羅娑藥，變千兩銅，以為真金，於彼藥分，無所損減。菩提心藥亦復如是，攝迴向智，除滅一切煩惱業障，淨一切法，同薩婆若色，煩惱惡業，不能損減。

[0778b20] 「譬如小火，隨所焚燒，其焰轉盛。菩提心火亦復如是，隨所緣法，慧火猛盛。

[0778b21] 「譬如一燈然百千燈，無所損減。菩提心燈亦復如是，悉然三世諸佛慧燈，無所損減。

[0778b23] 「譬如明燈入大闇室，悉能照除一切闇冥。菩提心燈亦復如是，入心闇室，於無量劫積集癡闇，悉能除滅，具足菩薩明淨智慧。

[0778b26] 「譬如燈炷，隨其精麁，光明亦爾，若益膏油，光明轉增。菩提心炷亦復如是，隨其本願，出智慧光，普照法界，增大悲油，教化眾生，淨佛世界，行諸佛事，無有窮盡。

[0778c01] 「譬如他化自在天王，冠閻浮檀金自然天冠，欲界諸天，所不能壞。菩薩摩訶薩亦復如是，冠菩提心大願天冠，聲聞、緣覺所不能壞。

[0778c04] 「譬如大師子吼，小師子聞，皆悉勇健，一切禽獸，遠避竄伏。佛師子吼，諸菩薩等若聞，讚歎菩提心聲，長養法身，妄見眾生，潛伏退散。

[0778c07] 「譬如有人用師子筋以為琴絃，音聲既奏，餘絃斷絕。一切如來波羅蜜身，出菩提心功德音聲，若樂五欲二乘法者，聞悉斷滅。

[0778c10] 「譬如牛、馬、羊乳合在一器，以師子乳投彼器中，餘乳消盡，直過無礙。如來師子菩提心乳，著無量劫所積諸業煩惱乳中，皆悉消盡，不住聲聞、緣覺法中。

[0778c14] 「譬如迦毘伽鳥在[穀-禾+卵]中時，有大勢力，餘鳥弗及。菩薩摩訶薩亦復如是，於生死[穀-禾+卵]，發菩提心功德勢力，聲聞、緣覺所不能及。

[0778c17] 「譬如金翅鳥初始生時，其目明淨，有大勢力，大小諸鳥所不能及。菩薩摩訶薩亦復如是，生如來家，發菩提心，慧眼明淨，有大勢力；聲聞、緣覺於百千劫，修習智慧，所不能及。

[0778c21] 「譬如健士，以那羅延金剛利箭，射堅密鎧，直過無礙。菩薩摩訶薩亦復如是，以菩提心智慧利箭，射諸邪見煩惱密鎧，徹過無礙。

[0778c24] 「譬如摩訶那伽大力勇士，奮威怒時，閻浮提人無能壞者。菩薩摩訶薩亦復如是，發大慈悲，修菩提心，一切世間諸魔眷屬，及煩惱業，所不能壞。

[0778c27] 「譬如有人學大技術，雖未究竟，諸餘巧能所不能及。菩薩摩訶薩亦復如是，學菩提心願，雖未究竟，聲聞、緣覺諸餘眾生，所不能及。

[0779a01] 「譬如有人學善射術，先自安立。菩薩摩訶薩亦復如是，學一切智地，先自安立菩提之心，必得一切佛法。

[0779a04] 「譬如幻師，先讀幻術，然後示現一切幻事。菩薩摩訶薩亦復如是，發菩提心，然後顯現一切諸佛菩薩正法。

[0779a06] 「譬如幻術，非色現色。菩提心相亦復如是，顯現法界功德莊嚴。

[0779a08] 「譬如有人著閻浮檀金莊嚴之具，映蔽一切，悉如聚墨。菩薩摩訶薩亦復如是，以菩提心莊嚴之具，蔽諸眾生，聲聞、緣覺，所有功德。

[0779a11] 「譬如阿夜揵多鐵，此鐵少分，悉能毀壞一切餘鐵，諸鉤鎖縛。菩提之心亦復如是，斷諸邪見煩惱愛縛。

[0779a13] 「譬如疾風，隨去無礙。菩提心風亦復如是，隨所行處，除諸煩惱，悉無障礙，不住聲聞、緣覺解脫。

[0779a16] 「譬如有人善入大海而不沒溺，摩伽羅魚所不能害。菩薩摩訶薩亦復如是，以菩提心入生死海，不為生死之所染污，亦不證實際聲聞、緣覺，摩伽羅魚所不能害。

[0779a19] 「譬如有人服食甘露，一切眾患所不能害。菩薩摩訶薩亦復如是，服菩提心甘露法藥，不墮聲聞、緣覺之地，修習大悲，滿足願行。

[0779a23] 「譬如有人用翳身藥，以塗其目，自在遊行，無能見者。菩薩摩訶薩亦復如是，得菩提心滿足大願，自在遊行，入魔境界，一切眾魔所不能見。

[0779a26] 「譬如有人依恃大王，不畏餘人。菩薩摩訶薩亦復如是，依菩提心大力法王，除滅障蓋，不畏惡道。

[0779a28] 「譬如有人居深水內，不畏火焚。菩薩摩訶薩亦復如是，居菩提心善根水內，聲聞、緣覺解脫之火，所不能燒。

[0779b02] 「譬如有人依恃猛將，不畏怨敵。菩薩摩訶薩亦復如是，依菩提心，不畏諸惡。

[0779b04] 「譬如釋天執持金剛，降伏一切諸阿脩羅。菩薩摩訶薩亦復如是，執菩提心摧滅諸魔，及餘外道。

[0779b06] 「譬如有人服阿羅娑藥，不瘦不老，延壽無窮。菩薩摩訶薩亦復如是，服菩提心阿羅娑藥，於無量劫在生死中，修菩薩行，無所染著。

[0779b09] 「譬如阿羅娑藥，初用淨水。菩提心藥亦復如是，一切菩薩所修行中，最為先首。

[0779b11] 「譬如有人，諸根法中，命根為首。菩薩摩訶薩亦復如是，諸佛正法菩提之心，最為其首。

[0779b13] 「譬如有人命根斷故，不能利益父母親族。菩薩摩訶薩亦復如是，離菩提心，不能饒益一切眾生。

[0779b15] 「譬如大海，無能壞者。菩提心海亦復如是，聲聞、緣覺不能沮壞。

[0779b17] 「譬如日光，諸星宿光所不能蔽。菩提心日亦復如是，圓滿大願智慧日光，聲聞、緣覺無漏慧光，所不能蔽。

[0779b19] 「譬如太子初生，已為大臣之所尊重。菩薩摩訶薩亦復如是，發菩提心已，為一切聲聞、緣覺所共尊重，修大悲故。

[0779b22] 「譬如王子年雖幼少，一切大臣皆悉敬禮。菩薩摩訶薩亦復如是，發菩提心，聲聞、緣覺皆悉敬禮。

[0779b24] 「譬如王子雖未自在，已具成就國王儀相。菩薩摩訶薩亦復如是，雖為煩惱業障所覆，以具成就菩提心相。

[0779b27] 「譬如目翳，見真淨寶，謂為不淨。菩提心寶亦復如是，無智不信，起不淨想。

[0779b29] 「譬如呪藥，若有眾生見聞共住，一切眾病，皆悉除愈。菩提心藥亦復如是，長養善根，攝智慧藥，滿足大願菩薩慧身，若有眾生見聞共住，修正念者，皆悉除滅煩惱諸病。

[0779c04] 「譬如恒娑相衣，不受塵垢。菩提心衣亦復如是，不受一切生死塵垢。

[0779c05] 「譬如有人常持甘露，專念不散，而能分別一切諸法。菩薩摩訶薩亦復如是，持菩提心甘露正法，正念不散，而能教化一切眾生，令具大願，成智慧身。

[0779c09] 「譬如犁無有扼則不堪用。菩提之心亦復如是，離正直心，於如來法，無有實義。

[0779c11] 「譬如轉輪王有妙天冠，名曰象藏；洗彼冠時，四種兵眾，遊行虛空。菩提心冠亦復如是，淨諸菩薩一切善根，遠離三有，如來智慧無為境界，虛空中行。

[0779c14] 「譬如金剛從金性生，非餘寶生。菩提心寶亦復如是，大悲救護眾生性生，非餘善生。

[0779c16] 「譬如有樹不從根生，而能長養枝葉華果。菩提心樹亦復如是，無所依止，而能長養一切種智，通明大願，普覆世間。

[0779c19] 「譬如金剛，非一切器盡能發明，亦非諸器盡能容持。菩提心寶亦復如是，小心慳結，無智者器不能發明，諂曲邪見眾生器中，不能容持。

[0779c22] 「譬如金剛，能壞眾寶。菩提之心亦復如是，決定了知一切諸法。

[0779c24] 「譬如金剛，能壞眾山。菩提之心亦復如是，壞散一切諸邪見山。

[0779c25] 「譬如金剛，雖破不全，一切眾寶猶不能及。菩提之心亦復如是，雖小懈怠，聲聞、緣覺諸功德寶，所不能及。

[0779c28] 「譬如破金剛，猶能除滅諸貧困苦。菩提之心亦復如是，雖復小失威儀趣法，猶能除滅諸貧窮苦。

[0780a01] 「譬如小金剛，悉能破壞一切諸物。菩提之心亦復如是，緣小境界，能破一切無知癡惑。

[0780a03] 「譬如金剛，非常人所得。菩提之心亦復如是，非小心眾生之所能得。

[0780a04] 「譬如金剛，無智術者所不能識。菩提之心亦復如是，無智眾生所不能識。

[0780a06] 「譬如金剛，無能消滅。菩提之心亦復如是，一切諸法不能消盡。

[0780a08] 「譬如金剛器仗，一切眾生，乃至摩訶那伽，不能執持，除那羅延力。菩提之心亦復如是，聲聞、緣覺不能受持，除諸菩薩摩訶薩。

[0780a11] 「譬如金剛器仗，無不鑒徹，非餘器仗之所能為。菩提之心亦復如是，觀察三世，教化眾生，阿僧祇劫受無量苦，聲聞、緣覺所不能及。

[0780a14] 「譬如金剛，餘不能持，除金剛地。菩提之心亦復如是，出生菩薩行願功德，聲聞、緣覺所不能持，除薩婆若正直心者。

[0780a17] 「譬如金剛器中盛水，不可消盡。菩提之心亦復如是，安住勝妙迴向善根，入生死趣，諸不善法不能消盡。

[0780a19] 「譬如金剛，能持大地，不令墜沒。菩提之心亦復如是，持諸菩薩一切願行，不令墜落，沒於三界。

[0780a21] 「譬如金剛，於百千劫，處於水中而不爛壞，亦無變異。菩提之心亦復如是，於無量劫，處生死中，諸煩惱業不能斷滅，亦無損減。

[0780a24] 「譬如金剛，一切大火不能燒熱。菩提之心亦復如是，一切生死貪恚癡火，不能燒熱。

[0780a26] 「譬如金剛道場之座，能持菩薩，降伏諸魔，成等正覺，餘不能持。菩提之心亦復如是，能持一切菩薩願行，諸波羅蜜、諸忍、諸地，迴向受記，修菩提道，供養諸佛，聞法受行，一切諸心所不能持。

[0780b02] 「善男子！菩提之心，成就如是無量功德；若有眾生發菩提心，則具如是無量功德。是故，善男子！汝得善利，發阿耨多羅三藐三菩提心，修菩薩行，具足如是無量功德。

[0780b06] 「善男子！汝先所問：『云何菩薩學菩薩行、修菩薩道者？』汝今入是明淨莊嚴藏大樓觀者，則能了知學菩薩行、修菩薩道，具足成就無量功德。」

◎
[0780b10] ◎爾時，善財童子敬遶彌勒菩薩，合掌白言：「唯願大聖開樓觀門，令我得入。」

[0780b11] 爾時，彌勒菩薩即彈右指，門自然開，善財即入；入已，還閉。

[0780b13] 爾時，善財觀察樓觀，廣大無量，猶如虛空，眾寶為地。有阿僧祇窓牖，却敵欄楯，七寶合成阿僧祇幡幢蓋莊嚴，阿僧祇寶瓔珞垂帶，阿僧祇大師子幢半月寶像，諸寶繒綵。又阿僧祇天冠寶衣而以莊嚴，阿僧祇寶網羅覆其上，阿僧祇金鈴，自然演出微妙音聲。又雨無量寶華鬘雲，諸妙香雲，雨阿僧祇細末金屑，放阿僧祇勝妙光明，普照一切。有阿僧祇異類眾鳥，出和雅音。雨阿僧祇優鉢羅鉢曇摩分陀利華，出阿僧祇摩尼寶光，普照一切。於樓觀內，具有百千諸妙樓觀，不相障礙，莊校嚴飾，亦如上說。

[0780b25] 爾時，善財覩見樓觀不可思議眾妙莊嚴，心大歡喜，踊躍無量；其心柔軟，離諸妄想，除滅一切愚癡闇障，正念思惟，專求妙趣，以無礙身恭敬作禮。禮已，彌勒菩薩威神力故，諸樓觀中，自見其身，又見無量自在神力，不思議事。或見彌勒，隨本種姓，壽命知識，長養善根，諸劫世界，一切佛所，及諸眷屬，因諸大願，初發阿耨多羅三藐三菩提心；或見初得慈心三昧，因以為名。

[0780c04] 或見彌勒行菩薩行，滿足一切諸波羅蜜，諸忍、諸地，淨佛世界，見諸如來，聞法受持，守護正法，為大法師，得無生忍，知某方處，某如來所，劫數多少，而得受記。

[0780c07] 或見彌勒為轉輪王，十善化世；或為四天王，饒益一切眾生；或為帝釋，訶責五欲；或為夜摩天王，讚不放逸；或為兜率天王，讚歎一生菩薩功德；或為化樂天王，讚自在法；或為魔王，說無常法；或為他化自在天王，讚歎菩薩莊嚴化身；或為梵王，讚歎四無量心；或為阿脩羅王，調伏眷屬，入大智海，了達諸法悉如幻化；或為閻羅王，放大光明，普照地獄，滅一切苦。

[0780c16] 或以肴膳飲食，施諸餓鬼；或為畜生受種種身，而為說法，除其癡闇；或為四天王眷屬說法，乃至為諸梵天王眷屬說法；或為諸龍眷屬說法，乃至為人、非人等眷屬說法；或為聲聞、緣覺，及諸菩薩大眾說法；或為發心菩薩，乃至十地菩薩說法。

[0780c22] 或見讚歎初發心菩薩，乃至十地菩薩功德；或見滿足一切波羅蜜，入於平等諸法忍門、廣三昧門、樂深法門，修禪三昧，出生通明，充滿一切，行菩薩行，隨順世間，成就大願；或見與同行菩薩俱，饒益眾生；或見與一生菩薩，諸佛現前，授記者俱。

[0780c27] 或見彌勒於百千劫，經行誦念，書寫經卷，無有懈息；或觀法門，思惟實義；或入諸禪，四無量心，解脫三昧，一切入等；或見出生菩薩通明；或見正受變化三昧，一一毛孔出化身雲，所謂：天身雲，諸龍、夜叉，乃至摩睺羅伽身雲，四天王身雲，乃至梵王身雲，轉輪聖王、王子、大臣、長者、居士、聲聞、緣覺、如來身雲，復見一一毛孔中，出一切眾生等化身雲。

[0781a06] 或出菩薩法門，所謂：讚歎菩提心功德門，檀波羅蜜門，乃至願波羅蜜門；四攝諸禪、無量三昧、通明總持、諸諦諸辯、止觀解脫、緣起念處、正勤神足、根力覺道、聲聞、緣覺二乘所行、菩薩大乘、諸地諸忍、菩薩願行，現如是等一切法門。

[0781a12] 或於樓觀，見諸如來，大眾圍遶、又知諸佛家族不同，種姓不同，其身壽量劫剎，教授無量法門，正法住世，分別了知，皆悉不同。

[0781a14] 爾時，善財諸樓觀中，見一樓觀，高廣嚴飾，勝妙於前，包容三千大千世界、百億閻浮提、百億兜率天。菩薩命終降神，受胎出生，遊行七步，觀察十方，大師子吼，帝釋、梵王恭敬奉侍，現童子身，處宮殿中，出遊園觀，以薩婆若心，出家苦行，現受乳糜，往詣道場，降伏眾魔，觀菩提樹，轉正法輪，昇天宮殿，方土劫數，眷屬壽量，行菩薩行，滿足大願，演說正法，教化眾生，現分舍利，皆悉不同。

◎
大方廣佛華嚴經卷第五十九

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA