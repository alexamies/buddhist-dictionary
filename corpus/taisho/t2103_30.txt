廣弘明集統歸篇第十卷三十
大唐西明寺沙門釋道宣撰

  * 晉沙門支道林讚佛詩  (八首) 
  * 晉沙門支遁  詠懷大德禪思山居詩  (十首) 
  * 晉沙門釋慧  遠念佛三昧詩序  (并佛菩薩讚) 
  * 晉王齊之念  佛三昧詩 
  * 齊王元長法樂哥詞  (十二章) 
  * 梁武述三教詩 
  * 梁昭明開善寺法會詩 
  * 梁簡文望同泰寺浮圖詩  (并和五首) 
  * 簡文  詠五陰識文 
  * 梁劉孝綽百論捨罪福詩 
  * 梁簡文蒙華林園戒詩 
  * 梁昭明講訖賦三  十韻詩 
  * 梁簡文預懺直疏詩  (并和) 
  * 梁簡  文出興業寺講詩 
  * 梁元帝和五明集詩 
  * 梁昭明鐘山解講諸人和詩 
  * 梁皇太子  八關夜述遊四城門詩  (并和) 
  * 梁簡文遊光  宅寺詩 
  * 梁簡文被幽述志詩  (四首) 
  * 梁沈  隱侯臨終遺上表 
  * 宋謝靈運臨終詩 
  * 陳沙門釋智愷臨終詩 
  * 陳何處士遊山寺  并雜詩  (四首) 
  * 陳姚察遊明慶寺悵然懷古 
  * 陳尚書令江總遊攝山寺詩  (并序和十首) 
  * 陳江令遊武窟山寺詩  (并和) 
  * 北齊盧思道  從駕大慈照寺詩  (并序) 
  * 陳張君祖雜詩  (三首  并贊和) 
  * 周沙門釋亡名五苦詩  (六首) 
  * 隋煬  帝遊方山靈巖寺詩  (并和) 
  * 隋煬帝升樓望  春燈詩  (并和) 
  * 隋著作王胄述淨名詩 
  * 隋  薛道衡入鳳林寺詩  (唐文帝暮冬過寺一首) 
  * 唐文帝遊并州大興國寺  (二首詩) 
  * 今上遊  京師大慈恩寺  (并和詩) 
  * 唐常州宣法師詠  高僧 
  * 唐宣法師遊東山尋殊曇二法師 

四月八日讚佛詩

東晉沃洲山沙門支道林

[0349b25]  三春迭云謝。首夏含朱明。祥祥令日泰。朗  朗玄夕清。菩薩彩靈和。眇然因化生。四王應  期來。矯掌承王形。飛天鼓弱羅。騰擢散芝
英。緣瀾頹龍首。漂蘂翳流冷。芙蕖育紳  葩。傾柯獻朝榮。芳津霧四境。甘露凝玉瓶。  珍祥盈四八。玄黃曜紫庭。感隆非情想。恬
怕無所營。玄根民靈府。神條秀形名。圓光  朗東旦。金姿豔春精。含和總八音。吐納流  芳馨。跡隨因儨浪。心與太虛冥。六度啟
窮俗。八解濯世纓。慧澤融無外。空同妄化  情。

詠八日詩三首

[0349c08]  大塊揮冥樞。昭昭兩儀映。萬品誕遊華。澄清  凝玄聖。釋迦乘靈會。圓神秀機正。交養衛  恬和。靈知溜性命。動為務下尸。寂為無中  鏡。

[0349c12]  真人播神化。流渟良有因。龍潛兜術邑。漂景  閻浮濱。佇駕三春謝。飛轡朱明旬。八維披重  靄。九霄落芳津。玄祇獻萬舞。般遮奏伶倫。
淳白凝神宇。蘭泉渙色身。投步三才泰。揚聲  五道泯。不為故為貴。忘奇故奇神。

[0349c17]  緬哉玄古思。想託因事生。相與圖靈器。像也  像彼形。黃裳羅帕質。元服拕緋青。神為恭  者惠。跡為動者行。虛堂陳樂餌。蔚然起奇榮。
疑似垂巇微。我諒作者情。於焉遺所尚。蕭  心凝太清。

五月長齋詩

[0350a03]  炎精育仲氣。朱離吐凝陽。廣莫潛源變。凱  風乘和翔。令月肇清齋。德澤潤無疆。四部  欽嘉期。潔己升虛堂。靜晏和春暉。夕惕厲
秋霜。蕭條詠林澤。恬愉味城傍。逸容研沖  頤。綵綵運宮商。匠者握神標。乘風吹玄芳。淵  汪道行深。婉婉化理長。亹亹維摩靈。德音
暢遊方。罩牢妙傾玄。絕致由近臧。略略微  容簡。八言振道綱。掇煩練陳句。臨危折婉章。  浩若驚飈散。冏若揮夜光。寓言豈所託。意得
筌自喪。霑濡妙習融。靡靡輕塵亡。蕭索情牖  頹。寥朗神軒張。誰謂冥津遐。一悟可以抗。  願為海遊師。櫂柁入滄浪。騰波滲漂客。玄  歸會道場。

八關齋詩序

[0350a17]  間與何驃騎期當為合八關齋。以十月二十  二日。集同意者。在吳縣土山墓下。三日清晨  為齋。始道士白衣凡二十四人。清和肅穆莫
不靜暢。至四日朝。眾賢各去。余既樂野室之  寂。又有掘藥之懷。遂便獨住。於是乃揮手送  歸。有望路之想。靜拱虛房。悟外身之真。登
山採集巖水之娛。遂援筆染翰。以尉二三  之情。

八關齋詩三首

[0350a26]  建意營法齋。里仁揳明疇。相與期良晨。沐  浴造閑丘。穆穆升堂賢。皎皎清心修。窈窕八  關客。無楗自綢繆。寂默五習真。亹亹糲心
柔。法鼓進三勸。激切清訓流。悽愴願弘濟。闔  堂皆同舟。明明玄表聖。應此童蒙求。存誠夾  室裏。三界讚清休。嘉祥歸宰相。藹若慶雲浮。

[0350b03]  三悔啟前朝。雙懺暨中夕。鳴禽戒朗旦。備禮  寢玄役。蕭索庭賓離。飄颻隨風適。踟蹰岐路  嵎。揮手謝中析。輕軒馳中田。習習陵電擊。
息心投佯步。零零振金策。引領望征人。悵恨  孤思積。咄矣形非我。外物固已寂。吟詠歸虛  房。守真玩幽賾。雖非一往遊。且以閑自釋。

[0350b09]  靖壹潛蓬廬。愔愔詠初九。廣漠排林篠。流飈  灑隙牖。從容遐想逸。採藥登崇阜崎嶇升千  尋。蕭條臨萬畝。望山樂榮松。瞻澤哀素柳。
解帶長陵岐。婆娑清川右。冷風解煩懷。寒  泉濯溫手。寥寥神氣暢。欽若磐春藪。達度  冥三才。恍惚喪神偶。遊觀同隱丘。愧無連  化肘。

詠懷詩五首

[0350b17]  傲兀乘尸素。日往復月旋。弱喪困風波。流浪  逐物遷。中路高韻溢。窈窕欽重玄。重玄在  何許。採真遊理間。苟簡為我養。逍遙使我
閑。寥亮心神瑩。含虛映自然。亹亹沈情去。  綵綵沖懷鮮。踟蹰觀象物。未始見牛全。毛  鱗有所貴。所貴在忘筌。

[0350b23]  端坐隣孤景。眇罔玄思劬。偃蹇牧神轡。領  略綜名書。涉老哈雙玄。披莊玩太初。詠發  清風集。觸思皆恬愉。俯欣質文蔚。仰悲二匠
徂。蕭蕭柱下逈。寂寂濛邑虛。廓矣千載事。  消液歸空無。無矣復何傷。萬殊歸一塗。道會  貴冥想。罔象掇玄珠。悵怏濁水澄。幾忘映
清渠。反鑒歸澄漠。容與含道符。心與理理密。  形與物物疎。蕭索人事去。獨與神明居。

[0350c02]  晞陽熙春圃。悠緬歎時往。感物思所託。蕭條  逸韻上。尚想天台峻。髣髴巖  [石*皆]  仰。冷風灑蘭
林。管籟奏清響。霄崖育靈藹。神疎含潤長。  丹沙映翠瀨。芳芝曜五爽。苕苕重岫深。寥寥  石室朗。中有尋化士。外身解世網。抱朴鎮有
心。揮玄拂無想。隗隗形崖頹。冏冏神宇敞。  宛轉無造化。縹瞥隣人象。願投若人蹤。高  步振策杖。

[0350c10]  閑邪託靜室。寂寥虛且真。逸想流巖阿。曚  曨  望幽人。慨矣玄風濕。皎皎離染沌。時無  問道睡。行歌將何因。靈溪無驚浪。四岳無埃
塵。余將遊其嵎。解駕掇飛輪。芳泉代甘醴。  山果兼時珍。脩林暢輕跡。石宇庇微身。崇虛  習本照。損無歸昔神。曖曖煩情故。零零仲
氣新。近非域中客。遠非世外臣。惔怕為無  為。孤哉自有隣。坤基葩簡秀。乾光流易頴。  神理速不疾。道會無陵逞。超超介石人。握
玄攬機領。余生一何散。分不諮天挺。沈無冥  到韻。變不揚蔚炳。冉冉年往逡。悠悠化期  永。翹首希玄津。想登故未正。生塗雖十三。
日已造死境。願得無身理。道高冲默靖。

述懷詩二首

[0350c24]  翔鸞鳴崑崿。逸志騰冥虛。惚恍迴靈翰。色  肩棲南嵎。濯足虧流瀾。採練銜神疏。高吟  漱芳醴。頡頏登神梧。蕭蕭椅明翩。眇眇育
清軀。長想玄運夷。傾首俟靈符。河清誠可期。  戢翼令人劬。

[0351a05]  總角敦大道。弱冠弄雙玄。逡巡釋長羅。高  步尋帝先。妙損階玄老。忘懷浪濠川。達觀無  不可。吹累皆自然。窮理憎靈薪。昭昭神火
傳。熙怡安冲漠。優遊樂靜閑。膏腴無爽味。  婉孌非雅弦。恢心委形度。亹亹隨化遷。

詠大德詩

[0351a11]  遐想存玄哉。沖風一何敞。品物緝榮熙。生塗  連惚怳。既喪大澄真。物誘則智蕩。昔聞庖丁  子。揮戈任神往。苟能嗣冲音。攝生猶指掌。
乘彼來物間。投此默照朗。邁度推卷舒。忘懷  附罔象。交樂盈胸衿。神會流俯仰。大同羅  萬殊。蔚若充甸網。寄旅海軀鄉委。化同天  壤。

詠禪思道人

[0351a19]  孫長樂。作道士坐禪之像。并而讚之。可謂因  俯對以寄誠心。求參焉於衡軛。圖巖林之  絕勢。想伊人之在茲。余精其制作。美其嘉文。
不能默已。聊著詩一首。以繼于左。其辭曰。

[0351a23]  雲岑竦太荒。落落英峊布。迴壑佇蘭泉。秀  嶺攢嘉樹。蔚薈微游  [狂-王+禽]  。崢嶸絕蹊路。中有
冲希子。端坐摹太素。自強敏天行。弱志欲  無去。玉質陵風霜。淒淒厲清趣。指心契寒  松。綢繆諒歲暮。會衷兩息間。綿綿進禪務。投
一滅官知。攝二由神遇。承蜩累危丸。累十  亦凝注。懸心無氣地。妙研革麁慮。冥懷  夷震驚。怕然肆幽度。曾筌攀六淨。空同泯  七住。逝虛乘有來。永為有待馭。

詠山居

[0351b04]  五岳磐神基。四瀆涌蕩津。動求目方智。默  守標靜仁。苟不宴出處。託好有常因。尋元存  終古。洞往想逸民。玉潔其巖下。金聲漱沂
濱。捲華藏紛霧。振褐拂埃塵。跡從道蠖屈。  道與騰龍伸。峻無單豹伐。分非首陽真。長  嘯歸林嶺。蕭條任陶均。

念佛三昧詩集序

晉廬山釋慧遠

[0351b11]  序曰。夫稱三昧者何。專思寂想之謂也。思專  則志一不分。想寂則氣虛神朗。氣虛則智恬  其照。神朗則無幽不徹。斯二乃是自然之玄
符。會一而致用也。是故靖恭閑守。而感物  通靈。御心惟正。動必入微。此假修以凝神。積  功以移性。猶或若夫尸居坐忘冥懷至極
智落宇宙而闇蹈大方者哉。請言其始。菩薩  初登道位。甫闚玄門。體寂無為而無弗為。及  其神變也。則令脩短革常度。巨細互相圍。
三光迴景以移照。天地卷舒而入懷矣。又諸  三  昧  。其名甚眾。功高易進念佛為先。何者窮  玄極寂尊號如來。體神合變應不以方。故令
入斯定者。昧然忘知。即所緣以成鑒。明則  內照交映而萬像生焉。非耳目之所至。而聞  見行焉。於是覩夫淵凝虛鏡之體。則悟靈根
湛一清明自然。察夫玄音之叩心聽。則塵累  每消滯情融朗。非天下之至妙。孰能與於此  哉。以茲而觀。一覿之感。乃發久習之流覆。割
昏俗之重迷。若以匹夫眾定之所緣。固不得  語其優劣。居可知也。是以奉法諸賢咸思一  揆之契。感寸陰之頹影。懼來儲之未積。於是
洗心法堂整襟清向。夜分忘寢夙宵惟勤。庶  夫貞詣之功。以通三乘之志。臨津濟。與九  緣同往。仰援超步拔茅之興。俯引弱進。垂
策其後。以此覽。眾篇之揮翰。豈徒文詠而已  哉。

念佛三昧四言

瑯瑘王齊之

[0351c09]  妙用在幽。涉有覽無。神由昧徹。識以照麁。  積微自引。因功本虛。泯彼三觀。亡此豪  餘  (其一)
空漢河始。理玄通微。融然忘適。乃廓  靈暉。心悠緬域。得不踐機。用之以沖。會之  以希  (其二)  神資天凝。圓映朝雲。與化而感與
物斯群。應不以方。受者自分。寂爾淵鏡。金水  塵紛  (其三)  慨自一生。夙之慧識。託崇淵人。庶  藉冥力。思轉豪功。在深在測。至哉之念。注  心西極。

薩陀波倫讚  (因畫波若臺隨。變立贊等)

[0351c19]  密哉達人。功玄曩葉。龍潛九澤。文明未接。運  通其會。神疎其轍。感夢魂交。啟茲聖哲。

薩陀波倫入山求法讚

[0352a02]  激響窮山。憤發幽誠。流音在耳。欣躍晨征。奉  命宵遊。百慮同冥。叩心在誓。化乃降靈。

薩陀波倫始悟欲供養大師讚

[0352a05]  歸塗將啟。靈關再闢。神功難圖。待損而益。信  道忘形。歡不期適。非伊哲人。孰探玄策。

曇無竭菩薩讚

[0352a08]  亹亹淵匠。道玄數盡。譬彼大  壑  。百川俱引。涯  不俟津。塗無旋軫。三流開源。於焉同泯。

諸佛讚  (因常啼念佛為現像靈)

[0352a11]  妙哉正覺。體神以無。動不際有。靜不隣虛。化  而非變。象而非摹。映彼真性。鏡此群麁。

法樂辭十二章

齊王元長

[0352a14]  天長命自短。世促道悠悠。禪衢闊遠駕。愛  海亂輕舟。累塵曾未極。心樹豈能籌。情埃何  用洗。正水有清流。

[0352a17]  右歌本起。

[0352a18]  百神肅以虔。三靈晨且越。恒曜揜芳  霄。薰風動蘭月。丹榮藻玉墀。翠羽文朱闕。  皓毳非虛來。交輪豈徒發。

[0352a21]  右歌靈瑞。

[0352a22]  韶年春已仲。明星夜未央。千祀鍾休曆。萬國  命嘉祥。金容涵夕景。翠鬢佩晨光。表塵維  淨覺。汎俗乃輪皇。

[0352a25]  右歌下生。

[0352a26]  襲氣變離宮。重柝警層殿。曼響感心神。修  容展驩宴。生老終以縈。病死行當薦。方為淨  國遊。豈結危城戀。

[0352a29]  右歌在宮。

[0352b01]  春枝多病夭。秋葉少欣榮。心骸終委滅。親愛  暫時生。長風吹北壟。迅景急東瀛。知三  既情暢。得一乃身貞。

[0352b04]  右歌四遊。

[0352b05]  飛策辭國門。端儀偃郊樹。慈愛徒相思。中  閨空怨慕。風隸乖往塗。駿足獨歸路。舉袂  謝時人。得道且還去。

[0352b08]  右歌出國。

[0352b09]  明心弘十力。寂慮通四禪。青禽承逸軌。文  驪鏡重川。鷲巖標遠勝。鹿野究清玄。不有  希世寶。何以導蒙泉。

[0352b12]  右歌得道。

[0352b13]  亭亭霄月流。朏朏晨霜結。川上不徘徊。條  間函渝滅。靈智湛常然。俯應有盈缺。感運  復來儀。且厭人間紲。

[0352b16]  右歌雙樹。

[0352b17]  春山玉所府。檀林芳所棲。引火歸炎燧。挹  水自清隄。菴園無異轍。祇館有同躋。比肩  非今古。接武豈燕齊。

[0352b20]  右歌賢眾。

[0352b21]  昔余輕歲月。茲也重光陰。閨中屏鉛黛。闕  下挂纓簪。禪悅兼芳旨。法憙忘清琴。一異  非能辨。寵辱誰為心。

[0352b24]  右歌學徒。

[0352b25]  峻宇臨層穹。苕苕疎遠風。騰芳清漢裏。響  梵高雲中。金華紛苒若。瓊樹欝青葱。貞心  延淨境。邃業嗣天宮。

[0352b28]  右歌供具。

[0352b29]  影響未嘗隔。晦明殊復親。弘慈迫已遠。睿  后扇高塵。區中禔景福。  宇  外沐深仁。萬祀  流國祚。億兆慶唐民。

[0352c03]  右歌福應。

栖玄寺聽講畢遊邸園共七韻應司徒  教

齊王融

[0352c06]  道勝業茲遠。心閑地能隙。桂燎欝初裁。蘭  墀坦將闢。虛檐對長嶼。高軒臨廣液。芳草列  成行。嘉樹紛如積。流風轉還。

[0352c09]  逕清煙泛喬石。日泊山照紅。松映水華碧。  暢哉人外賞。遲遲春將夕。

述三教詩

梁武帝

[0352c12]  少時學周孔。弱冠窮六經。孝義連方冊。仁  恕滿丹青。踐言貴去伐。為善在好生。中復觀  道書。有名與無名。妙術鏤金版。真言隱上清。
密行遺陰德。顯證在長齡。晚年開釋卷。猶  月映眾星。苦集始覺知。因果方昭明。不毀  惟平等。至理歸無生。分別根難一。執著性易
驚。窮源無二聖。測善非三英。大椿徑億尺。小  草裁云萌。大雲降大雨。隨分各受榮。心相  起異解。報應有殊形。差別豈作意。深淺固物  情。

梁昭明太子開善寺法會

[0352c23]  栖烏猶未翔。命駕出山莊。詰屈登馬嶺。迴  互入羊腸。稍看原藹藹。漸見岫蒼蒼。落星埋  遠樹。新霧起朝陽。陰池宿早雁。寒風催夜霜。
茲地信閑寂。清曠惟道場。玉樹琉璃水。羽  帳欝金床。紫柱珊瑚地。神幢明月璫。牽蘿下  石隥。攀桂陟松梁。  澗  斜日欲隱。煙生樓半藏。
千祀終何邁。百代歸我皇。神功照不極。叡鏡  湛無方。法輪明暗室。慧海度慈航。塵根久  未洗。希霑垂露光。

簡文望同泰寺浮圖  (并和)

[0353a09]  遙看官佛圖。帶璧復垂珠。燭銀踰漢女。寶  鐸邁昆吾。日起光芒散。風吟宮徵殊。露落盤  恒滿。桐生鳳引雛。飛幡雜晚虹  (音綘)
。畫鳥  狎晨鳧。梵世陵空下。應真蔽景趨。帝馬咸千  轡。天衣盡六銖。意樂開長表。多寶現全軀。  能令苦海渡。復使慢山踰。願能同四忍。長當  出九居。

王訓奉和

[0353a17]  副君坐飛觀。城傍屬大林。王門雖八達。露塔  復千尋。重櫨出漢表。曾栱冐雲心。崑山雕  潤玉。麗水瑩明金。懸盤同露掌。插鳳似飛
禽。月落檐西暗。日去柱東侵。反流開睿屬。  搦翰動神衿。願託牢舟友。長免愛河深。

王臺卿奉和

[0353a23]  朝光正晃朗。踊塔標千丈。儀鳳異靈烏。金  盤代仙掌。積栱承雕桷。高檐挂珠網。寶  地若池沙。風鈴如積響。刻削生千變。丹青
圖萬象。煙霞時出沒。神仙乍來往。晨霧半層  生。飛幡接雲上。遊蜺不敢息。翔鵾詎能仰。讚  善資哲人。流詠歸明兩。願假舟航末。彼岸誰  云廣。

庾信奉和

[0353b02]  [這-言+苕]  [這-言+苕]  陵太清。照殿比東京。長影臨雙闕。高  層出九城。栱積行雲礙。幡搖度鳥驚。鳳飛如
始泊。蓮合似初生。輪重對月滿。鐸韻擬鸞  聲。畫水流泉注。圖雲色半輕。露晚盤猶滴。  珠朝火更明。雖連博望苑。還接銀沙城。天香
下桂殿。仙梵入伊笙。庶聞八解樂。方遣六塵  情。

簡文夜望浮圖上相輪

[0353b10]  光中辨垂鳳。霧裏見飛鸞。定用方諸水。持添  承露盤。

簡文賦詠五陰識支

[0353b13]  澆淳混神因。因形復依色。欲浪逐情飄。愛  網隨心織。鑄金雖改狀。斬籌方未極。鴿觀既  無辨。猿攀此焉息。

劉綽賦詠百論捨罪福

[0353b17]  尋因途乃異。及捨趣猶并。苦極降歸樂。樂極  苦還生。豈非輪轉愛。皆錄封著情。一一知  心相。渴樂法流清。

簡文蒙華林戒

[0353b21]  庸夫耽世樂。俗士重虛名。三空既難了。八風  恒易傾。伊余久齊物。本自一枯榮。弱齡愛箕  頴。由來重伯成。非為樂肥遁。特是厭逢迎。
執珪守蕃國。主器作元貞。昔日書銀字。久  自恧宗英。斯焉佩金璽。何由廣德聲。居高  常慮缺。持滿每憂盈。茲言信非矯。丹心良可
明。舟航奉睿訓。接引降皇情。心燈朗暗室。牢  舟出愛瀛。是節高秋晚。  [浣-二]  寥天氣清。交門  光景麗。祈年雲霧生。紅蕖間青瑣。紫露濕丹
楹。葉疎行逕出。泉溜遶山鳴。綠衿依浦戍。  絳顙拂林征。庶蒙八解蓋。方使六塵輕。脫  聞時可去。非吝捨重城。

簡文蒙預懺直疏并和五首

[0353c05]  皇情矜幻俗。聖德愍重昏。制書開攝受。絲綸  廣慧門。時英滿君國。法侶盛天園。俱銷五  道縛。共蕩四生怨。三修  祛  愛馬。六念靜心
猿。庭深林彩艶。地寂鳥聲喧。上風吹法鼓。  垂鈴鳴畫軒。新梅含未發。落桂聚還翻。早煙  藏石隥。寒潮浸水門。一朝蒙善誘。方願遣籠  樊。

梁武帝和

[0353c13]  玉泉漏向盡。金門光未成云云。

王筠應詔并序

[0353c15]  奉和皇太子懺悔詩。仍上皇宸。極聖旨即疏  降。同所用十韻。私心慶躍得未曾有。捃採餘  韻更題鄙拙。

[0353c18]  一聖智比明。帝德光四海。荷負誠攸屬。度  脫實斯在。懺說齊蒙愚。推心屏欺紿。名僧  引定慧。朝纓列元凱。還迷依善導。反心由
真宰。和鈴混吹音。勝幡縈雪彩。早蒲欲抽  葉。新篁向舒  箈  。翹懃諒懇到。歸誠信兼倍。睿  艶似煙霞。闌干若珠琲。善誘雖欲繼舍豪  愧文彩。

昭明太子講席將訖賦三十韻依次用

[0354a06]  法苑稱嘉柰。茲園美脩竹。靈覺相招影。神  仙共栖宿。慧義比瑤瓊。薰染猶蘭菊。理玄  方十算。功深似九築。華水警銀舟。方衢列
金軸。微言絕已久。煩勞多累蓄。因茲闡慧雲。  欲使心塵伏。八水潤燋芽。三明啟群目。寶  鐸旦參差。名香晚芬郁。暫捨六龍敬。微  祛
二鼠蹙。意樹發空花。心蓮吐輕馥。喻斯滄  海變。譬彼菴羅熟。妙智方縟錦。深辭同霧縠。  善學同梵爪。真言異錮腹。逶迤合蓋城。葳
蕤布金郁。珠華蔭八溪。玉流通九谷。青禽乍  下上。雲雁飛翻覆。高談屬勝時。寡聞終自  恧。日麗鴛鴦瓦。風度蜘蛛屋。落蘤散遠香。
霏雲卷遙族。曠濟同象園。中乘如佇獨。後  焰難堅明。初心易驚縮。應當離華水。無令乖  漆木。投巖不足貴。棘林安可宿。器月希留
影。心灰庶方撲。視愛同採蜂。遊善如原菽。  八邑仙人山。四寶神龍澳。藥樹永繁稠。禪枝  詎彫摵。以茲悅聞道。庶此優馳逐。欲追露  寶車。脫屣親推轂。

簡文旦出興業寺講

[0354a26]  沐芳肅朝帶。駕言祇淨宮。羽旗承去影。鐃  吹雜還風。吳戈夏服箭。驥馬綠沈弓。水照柳  初碧。煙含桃半紅。由來六塵縛。宿昔五纏矇。
見鶴徒知謬。察象理難同。方知恧四辯。奚用  語三空。

梁元帝和劉尚書侍五明集

[0354b03]  帝德洽區宇。垂衣彰太平。黃唐慚懋實。子  姒恧嘉聲。治定陳五禮。功成奏六英。汲引  留宸鑒。舟航動睿情。諸王惟一法。無生信
不生。因因從此見。果果自斯明。元良仰副  后。含一震鴻名。歸藏踰啟筮。魯史冠春卿。  日宮佳氣滿。月殿善風清。綺錢敝西觀。緹
幔卷南榮。金門練朝鼓。玉壺休夜更。宮槐  留曉合。城烏侵曙鳴。露光枝上動。霞影水中  輕。虛薄今何事。徒知戀法城。

昭明太子鍾山解講  (并和)

陸倕和

[0354b13]  終南隣漢闕。高掌跨周京。復此虧天嶺。穹隆  距帝城。當衢啟珠館。臨下構山。楹南望窮淮  漵。北眺盡滄溟。步擔時中宿。飛階或上征。
網戶圖雲氣。龕室畫仙靈。副君憐世網。廣命  萃人英。道筵終後說。鑾轡出郊垧。雲峯響流  吹。松野映風旌。睿心嘉杜若。神藻茂琳瓊。多  謝先成敏。空頒後乘榮。

蕭子顯奉和

[0354b21]  嵩岳基舊字。盤嶺跨南京。叡心重禪室。遊駕  陟曾城。金輅徐既動。龍驂躍且鳴。塗方後  塵合。地逈前笳清。邐迤因臺榭。參差憩羽
旌。高隨閬風極。勢與元天并。氣歇連松遠。  雲升秋野平。徘徊臨井邑。表裏見淮瀛。折  果尊常住。渴慧在無生。暫留石山軌。欲知芳
杜情。鞠躬荷嘉慶。瞻道聞頌聲。

劉孝綽和

[0354b29]  御鶴翔伊水。策馬出王田。我后遊祇鷲。比事  實光前。翠蓋承朝景。珠旗曳曉煙。樓帳榮巖  谷。緹組曜林阡。況在登臨地。復及秋風年。喬
柯變夏葉。幽  澗  潔涼泉。停鑾對寶坐。辯論悅  人天。淹塵資海滴。昭暗仰燈然。法朋一已散。  笳劍儼將旋。邂逅逢優渥。託乘侶才賢。摛辭
雖並命。遺恨獨終篇。

劉孝儀奉和

[0354c08]  韶樂臨東序。時駕出西園。雖窮禮遊盛。終  為塵俗喧。豈如弘七覺。揚鑾啟四門。夜氣  清簫管。曉陣爍郊原。山風亂彩眊。初景麗文
轅。林開俞騎騁。逕曲羽旄屯。煙壁浮青翠。  石瀨響飛奔。迴情下重閣。降道放真源。談  空匹泉涌。綴藻邁絃繁。輕生逢過誤。並作
輦龍鵷。顧己同偏爵。何用挹衢樽。

◎

◎八關齋夜賦四城門更作四首  (梁皇太子同作)

庾集五第一賦韻東城門病

[0354c17]  伏枕愛危光。痾纏生易折。無因雪岸草。慮反  邙山穴  (徐防)  。

[0354c19]  消渴腠腸腑。疼蹇嬰枝節。如何促齡內。憂  苦無暫缺  (孔燾)  。

南城門老

[0355a02]  虛蕉誠易犯。危藤復將囓。一隨柯已微。當年  信長訣  (諸葛嵦)  。

[0355a04]  已同白駒去。復類紅花熱。妍容一旦罷。孤燈  行自設  (君)  。

西城門死

[0355a07]  緩心雖已殊。滅景寧優劣。一隨業風盡。終  歸虛妄設  (王卿)  。

[0355a09]  五陰誠為假。六趣寧有截。零落竟同歸。憂思  空相結  (李鏡遠)  。

北城門沙門

[0355a12]  俗幻生影空。憂繞心塵噎。於茲排四纏。去  矣求三涅  (殿下)  。

[0355a14]  下學背流心。方從窈冥別。已悲境相空。復  作泡雲滅  (中庶府君)  。

第二賦韻東城門病

[0355a17]  空痾誠易愈。有病故難痊。徒知餌五色。終當  悲九泉  (王臺卿)  。

[0355a19]  已無雪山草。沈痗竟誰憐。復悲淪苦海。何  由果淨天  (諸葛嵦)  。

南城門老

[0355a22]  昔類紅蓮草。自翫淥池邊。今如白花樹。還  悲明鏡前  (殿下)  。

[0355a24]  壯心欲何在。餘日乃西遷。清罇不復樂。蓬鬢  豈還妍  (徐防)  。

西城門死

[0355a27]  高堂信逆旅。壞業理常牽。玉匣方委櫬。金  臺不復延  (中庶府君)  。

[0355a29]  挽聲隨逕遠。蘿影帶松懸。詎能留十念。唯應  逐四緣  (君)  。

北城門沙門

[0355b03]  經行林樹下。求道志能堅。既有神通力。振錫  遠乘煙  (李鏡遠)  。

[0355b05]  一登四弘誓。至道莫能先。不貪曠劫壽。無論  延促年  (孔壽)  。

第三東城門病

[0355b08]  纏痾緬百年。自傷無五福。長縈畫篋蛇。不  值仙人鹿  (殿下)  。

[0355b10]  習染迷畫瓶。臥起求栖宿。羅襦豈再歡。臨岐  方土木  (中庶府君)  。

南城門老

[0355b13]  少年愛紈綺。衰暮慚羅縠。徒傷歲冉冉。陳詩  非郁郁  (王臺卿)  。

[0355b15]  鶴髮辭軒冕。鮐背烹葵菽。松柏稍相依。歡  愛幾時睦  (鏡遠)  。

西城門死

[0355b18]  追念平生時。遨遊上苑囿。一沒松柏下。春  光徒倏昱  (孔燾)  。

[0355b20]  結根素因假。枝葉緣骨肉。自應螻蟻驅。值此  風刀逐  (諸葛嵦)  。

北城門沙門

[0355b23]  俗璽厭纏絲。因田抽善穀。長披忍辱鎧。去此  纖羅服  (徐防)  。

[0355b25]  願引三塗眾。俱令十使伏。珠月猶沈首。金錍  未挑目  (君)  。

第四東城門病

[0355b28]  紫紈未可得。漳濱徒再離。一逢犬馬病。賁育  罷驅馳  (李鏡遠)  。

[0355c01]  已無九轉術。復闕萬金奇。不看授鹽掌。唯  夢蓮花池  (君)  。

南城門老

[0355c04]  盛年歌吹日。顧步惜容儀。一朝衰朽至。星星  白髮垂  (孔燾)  。

[0355c06]  已傷萬事盡。復念九門枝。乘軒意何在。獨  鏡坐如斯  (中庶府君)  。

西城門死

[0355c09]  一息於今罷。平生詎可規。天長曉露促。千齡  誰復知  (殿下)  。

[0355c11]  華堂一相捨。松帳杳難窺。萬祀藏珠應。千年  罷玉羈  (徐防)  。

北城門沙門

[0355c14]  深心不可染。正道亦難欹。方除五欲累。長辭  三雅巵  (王少卿)  。

[0355c16]  依空慮難靜。習善路猶彌。沒身竟靡託。單盂  詎待貲  (諸葛嵦)  。

正月八日然燈  應令

[0355c20]  藕樹交無極。華雲衣數重。織竹能為象。縛荻  巧成龍。落灰然蘂盛。垂油濕畫峯。天宮儻若  見。燈王願可逢。

簡文遊光宅  應令

[0355c25]  陪遊入舊豐。雲氣欝青葱。紫陌垂清柳。輕  槐拂惠風。八泉光綺樹。四柱曖臨空。翠網  隨煙碧。丹華共日紅。方欣大雲溥。慈波流淨  宮。

[0355c29]  梁簡文於幽縶中。援筆自序云。

[0356a01]  有梁正士簡陵蕭綱。立身行己。終始若  一。風雨如晦。鷄鳴不已。非欺暗室。豈況三  光。數至於此。命也如何。

◎

又為連珠三首

[0356a05]  一曰。吾聞有古富而今貧。可稱多而賑寡。  是以度索樓下獨有衰神。松柏橋南空餘白  社。

[0356a08]  二曰。吾聞言可覆也。仁能育物。是以欲輕其  死。有德必昌。兵踐於義。無思不服。

[0356a10]  三曰。吾聞道行則五福俱泰。運閉則六極所  鍾。是以麟出而悲。豈唯孔子。途窮則慟。寧止  嗣宗。

◎

又為詩曰

[0356a14]  恍忽煙霞散。颼飂松柏陰。幽山白楊古。野  路黃塵深。終無千月命。安用九丹金。闕里  長蕪沒。蒼天空照心。

[0356a17]  十月弑於永福省。年四十九崩。崩時太清  五年也。

宋謝靈運臨終詩

[0356a20]  龔勝無遺生。季業有窮盡。嵇叟理既迫。霍子  命亦殞。悽悽後霜柏。納納衝風菌。邂逅  竟既時。脩短非所慜。恨我君子志。不得
巖上泯。送心正覺前。斯痛久已忍。唯願乘來  生。怨親同心朕。

沈隱侯臨終表

[0356a26]  臣約言。臣抱疾彌留。迄今即化。形神欲離月  已十數。窮楚極毒無言以喻。平日健時不言  若此。舉刀坐劍比此為輕。仰惟深入法門。厲
茲苦節。內矜外恕。寔本人情。伏願聖心重加  推廣。微臣臨塗無復遺恨。雖漸也善。庶等  鳴哀。謹啟。

陳沙門釋智愷臨終詩

[0356b04]  千月本難滿。三時理易傾。石火無恒焰。電  光寧久明。遺文空滿笥。徒然昧後生。泉路  方幽噎。寒隴向淒清。一隨朝露盡。惟有夜  松聲。

陳江總入攝山栖霞寺一首  (并序)

[0356b09]  五言壬寅年十月十八日。入攝山栖霞寺。登  崖極峭頗暢懷抱。至德元年癸卯十月二十  六日。又再遊此寺。布法師施菩薩戒。甲辰年
十月二十五日。奉送金像。還山限以時務。不  得恣情淹留。乙  巳  年十一月十六日。更獲禮  拜。仍停山中宿。永夜留連棲神竦聽。但交臂
不停。薪指俄謝。率製此篇以記即目。俾後來  賞者。知余此志焉。

[0356b17]  靜心抱氷雪。暮齒迫桑榆。太息波川迅。悲  哉人世拘。歲聿皆採穫。冬晚具嚴枯。濯流  濟八水。開襟入四衢。茲山靈妙合。當與天地
俱。石瀨乍深淺。崖煙遞有無。缺碑橫古  [土*遂]  。  盤木臥荒途。行行備履歷。步步轔崴紆。高  僧迹共遠。勝地心相符。樵隱各有得。丹青獨  不渝
(寺猶有朗詮二師居士明僧。紹治中蕭  [日*爾]  素圖像)  遺風佇芳桂。比德  喻生芻。寄言長往客。悽然傷鄙夫。

至德二年十一月十二日界德施山齋  三宿決定罪福懺悔

[0356b27]  四知無矯志。三施啟幽心。通簡避人物。偃  息還山林。曲  澗  停騶響。交枝落幰陰。池臺  聚凍雪。欄牖噪歸禽。石釆無新故。峯形詎
古今。大車何杳杳。奔馬遂駸駸。何以修六念。  虔誠在一音。未泛慈舟遠。徒令願海深。

五言攝山栖霞寺山房夜坐簡徐祭酒周  尚書并同遊群彥江令公

[0356c05]  澡身事珠戒。非是學金丹。月磴時橫枕。雲崖  宿解鞍。梵宇調心易。禪庭數息難。石磵氷  流靜。山窓葉去寒。君思北闕駕。我惜東都冠。
翻愁夜鍾盡。同志不盤桓。

徐孝克仰同令君攝山栖霞寺山房夜坐  六韻

[0356c11]  戒檀青石路。靈相紫金峯。影進歸依鴿。餐  迎守護龍。晨朝宣寶偈。寒夜斂疎鍾。鷄蘭靜  含握。仁智獨從容。五禪清慮表。七覺蕩心封。
願言於此處。携手屢相逢。

陳主同江僕射遊攝山棲霞寺

御製

[0356c16]  時宰磻溪心。非關狎竹林。鷲岳青松曉。鷄峯  白日沈。天逈浮雲細。山空明月深。摧殘枯樹  影。零落古藤陰。霜村夜烏去。風路寒猿
吟。自可尋出俗。詎是欲抽簪。

遊攝山棲霞寺  (并序)

[0356c21]  禎明元年太歲丁未四月十九日癸亥。入攝  山展慧布法師。憶謝靈運集。還故山入石壁  中尋。曇隆道人有詩一首十一韻。今此拙作
仍學康樂體江令公  [雨/昧]  霂時雨霽。清  和孟夏肇。栖宿綠野中。登頓丹霞杪。敬仰高  人德。抗志塵物表。三空豁已悟。萬有一何
小。始終情所寄。冥期諒不少。荷衣步林泉。麥  氣涼昏曉。乘風面泠泠  (音零)  候月臨皎皎。煙崖  憩古石。雲路排征鳥。披逕憐森沈。攀條惜杳
裊平生忘是非。朽謝豈矜矯。五淨自此涉。  七塵庶無擾。

靜臥栖霞寺房望徐祭酒

江令公

[0357a11]  絕俗俗無侶。修心心自齋。連崖夕氣合。虛宇  宿雲霾。臥藤新接戶。欹石久成階。樹聲非有  意。禽戲似忘懷。故人市朝狎。心期林壑乖。唯
憐對芳杜。可以為吾儕。

徐祭酒孝克仰和令君

[0357a16]  上宰明四空。迴車八道中。洞涼容麥氣。巖光  對月宮。香來詎經火。花散不隨風。  澗  松無異
聒。禪桂兩分叢。虛薄誠為累。何因偶會同。暫  此乖山北。猶可向牆東。

[0357a20]  禎明二年仲冬。攝山栖霞寺布法師。某爾  時終。余以此月十七日。宿昔入山。仰為師  氏營涅槃懺。還途有此作。

[0357a23]  可不同一貫。生死亦一條。況斯滅盡者。豈  是俗中要。人道離群愴。冥期出世遙。留連入  澗  曲。宿昔步巖椒。石溜氷便斷。松霜日自
銷。向崖雲靉靆。出谷霧飄颻。勿言無大隱。歸  來即市朝。

庚寅年二月十二日遊虎丘山精舍

[0357a29]  縱棹憐迴曲。尋山靜見聞。每從芳杜性。須與  俗人分。貝塔涵流動。花臺編嶺芬。蒙籠出  檐桂。散縵繞窓雲。情幽豈徇物。志遠易驚
群。何由狎魚鳥。不願屈玄纁。

[0357b04]  江令集云。廬山遠法師未出家。善弩射。嘗  於鶴窟射得鶴雛。後復伺鶴母。見將射之鶴  不動。詳觀之已死於窠中。疑其愛子致死。
破視心腸皆寸絕。法師於是放弩。發菩提心。

[0357b08]  宋初有法瓊尼。南方人。不知因緣所出。辟  穀食棗栗。不著綿帛。戒德甚尊嚴。禪定多所  感通。會稽恭子張使君莅廣州。便供養之。隨
使君還吳。又隨出西。自剋亡日。捨命後勿  關殮。但以乞烏鳥至破岡。如期而終。使君  依旨送林野間。停舟七日七夕。鳥獸不敢
侵。乃收殯焉。亡祖親使君之第四女也。就瓊  尼受戒。勅余記錄之。

陳江令往虎窟山寺

[0357b17]  塵中喧慮積。物外眾情捐。茲地信爽塏。墟壟  曖阡眠。藹藹車徒邁。飄飄旌眊懸。細松斜  繞逕。峻嶺半藏天。古樹無枝葉。荒郊多野煙。
分花出黃鳥。挂石下新泉。蓊欝均雙樹。清虛  類八禪。栖神紫臺上。縱意白雲邊。徒然嗟  小藥。何由齊大年。

治中王冏奉和

[0357b24]  美境多勝迹。道場實茲地。造化本靈奇。人功  兼製置。房廊相映屬。堦閤並殊異。高明留  睿賞。清靜穆神思。豫遊窮嶺歷。藉此芳春
至。野花奪人眼。山鶯紛可喜。風景共鮮華。水  石相輝媚。像法無塵染。真僧絕名利。陪遊既  伏心。聞道方刻意。

記室參軍陸  [冗-几+卓]  奉和

[0357c02]  鷄鳴動睟駕。  㮈  苑睠晨遊。朱鑣陵九達。青  蓋出層樓。歲華滿芳岫。虹采被春州。葆吹
臨風遠。旌羽映光浮。喬枝隱修逕。曲澗聚輕  流。徘徊花草合。瀏湸鳥聲遒。金盤響清梵。涌  塔應鳴桴。慧雲方靡靡。法水正悠悠。實歸徒  荷教。信解愧難詶。

前臣刑獄參軍孔燾

[0357c09]  聖情想區外。脂駕出西南。前驅聞鳳管。後乘  躍龍驂。爰遊非逸豫。幽谷有靈龕。兼覿息心  者。宴坐臨清潭。禪食寧須稼。雲衣不待蠶。蘋
荇緣  澗  壑。蘿葛蔓松楠。鶯林響初囀。春畦  翠欲含。惑心隨教遣。法味與恩覃。庶憑八  解力。永滅六塵貪。

州民前史刑獄參軍王臺卿

[0357c16]  我王宗勝道。駕言從所之。輜軒轉朱轂。驪馬  躍青絲。清渠影高蓋。遊樹拂行旗。賓徒紛雜  沓。景物共依遲。飛梁通  澗
道。架宇接山基。叢  華臨逈砌。分流繞曲墀。誰言非勝境。雲山  獨在茲。塵情良易遣。道性故難緇。承恩奉  教義。方當弘受持。

西曹書佐鮑至從駕虎窟山寺

[0357c23]  神心睠物序。訪道絕塵囂。林疎蓋影出。風去  管聲遙。息徒依勝境。稅駕止山椒。年還節已  仲。野綠氣方韶。短葉生喬樹。疎華發早條。
遠峯帶雲沒。流煙雜雨飄。復茲承乏者。頒  名廁末僚。願藉連河  澗  。庶影慧燈昭。一知  衣內寶。方悲慈地饒。

陳從事何處士春日從將軍遊山寺

[0358a06]  蘭庭厭俗賞。柰苑矚年華。始入香山路。仍逢  火宅車。慈門數片葉。道樹一林華。雖悟危藤  鼠。終悲在篋蛇。

別才法師於湘還郢北三首

[0358a10]  乘盃事將遠。捧袂忽無聊。南楚長沙狹。西浮  郢路遙。離亭華已散。別戍鳥新嬌。明日分  千里。相思非一條。

敬詶解法師所贈

[0358a14]  道林俗之表。慧遠廬之阿。買山節高世。  乘杯且度河。法雨時時落。香雲片片多。若  為將羽化。來濟在塵羅。

通士人篇

[0358a18]  龍宮既入道。鳳闕且辭榮。禪龕八想淨。義窟  四塵輕。香蓋法雲起。華燈慧火明。自然忘有  著。非止悟無生。

陳沈炯從遊天中天寺　應令

[0358a22]  福界新開草。名僧共下延。楊枝生拱樹。錫  杖呪飛泉。石座應朝講。山龕擬夜禪。當非舍  衛國。賣地取金錢。

同庾中庶肩吾周處士弘讓遊明慶寺

[0358a26]  鷲嶺三層塔。菴園一講堂。馴烏逐飯磬。狎獸  繞禪床。摘菊山無酒。然松夜有香。幸得同高  勝。於此瑩心王。

從駕經大慈照寺詩序

北齊盧思道

[0358b01]  皇帝以上叡統天大明御極。彈壓九代驅駕  百王。至德上通深仁下漏。威稜西被聲教  東漸。布政合宮考儀大室。張樂洞野會計
苗山。天不愛寶神靡遺貺。鱗羽効異山澤薦  祉。華裔率從幽顯咸帙。八政惟序六符告平。  猶且棲志窅冥凝神空寂。俯陋區域顧遺形
有。救精民於苦器。拯慾界於危城。身心登  淨樂之境。生靈仰調御之力。中宮厚德載物  正位儷天。道冠邵陵業踰莘姒。慧雲朝起。
四生佇其寸合。慈燈夜爇。九服照其餘光。乃  睠參墟。實惟唐舊山川周衛襟帶嚴逈。東  郊勝地爰搆寶坊。儼若化成曖如踊出。既
而景躔西陸氣中南呂。商颷振野白露戒  寒。聖主御辯巡方順時育物。六龍進駕七聖  齊軫。翠華揚斾雕玉徐輪。問百年而駐輦。
朝萬靈以案節。熊渠欣飛之輩。入參中壘。  虎殿金門之侶。逈望屬車。將屆下都遘茲淨  域。並悅鷲山之觀。共喜龍宮之遊。接足洒
心俱展誠敬。課虛引寂仍發詠歌。雖事比擊  轅義同叩角。亦所以雍容盛烈述讚休美。豈  若臯朔文辭甫陳男祝。王谷蟲篆纔譬女工。  作者二十六人。其詞云爾。

[0358b23]  玄風冠東戶。內範軼西陵。大川開寶匣。福地  下金繩。繡栭高可映。畫栱疊相承。日馭非難  假。雲師本易憑。陽室疑停燧。陰軒類鑿氷。逈
題飛星沒。長楣宿露凝。旌門曙光轉。輦道夕  雲蒸。山祇効靈物。水若薦休徵。虛薄叨恩  紀。微駈竊自凌。優游徒可恃。周賚永難  勝。

五苦詩

周沙門釋亡名

生苦

[0358c03]  可患身為患。生時憂共生。心神恒獨苦。寵  辱橫相驚。朝光非久照。夜燭幾時明。終成一  聚土。強覓千年名。

老苦

[0358c07]  少時欣日益。老至苦年侵。紅顏既罷豔。白髮  寧久吟。階庭惟仰杖。朝府不勝簪。甘肥與  妖麗。徒有壯時心。

病苦

[0358c11]  拔劍平四海。橫戈却萬夫。一朝床枕上。迴轉  仰人扶。壯色隨肌減。呻吟與痛俱。綺羅雖  滿口。愁眉獨向隅。

死苦

[0358c15]  可惜陵雲氣。忽隨朝露終。長辭白日下。獨  入黃泉中。池臺既已沒。墳壟向應空。惟當  松柏裏。千年恒動風。

愛離

[0358c19]  誰忍心中愛。分為別後思。幾時相握手。嗚噎  不能辭。雖言萬里隔。猶有望還期。如何九泉  下。更無相見時。

五盛陰附

[0358c23]  先去非長別。後來非久親。新墳將舊塜。相  次似魚鱗。茂陵誰辯漢。驪山詎識秦。千年  與昨日。一種併成塵。定知今世土。還是昔
時人。焉能取他骨。復持埋我身。

遊明慶寺詩  (陳姚察遇見蕭祭酒書明慶寺禪房詩。覽之愴然憶此寺。仍用蕭韻述  懷)

[0358c29]  地靈居五淨。山幽寂四禪。月宮臨鏡石。華  讚繞峯蓮。霞暉間旛影。雲氣合爐煙。逈松  高偃蓋。瀑水細分泉。含風萬籟響。裛露百
華鮮。宿昔尋真趣。結友亟留連。山庭步靃  靡  澗  沚濯潺湲因斯事熏習。便得息攀緣。何  言遂雲雨。懷此悵悠然。徒有南登望。會逐東  流旋。

詠懷詩

陳張君祖

[0359a08]  運形不標異。瀓懷恬無欲。坐可栖王侯。門  可迴金轂。風來詠逾清。鱗萃淵不觸。斯乃  玄中子。所以矯逸足。何必翫幽閑。清衿表
離俗。百齡苟未遐。昨辰亦非促。羲騰望舒  映。曩今迭相燭。一世皆逆旅。安悼電往速。區  區雖非黨。兼忘混礫玉。怪神罔叢穢。要在  夷心曲。

[0359a15]  靈飈起情浪。飛雲騰逆鱗。苟擢南陽秀。  固集三造賓。緬懷結寂夜。味藻詠終晨。近  佇時無遘。誰與拂流塵。眇情奇極眄。蕭條
獨遨神。相忘東溟裏。何晞西潮津。我崇道  無廢。長謠想義人。

[0359a20]  遙遯播荊衡。杖策憩南郢。遭動委浪迹。遇  靖恬夷性。柎卷從老話。揮綸與莊詠。遐眺  獨緬想。蕭神飈塵正。時無喜惠偶。絕韻將誰
聽。習子茂芳標。有欣微音令。頴敷凌霜  蒨。葩熙三春盛。拂翮期霄翔。豈與桑榆競。  我混不材姿。遺情忘彫映。雖非嶧陽椅。聊以  敲  [泳-永+(罩-卓)]
磬。

贈沙門竺法頵三首

[0359a28]  沙門竺法頵遠還西山。作詩以贈。因亦嘲之。  省其二經。聊為之讚。

[0359b01]  欝欝華陽岳。絕雲枕飛峯。峭壁溜靈泉。秀  嶺森青松。懸巖廓崢嶸。幽谷正寥籠。丹崖  栖奇逸。碧室禪六通。泊寂清神氣。綿眇矯
妙蹤。止觀著無無。還淨滯空空。外物豈大悲  獨往非玄同。不見舍利弗。受屈維摩公。

[0359b06]  至人如影響。靈慧陶億剎。應方恢權化。兆  類蒙慈悅。冥冥積塵寐。永在巖底閉。廢聰  無通炤。遺形不洞滅。明哉如來降。豁矣啟
潛穴。幽精淪朽壤。孰若阿維察。遙謝晞玄疇。  何為自矜潔。

[0359b11]  邈邈慶城標。峨峨浮雲嶺。峻蓋十二嶽。獨  秀閻浮境。丹流環方基。瑤堂臨峭頂。  澗  滋甘  泉液。崖蔚芳芝頴。翹翹美化倫。眇眇凌
巖正。肅拱望妙覺。呼吸晞齡永。苟能夷冲  心。所憩靡不靜。萬物可逍遙。何必栖形影。  勉尋大乘軌。練神超勇猛。

道樹經讚

[0359b18]  峨峨王舍國。欝欝靈竹園。中有神化長。空觀  體善權。私呵晞光景。豈識真迹端。恢恢道  明玄。解發至神歡。飄忽凌虛起。無云受慧  難。

三昧經讚

[0359b23]  迹超十二燒。戒由三昧成。賢行極妙住。道志  慧以明。九本既殊動。四禪不同冥。淵哉不起  滅。始自無從生。借問導氣倫。安測泥洹靈。

詩序

[0359b27]  省贈法頵詩。經通妙遠亹亹清綺。雖云言不  盡意。殆亦幾矣。夫詩者志之所之。意迹之所  寄也。志妙玄解神無不暢。夫未能冥達玄通
者。惡得不有仰鑽之詠哉。吾想茂德之形容。  雖栖守殊塗。標寄玄同仰代答之。未足盡美。  亦各言其志也。其辭曰。

[0359c04]  庾僧淵答。

[0359c05]  真朴運既判。萬象森已形。精靈感冥會。變化  靡不經。波浪生死徒。彌綸始無名。捨本而逐  末。悔吝生有情胡不絕可欲。反宗歸無生。達
觀均有無。蟬蛻豁朗明。逍遙眾妙津。栖凝於  玄冥。大慈順變通。化育曷常停。幽閑自有  所。豈與菩薩并。摩詰風微指。權道多所成。  悠悠滿天下。孰識秋露情。

張君祖

[0359c13]  茫茫混成始。豁矣四天朗。三辰環須彌。百億  同一像。靈和陶煙熅。會之有妙長。大慈濟  群生。冥感如影響。蔚蔚沙彌眾。粲粲萬心仰。
誰不欣大乘。兆定於玄曩。三法雖成林。居士  亦有黨。不見虬與龍。灑鱗凌霄上。冲心超  遠寄。浪懷邈獨往。眾妙常所晞。維摩余所
賞。苟未體善權。與子同髴髣。悠悠誠滿域。所  遺在廢想。

庾僧淵答

[0359c22]  遙望華陽嶺。紫霄籠三辰。瓊巖朗璧室。玉  潤灑靈津。丹谷挺樛樹。季頴奮暉薪。融飈衝  天籟。逸響互相因。鸞鳳翔迴儀。虬龍灑飛鱗。
中有冲  [泳-永+寞]  士。耽道玩妙均。高尚凝玄寂。萬物  忽自賓。栖峙遊方外。超世絕風塵。翹想晞  眇蹤。矯步尋若人。咏嘯舍之去。榮麗何足珍。
濯志八解淵。遼朗豁冥神。研機通微妙。遺  覺忽忘身。居士成有黨。顧眄非疇親。借問  守常徒。何以知反真。

煬帝謁方山靈巖寺

隋后

[0360a07]  梵宮既隱隱。靈岫亦沈沈。平郊送晚日。高峯  落遠陰。逈旛飛曙嶺。疎鍾響晝林。蟬鳴秋  氣近。泉吐石溪深。抗迹禪枝地。發念菩提  心。

奉和方山靈巖寺應教

諸葛頴

[0360a12]  名山鎮江海。梵宇駕風煙。畫栱臨松蓋。鑿牖  對峯蓮。雷出階基下。雲歸梁棟前。靈光辨晝  夜。輕衣數劫年。一陪香作食。長用福為田。

正月十五日於通衢建燈夜升南樓一  首

隋煬帝

[0360a17]  法輪天上轉。梵聲天上來。燈樹千光照。華焰  七枝開。月影凝流水。春風含夜梅。幡動黃金  地。鍾發琉璃臺。

奉和通衢建燈應教

諸葛頴

[0360a21]  芳衢澄夜景。法炬爛參差。逐輪時徙焰。桃華  生落枝。飛煙繞定室。浮光映瑤池。重閣登臨  罷。歌管乘空移。

捨舟登陸示慧日道場玉清玄壇德眾  一首

隋煬帝

[0360a26]  天淨宿雲卷。日舉長川旦。颯灑林華落。逶迤  風柳散。孤鶴逝追群。啼鶯遠相喚。蓮舟水  處盡。畫輪途始半。江  滻
各自遙。東西並興歎。  已熏禪慧力。復籍金丹扞。有異三川遊。曾  非四門觀。於焉履妙道。超然登彼岸。

隋著作王胄臥疾閩越述淨名意

[0360b03]  余臥疾閩海。彌留旬朔。善友顒法師。勸余以  淨名妙典調伏身心。力疾粗陳其意。敬簡法  師云爾。

[0360b06]  客行萬餘里。渺然滄海上。五嶺常炎欝。百  越多山瘴。兼以勞形神。遂此嬰疲恙。桐雷邈  已遠。砭石良難訪。抱影私自怜。霑衿獨惆
悵。毘城有長者。生平夙所尚。復藉大因緣。  勉以深迴向。心路資調伏。於焉念實相。水  沫本難摩。乾城空有狀。是生非至理。是我
皆虛妄。求之不可得。誰其受業障。信矣大醫  王。茲力誠無量。

薛道衡展敬上鳳林寺

[0360b15]  淨土連幽谷。寶塔對危峯。林栖丹穴鳳。地邇  白沙龍。獨巖樓逈出。複道閣相重。洞開朝  霧斂。石濕曉雲濃。高篠低雲蓋。風枝響和鍾
簷陰翻細柳。  澗  影落長松。珠柱浮明月。蓮  座吐芙蓉。隱淪徒有意。心迹未相從。

梁開善寺藏法師奉和  武帝三教詩一首

[0360b22]  心源本無二。學理共歸真。四執迷叢藥。六味  增苦辛。資緣良雜品。習性不同循。至覺隨物  化。一道開異津。大士流權濟。訓義乃星陳。周
孔尚忠孝。立行肇君親。老氏貴裁欲。存生  由外身。出言千里善。芬為窮世珍。坦空非  即有。三明似未臻。近識封岐路。分鑣疑異塵。
安知悟云漸。究極本同倫。我皇體斯會。妙  鑒出機神。眷言總歸轡迴照引生民。顧惟慚  宿殖。邂逅逢嘉辰。願陪入明解。歲暮有攸  因。

太宗文皇帝謁并州興國寺二首

[0360c04]  迴鑾遊福地。極目翫芳晨。梵鍾交二響。法日  轉雙輪。寶剎遙承露。天華近足春。未珮蘭  猶小。無絲柳尚新。圓光低月殿。碎影亂風筠。
對此留餘想。超然離俗塵。

文帝詠佛殿前幡

唐后

[0360c09]  拂霞疑轉電。騰虛狀寫虹。屈申煙霧裏。低  舉白雲中。紛披乍依逈。掣曳或從風。念茲  輕薄質。無翅強搖空。

常州弘善寺宣法師三首

[0360c13]  奉和竇使君同恭法師詠高僧二首

竺佛圖澄

[0360c15]  大誓憫塗炭。乘機入生死。中州法既弘。葛陂  暴亦止。乳孔光一室。掌鏡徹千里。道盛呪蓮  華。災生吟棘子。埋石緣雖謝。流沙化方始。

釋僧肇

[0360c19]  般若惟絕鑒。涅槃固無名。先賢未始覺。之  子唱希聲。秦王嗟理詣。童壽揖詞清。徽音聞  廬岳。精難動中京。適驗方袍裏。奇才復挺  生。

秋日遊東山寺尋殊曇二法師

[0360c24]  木落樹  [打-丁+蕭]  燥。水清流  漻  寂。屬此悲哉氣。復  茲羈旅慼。奚用寫繁憂。山泉恣遊歷。萬丈  窺深  澗
。千尋仰絕壁。傍嶺竹參差。緣崖  藤羃歷。行行極幽邃。去去逾空寂。果值息  心侶。喬枝方挂錫。圍遶悉旃檀。純良豈砂
礫。妙法誠無比。深經解怨敵。心歡即頂禮。  道存仍目擊。慧力幸已逢。疑網於焉析。豈  直祛煩惱。方期拯沈溺。

帝謁大慈恩寺一首并和

唐今上

[0361a08]  日宮開百仞。月殿聳千尋。華蓋飛圓影。幡  紅曳曲陰。霞綺遙瓏帳。叢珠細網林。寥  廓煙雲表。超然物外心。

大慈恩寺沙門和

[0361a12]  皇風扇祇樹。至德茂禪林。仙華曜日綵。神  幡曳遠陰。綺殿籠霞影。飛閣出雲心。細草希  慈澤。恩光重更深。

廣弘明集卷第三十

* * *

【經文資訊】大正藏第 52 冊 No. 2103 廣弘明集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
