俱舍論疏卷第三十
沙門法寶撰

破執我品第九之二

[0806c27]  ◎論。若唯五取蘊至荷重擔者。犢子部引經  難也。若即五取蘊名為我者。何故世尊作如  是說。有取捨重擔。荷重擔者。

[0806c29]  論。何  緣於此佛不應說。論主徵也。何緣於此假我。  不許佛如是說。

[0807a02]  論。不應重擔即名能  荷。彼部答也。即五取蘊名之為我。復是  重擔。即應能荷是所荷也。如我所宗。說  能荷是我。所荷取蘊。即無此失。

[0807a05]  論。所  以者何。論主徵也。所以佛不應說。

[0807a06]  論。  曾未見故。犢子部答。曾未見說能荷即所  荷故。

[0807a08]  論。不可說事亦不應說。論主例破  也。汝立第五不可說法藏為我。此不所說  事。亦不應說。

[0807a10]  論。所以者何。犢子部徵  也。

[0807a11]  論。亦未見故。論主答也。未見不可  說事而說也。若說即是可說。非不可說。

[0807a13]  論。又取重擔至曾未見故。論主反難。取重  擔為例。能取重擔。謂即是貪等。所取重擔。  即五取蘊。即貪等即是五取蘊收。如何能取
即是所取。曾未見故。

[0807a16]  論。然經說愛至荷  者應然。論主舉取擔者即是蘊攝。例能荷  者亦即蘊收。

[0807a18]  論。即於諸蘊至乃至廣說。  論主以義通也。即於諸蘊立數取趣。佛恐  執實有別我常住實有。後文自云。但隨世  俗說此具壽有如是名。

[0807a21]  論。如上所引  至補特伽羅。論主釋經意也。為令了此以  蘊為我。可說無常。非實有性。即五取蘊自  相逼害得重擔名。前前剎那引後後故名
為荷者。非是實有別我。名為荷者。

[0807a25]  論。  補特伽羅至邪見攝故。彼宗又引文證實我  也。若無實我。應無化生有情撥無名為邪  見。

[0807a28]  論。誰言無有至理實有故。論主通  也。我不言無化生有情。如佛所言。我說  有故。佛所言者。謂蘊相續能往後世。不由
胎．卵．濕。名為化生有情。化生諸蘊理實有  故。撥此為無故邪見攝。非謂實我。

[0807b03]  論。  又許此邪見至不應修所斷故。論主反難。無  撥我邪見也。汝說撥無化生我故名為邪  見。汝宗說我非四諦攝。此見不應見四諦
斷。又迷理故非修道斷。故知無有撥我邪  見。

[0807b08]  論。若謂經說至一聚一言。論主遮  彼浪引文也。彼說言一我生在世間。明非  是蘊。蘊非一故者。亦不應理。此於總蘊聚
中假說一故。如世間說。於一麻聚。一米  聚等。雖有八微多物。總說一故。

[0807b12]  論。或  補特伽羅至生世間故。論主反難也。以經說  一。即謂非蘊是別一我。經說於生我應有  為。違汝宗也。

[0807b15]  論。非此言生如蘊新起。  彼宗通我生非如蘊新起。

[0807b16]  論。依何  義說生在世間者。論主徵也。我生世間非  如蘊起。依何義說生在世間。

[0807b18]  論。  依此今時至取別位故。彼宗通也。說我為生  者。非是如蘊新生。但是我取新蘊故名為  生。如世間說能祠者生。記論者生。然此祠
者實不新生。以彼初者取明論故名之為  生。又如世間言老者生。病者生等。然此老．  病實非新生。以取別位名為生也。我亦如  是。實非如蘊更別新生。以取別蘊名為
生也。

[0807b26]  論。佛已遮故至故佛已遮。論主引  經遮也。佛言捨此蘊。及能續餘蘊。唯除  五蘊法假。許有能續諸蘊。已遮別我。汝
說實我捨取諸蘊。豈非所遮。

[0807b29]  論。頗  勤具那契經至取捨諸蘊。論主又重引經證  無我取捨諸蘊也。

[0807c02]  論。又汝所引至為  喻不成。論主兩關破前引喻也。若說是我。  即不極成我不許故。若是心等。又念念滅
新新生故。取捨不成。身如心等。又如明等  與身有異。蘊亦應異補特伽羅。老．病二身  前後各別皆無取捨。若同數論說有轉  變。如前已破。

[0807c08]  論。又許蘊生至此異蘊  及常。若如彼宗蘊生我不生者。即定許我  異於蘊及我是常。即違彼宗補特伽羅。  非常非無常。與蘊不一不異。

[0807c11]  論。又此  唯一蘊至與蘊有異。論主重出彼計。我一。蘊  五。我與蘊異也。

[0807c13]  論。大種有四至不異大  種。犢子部反難論主也。大種有四。造色唯  一。而言大種不異造色。雖蘊有五。我唯  有一。因何不許不異五蘊。

[0807c16]  論。是彼  宗過。論主通也。

[0807c17]  論。何謂彼宗。犢子部問  也。

[0807c18]  論。諸計造色即大種論。彼宗說大種  即是造色。是彼宗過也。

[0807c19]  論。設如彼見至  補特伽羅。縱計破也。若犢子部執我與蘊。  同覺天造色即大種者。即應亦同大種即  是造色。蘊即是我。

[0807c22]  論。若補特伽羅至命  者即身。犢子部難也。若不如我宗別有我  者。謂即五蘊名命者等。世尊答外道問。何  不記言命者即身。

[0807c25]  論。觀能問者至龜  毛硬軟。論主答也。我宗即蘊假說為我。即  蘊是我。外道妄執有別實我。與蘊一．異。
由我無故一．異不成。故佛不記。如人不  答龜毛硬．軟。若答即是異語。不當問頭。

[0808a01]  論。古昔諸師至與身一異。論主舉昔答  釋犢子部疑也。如文可解。

[0808a02]  論。佛何不  說命者都無。外問也。

[0808a03]  論。亦觀問者至不  為說假有。論主答也。若謂諸蘊名為命者。  言無命者。即撥諸蘊隨邪見故。非受  法器。不為說假有。

[0808a06]  論。理必應爾至如  經廣說。更引經非受法器不為說也。若答  為有。恐執常我。若答為無恐生斷見。故  佛不答。

[0808a09]  論。依如是義至便壞善業子。  依前長行之義。說此頌也。如虎銜子不  急不緩。若急說有命者。即執真我為有。
為我見牙傷。若緩說無命者。撥俗我為  無。便壞善業子。所以不答。

[0808a13]  論。復說頌  言至佛不答有無。更重前義。如文可解。

[0808a15]  論。何緣不記世間常等。因論生論問餘  不記也。論。亦觀問者阿世耶故。答也。問者  意不同故。

[0808a17]  論。問者若執至四皆非理。  明二種意樂皆不可記。若執我為世間。我  體都無故。不可答常．無常。亦常．亦無常。非  常．非無常故。

[0808a20]  論。若執生至亦皆非理。若  執生死以為世間。答常無常等。亦皆非  理。

[0808a22]  論。謂若常者至皆不應理。釋執生  死為世間。四答皆有失也。如文可解。

[0808a24]  論。如離繫子至不為定記。引例釋也。

[0808a24]  論。  有邊等四至皆有失故。類釋有邊等四也。

[0808a26]  論。寧知此四義同常等者。外問也。

[0808a26]  論。  以有外道至義與前同。引事答也。如文可  解　嗢底迦此云能說。

[0808a28]  論。復以何緣  至有等四耶。外問也。

[0808a29]  論。亦觀問者至而  發問故。答也。彼謂已解脫我名為如來。故  佛不答。同前失故也。

[0808b02]  論。今應詰問至  死後亦有。問犢子部也。

[0808b03]  論。彼言恐有墮  常失故。犢子部答也。彼宗計我非常．無常  故。

[0808b05]  論。若爾何緣至墮常過失。引類難  也。若謂恐墮常故不答死後有我恐墮  常故因何身壞等。

[0808b07]  論。若佛先見至由我  體都無。論主兩關破也。若言未解脫我佛  先見故。即為記之。彼涅槃已便不復見。以
不知有故佛不記有者。即撥大師具一切  智。有而不知故。若許世尊有一切智而  不記者。或應許不記由我體都無。

[0808b12]  論。  若謂世尊至及常住過。又難也。若謂見解  脫後我。而不說者。即離蘊過。蘊滅我在  故。及墮常見過。計我常故。

[0808b15]  論。若見非  見至非一切智。又難。見．不見俱不可說。即  應漸言。不可說佛是一切智。非一切智。即  違經說佛是一切智故。

[0808b18]  論。若謂實有至  墮惡見處故。又敘彼計也。以契經言諦故。  住故。定執無我者。墮惡見處故。故知有  我。若執無我。墮惡見故。

[0808b21]  論。此不成證  至墮惡見處故。論主破也。以經說定執無  我者。墮惡見故。即證有我。彼經又說定  執有我者。墮惡見故。亦證無我也。故知
此經令離斷．常。不證有我。

[0808b25]  論。阿毘  達磨至分明說故。論主引阿毘達磨證也。  言我有．無。是常斷見攝。深為應理。執我  有．無常．斷邊故。如前所引筏蹉經中分明
說故。

[0808b29]  論。若定無有補特伽羅至定有  補特伽羅。犢子部難也。若無有我。為可說  誰流轉生死。不應生死自流轉故。既經中
說馳流生死。故知定有補特伽羅。若諸蘊  相續當處即滅。何得有流轉。

[0808c04]  論。此復  如何流轉生死。論主問也。我非無常。如何說  流轉生死。

[0808c06]  論。由捨前蘊取後蘊故。外  人釋也。我非無常。所取捨蘊是無常故。  名為流轉。

[0808c08]  論。如是義宗前已徵遣。論  主指前。破我依蘊等宗也。

[0808c09]  論。如燎原  火至流轉生死。論主破外執訖自述假我  流轉義也。先喻後法。如文可解。

[0808c11]  論。若  唯有蘊至名為妙眼。外引教難也。前蘊已滅  後蘊別生。如何可說今我於昔為世導師。

[0808c14]  論。此說何咎。論主反問也。

[0808c14]  論。蘊各  異故。外人答也。若說五蘊假名我者。昔  蘊．今蘊體既各別。如何今我是昔我耶。

[0808c17]  論。若爾是何物。論主反問也。

[0808c17]  論。謂補特  伽羅。外人答也。

[0808c18]  論。昔我即今體應常住。  論主難也。汝宗計我非常．無常。若昔我即  今我。應是常違自宗也。

[0808c20]  論。故說今我  至曾燒彼事。論主述正義也。如人將一炬  火。先燒其草。後燒其木。雖剎那滅是一  相續。得說此燒木火。曾燒於草。非謂
前後火體不別。世尊今我。昔師義。亦准此  顯昔與今是一相續非前不滅。

[0808c25]  論。若  謂決定至去解脫遠。論主難也。若謂決定有  真實我。此我微細。佛智最勝。觀此我時最  明了見。既見我已便起我見。乃至我愛所
縛。便為謗佛去解脫遠。文中先出過。次  引教。後結成也。

[0809a01]  論若謂至此言無義。  論主牒計破也。若謂非我計我。便起我愛。  於我見我不起我愛。此言無義。

[0809a03]  論。  所以者何。外徵無義所以也。

[0809a04]  論。於非我  中至無理為證。答無義所以也。於我計我。  於非我計我。執自異他。無有差別。無  理為證。實我不愛。妄我即愛。

[0809a07]  論。故彼  於佛至起見瘡皰。結犢子過也。

[0809a08]  論。如  是一類至無解脫過。述佛法中有犢子部。及  撥一切法體皆非有。外道執有別真我性。  皆同不能免無解脫過。

[0809a11]  論。若一切類  至何能憶知。諸執我者共為此難若一切類  我體都無。剎那滅心。何能憶知曾所受境。  及相似境。

[0809a14]  論。如是憶知至心差別生。論  主取經部義答也　從相續內。是自身內  念境想類。是前時心。念境取像類別心種子  生
差別。是種子之異名也。取像是想之化  用。

[0809a18]  論。且初憶念至無間生。外問也。前  釋後憶念起從前憶念心差別生。即前憶  念。為從何等心差別生。

[0809a20]  論。從有緣  彼至心差別起。答也。此初憶念。從前有緣  彼相似法作意相屬想心差別　不為依止  差別。是身異也　愁憂散亂等緣者。是損
壞種子功能。要前品緣。不為此緣損壞  種子功能。即生初憶念。即是初憶念生。從  緣此境作意等緣。及彼種子。生也。

[0809a26]  論。  雖有如是至有功能故。論主釋。憶念生必具  因及緣二種方生。更不見離此二。外有我  功能故。

[0809a29]  論。如何異心至有憶念理。彼宗  難也。前心．後心別。後心憶念前心境。天授．  祠授兩心別。祠授能憶天授之心境。

[0809b03]  論。此難非理至有因果性故。論主通也。前  心．後心一相續有因．果義。所以後心憶前  心境。天授．祠授是異相續。無因果故。不相  憶也。

[0809b06]  論。我等不言至有後記知生。論主  重釋。非異心見境異心能憶。相續一故。然  從過去緣彼境心。功能差別種子。引起今
時能憶念識。謂如前說。相續轉變差別力故  生念何失。由此憶念力。有後記知生。

[0809b11]  論。我體既無熟為能憶。彼師問也。

[0809b11]  論。  能憶是何義。論主問彼師也。

[0809b12]  論。由念  能取境。彼師答也。

[0809b13]  論。此取境豈異念。論  主徵也。既由念取境。豈念外別有取境。

[0809b15]  論。雖不異念但由作者。彼師答也。雖念外  無別取境然念取境之時。由有作者。

[0809b17]  論。作者即是至彼類心差別。論主答也。汝說  作者別有於我。我說作者即是念因。

[0809b19]  論。然世間所言至說彼能憶。論主重釋也。世  間言制怛羅能憶。此於蘊相續。立制怛羅  名。非於實我。從先見心後憶念起。說彼能  憶
制怛羅。是正月星名有人正月生從  此星為名。

[0809b23]  論。我體若無至說第六聲。  彼師難也。

[0809b24]  論。此第六聲依屬主義。論主  答也。

[0809b25]  論。如何物屬何主。彼師問也。

[0809b26]  論。此如牛等屬制怛羅。論主答也。

[0809b26]  論。彼  如何為牛主。彼師徵也。

[0809b27]  論。謂依彼彼至  彼得自在。論主答也。

[0809b28]  論。欲於何所至尋  求念主。論主責也。

[0809b29]  論。於所念境驅役於  念。彼師答也。

[0809c01]  論。役念為何。論主問也。

[0809c02]  論。為令念起。彼師答也。

[0809c02]  論。奇哉自在  至而驅役此。論主責也。如何為令此生還  驅役此即能生為所生過。

[0809c04]  論。又我於念  至為令念行。論主兩關問也。

[0809c05]  論。念無行  故但應令起。彼師答也。念是心法。不可令  行。故我應令此念起也。

[0809c07]  論。則因名主  至為念主耶。論主為彼師釋念主也。

[0809c09]  論。即諸行聚至亦不離因。論主為彼師釋  牛主。及牛皆無實也。俱是諸行一類相續  然能令彼於異方變異生因名為牛主者。  即是能驅役牛者。

[0809c12]  論。憶念既爾至亦應  例釋。准憶念例釋記知。准憶知。熟為能  了。誰之識等。亦應例釋。大體雖同。非無少  異。

[0809c15]  論。旦識因緣至如應當知。釋少異  也。說因義同。從緣少異。

[0809c17]  論。有作是言至能了等者。大文第三亦破  數論也。此念．意立能了等者。是其我也。

[0809c19]  論。今應詰彼至能了亦爾。論主先破其喻  准喻破法也。兩關徵問。天授是何。若是實  我。此如前破。若假士夫。體非一物　於天
授諸行相續。假立天授名故。此破喻也  如天授能行。識能了亦爾。類破法也。

[0809c24]  論。依何理說天授能行者。外問也。

[0809c24]  論。謂  於剎那至焰聲能行。論主答也。即假相續雖  剎那滅。從此至彼異處生時名之為行。因  名行者。非謂實我從此至彼。猶如焰．聲
雖念念滅。異處生故世說為行。

[0809c28]  論。如  是天授至亦作是說。類行釋了也。聖人順  世間。故亦作是說。

[0810a01]  論。經說諸識至為何  所作。問也。

[0810a02]  論。都無所作至說名了境。  論主答也。此同解深密經外道不共陀羅尼。  若雜染若清淨法。我說一切皆無作用。亦都
無有補特伽羅。以一切法離所為故。

[0810a06]  論。如何似境。問也。

[0810a06]  論。謂帶彼相至名為  了境。釋也。識生之時有境相名為了境。無  根相故不名了根。

[0810a08]  論。或識於境至說  鐘鼓能鳴更釋識能了也。如因鐘．鼓有  鳴。說鐘．鼓能鳴。因其前識為後識因。能  了境故。說識能了。就因說也。

[0810a11]  論。或如  燈能行識能了亦爾。又第三釋也。

[0810a12]  論。為  依何理說燈能行。問也。

[0810a13]  論。焰相續中至  說名能了。釋也。燈異處相續生時名為燈行。  識於異境說識為能了。即體是能也。

[0810a16]  論。或如色生色住至理亦應然。以喻顯無  了者也。如色生等無別生者。識了於境  亦無了者。

[0810a18]  論。若後識生至如芽莖葉等。  外問也。

[0810a19]  論。有為皆有住至後必異前。  論主釋也。有為法有異相故。後識不可定  似於前也。

[0810a21]  論。若異此者至自然從定  出。論主反難釋也。若後常似前。即無出  定。

[0810a23]  論。諸心相續至種性別故。釋有定次  心也。

[0810a24]  論。如女心無間至由種姓別故。指  事釋也。

[0810a25]  論。女心無間至外緣差別。釋女  心後別雖容起多心。然若先數起者。明  了者。近起者。先起。由如是心修力強故。
若將起位身外緣差別即不定。如常起夫  心。或時遇子或起子心。身被苦觸即起  異心。

[0810b01]  論。諸有修行力至生於自果。外  難也。若由修力此心數起。諸有修力最強  盛者。寧不恒時生於自果。

[0810b03]  論。由此心  有至最隨順故。釋也。謂由住異相故不恒  生自果。此住異相順生異心故。

[0810b05]  論。諸  心品類至唯一切智知。明心次第微細。推  佛能知兼引頌證。孔雀毛羽色類差別之因。  唯佛能知。

[0810b08]  論。色差別因至可易了知。舉  易況難也。所緣色差別因。當唯佛知。況非  色性。

[0810b11]  論。一類外道至皆從於我。大文第三破外  道中第二破勝論師。彼說諸心生時。皆從  於我。是我德故。

[0810b13]  論。前之二難至如芽  葉等。論主引前二難難勝論也。我既是一。  何緣後識不恒似前。及定次第。

[0810b15]  論。若  謂由待至非極成故。破轉計也。彼計云。識  不恒似前識者。由待我與實句色．意合  差別不同故。有異識生者。理定不然。我體
是一。與餘意合。非極成故。此非兩宗共  許。不成同也。

[0810b20]  論。又二物合至俱有滅  壞。論主破意與我合也。二物合有分限。不  可遍合。我遍一切處。意有分限故。又彼外
道自釋合相言。非至為先後至名合。我與  意合。意有分限我應亦有分限。意移轉故  我應移轉。意壞滅故我應壞滅。若不爾者。  何名為合。

[0810b26]  論。若一分合至無別分故。  破分合也。以我無別分故。已上破識與  我合。

[0810b28]  論。設許有合至合寧有別。破縱  許有合。不許合異。我體既常。意無別  異。合寧有別生識異前。

[0810c01]  論。若待別覺  至得有差別。破轉計也。若謂待別覺故識  生有異。生覺別因同生識難。

[0810c03]  論。若待  行別至何用我為。破轉計也。若待行別。我  意合故生識別者。即應心但待行差別能  生意識。何用我為。

[0810c06]  論。我於識生至普  莎訶言。破。識依行別生有差別。我於識  生無用。而言識生由我。如藥除疾其事已  成。誑醫矯說由我呪也　普莎訶此云吉
祥。

[0810c10]  論。若謂此二至無理為證。破轉計  心行由我有也。雖有此言。無理證成。

[0810c12]  論。若謂此二至為所依義。論主問依相也。

[0810c13]  論。非心與行至我為彼依。外人答也。心．  行依我。非如畫．菓依於壁．器。若如此二。  即有二失。一相礙失。二或時別住失。

[0810c16]  論。若爾如何。論主徵外人也。我與覺行  為其所依。不如器持果。壁持畫。汝說覺．  行依我如何。

[0810c18]  論。此但如地至四物所依。  外人答也。如色．香．味．觸四物依地也。

[0810c20]  論。彼如是言至假立我名。論主破云。若如汝  所說。我為二依。如地與香等為所依者。  香等依於地。四外無別地。心．行依於我。二
外無別我。

[0810c23]  論。若離香等至地有香等。外  人難也。既言地有香等。明知能有異於所  有。故知四外別有於地。

[0810c25]  論。為顯地體  至木像身等。論主釋也。為顯地體不同故。  地體有是香等異故。如世間言。為顯像體  不同而言木像身等雖木即是像。仍簡餘
鐵像。

[0810c29]  論。又若有我至生一切智。論主又  破。若我待行差別能生智者。行既眾多。何  不俱時生一切智。

[0811a02]  論。若時此行至果  不恒生。又破救也若救言所以不俱時生  一切智者。以功能強行。遮餘劣行。不生果
故。不得俱時生一切智者。寧從強行果不  恒生。

[0811a06]  論。答此如前至漸變異故。外救。我  宗許非常漸有變異。如前難云。何修力  最強者。寧不恒時生於自果。答云。由此心
有住異相故。我答此難亦與彼同。由有  行體有漸變異故。

[0811a10]  論。若爾計我至體無  異故破由行轉變也。若識生．不生由依行  者。執我唐捐。行力令心差別生故。彼道計
行。同我釋宗修心差別生。既由修力。何關  於我。

[0811a14]  論。必定應信至理不成故。以有  能依證所依我也。彼宗計。我為實。念等  德句。德依實句不依餘故。故知我體亦  有不得言無。

[0811a17]  論。此證非理至但有虛  言。論主破外證也。外執念等德句義攝。體  皆非實。依餘實法。我宗不許。亦不極成。
我宗許念等有別實體性皆名實故。我宗  經說六實物名沙門果故。六實即是無漏  五蘊．并擇滅也。

[0811a22]  論。彼依實我至但有  虛言。第二破依我也。指同前破故不重  述。

[0811a24]  論。若我實無至我體是何。外道反難  也。由為我當受苦．樂果故造善．惡業。我  體若無。為誰造業　若為我造業者。我體  是何。

[0811a27]  論。謂我執境。論主答也　言為  我者。是我執境也。

[0811a28]  論。何名我執境。外  道問也。

[0811a29]  論。謂諸蘊相續。論主答也　我  執境者。即五蘊相續。非別有我。

[0811b01]  論。云  何知然。外道問也云何知我執境即蘊非我。

[0811b03]  論。貪愛彼故。論主答也。有二答。此文  初也。以貪愛我者。即貪愛取蘊。故知取蘊  即所為我。

[0811b05]  論。與白等覺至但緣諸蘊。第  二答也。如世間言我白。乃至肥我現見世  間。緣白等覺。與計我執同處而生。如世
間言我白．黑等。故知即白等境。是我執境。  故知緣我。但緣諸蘊不緣我也。

[0811b09]  論。以  身於我至即是我身。外道通論主難也。我  有二種。一實。二假。實是真我。身是假我。以  身於我有防護恩故。假說為我。如言臣
等即是我身。身等覺同名為我者。此是假我  非實我也。

[0811b14]  論。於有恩中至所取不然。論  主破也。如汝所計。我執緣我。以身於實我  有防護恩。假說身為我。而諸執蘊為我皆  謂實我不謂假故。

[0811b17]  論。若許依身至緣  他身起。外道難也。身實非是我。緣身起我  執。他身非是我。寧無我執緣他身起。

[0811b20]  論。他與我執至如是習故。論主答也。自身與  能執心相屬故。計自身為我。他身與能  執心不相屬故。不計為我。

[0811b22]  論。相屬謂  何。外道問也　言相屬者。謂何義也。

[0811b23]  論。  謂因果性。論主答也。身與我執互為因果  性名為相屬。

[0811b25]  論。若無我體誰之我執。外  道難也。若有我體。我執屬我。名相屬性。若  無我體。我執屬誰名相屬性。

[0811b27]  論。此前  已釋至為果所屬。論主指前答也。

[0811b28]  論。若  爾我執以何為因。外道問我執因也。

[0811b29]  論。  謂無始來至有垢染心。論主答同類因也。

[0811c02]  論。我體若無誰有苦樂。外道問也。

[0811c02]  論。  若依於此至及樹有花。論主答也。法．喻可  解。

[0811c04]  論苦樂依何。外道問也。

[0811c04]  論。謂  內六處至說為彼依。論主答也。即於內六處  隨其所起。苦．樂之時說為所起苦樂之依。

[0811c07]  論。若我實無誰能作業受果。外道問  也。既無作者．受者。誰能作業。誰能受果。

[0811c09]  論。作受何義。論主問也。

[0811c09]  論。作謂能作受  謂受者。外道答也。

[0811c10]  論。此但易名未顯其  義。論主責也。

[0811c11]  論。辯法相者至名俗等  者。外道引辨外道法相者釋也。

[0811c12]  論。此  中汝等至自在作者。論主兩關破也。若說實  我天授。喻不極成。說蘊天授便作非自在  作者。

[0811c15]  論。業有三種至屬因緣故。廣明諸  法皆待因緣皆不自在。

[0811c16]  論。汝所執我  至故非自在。論主破實我自在也。實我雖  不待因。無所作故亦非自在。

[0811c18]  論。由  此後說至相無可得。總結難也。

[0811c19]  論。然  於諸法至名為作者。論主自釋作者。破我作  者也。

[0811c21]  論。能生身業勝因者何。外道問也。

[0811c22]  論。謂從憶念至類此應思。論主釋。勝因  展轉起用名為作者。外道執我。此中無用。  故非作者。

[0811c24]  論。我復云何能領業果。論  主前破作者。此破領果先問起也。

[0811c26]  論。若謂於果至已遮遣故。論主縱計指前  破也。我既於識心生既無功能。於受  苦．樂亦無能也。

[0811c28]  論。若實無我至罪福  生長。外道難也。若無我者。唯蘊生因。名作  業者。受苦樂者。諸非情亦有損．益等事。因  何不說罪．福生長。

[0812a02]  論。彼非受等至如  前已說。論主釋難兼破執也。唯內六處。受  等心法所依止處故。諸非情法。非受等依
故。非依彼罪．福生長故。我非受等依。如  前已說。

[0812a06]  論。若實無我至生未來果。外道  難也。

[0812a07]  論。設有實我至生未來果。論主反  責難也。

[0812a08]  論。從依止我法．非法生。外道  答也。我為所依。法．非法為能依。從法．非  法生未來果。

[0812a10]  論。如誰依誰至不應依  我。指前已破法．非法依義。

[0812a11]  論。然聖  教中至未來果生。論主以經部義釋也。有部  從已壞業生。經部從業勳種生也。

[0812a14]  論。若爾從何。外道答也。

[0812a14]  論。說業相續  至無間即生。論主以經部義釋。并喻顯也。

[0812a16]  論。若爾從何。外問喻也。

[0812a16]  論。從種相  續至方引果生。論主答也。

[0812a17]  論若爾何言  說種生果。外道問也。若展轉從花生者。何  故乃言從種生果。

[0812a19]  論。由種展轉至應  與果別。論主釋也。先順釋。後反難釋也。如  文可解。

[0812a21]  論。如是雖言至差別生。釋業  生其果時。非無間生。非離業生。從彼業  相續轉變差別生。

[0812a23]  論。何名相續轉變差  別。外道問也。

[0812a24]  論。謂業為先至故名差別。  論主釋轉變差別。如文可解。

[0812a25]  論。如有  取識至輪轉於生死。論主指事釋。并引頌證  也。

[0812a27]  論。於此義中至永滅故。論主釋。諸因  生果。滅壞不同。如文可解。

[0812a28]  論。何緣異  熟果至有別果生。外難也。如外熟果能為後  果之因。異熟之果何不為異熟因。

[0812b01]  論。  且非譬喻至無別果生。論主釋其前難。兼  破果生也　且非譬喻是法皆等。釋前難也  然從種果無別果生。破前立種果還為  因也。

[0812b05]  論。若爾從何生於後果。外問也。

[0812b06]  論。從後熟變至世說為種。論主釋後生  因也。

[0812b07]  論。此亦如是至故喻同法。論主法  合也。

[0812b08]  論。或由別計至餘異熟生。釋別  緣生亦義同異熟。

[0812b10]  論。前來且隨至離佛無能知。論主業微細推  佛知也。并頌證。如文可解。自下三頌。大  文第二於當品中。勸學流通。初一頌勸
學聞慧。次一頌勸學思慧。後一頌勸學修  慧　已善說此淨因道者。淨謂無漏。因謂佛  教也　謂佛至言真法性。出淨因道體也  應捨闇盲諸外執。令捨有我教也　惡見
所為。明有我教因也　求慧眼。勸聞無我  教也　第二頌云　此涅槃宮一廣道者。觀  無我之理是趣涅槃之廣路也　千聖所遊
無我性者。千聖所遊。顯路廣。無我性。出道  體也　諸佛日言光所照者。佛言如日照無  我性　雖開昧眼不能覩者。是思慧也。聞慧
求見未捨教故。而眼未開。思慧雖開離教  思義昧不能覩　於此方隅已略說。指前自  說也。第三勸修慧也　為開智者慧毒門。
明說意也。無漏之慧能害煩惱。名之為毒。  四善修慧能為加行。名之為門　庶各隨已  力堪能者。謂種性學不同也　遍悟所知成
勝業者。遍悟一切所知之法。皆無有我。  成涅槃之勝業也。

俱舍論疏卷第三十

[0812c04]  從去秋至此冬一部始終點功已畢今窺其  體元草書□傳寫之間彌成違失每披其文  必迷首尾肆多勘本文少加斷推已及半分
變改前緒雖恐背先賢之深慮只為勸後學  之惠解尚處處有脫落重復之可勘正。

[0812c09]  保延三年十二月三日燈下記之

[0812c10]  前少僧都　覺樹

[0812c11]  （別筆）

[0812c12]  以興福寺慈恩院本一交了　樹海

[0812c13]  原文抹消頗難讀然以後學有所益故錄  之。

[0812c15]  于時昭和二年八月校了日　校者識

* * *

【經文資訊】大正藏第 41 冊 No. 1822 俱舍論疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
