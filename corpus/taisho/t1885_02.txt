華嚴七字經題法界觀三十門頌  卷下
夷門山廣智大師本嵩述

[0700a06]  空即一切總莫動著　動著頭角生。落在第  二念。今不動著。妙解前生。

[0700a08]  阿誰無作用　便是死了底漢。猶棺槨中瞠  眼。此頌人人分上活潑潑地皆有作用。是顯  解也。

[0700a11]  作用復由誰　看他家事忙。且道承誰力。此  頌人人無不承恩力。指前顯理也。今推解不  離理也。

[0700a14]  當處和根拔　移花兼蝶至。買石得雲饒。此  頌即理而生解。理為解本。今顯即理。故曰和  根拔得也。

[0700a17]  渠儂由未知　君子若似我。一切法無差。此  頌渠儞也。儂我也。南方時語也。今嘆理智不  相離。人人總不知。目前空即色。遍界野雲  飛。

[0700a21]  虛空雲片片曠野草離離　野花開似錦。  澗  水湛如藍。此頌真空即幻色而物物明矣。法  燈云。今古應無墜。分明在目前。片雲生晚谷。
孤鶴下遙天。是此義也。

[0700a25]  早諳燈是火飯熟已多時　早知今日事。悔  不慎當初。此頌前會色歸空。是影揀斷實之  情。唯言顯理未云顯解也。今此正揀情執遍
計。影揀依他境空。悟此解心不離前理大似。  不知燈元是火。空忍飢腸耳。

[0700b01]  三空色無礙觀　大海從魚躍。長空任鳥飛。  義曰。空是真空。不礙幻色。色是幻色。不礙真  空。故曰無礙。此則約能觀之智有無雙照。約
所觀之境真俗雙融。不二而二。以顯色空。二  而不二。明其無礙。以此為門。出生觀智成立  趣行之解。

[0700b07]  東涌西沒元無二法　繁興大用。起必全真。  賢首品云。或於東方入正定。而於西方從定  出。乃至如是入出遍十方。是名菩薩三昧力。
清涼云。菩薩寂用無涯三昧門。於器世界業  用自在也。既曰三昧。豈有二法也。

[0700b12]  去住都無我。縱橫豈有他　入浪穿雲都無  罣礙。此頌去住者。三際出入無礙也。縱橫者。  十方往來自在也。由前八門我法二執都遣。
到此空色同如。豈有他法於其間哉。由是竪  窮三際橫遍十方。為一味之圓通。顯二法之  無我。非情識之所測。唯同道乃方知。下云。

[0700b18]  寒山子撫掌拾德笑呵呵　因何二老呵呵  笑。不是同風人不知。此頌斯二散聖。不住那  邊混跡今時。或笑或歌左右逢源。別有深意。

[0700b21]  嶺上木人叫溪邊石女歌　故國消息斷。石  虎叫連宵。此頌前八門情盡見除。似木人石  女。到此趣行解興如能叫能歌。豈有情解於  其間哉。

[0700b25]  色空同一味笑殺杜禪和　當局者迷。傍觀  者哂。此頌空色無礙蹤跡未亡。無寄人前堪  悲堪笑。達士可耳。只如杜撰禪和笑箇甚麼。
乃云。我衲僧門下。佛魔並掃光影齊亡。纔有  少分相應。況更說色說空說一說異。是好笑  也。

[0700c02]  四泯絕無寄觀　混然寂照寒宵永。明暗圓  融未兆前。義曰。泯謂遮泯。泯前八門情執。絕  謂止絕。絕九門趣行之解也。然則前門有空
可色有色可空。今此門中二俱不立情執兩  亡。令心絕待都無所寄。以此為門出生觀智  矣。然初句當般若心經中色即是空。二句當
空即是色。三句當色不異空空不異色。此句  當是諸法空相至無智亦無得。顯法體離一  切相。與此真空理同。齊大乘始教。

[0700c11]  心若死灰口宜掛壁　欲言言不及。林下好  商量。心者無寄觀心也。到此聖凡情盡境智  俱冥。如死灰遇煩惱薪而不能然。豈可言思
而能到也。觀中拂跡文云。非言所及。非解所  到。令解心如灰。不可以心思也。非言所及。使  辨口似壁。不可以口議也。

[0700c17]  境空智亦寂　不居明暗室。懶坐正偏床。此  頌妙絕能所對待。正顯無寄也。

[0700c19]  照體露堂堂　照體獨立。物我冥一。此訟觀  智孤朗般若獨存。既曰獨存。心外無法。法法  皆心。下云。

[0700c22]  熱即普天熱涼時匝地涼　靈光獨露處。純  一更無雜。此頌心境重重本覺性一。可謂一  香一花稱性而遍周沙界。一瞻一禮離相而
恒對佛前。所以僧問洞山。寒暑到來如何迴  避。山云。何不向無寒暑處去。僧云。如何是無  寒暑處。山云。寒時寒殺闍梨。熱時熱殺闍梨。
雪竇云。垂手還同萬仞崖。正偏何必要安排。  既不安排信手拈來。都明此意也。

[0701a01]  無心未徹在有意轉乖張　無心尚隔一重  關。有意固應難趣向。此頌不可。亦不可展轉。  拂迹之語也。此語亦不受。於觀心上都無纖
毫。心念猶隔玄津。況乃將前解心欲專此境  耶。唯妙契者即物神會。且道有無不可及底  句。合作麼生會。

[0701a07]  要會終南旨春來日漸長　將謂別有奇特。  元來天陰地潤。此頌泯絕玄趣言象莫測。於  無言象中立絕言象之妙。是以終日言而未  嘗言者也。

[0701a11]  理事無礙觀第二　山高不礙雲舒卷。天靜  何妨鶴往來。義曰。理者是前真空不變。理事  者此門隨緣成底事也。然前門但是揀情顯
理。如金出礦未為器用。今明真理隨緣成其  事耳。無礙者理事相望體用互收。若不變即  隨緣理不礙事也。成事即體空事不礙理也。
觀者權實雙融無礙智也。只為此門隨緣。所  以落在第二。此門行理量雙融之行。運權實  互融之智。超理事大小之情。離體用一異之
見。證理事無礙雙融之中道。此門法義已當  大乘。同教之極致也。但理事鎔融存  (九十)  亡  (七八)  逆  (五六)  順  (三四)
通有十門。同一緣起矣。然成五對。  一相遍。二相成。三相害。四相即。五相非。且  初第一對者。

[0701a25]  一理遍於事門　功盡忘依處。轉身覺路玄。  義曰。一者數之始也。謂一真不變之理。妙能  隨緣遍於千差事法。觀云。一一事中理皆全
遍。非是分遍。何以故。彼真理不可分故。以此  為門出生觀智。行人於此當了法身自性有  隨緣妙用。正明理不礙事也。

[0701b02]  獨曜無私對揚有準　應物現形。如水中月。

[0701b03]  寂爾本非多隨緣處處和　密移一步六門  曉。無限風光大地春。此頌玄寂不變體一妙  絕群數。故曰非多也。靈鑒隨緣用廣數而應
之。故曰處處和也。正明理遍於事者也。

[0701b07]  鎔金金作器動水水為波　截瓊枝寸寸是  寶。析栴檀片片皆香。此頌真理隨緣成事顯  事。事全真矣。

[0701b10]  染淨元無自聖凡豈有他　應觀法界性。一  切唯心造。此頌一一依正俱無自性盡。是真  隨理緣而成。豈有他法而別有體也。故經曰。
真如淨境界。一泯未常存。能隨染淨緣。遂分  十法界也。

[0701b15]  東西南北看那畔不彌陀　佛身充滿於法  界。普現一切群生前。此頌觀智精明法眼通  徹。見一一塵皆淨土。一一心盡彌陀。大經解
脫長者云。我欲要見安樂世界阿彌陀佛及  十方佛。隨意即見。

[0701b20]  二事遍於理門　影現建化門頭。身遊實際  理地。義曰。以千差事法各各全遍一真之理。  觀云。以有分之事於無分之理全同非分同。
何以故。此事無別體還如理故。此全遍門。超  情離見非世喻能。況如全一大海在一波中。  而海非小。如一小波匝於大海。而波非大。此
相遍二門。文雖前後法乃同時。此二為總。下  八為別。別不離總。為生發義。本正明事不  礙理。

[0701b29]  由同作異異乃全同　翻手覆手。只是這手。

[0701c01]  只由金作器所以器皆金　一點水墨。兩處  分明。此頌理遍事而金作器。事遍理而器皆  金。二門喻顯也。

[0701c04]  況事唯心現塵塵盡是心　隨緣成底事。物  物盡全真。此頌三界唯心更無別法。

[0701c06]  性空人易信法住聖難任　體空全遍人皆委。  法別有體聖難容。此頌緣生事法性空人易  信矣。法別有體實住聖難任持。何則聖人證
一切法空而成果海。豈別有一法不空者。故  古德云。若有一法毘盧墮在凡夫矣。有作性  難任者。恐非智者。詳之。

[0701c12]  緣徹無緣處緣緣實甚深　法眼通明。方能  徹證。此頌能徹觀智所徹性空。緣性既空即  不變理。故曰甚深也。肇論云緣覺覺緣離以  即真矣。

[0701c16]  三依理成事門　隨緣成妙有。大用獨全彰。  義曰。事無別體依真理而成。如波因水方得  成立。此門唯隨緣義也。

[0701c19]  明明底事處處施張　山河及大地。全露法  王身。

[0701c21]  澄湛絕纖塵能為染淨因　絕點純清水。能  隨風起波。此頌是一心之妙體杳。絕纖塵十。  法界之親因。隨緣成矣。

[0701c24]  聖凡無異路迷悟有疏親　染淨體一。愚智  妄分。此頌四聖六凡所依性一。迷者從識而  似疎。悟者就智而全親。迷悟在於人矣。何關
法性者哉。

[0701c28]  不變時時隔　無為無事人。猶遭金鎖難。此  頌隔者。塞而不通也。時時者。長遠也。若真  如無隨緣之用。則真妄長塞而不通也。有僧
問法眼云。情生智隔。情未生時如何。師云。  隔。是此意也。

[0702a04]  隨緣日日新　草木精神換。江山氣象新。此  頌正顯此門義也。謂真如能隨緣。新新不住  成。諸事法若法。有住不名妙用也。且道是何
人分上。

[0702a08]  披毛戴角者方是箇中人　斫倒那邊無影  樹。却來火裏又抽枝。此頌隨緣人也。謂自古  賢聖了證真理。由悲故迴入塵勞。由智故方
便利物。宗門中喚作異類中人也。丹霞云。戴  角披毛異類身。是此意也。

[0702a13]  四事能顯理門　乾坤盡是黃金骨。萬有全  彰淨妙身。義曰。事法體空為能顯也。真理為  所顯也。觀云。以事虛故全事中之理挺然露
現。猶如波相虛令水體露現。此門唯體空義  也。

[0702a18]  青嶂白雲誰人分上　然宗門中以青山為  體。白雲為用。即此體用阿誰分上。要會麼。萬  里江山無異路。一天風月盡吾家。

[0702a21]  從緣緣本虛虛則道方孤　若了依他起。無  別有圓成。此頌緣無自性事法體空。唯願一  道真空。孤標而獨立也。

[0702a24]  空谷無音響實由外叫呼　驀地喚一聲。猶  如鏡中現。此頌空谷者。事法體空因也。外叫  者。疎助緣也。顯喻因緣無性。是事家用也。

[0702a27]  見聞性自離知覺寂然逋　見聞覺知非一  一。山河不在鏡中觀。此頌離者。捨去也。逋  者。懸遠也。謂所顯真理離一切相。不可以見
聞覺知。六情所測也。若以見聞覺知趣求者。  捨去此理懸遠久矣。維摩經云。法離見聞覺  知。若行見聞覺知。則是見聞覺知。非不法也。  直須放下情塵迴光可耳。

[0702b05]  暫爾迴頭看衣穿露寶珠　水穿瘦骨露。屋  破看星眠。此頌衣穿者。事法體空也。寶珠者。  理實也。如瞥然放下見聞情念知覺妄心。以
觀智慧眼覻破。一一事中理皆全露。又如貧  子還家。遇長者指示衣珠忽自迴頭。見破衣  內果有明珠。隨其心而驟富也。

[0702b11]  五以理奪事門　實際理地不受一塵。義曰。  理為能奪。事為所奪。以一真不變之理。奪盡  千差事法也。觀云。以離真理外無片事可得。
如以水奪波波無不盡。此則水存以壞波令  盡。由四門所顯之理。到此便為能奪。此門唯  不變義也。

[0702b17]  摩竭掩室毘耶杜口　摩竭者。唐翻無毒害。  以彼國汝無形戮故。佛於茲成道。三七日內  不說法也。表名言路絕。狀若掩室也毘耶離。
唐翻廣嚴。以城中平廣嚴麗故。淨名居士示  疾。於此會諸菩薩各說不二法門竟。時文殊  問言。何等是菩薩入不二法門。淨名默然無
言。名為杜口也。且如二聖人。豈可無辨才也。  蓋辨所不能言也。要會麼。欲明空劫未生前。  從來佛祖豈能宣。

[0702b26]  物際獨巍巍　從來卓爾獨存。不與萬法為  侶。此頌不變理體獨露堂堂。奪盡物之邊涯  際畔也。

[0702b29]  冥真息萬機　萬機休罷處。一曲韻無私。此  頌奪盡千差念慮也。

[0702c02]  境閑情淡淡心止思微微　境智冥寂。情忘  慮息。此頌所觀境既空閑。能緣情慮則淡薄。  微細隱也。

[0702c05]  差路終迂曲一源絕是非　直截根源佛所  印。摘葉尋枝我不能。此頌隨相行多岐委曲  長劫行之離相行。一路直截是非俱泯。泯無
能泯。奪無所奪。一道靈光有何間斷也。

[0702c09]  纖毫情不掛何處不光輝　皮膚脫落盡。獨  露一真實。此頌奪盡心境千差顯一純真之  智鑒無方而不顯現也。

[0702c12]  六事能隱理門　佛事門中不捨一法。義曰。  事為能隱。理為所隱。由第三成事即理隱也。  觀云。真理隨緣成諸事法。遂令事顯理不顯
也。如水成波動顯靜隱也。法身流轉五道。名  曰眾生。眾生現時法身不現。此門唯顯成事  義也。

[0702c18]  浩浩波瀾當處澄湛　數峰青翠處。孰委是  雲根。波瀾者。千差事法也。澄湛者。純清一理  也。唯顯成事之波。不顯湛然理矣。

[0702c21]  物物既緣成緣成翳本明　只為隨他法。喪  却本來真。此頌因隨緣而成事。唯顯成事而  隱理也。

[0702c24]  但觀波浪起不見水澄清　貪觀白浪。失却  手篙。此頌約境則唯顯俗諦而隱真諦。約人  則迷於理而滯於事。

[0702c27]  遠境危峰小平湖野艇橫　莫隨境轉落今  時。恐失本來光彩去。此頌要見即俗之真。信  取境唯心耳。野人云。看。

[0703a01]  皎然直下事不動却須行　欲窮千里目。更  上一層樓。此頌雖達俗諦更須明即俗之真。  物物目際皎然明白。不應滯事而迷理。全無
變動之見。故曰却須行也。

[0703a05]  七真理即事門　隨流雖得妙。入海水波潛。  義曰。真理者。是五門不變理也。即事者。是三  門隨緣事也。故成此門不變即隨緣義也。則
廢己同他泯其理也。即真該妄末雖空而非  斷也。觀云。是故此理舉體皆事。方為真理。如  水即波無動而非濕。故即水是波也。

[0703a11]  口中喫飯鼻裏出氣　眼在眉毛下。鼻子大  頭垂。明日用平常也。

[0703a13]  明明百草頭歷歷復何求　明明開正眼。物  物盡圓成。此頌既真理即在事中。更有何物  而不具足耶。

[0703a16]  求得外邊事絕求道自周　有求皆錯。無意  自親。此頌心外求法與道懸遠。心不求心法  法心耳。下云。

[0703a19]  花開小砌畔雲起遠峯頭　竹徑通幽處。禪  房花木深。此頌真理即事物物圓成。但能信  手拈來。自然縱橫得妙。

[0703a22]  好箇安身處他人未肯休　含元殿裏坐。休  更覓長安。此頌好箇隨緣放曠即事。明真安  身立命之處。奈何不肯承當。故未休也。

[0703a25]  八事法即理門　元從恁麼來。却須恁麼去。  義曰。事法者。是六門成事體也。理者。是四門  體空用也。故成此門成事即體空義。顯廢己
同他泯其事也。即妄徹真源。雖有而非常也。  觀云。故說眾生即如。不待滅也。如波動相舉  體即水。無異相也。

[0703b02]  差即無差波波皆濕　萬像紛然。參而無雜  物物到空處全空物自閑事空方徹理。物  體兩閑閑。此頌全空者。真理也。閑者。無用
也。物物到此體空而全理。是廢是體用也。

[0703b06]  絲毫情不盡如隔萬重山　差之毫釐。失之  千里。此頌萬像雖然即真。不可情識會。若帶  微細情解而會。豈止萬重山矣。如將螢火燒
須彌山。終不能著也。

[0703b10]  但了波中濕何煩鏡裏顏　但得本莫愁末。  此頌波中濕者。事法體空而即理也。鏡裏顏  者。體空也。既以觀智了物即真理。何更煩
勞推問體空之義也。

[0703b14]  曠然平坦路不在白雲間　目前無異路。迷  者自東西。此頌事法虛曠一際齊平。觸目皆  真。何勞遠求於雲外哉。

[0703b17]  九真理非事門　水底金烏天上日。眼中童  子面前人。義曰。於非異處辨非一也。隨緣非  有之法身。恒不異事而全理。顯示自他俱存
理事雙全矣。觀云。所依非能依。故如即波  之水非波。以動濕異故。此門隨緣即不變義  也。

[0703b23]  物物全真一道清淨　純一無雜。非干事也。

[0703b24]  露柱木頭做時人未敢當　只因分明極。翻  令所得遲。此頌露柱者。簷下柱也。隨緣義。木  頭者。不變義也。雖隨緣而成露柱。恒非事也。
此理難明。未敢承當。故約人嘆深也。或可多  是無味之談塞斷人口。真理既非其事。誰敢  道著。不敢承當也。

[0703c01]  寂然非有地閴爾杳無方　祖父田園無寸  土。東西南北絕邊方。此頌不變自體一塵不  立寂靜純真。那有方所者哉。

[0703c04]  事絕神何慮理全境不彰　心境俱亡。復是  何物。此頌雙遮心境。顯真理而非事。

[0703c06]  釣魚船上客元是謝三郎　出身猶可易。脫  體道應難。此頌由事絕情亡唯一全理。於非  異處辨非一也。要須玄會。不可事迹而求。故
出此有句中無句。妙在體前之義也。謝三郎  者。福州玄沙備禪師。少而敏黠。家以捕魚為  業。常隨其父泛小舟於江濱。一日因見月影
有省。乃遺舟罷釣。出家入道矣。師法嗣雪峰  存禪師。為法門之昆季耳。師一日示眾云。我  與釋迦同參。時有僧便問。承聞和尚有言曰。
我與釋迦同參。未審參見何人。師云。釣魚船  上謝三郎。此是出情見離窩窟。傍通密旨妙  會玄宗底句矣。後人亦呼師為謝三郎。

[0703c18]  十事法非理門　月篩松影高低樹。日照池  心上下天。義曰。舉體全理。即事相宛然。此則  寂滅非有之眾生。恒不異理而全事。明非孤
單。故曰全矣。如全水之波非水。以動義非濕  故。此上十義約理望事。則有成  (三也)  有壞  (五也)  有  即  (七也)  有離  (九也)
事望於理。有顯  (四也)  有隱  (六也)  有一  (八也)  有異  (十也)  逆  (五六九十)  順  (三四七八)  自在無障無礙同一緣起
矣。此上四門存泯無礙也。七八於解常自一。  由此二門相即故。得解心現前。觀之以成雙  遮中道矣。九十於諦常自二。由此二門性相
異故。即真俗雙存。以成雙照中道矣。此門體  空。即成事義。

[0704a01]  全真物物萬行沸騰　大用全彰。非其理也。

[0704a02]  理全事亦全何處不方圓　人人皆具足。物  物盡圓成。此頌理事俱全真俗雙照。以明中  道處處方圓。下云。

[0704a05]  縱目極天際榰頤小檻邊蔽空雲靉靉匝地草  芊芊　籬頭落底千千藥。不是神農人不知。  此頌物物全真信手拈來。縱橫得妙苟不仙
陀。如何領會。下云。

[0704a09]  更欲論玄妙金剛拏起拳　赤心片片。重重  相為。此頌上四句中不明玄旨。又問。夷門意  趣如何。師云。金剛拏起拳。是同坑無異土。若
又不領。假使普慧雲興二百問。普賢瓶瀉二  千答。不遇知音也。是徒勞話會。然則忽遇箇  中人。如何別通一線。要會麼。不解金剛拏起  拳。領取泥牛耕水月。

[0704a16]  周遍含容觀第三　幢網珠光無向背。自他  光影一時周。義曰。一一事法如理融通。包遍  自在。約差別事法論其體用而顯玄也。竪無
不窮曰周。橫無不極曰遍。外無不包曰含。內  無不攝曰容。觀者混融無障礙智也。第三者  前已標矣。要知次第無堦級。前三三是後三
三。此門行無盡之行。運混融之智。超定一定  多之情。離先後同時之見。證事事無礙法界  出生觀智。號晉融無障礙智矣。此門法義逈
異諸詮。是毘盧性海之圓宗。實一乘別教之  玄旨。事如理融遍攝無礙。交參自在各辨十  門。一為法義體用之本也。二是周遍義也。三
是含容義也。此三備矣。四釋二也。五釋三也。  六七皆收四五也。八九融攝六七也。十收八  九也。

[0704b02]  一理如事門　心隨萬境轉。轉處實能幽。義  曰。此因前九十二門全理全事。到此遂令一  味純真全同差別法也。此是總句。為法義體
用生發之本。

[0704b06]  一切唯心兵隨印轉　魚母憶而魚子長。蜂  王起而蜂眾隨。

[0704b08]  並安千種器千月落其中　千江有水千江  月。萬里孤舟萬里身。此頌所如千差事法。

[0704b10]  一道澄江淨唯餘一月通　一念心清淨。一  佛出世間。此頌所如一法。

[0704b12]  同為異復異　放去彌綸沙界。森羅萬象齊  彰。此頌分同作異異乃全別。顯上四句法合  一多之法。全同為全異也。

[0704b15]  異作同還同　收來蹤跡全無。誰是能同之  者。此頌攝異為同。同無同相。強稱為同也。同  者玄寂體也。異者靈鑒用也。肇論云。是以般
若之與真諦。言用即同而異。言寂即異而同。  同故無心於彼此。異故不失於照功。

[0704b20]  誰得圓通妙終南箇老翁　箭穿江月影。須  是射鵰人。此頌理雖如事而異明異而全同。  是雙照而雙遮。故號圓通。夷門推此玄道。唯
我帝心禪師無得而得之者也。

[0704b24]  二事如理門　法依圓成。還同圓遍。義曰。謂  諸事法與理非異。故能隨理而圓遍也。與前  門為相如一對矣。此門周遍義。三門是含容
義。與後門為周遍含容一對。結歸觀題也。

[0704b28]  君既無涯我亦隨爾　恩來義往。今古如然。

[0704b29]  理遍一多法一多同理然　水起千波異。千  波一濕同。此頌相如二門一多法義。

[0704c02]  意無往來相誰後復誰先　不動而變。二際  俱亡。此頌一多之法同時相如。各不離本位  互相如遍終無往來先後之相。則知十方三
世湛然常住矣。

[0704c06]  舉措皆儒首縱橫盡普賢　頭頭妙行。物物  無虧。此頌儒首者。是般若會上儒首菩薩。達  俗即真不遺細行也。普賢者。曲濟無遺曰普。
隣極亞聖曰賢。此二菩薩。運同體之悲智。化  異見之眾生。真即俗而事相存。俗雖存而不  異真。

[0704c12]  日中迷路者掘地覓青天　將南作北情猶  恕。掘地尋天更可悲。此頌著相凡夫不達相  即無相。廣設相而相外求真何異迷人將南
作北迷情難遣。又如掘地尋天何日相應。遠  之遠矣。故佛言。迷中倍人誠可憐愍耳。

[0704c17]  三事合理事門　網珠千影相。盡在一珠中。  義曰。前所遍之一事到此便為能含。由上一  事體空能含中。餘一切事皆體空不離法界。
是故俱在一塵中現不壞相而廣容也。然上  三門法義備矣。下之七門自此而生也。

[0704c22]  一毛稱性攝法無遺　雖分理事異。一法普  包容。法者理事法也。遺者失也。一毛正報與  法性相具非一非異。故能攝而無失也。

[0704c25]  塵中無數剎剎有佛難思　十方依正一塵  中。無限遮那轉法輪。此頌依中現依正也然  依正二報一一如理在一事中分明顯現。非
因依人情識所解也。

[0704c29]  眼耳絕聞見身心何覺知　栴檀林裏坐。鼻  孔不知香。此頌上二句依正融通。是大菩薩  遮那智境。聲聞尚杜視聽於嘉會。況凡夫迷
妄身心。何能覺知矣。佛果云。現定見聞覺知  是法。此法離見聞覺知。若著見聞覺知。即是  見聞覺知。大凡達法之士。超出見聞覺知不
住見聞覺知。却來受用見聞覺知。然則且道  受用底一句。作麼生道。

[0705a08]  閑堂行道夜靜室坐禪時　經行坐臥中。受  用法王法。此頌達法之士。四威儀中閑堂靜  室之內。或行道坐禪之時。受用融通包容理
事之法樂也。

[0705a12]  日用自家底何煩尋路跂　閑堂行道全由我。  靜室安禪更在誰。此頌一身之事變融理事  在自己。日用之中何必煩勞別尋玄道哉。

[0705a15]  四通局無礙門　法界華嚴大道場。纖毫不  動一齊彰。義曰。通者事法體空也。局者不壞  成事相也。一一事法互不相妨。故曰無礙。由
前二門與理非異。故唯通也。今加非一義顯  成事體。故兼局也。故經云。隨緣赴感靡不周。  是通義也。而恒處此菩提座。是局義也。不動
一位而遍在一切位中也。釋第二門周遍義  也。

[0705a23]  無在不在十方目前　遍住一致。遠近齊彰。  無在者。體空而遍十方遠也。不在者。無所不  在也。不壞相而住在目前近也。李長者云。無
邊剎境。自他不隔於毫端。十世古今。始終不  離於當念矣。又維摩經云。天女問舍利弗言。  女身色相今何所在。舍利弗言。無在無不在。
天女曰。一切亦復如是。夫無在無不在者。佛  所說也。

[0705b02]  不動步而遍縱橫孰是渠　一月在天。影分  眾水。此頌上句局不礙通。下句通不礙局也。  故十方自在。無非達士之妙用也。

[0705b05]  塵塵非一異剎剎豈親疎　當堂不正坐。誰  赴兩頭機。此頌事非一則成事。義非異則體  空義也。理非異則不變義非一則隨緣義也。
約悟者轉物同己則似親矣。迷者心隨物轉  則疏遠矣。今則通局無礙泯一異絕親疎。物  物明矣。

[0705b11]  柳帳長橋掛花裀小砌鋪　頭頭盡露真消  息。物物全彰古佛心。此頌目前實際性相圓  融。信手拈來不勞心力。

[0705b14]  若明法爾力何用費功夫　本自圓成。不勞  心力。此頌真如不守自性。從來法爾隨緣。成  柳帳而作花裀。全彰妙有。現天文而明地
理。盡顯真空。何勞妙辨以宣揚。豈假神通而  顯示。達者可爾。不用功夫。若乃情關固閉識  鎖難開。未明法爾全真。須假終南觀智而冥  會矣。

[0705b21]  五廣狹無礙門　華藏世界所有塵。一一塵  中見法界。義曰。由非異故一塵體空。悉能廣  容無邊剎海。故名廣也。由非一故不壞一塵。
微細小相成事之體。故名狹也。廣狹互融。故  曰無礙。三門唯廣。此兼狹義釋。第三含容  也。

[0705b27]  不動一毛包容無盡　芥納須彌。上狹下廣。

[0705b28]  毛端容剎海。剎海入毛端　正容依依入正。  此頌上狹不礙廣。下廣不礙狹。

[0705c01]  剎海元非小。毛端本不寬各住自位。都無  往來。此頌一多事法不壞相而更互容攝。唯  智照可明。非識情所造。

[0705c04]  迴眸覓即易。進步討還難　肯來兩手相分  付。擬去千尋不可攀。此頌忘情反照却易相  應以識十度進求誠難會矣。且如玄會終南
觀旨一句。作麼生道。

[0705c08]  要會終南旨牛頭尾上安　空手把鋤頭。步  行騎水牛。此頌帝心禪師廣狹相參之妙句。  下無私應須玄會耳。

[0705c11]  六遍容無礙門　唯一堅密身。一切塵中見。  義曰。二四唯遍義。五唯容義。今合之同時具  此二義也。一法望多時。雖普遍而即廣容也。
多法望一法時。攝一法在多法中。雖廣容而  即普遍也。遍即容容即遍。故曰無礙。

[0705c16]  一法望多同時遍攝　遍攝雖同時。說時多  在後。

[0705c18]  一鏡入多鏡多身入一身　一身普現一切水。  一切水月一月攝。此頌上句一法望多法。以  喻顯法也。下句多法望一法。即後門法。義在  同時。

[0705c22]  時窮唯一念處極但纖塵　一念入多劫。一  塵遍十方。此頌約時一念竪窮三際。約處一  塵橫遍十方。一法望多同時之義。在斯爾。

[0705c25]  見月休觀指歸家罷問津　得兔忘  [竺-二+帝]  。得魚  忘筌。此頌一念既悟見一一塵中同時遍攝
互無障礙。如見月而不觀指端。似到家而罷  問關津矣。

[0705c29]  李陵居北塞元是漢朝臣　英雄不服蠻夷  死。更築高臺望故鄉。此頌李陵者。李廣之  子。名陵字少卿。前漢武帝時。將五千兵卒北
征單于。因力不及遂陷番不迴。特築高臺而  望故鄉。取一法望多法。不可以情所到也。

[0706a05]  七攝入無礙門　十方所有佛。盡入一毛孔。  義曰。多法望一名攝入者。謂無多可遍無多  可容。故曰攝入矣。正攝即入正入即攝。故曰
無礙也。多法者是前所遍所容一切事法也。  到此却為能攝能入矣。一法者是前能遍能  容一事也。到此却為所攝所入也。言有前後  法在同時耳。

[0706a12]  多法望一更無前後　攝入無前後。立義一  在先。

[0706a14]  此能即彼所今所是前能　改頭換面只是舊  人。此頌一多互望無定能定所。雖能所而非  能所。法在同時耳。

[0706a17]  遍攝無前後為門立異名　歸源性無二。方  便有多門。此頌體絕對待圓融無前後。用隨  得彰行布有異名也。

[0706a20]  鏡多有準則燈一無虧盈　一燈光互照。千  鏡影相承。此頌多鏡喻多法。一燈喻觀智也。  若然一燈在十鏡中心見燈燈互照鏡鏡相
容。準則成事分齊虧盈智無增減。可謂正互  容而不礙互遍。正互攝而不礙互入矣。

[0706a25]  斫額乘槎望黃河徹底清　天眼龍睛徹底覻  破。此頌引博物志云。天河與海通。海濱年年  八月有靈槎木來往不失期信。有博望侯張
騫。邃積糧乘槎而去。怱怱不覺晝夜。忽至一  處所見室中多有織女唯有一夫牽牛臨渚不  飲。驚而問曰。公何由至此。騫乃問曰。此是何
處。夫曰。君可往蜀問嚴君平。騫乃如其言。君  平曰。某年月日有客星犯於斗牛。正是至今  也。既犯斗牛必奇人也。分取觀智法精明方
能徹矣。故出無味之談。不可以識情妄測  八交涉無礙門諸佛法身入我性。我性還  共如來合。義曰。交謂交互。涉謂關涉。以六中
一望多關涉七中多望一也。七中多望一交  互六中一望多也。交互關涉無有罣礙。成一  多兩重主法。

[0706b11]  遍容攝入有主無伴　主者自在義。交涉又  何妨。

[0706b13]  羅紋結角中孰辨主人公　有客須遵主。無  賓獨等尊。此頌羅紋結角四義。意取天涯海  角。四方八面。一多之主法既不立伴。其誰是
辨別識主之者。

[0706b17]  道異何曾異　文有一多異。主無彼此殊。此  頌行步一多稱異。圓融妙體無殊。今顯主法  圓融拂其異跡。故曰何曾異也。

[0706b20]  言同甚處同　說同因異立。無異同何同。此  頌同因異立異因同彰。今此門中異伴不立  獨顯主法。拂其對異之同。故曰甚處同也。

[0706b23]  三門對佛殿露柱掛燈籠　臂長衫袖短。脚  瘦草鞋寬。此頌牒上同異俱遣。唯主獨存物  物純真。信手拈來縱橫得妙。夷門曲為諸仁
不免重宣此義。

[0706b27]  涼觸林鍾夜北來一陣風　捲箔秋光冷。開  窓暑氣清。此頌林鍾者。六月律令。故取北風  為涼也。此與三門佛殿露柱燈籠一狀領過
矣。既論主中之主。誰敢道著名字。須是迴互  密旨不犯當頭。洞山云。但能不觸當今諱也。  勝前朝斷舌才。

[0706c04]  九相在無礙門　一聲遍入諸人耳。諸人耳  在一聲中。義曰。前八門中雖已收六七二門。  能遍能容能攝能入。一多兩重主法也。今此
門中收所遍所容所攝所入。兩重伴法也。兼  攝餘法入他法中。故得凡聖混融因果交徹。  全主為伴。互各相在矣。

[0706c10]  所攝所入有伴無主　伴者客寄義。萍跡混  他鄉。

[0706c12]  圓明處處真孰辨主中賓　九宮不肯戀。獨  自入方衢。此頌圓明者。揀異凡夫無明。二乘  似明。菩薩分明。佛號圓明。表全為主全伴。謂
彼聖智證真之後。功成不宰。迴入塵勞混同  凡跡處處圓明而不昧也。既無賓外之主。誰  是辨別全主為賓之者。意顯獨立。故曰誰辨  也。

[0706c19]  昔作堂中主今為門下人　不顧家園風景  好。却隨柳絮路頭忙。此頌前全為主法。今為  門外堦下之人。顯全為伴法也。

[0706c22]  故新新復故　舊佛新成。新成舊佛。此頌去  新曰故。明主法也。去故曰新。明伴法也。新復  故者。是全賓為主也。牒前八門一多之主法  也。

[0706c26]  新故故還新　隨緣即不變。不變却隨緣。此  頌故還新者。是全主為伴。正顯此門一多之  伴法也。如豐  干  萬回寒山拾得散聖人等。了
却那邊實際理地。却來建化門頭示現形儀。  接物利生弘揚聖道。隨緣日新全為其伴。故  曰還新也。

[0707a03]  風起長安道波斯入大秦　境勝多英傑。性  海風波起。此頌華嚴教風起於長安。漢高祖  所都。謂群僚曰。願朕子孫長安於此。故號長
安。大秦者。始皇國號。先居長安。曰大秦也。  因呼川曰秦川。後唐改為華嚴川也。譯講之  人播揚宣述不知其數。且如佛陀跋陀羅實
叉難陀三藏等。盡是異國聖僧。特將大教詣  譯場中。弘宣翻譯祖述經義。如彼波斯入大  秦之長安也。又杜順和尚雲華嚴尊者賢首
國師清涼圭峯等。制造章疏開演流通。亦如  波斯善能別寶。

[0707a14]  十溥融無礙門　混然無內外。和融上下平。  義曰。溥也廣也。大也。廣收前九門一多差別  之法。義并大包三乘權實頓漸之性相也。融
者和也。謂融前二門一多重重。主伴同時無  有罣礙。然一是義本。為生發後門之初基。十  是總門。是收攝前法庫藏。又十是圓數。攝事
事而皆圓。故曰溥融。大經幽趣罄竭斯門。照  法界無盡之重關。容純真差別之群像。

[0707a22]  主伴同時請高著眼　不因師指。幾乎蹉過。

[0707a23]  主伴兩無差聖凡共一家　落霞與孤鶩齊  飛。秋水共長天一色。此頌主伴難分凡聖體  一。唯顯混融無礙玄寂獨存。

[0707a26]  虛空用有際　空生大覺中。如海一漚發。此  頌事法體空用也。普賢云。虛空可量風可繫。

[0707a28]  纖芥體無涯　一塵稱理。豈有邊涯。此頌芥  納須彌體無邊畔。經云。毛孔容受彼諸剎。諸  剎不能遍毛孔。清涼云。觀佛境於塵毛。此正
結顯溥融無礙。是佛不可思議無盡功德矣  窮得根源妙隨流任算沙隨流方得妙。住  岸却迷人。此頌窮究觀門。精妙解達理事圓
通。似枝枝而得本。如派派而逢源。何妨演教  度生。豈礙分別名相。或逢上士。直指圓融之  心。遇中下流。曲示行布之教。隨流得妙。從他
入海算沙。徹法深根。就彼尋枝摘葉。運三觀  無礙之智。盡  [竺-二+卓]  群機。與同體一極之悲。皆歸  溥融之玄道。

[0707b11]  深明杜順旨何必趙州茶　通明妙觀玄網。  何必參禪問道。此頌帝心禪師集斯觀旨。撮  華嚴之玄要。束為三重。設法界之妙門。通為
一觀。諸經詮量不到。禪宗提唱莫及。雖言諗  老直截。難比溥融無礙也。噫嘗聞有語云。若  人會得法界觀。參禪了一半。宗湛以此評之。
應云。深明杜順旨。好喫趙州茶。何則昔有僧  到趙州。州云。曾到此間麼。僧云。曾到。州云。  喫茶去。後又有僧到。亦云。曾到此間麼。僧
云。不曾到。州云。喫茶去。院主問州云。曾到  底也教喫茶去。不曾到也教喫茶去。尊意何  如。州喚院主。院主應喏。州云。喫茶去。諸仁
者看他趙州古佛雖是用此一機慣得其便。  不妨於一椀茶上普接三根。遂使諸方點頭。  相許唯有夷門。為甚麼道。何必趙州茶。若也
點檢得出。便見掃除玄妙塵埃吐盡佛法氣  味。苟或未究玄宗。應須仔細淘汰參教。宗說  俱通。方是溥融無礙智矣。

[0707b29]  釋夷門絕筆讚曰。

[0707c01]  法爾不爾　教恁麼不恁麼。

[0707c02]  不爾法爾　不恁麼却恁麼。

[0707c03]  普賢慚惶　道非行得一場麼  [怡-台+羅]  。

[0707c04]  文殊失利　體絕群像能知智亡。

[0707c05]  釋古德頌曰。

法界華嚴大道場　　兼身在內讚歎不及  
纖毫不動一齊彰　　依正同現水月道場  
古今殊異無來往　　三世不遷目前可驗  
延促何曾有短長　　一念萬年體絕增減  
主伴互參猶帝網　　一多交涉卷舒自在  
聖凡交徹類燈光　　染淨融通殊無障礙  
毘盧本絕多端相　　光照無弘玄寂體一  
青即青兮黃即黃　　隨緣成德應物現形

[0707c14]  謬釋慶終戲筆書偈。

露滴天地冷　　夷門水月清  
終南幽隱處　　石虎嘯風生

[0707c17]  註法界觀門頌

華嚴七字經題法界觀三十門頌卷下

* * *

【經文資訊】大正藏第 45 冊 No. 1885 註華嚴經題法界觀門頌  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
