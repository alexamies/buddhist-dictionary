法智遺編觀心二百問
法孫繼忠集

[0824a09]  景德四年六月十五日。四明沙門比丘知禮。  謹用為法之心。問義于浙陽講主昭上人  (左右)  五月二十六日。本州國寧寺傳到上人。答十
義書一軸云云。答釋未善讀文。縱事改張終  當乖理。始末全書於妄語。披尋備見於諂心  毀人。且容壞法寧忍欲敷後難恐混前文。故
且於十科立二百問。蓋恐上人仍前隱覆不  陳已墮之愆。更肆奸諛重改難酬之問。故先  標問目後布難詞。必冀上人依數標章覽文
為答。母使一條漏失。欲令正理分明希不延  時庶塞顒望。

[0824a20]  問辨訛云。觀有二種。一曰理觀。二曰事觀。今  文不須附事而觀。蓋十法純談理觀。故且二  種觀法各能觀境顯理。既不附事相而觀。乃
是直於陰入觀理。此則正是約行理觀。今那  云是事法理觀耶。

[0824a25]  問夫名事法為理觀者。須託事附法入陰心  用觀。顯理方名理觀。今文既不附事託陰而  觀於理。何顯而名理觀耶。

[0824a28]  問附事顯理乃是一種觀法。何得標列云觀  有二種。一曰理觀。二曰事觀。豈以所附事自  為一事。所顯理更立為一理觀耶。

[0824b02]  問約教明三法對觀心。三法但名為事。今文  既非約觀三法。那名為所顯三諦耶。

[0824b04]  問辨訛云。今文理觀事事全成於法界。心心  成顯於金光。既不附事相法相。則是直體陰  入事事成不思議境。則十乘心心顯於金光
既爾。得不是約行理觀耶。

[0824b08]  問十法若非約行理觀。那得便是普賢端坐  念實相耶。

[0824b10]  問答疑書。既云普賢觀法證前圓談。理觀示  可修義。何故釋難書轉云念念相續。及念實  相令依止觀修證耶。

[0824b13]  問若非約行理觀焉。得念念相續焉。得入理  證果耶。

[0824b15]  問答疑書云。此玄直顯心性義同理觀。若少  帶事法且非直顯心性。唯約行理觀直觀陰  心顯性。此玄既直觀心顯性。那非行約理觀  耶。

[0824b19]  問今文既是約行理觀。那無揀陰及十乘耶。

[0824b20]  問本立十法是約行理觀。故廢後附法觀心。  約行觀既不成。後文觀心如何廢那。

[0824b22]  問此玄十種三法。乃是正談果法。何得是直  顯心性耶。

[0824b24]  問所引五章但稱涅槃。只是佛性乃是正談  果法。該於因人佛性。豈是直顯眾生佛性  耶。

[0824b27]  問如云游心法界如虛空。則知諸佛之境界。  乃是直顯心性該得佛法。豈名直顯佛法耶。

[0824b29]  問誥難書特問此玄正談佛法。那名直顯心  性因。何不答何得二三處。改云予不許直顯  法性耶。

[0824c03]  問今既牽率而答。何得言心性處。不言直顯。  言直顯處不言心性。豈非四字全書恐義乖  返耶。

[0824c06]  問答疑書云。此玄文直顯心性。今何改云學  者備覽妙玄。已知心性遍生遍佛。故觀此果  法知是心性。此豈非妙玄自顯心性。此玄不
顯心性。何得云此直顯心性耶。

[0824c10]  問予云。良師取意講授義合諸文。仁尚不伏。  仁立學者先解妙玄。方尋此部出何文耶。

[0824c12]  問既此玄直顯心性。故十法皆以理融。妙玄  不直顯心性。故十法不以理融學者解彼心  性尚能融於他部何不自融當部。而更觀心  融之耶。

[0824c16]  問此玄十法文顯標云為未有智眼。約信解  分別。那云純被妙玄深達心性人耶。

[0824c18]  問秖為此玄附於如來所游十法。廣示心觀  故至經文不論觀解。何得據被廢此觀心耶。

[0824c20]  問此玄大師被在日。當機故須即示修法。涅  槃玄是滅後私制既。非當眾策觀。故且缺如  以託講者倣諸部授人。那云學者自知耶。

[0824c23]  問妙經文疏雖敘偏小。本被習圓之人。故附  文作觀多分在圓。令一一文不違所習。據何  文證知是久習止觀之人。豈大師講妙經時。
預為玉泉寺修止觀人示觀心耶。

[0824c27]  問所據觀心銷開等。欲成觀心銷文是要。且  開等具於四釋最後旁用觀心銷之。觀銷若  要何不居初。又何文云觀心銷是要耶。

[0825a01]  問大師說玄疏時。尚未說圓頓止觀。何得純  為久習圓頓止觀人。示事法觀耶。

[0825a03]  問妙玄觀心。令即聞即修不待觀境。那云指  示行人。須依止觀中修耶。

[0825a05]  問若廢此文觀心。何以稱久修者。本習耶。

[0825a06]  問本習既是揀境修觀。今文亦揀恰稱本習。  豈以太稱而以為非耶。

[0825a08]  問若廢此文觀心將何以指示。令於止觀中  修耶。

[0825a10]  問止觀既揀境修觀。今文預揀示之。有何乖  違耶。

[0825a12]  問發揮本據十法有六即義。故不觀心。妙玄  十法一一細示六即。何故却云彼文須有觀  心。觀於十法耶。

[0825a15]  問此玄十法以一法性貫之。故不須觀心。妙  玄十法豈不以一理貫之。何故須有觀心耶。

[0825a17]  問仁以此三法欲類淨名疏。法無眾生具觀  心義。彼約研心修觀辨三法。此談果證三法。  那具觀心義耶。

[0825a20]  問仁立十法。只是三諦異名故具觀心義。既  類法無眾生。彼約所觀所顯。能觀能顯能破。  能破助道正道自行利物。論三法此既一向
是所顯諦。理安類彼文具觀心義耶。

[0825a24]  問又云此三法具修性義。故具觀心義釋毘  耶離城。具論修性三德。何故更示觀心耶。

[0825a26]  問此十法從三德至三道。而辨妙玄十法。從  眾生心性三道辨至極果。一一皆具六即。何  故却須用觀心觀之。此文何故不用觀之耶。

[0825a29]  問攝事入陰用觀顯理。方名攝事成理。故妙  玄五義正觀心文俱明觀陰。仁何但云攝事  歸理。不云入陰觀理耶。

[0825b03]  問今十法文既不攝入陰心。又無觀法顯理。  那名事法理觀耶。

[0825b05]  問辨顯立十法。純是理觀。修證之法同普賢  觀。何故改云只有理觀義耶。

[0825b07]  問常坐雖觀三道事境。既非起心末事。又非  借事立觀。乃是直顯心性。那名事觀耶。

[0825b09]  問觀於一念及三道。皆是直附事境觀。只是  一種理觀那名事理二觀耶。

[0825b11]  問常行觀相好是立事境。三觀依之顯理方  成一種觀法。那名事理二觀耶。

[0825b13]  問隨自意推於末事四運叵得。只是一種事  觀。那名事理二觀耶。

[0825b15]  問今約四三昧。論事理二觀辨訛。既云不須  附事而觀。即是不附三道相好。旛壇白象起  心等事。乃是一念法界觀空之理觀既爾。十
法那無一念。等十乘耶。

[0825b19]  問辨訛既立十法純談理觀。遂問何無理觀  揀陰十乘。仁既不立純是事觀。那責不問事  觀。揀境并十乘耶。

[0825b22]  問大意與正修。事儀與理觀。互有廣略。舉四  行必帶正修觀法。予將常坐為難。已攝正修  何得枉。云常坐唯在大意耶。

[0825b25]  問予云。若依五略修行證果能利他者。一是  聞師取意教授。二是宜略即能修證。那得枉。  云五略自具十乘耶。

[0825b28]  問若諸經與妙經觀體全同。何故妙樂云此  示觀解異於他經。他經豈無圓觀耶。

[0825c01]  問前時圓教欲修觀人。既未聞開於聲聞。那  能自用開顯之理為觀體耶。

[0825c03]  問若二經圓理是同。妙玄十法。那無理融耶。

[0825c04]  問妙玄一心成觀。那類方等懺儀未成之觀耶。

[0825c05]  問若執王數相扶觀。王必觀數何故約識心  修觀。後更歷四陰觀耶。觀時既然悟時那不  然耶。

[0825c08]  問王城耆山房宿。萬二千數皆觀陰入。那云  事法觀。不立陰入為陰境耶。

[0825c10]  問既云又諸觀境不出五陰。今此山等約陰  便故山等。約陰既便故立陰名。則顯諸境雖  無陰名。而體皆是陰故云不出五陰。那據此
句判諸觀境非陰耶。

[0825c14]  問所云以諸文中。直云境智者。蓋以諸文既  對陰不便。故輟陰名而但以一念心。及因緣  生心等為境。以三觀為智。即是直云境智也。
若不爾者有何觀解。但立境智兩字耶。

[0825c18]  問諸文觀一念心。及因緣生心。若非陰心謂  是何物。如仁之意豈不謂是清淨真如耶。

[0825c20]  問大意妙境云觀心性。諸文事法多觀心性。  止觀既是陰識之性。諸文那不是耶。

[0825c22]  問山城觀中妙樂。令於此辨方便正修。講人  還須於此辨否。若不辨者則違尊教。若具辨  之學者還可修否。

[0825c25]  問妙樂於山城觀中。令於此揀境及心。若非  揀陰為揀何境。若不揀思議取不思議。為揀  何心耶。

[0825c28]  問阿難觀中妙樂。令具述觀相。若不述揀境  十乘。何名具述。豈獨此中具述驗知凡指止  觀。皆令具述那違教耶。

[0826a02]  問婆多觀中妙樂。令廣引般舟三昧。仁於講  時還曾引否。

[0826a04]  問山城之外只合直云境智。今文既立陰境  以驗。是訛者山城之外房宿。亦立陰境。不異  山城。萬二千人立十二入為境。豈亦後人添  耶。

[0826a08]  問諸文觀一念心與此棄三觀一何異。縱諸  數相扶。豈不的以心王為主耶。

[0826a10]  問今文因云棄三觀一。驗是訛者。據何教云  附法觀心。不得揀陰耶。

[0826a12]  問十二入各具千如。則已結成妙境。諸文但  云陰等。未結妙境乃於此。境示乎三觀。三觀  若立境自成妙。故云但寄能觀觀耳。今文棄
三觀一方當示陰。未結妙境故於此境示乎  三觀。顯金光明豈非寄能觀耶。那將示陰便  為妙境。那云不是寄能觀觀耶。

[0826a18]  問義例二種觀法雖不云陰。而云入一念心。  心之與陰雖能造能覆少殊其體。豈異託事  則山城觀。陰既令揀境。那執二種不立陰  耶。

[0826a22]  問答疑書云。此玄文十境不足既無修發九  境。驗知只有陰境。既是十境中辨須是揀陰  之境。且今十法何文是揀陰境耶。

[0826a25]  問妙玄心如幻焰等。既在觀心科中。須作境  觀而說。故釋籤云。今銷一一文俱入觀門。  仍須細釋令成妙觀。何得謗云是通途法相  耶。

[0826a29]  問指要本立先解諸法皆妙。然欲立行須論  起觀之處。乃立不變隨緣陰識為境。觀之顯  理。仁曾破之今那枉予解。則唯妄觀方了真  耶。

[0826b04]  問予據金錍大意立不變隨緣。名心為所觀  境。豈是獨頭之妄。那斥同外道耶。

[0826b06]  問予據止觀念處懺儀。立陰識妄心一念無  明為境。此諸教文既單就妄立未云即真。豈  是外道說耶。

[0826b09]  問所觀之心。是無明染緣所成。佛界心是十  乘淨緣所成。詰難書定所觀心。那責不說淨  緣佛界心耶。

[0826b12]  問金錍立不變隨緣。名心本示妄染色心有  果佛性。若是隨淨緣佛界心者。豈是佛界色  心有佛性耶。

[0826b15]  問輔行引心造如來。本證妄染陰識能造一  切因何抝作非染非淨心耶。

[0826b17]  問若云妄心即真故。立非染非淨心者。豈大  師不知即真。那但云陰識。應不及仁之所說  耶。

[0826b20]  問大意本示止觀陰識是隨緣心。輔行乃指  隨緣所成陰識能造如來。那作四句分之云  大意。是隨緣染淨心。止觀是非染淨心耶。

[0826b23]  問若轉計云妄心即理故。云非染非淨者。何  獨止觀。論即大意不即耶。若皆即者何故約  句定分之耶。

[0826b26]  問若約染淨兩緣所成十界心。論所觀境者  十境之中。那無佛心耶。

[0826b28]  問示珠云一念常靈寂體。一念真知等顯。是  以真性釋一念耶。

[0826c01]  問示珠若知一念是妄。何不仰順妙玄釋籤。  以迷因法釋心。那云心非因果。約理能造事  以釋心是因耶。

[0826c04]  問大意雖將陰境在修觀文中。揀繁取要與  大部不殊。豈見文在一處便不分陰境。理境  所破所顯耶。

[0826c07]  問大意云異故分於染淨緣。緣體本空空不  空此論所顯。能破三諦三觀。那得引此而難  所破心境耶。

[0826c10]  問仁既自云濁成本有之語此示本迷。今了  迷心當體即理。染淨不二等。且所觀陰心為  約本迷說。為約今了說二義。若混則將賊不
分。那名觀法耶。

[0826c14]  問雖云三無差別乃是陰心攝他生佛。豈可  攝佛便令能攝。之心屬果耶。若便屬果何故。  釋籤云生佛在心亦定屬因耶。

[0826c17]  問仁立鑽火之喻。意執於火唯是所鑽所出。  而不知出已燒木。復是能燒觀陰顯理。本欲  滅陰理顯。陰滅理非能滅耶。

[0826c20]  問輔行既用器械權謀。及以將身喻止觀及  以諦理。此三俱運方破三賊。因何身力獨非  能破耶。

[0826c23]  問仁執了陰是理所以觀之。不知此是妙解。  若欲立行須且立陰觀陰顯理。豈云觀理顯  理鑽火出火耶。

[0826c26]  問辨訛云。三千是妄法今云是所顯之理因  誰解耶。

[0826c28]  問初棄於陰明具三千。後依妙境起誓安心  等。豈非妙境對。陰為能對九為所耶。

[0827a01]  問仁執心具三千色無三千。且心與色皆是  真如隨緣而造。豈一片具德真如造心。一片  不具德真如造色。不爾何故心具色無耶。

[0827a04]  問若色不具三千。何故妙經疏十二入各具  千如耶。

[0827a06]  問若執入義帶心。妙樂那云界亦各具耶。

[0827a07]  問既許不情體遍無情體。既遍已具那不遍。  豈有一分不具德體遍於無情。不爾那執色  無三千耶。

[0827a10]  問金錍本立無情有佛性。豈獨有不具三千  之性。若爾不名有果人之性也莫違宗否。

[0827a12]  問能造之心既由全理而起。故能具三千。色  是全理之心而起。那不具三千能生樹根。既  具四微所生枝條。豈不具四微耶。

[0827a15]  問他約能造論於唯識。故無唯色之義。今既  約具論於唯識。故有唯色之義。既許唯色那  無三千耶。

[0827a18]  問豈以色不造心等。故便不得云色具三千。  便不名法界中道。及不名唯色耶。豈以波結  為氷暫不流動。便謂不具波性耶。

[0827a21]  問心具於色色是妙色。既是妙色那無三千  耶。

[0827a23]  問觀陰為妙境。攝彼無情同為佛乘蓋顯法  法皆具三千。若無情不具那為佛乘耶。

[0827a25]  問四念處內外二觀之後結歸心者。蓋捨旁  從正。捨難從易。外觀破於內著。豈全不觀外  耶。

[0827a28]  問荊溪云。四教中圓。奚甞不云三處具法。邪  師執此立頓頓觀。却抑四教中圓。唯論心具  二處不具。仁立心具三千色無三千。是不及
彼師所見。以彼元知隨觀即具。但不合立為  頓頓耳。仁全不知此義。望彼邪師千里萬里。  更何分疎耶。

[0827b05]  問予據破於著內著外之文。遂立恐心外向。  復遵唯識唯色之教。乃云心具色具。何得以  樏隔見。誣獨頭為謗耶。

[0827b08]  問內心遍攝觀成。更論歷外者。猶居因位故  也。雖約理融寧無事境。唯遍游歷而任運見  理。既云任運那以巡檢覆察釋於歷耶。

[0827b11]  問內外不二門標列牒釋。二種境觀文義顯  然。何得但對義例淨心外歷。及止觀例餘陰  入國土方等。歷旛壇等耶。

[0827b14]  問若色心門明內觀畢。何故次門方標列二  境。逐一牒釋耶。

[0827b16]  問若先了等文為結前生後者。既云先了外  色心一念無念。則結前已泯合畢。因何內體  三千即空假中。生後之文又對泯合是何道  理。

[0827b20]  問示珠以外觀豁同真淨是六根淨位。則成  結前外觀至六根已。方乃生後令修內觀。豈  名字全無內觀耶。

[0827b23]  問內外門立二境觀。乃加功研習之義。那對  任運泯合之文耶。

[0827b25]  問色心門無修觀相。那對內心正觀。內外門  二種觀境分明。因何却對傍歷外觀耶。

[0827b27]  問仁執色心門明內觀對實相觀。內外門明  外觀對唯識觀。且義例實相唯識二觀。既且  約內心修之。則二觀俱在色心門。豈非內外
門全不明觀法耶。

[0827c02]  問四念處令著外者。修唯識觀。著內者。修  唯色觀。豈得特違教文將唯識為外觀耶。

[0827c04]  問仁今議論特扶先師之義。示珠既判色心  門未論觀法。內外門方對境明觀。今何違彼  自立色心門。明內心正觀。內外門但示外境
旁歷之觀耶。

[0827c08]  問示珠判外觀豁。同真淨名六根觀成位。則  外已泯合。仁何違彼自立。次文內觀方是泯  合耶。

[0827c11]  問示殊自於外境。明觀成相於義無虧。仁何  乖義苦破師耶。

[0827c13]  問若示珠釋不二門。有乖發揮廢觀心自敗。  何故拌入地獄強諍非義耶。

[0827c15]  問心佛眾生既是事用故分高下廣狹。初心  修觀遂有難易去取。若三種三千本來融攝。  因何內觀但觀已之三千未攝。生佛三千外
觀但觀彼彼三千。未與己心三千泯合。至第  二再觀內境。方得彼此泯合此之邪曲之見  還與一家觀法合否。

[0827c21]  問若心佛眾生事相。既別三處理性。又殊則  人人各住法法不融。約何義說三無差別。獨  頭樏隔推與誰耶。

[0827c24]  問大意約三無差別染淨明其假觀。此假空  中明三諦觀。仁何違彼內觀不觀生佛三千。  違文違義何可言耶。

[0827c27]  問事境暫隔。故扶宗云。初觀內心未涉外境。  仁何破云理境本融生佛同趣。內觀如何作  意去取耶。

[0828a01]  問今執內觀未觀生佛三千。何故辨訛更令  內觀託彼色心依正。豈非其時全不識內外  二境耶。

[0828a04]  問仁於前書。數將止觀例餘界入國土。及方  等旛壇以為外觀。豈此外境非己依正。尚違  自語寧會圓宗耶。

[0828a07]  問義例本論色心不二之觀。先觀內心約心  融色明不二觀。次歷色等任運各融。本既不  論三法之觀。何以初觀己心次歷生佛。豈非
不解看讀耶。

[0828a11]  問仁於前書。堅執內外二觀並修。方名事理  不二。今那改云內心理觀。自說事理不二。豈  非竊予之義為己見耶。

[0828a14]  問實相唯識。用觀雖殊妙解無別。那云觀唯  識者。未能即了一切唯心。但隨自意四運推  檢。若爾與通教觀心何異耶。

[0828a17]  問辨訛既將揀境中。心造諸法便為妙境中  一念三千。又以託外依正色心便為內觀之  境。還是不分事理二造內外二境耶。

[0828a20]  問既遭  問  疑書難。便改轉云所造諸法者。理  具名造實非事造。又云所言三千者。即是所  具三千名造。實非外境事造。此是欺心轉計
否。

[0828a24]  問辨訛難於恐心外向之義。云何不恐心外  向。但云託彼心即空即中。彼心既是生佛之  心。豈託彼心便非外向耶。此時還知二境  否。

[0828a28]  問辨訛云。色心之境俱觀。此時還知揀境之  意耶。

[0828b01]  問仁今轉云。觀理攝事者乃是甘伏。予云。但  觀理具自然攝於事造。不可遍將事造諸法  為觀所託境。前那頻難未涉二修事造耶。

[0828b04]  問仁今復云遍攬諸法。專觀能造之心。意以  遍攬之言。欲成色心之境俱觀之義。且遍攬  諸法乃是妙解。總攝諸法歸心。若論修觀須
的揀陰境。而觀用觀遍攬。豈免俱觀之失  耶。

[0828b09]  問義例先了萬法唯心方可觀心。仁前定云  先了屬解。觀心是行今之遍攬那非解耶。

[0828b11]  問仁今復云。若了一心即見諸法。意成色心  內外俱為觀境。既云若了一心。顯是初唯觀  心未涉他境。即見諸法者。乃是了悟一心具
攝諸法。豈是所託事境耶。

[0828b15]  問若觀內心理具攝一切法。便為色心之境。  俱觀內外之法皆託者。或修內觀不入。更將  何法為境觀之顯理耶。

[0828b18]  問若言觀內心理具。雖攝外境事造。不妨修  外觀時。的就外境事造。觀之顯理。若爾者正  合予之所立非初作觀。便觀依正諸法。及未
涉二修事相。何頻妄破耶。

[0828b22]  問若不暫分內外二境。但以理攝便云俱觀  者。或用正觀歷眾緣時。何異未歷時耶。

[0828b24]  問仁立外觀只是觀色歸心。仁立內觀亦是  攬外歸內。二觀如何分耶。

[0828b26]  問義例本為邪解之師。錯謂止觀釋名已下。  皆是漸圓乃將十二部經觀心之文。立頓頓  觀修道即得。既謂九章帶漸。終不取彼方便
正修。十境十乘度入。事法觀中修習。此師又  云頻將二頓問人人無答者。終不肯咨稟良  師口訣。只據見文一句為頓頓觀修道即得。
遂斥之為壞驢車也。若稟師氏取彼止觀方  便。十境十乘細釋成乎妙觀。豈是驢車餘文。  或有此斥皆潛防此計。乃言止觀一部為妙
行者。皆為防於不取大部。銷通便以一句為  足者也。那例破事法觀心不得修習。儻得知  識決通。豈亦成壞驢車耶。

[0828c10]  問仁執金錍須善一家宗途。方可委究行門  始末之語。謂須讀止觀者。且妙境最邃尚於  言下開通。儻再請餘乘。豈聞說不解。而執須
讀止觀部帙耶。

[0828c14]  問懺儀既云。不入三昧但誦持故。南嶽云。散  心誦法華。不入禪三昧。亦見普賢身。那云於  誦持時修十乘耶。請細看廣難一一答之。

[0828c17]  問荊溪自云。面授口訣非後代所堪。今懸敘  私記。決事法觀道有何失耶。

[0828c19]  問妙玄觀心一釋令即聞即修。何得以聲聞  悟入稍難而便不許委銷事法勸人修觀耶。

[0828c21]  問大師說禪門六妙門。小止觀既各有人修。  說諸文事法觀門。何獨無人修耶。

[0828c23]  問大師在日聞事法觀既能修行。滅後聞之  豈不能即修耶。

[0828c25]  問若據陳都機緣減少。豈獨今日無機。抑亦  玉泉虛唱傳法本令誘物。而却約時退人還  善為師否。

[0828c28]  問輔行云。若依五略修行證果。能利他者自  是一途。此指不須廣聞為自是一途。何得類  同頑境。踏心之一途耶。

[0829a02]  問若執方便純解無行者。或習方便時欲蓋  數起。還須用圓觀呵棄否。或因慈悟理還入  位否況云初心即可修習仍結六即耶。

[0829a05]  問夫論法門須求其意。不可以名相多少。為  論釋名等四章三觀名相雖多。意謂生於止  觀之解釋。法無眾生名相雖少。意成中道生
空之觀。得意之師依章善消。豈不成乎解行  耶。

[0829a10]  問仁用違文背義各十段文難。子不尋止觀  即修附法。若得良師取意決通何須尋讀止  觀。既蒙勸進可不即修此義。既成更問何  耶。

[0829a14]  問始從發揮至答疑書。皆以談於妙性真理  便為觀心。因何改云觀六識妄心。成三諦真  心。此義因誰解耶。

[0829a17]  問始從扶宗觀。於一念識心及諸義狀。皆立  因心為境。那枉抑予不許觀於妄心。仁於何  時說觀妄心予不許耶。

[0829a20]  問示珠既云心非因果。還是偏指清淨真如  否。

[0829a22]  問若轉計云色由心造。但示心即妙理者。自  己報色且由心造。生佛各有能造之心。何不  皆即妙理。何故定作因果事釋耶。

[0829a25]  問予立三法各具二造。何文謂生佛約色論  造。豈非三各二造。示珠全無此義。仁欲翻  為己見說之。遂先加誙色造之失。作偷義之
計。便自約心各論二造此之賊心。仁當自省  謂無報耶。

[0829b01]  問示珠何文。曾言生佛約心論能造耶。

[0829b02]  問三法各論二造。互具互攝方名無差。示珠  於六義中心之事造尚不全。以約心論能造  故。餘之五義本非擬議還甘伏否。

[0829b05]  問示珠設問本定經中三無差語。為就三人  論。為約一人說答中約心迷悟論生佛畢。即  明判云示本末因果不二。故云三無差別豈
非定判。經中三法在於一人。那得抵諱翻轉  作了己知他救之耶。

[0829b10]  問既不約因心。論乎二造則不善了已。若例  他亦以真心造事則不善知他。如此了知有  何益耶。

[0829b13]  問妙玄三法皆判屬事。示珠何故作一理二  事判耶。

[0829b15]  問止觀二境觀法。全在名字中。示因何答疑  書五番言修二觀。皆在觀行五品位中。偶一  迴云五品初心便自歸觀行。那於今來改轉。
將五品初心却為名字。既朗自結歸觀行。如  何翻改為名字耶。

[0829b20]  問止觀八種觀成顯云初品。因何答疑書五  番。言觀成皆在相似。況五番說五品方修二  觀。却言初品觀成。誰不知之得非彰灼欺誑  耶。

[0829b24]  問不二門結境智行。三法相符設位簡濫。豈  非六即之位揀三法之濫。況證果起用不離  三法。仁何抑之但在凡位耶。

[0829b27]  問若境智行局在初住前位。因何妙樂通果  說耶。

[0829b29]  問若智局在名字不通後位。豈可行時全無  於目。若二凡無智。則名字無境。豈非五即皆  無佛性耶。

[0829c03]  問若位位中以正行為智。將助行為行明智  妙。既至極果行妙。因何更明正行。又妙樂智  三既在妙覺。豈等覺來唯修助行耶。

[0829c06]  問仁執正釋三法全無修二性一。今那自許  八種三法是修二性一耶。

[0829c08]  問不二門本論一切三法離合。仁堅執只約  三因說離合。今那八種有離合耶。

[0829c10]  問今觀心前。先約離明觀識。次約合示歷法。  豈須就前離論於後合。如正釋三智約離。次  釋三因約合。豈云離則三智。合則緣了。豈
智唯空行惟假耶。

[0829c14]  問若合三智之解為了。三脫之行為緣。顯發  性三為正。如此約開論合有何等過。那得枉  云開則三觀合則空假耶。

[0829c17]  問妙玄云。生佛高廣難觀觀心則易。此玄  十種果法正當太高。那云談此便不用觀心  耶。

[0829c20]  問諸文事法之後所明觀心。豈非捨難取易。  仁廢觀心自以果法為理觀。豈非捨易取難  耶。

[0829c23]  問十義書引淨名玄。約教明三身三脫為事  解。後更約觀心明三身三脫。仁但謂彼之事  解。與今三涅槃惑畢竟不生等不齊。何不具
說不齊之義耶。

[0829c27]  問仁今又云。淨名玄三身與法無眾生義齊  否。未知欲與彼事釋觀釋何義論齊不齊何  不顯說耶。

[0830a01]  問此玄十法約乎果證。該及迷因其間。具示  自行化他。若智若行何得名為於諸佛法邊。  直談理性耶。

[0830a04]  問妙玄起五心中乃先出觀心。一解之意觀  心解中既皆約陰論觀。何得以不待陰境銷。  於起五心中不待觀境之文。

[0830a07]  問釋籤不待觀境方名修觀。乃是預出觀解  之意。實未正明觀解。何得輒謂是觀心之式  樣耶。

[0830a10]  問若轉計云自道不待揀云陰境。不道不待  通示陰境且釋籤。今消示陰之文皆入觀門。  若不揀陰那得入於觀門耶。

[0830a13]  問彼觀心文云。三界無別法皆是一心作。止  觀大意皆以此示揀陰。妙玄觀心何獨非耶。  又既在觀心文中。豈以願境及生解銷之耶。

[0830a16]  問仁轉計云。自是久修止觀行人。攝法入於  三千三諦。心中不待玄文揀示陰境。此說甚  違釋籤自令講者銷入觀門。乃是宗師取意
揀示故不待止觀教文故云即聞即修。那云  學者自能。

[0830a21]  問仁又報云。未習止觀。即聞事法乃知。須依  止觀修之。此則固違妙玄即聞即修之說。既  須待止觀揀境示妙教文。豈非又違釋籤。不
待觀境之語耶。

[0830a25]  問若不攝事法入乎陰。心修觀顯發。何名攝  事成理耶。

[0830a27]  問若云不待觀境之文。是觀心式樣者。縱云  不待陰境。豈不待精進而修耶。

[0830a29]  問諸事法觀未明。揀境尚須精進修之。此玄  觀心既揀那不可修耶。

[0830b02]  問既許不二門。撮乎十妙為止觀大體。那不  許諸得意。師將十門妙意入事法中為觀體  耶。

[0830b05]  問大師說此十法開解之。後即合策眾觀心  故有觀法。章安制大經玄義。既非對眾時節。  又艱但宣教義託後師氏。比望餘部示人。學
者因茲諳練。豈是自尋諸部耶。

[0830b09]  問初習玄疏事法之觀人師取其止觀通釋。  如引眾經說乎止觀修入者。豈名眾經修入  耶。

[0830b12]  問若先習止觀未悟。今歷事法觀門得悟。如  將無生觀法度入生門。豈名無生門悟耶。

[0830b14]  問予引義例唯達法性不云達陰。既是端坐  十乘。豈不達陰為法性。用例攝事成理雖不  云入陰。後觀解中既立陰境。驗須攝事入陰
觀理。方名攝事成理。仁那枉云意謂法性不  關三千耶。

[0830b19]  問仁答疑書中引此文。正圓談法性義同理  觀。理觀既不達陰驗。仁當時不知約行須觀  陰心。若不爾者。何故。引此證無陰理觀耶。

[0830b22]  問妙玄以三軌通十法。此玄以無量甚深法性  貫十法。因何此中獨得云以法性融法耶。

[0830b24]  問若妙玄尚不以法性融圓果十法。何能融  餘因果。又何能開二乘耶。

[0830b26]  問答疑書明說彼玄不以法性融故。故用觀  心觀前十法。今那轉云觀三教三軌。及援引  文相耶。

[0830b29]  問妙玄三教三軌。既云從一開三。又一一皆  以如來藏攝。何得却用觀心融之。此玄三教  十法。未云從實開出未成藏理融攝。何以却
不用觀心融耶。

[0830c04]  問義例自云託事導情。何得自撰附法觀情  耶。

[0830c06]  問若託事一向導情全無修相。何故耆山觀  中。令於此明方便正修耶。

[0830c08]  問縱云附汝遣執教忘行之情者。妙玄十法  皆以一念。用六即辨至極果。何故更用觀心  示行。此玄但約信解說四教法相。何能自遣
忘行之情。那無觀心示行耶。

[0830c12]  問妙玄十法附妙法題那非理融。此玄十法  附世金喻。却得是理融耶。

[0830c14]  問止觀結題說為結文相。事法觀心處處言  為行立。令即聞即修安輒類之耶。

[0830c16]  問發心中觀心約自己心數。眾生明乎與拔  之觀。那自撰為結其文相及示行耶。

[0830c18]  問仁元執云。此玄所談十法。純是理觀直顯  心性超過妙玄。故廢附法觀心。今何全同  法界次第。列諸法數却是學三觀者。自用觀
法融之則成。此玄全不談理觀全不顯心性。  乃自發揮至今義狀所說一時傾敗。此文觀  心自成真說。

[0830c24]  此之義目並是自來廢立觀心之意。儻於此  問不能酬答。及答不盡理則顯妄破觀心正  文。仍以上人心行多奸言詞無準。已墮之義
隱覆不言縱答之文。復多輒改使鑑覽。稍分  於得失討論未息於往來。故今列數於前。冀  答無缺略演義於後知。問有因由請上人。只
將所列問詞實書前項。用所陳答語即寫次  文。休將己義前書如不善消文之類。莫謂後  科兼答如直顯心性之流。庶邪正之甄分俾
勝負之明白。須臻極理必見所歸。唯願上人  正直修心流通勗念。莫顧一期之虛譽。仰扶  千載之真宗。使教觀之不空見說行之並運。
損益即大罪福不輕。須取證於神明豈強行  於呪詛。若心無諛諂任呪之無徵。或意有誑  欺必言之速驗請揣。尋昔見比對今。言儻用
實解以廢教文罪應少薄。或縱欺心而毀方  等禍必不遲切。宜審思莫侮聖法。悟與未悟  酬與不酬。速望迴音即有徵索  (或作徵索)  也。

法智遺編觀心二百問

* * *

【經文資訊】大正藏第 46 冊 No. 1935 法智遺編觀心二百問  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
