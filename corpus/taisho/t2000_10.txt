虛堂和尚語錄卷之十
偈頌

[1058c18]  師入淨慈陞座。問答罷。忽　天使踵  門。傳奉聖旨。問趙州因甚八十行脚。  虛堂因甚八十住山。師乃就舉。趙州
行脚一日到臨濟。方濯足間。臨濟問。  如何是祖師西來意。州云。恰值老僧  洗脚。濟近前作聽勢。州云。會則便會。  咂噉作麼。濟歸方丈。閉却門。州云。老
僧八十行脚。今日却被者驢子撲。輒  成一頌。天使楊都知繳奏。龍顏大悅。  特賜米五百碩。絹一百縑。開堂安眾。  續以糧食闕典僧堂弊漏。敷奏伏蒙
聖恩。撥賜水田。歲收租三十餘石。並  免官稅。仍頒降楮  券  一十萬貫。重蓋  僧堂。頌云。

[1059a03]  趙州八十方行脚。虛堂八十再住山。別有一  機恢佛祖。九重城裏動龍顏。

寄集慶開山

[1059a06]  如意來尸釋梵宮。雨花狼藉濕春風。自慚老  矣無靈骨。日在深雲聽講鐘。

賡靜學林府判游天澤菴韻

[1059a09]  古道兼禪到。躬行得幾年。乾坤資定力。心月  鑑前緣。一靜人難學。三生話未圓。老來重有  約。不在北山邊。

答洞陽居士麋監丞  (  [登/升]  )

[1059a13]  冷氷氷地洞陽春。橐籥乾坤萬物新。拋下葛  藤提不起。不知纏縛幾多人。

送了侍者游台山

[1059a16]  慕膻高舉興何窮。秋在黃蘆葉裏風。已事未  明如蹈火。白雲深處見巖翁。

來知客慈峯之乳竇。瞻禮明覺塔

[1059a19]  湖邊問路入深雲。十載心香一炷焚。不見隱  之真隱處。曉風凌露葉初聞。

賢侍者號木翁

[1059a22]  彔曲輪囷兒似癡。春風花鳥自忘機。年來老  大渾無用。一任叢林鼓是非。

寄道彬侍者

[1059a25]  勃窣家風一任真。述朱終是不成文。何如竹  榻吟清夜。月到花梢有幾分。

準侍者歸省

[1059a28]  山空木落岸雲輕。吹面霜風有幾程。明月脩  江歸夢急。入門先祝老人星。

清禪者游方

[1059b02]  金風露浥菊花秋。  [木*巳]  棘當途何處游。衡岳康  廬相撞著。恐伊未是汝同流。

珪禪者號石翁

[1059b05]  逃空劫外已蒼然。翫水觀山得幾年。聞說聽  經曾肯首。老來無力補青天。

瞿居士號無知

[1059b08]  遇緣觸境總茫然。地闊天寬著那邊。一點既  明超物表。不知將底鑑偏圓。

贈妙潔道人

[1059b11]  妙心明潔契如如。操履分明女丈夫。龐老家  風殊不二。摝籬高價許誰沽。

廢寺

[1059b14]  入眼荒蓁古殿秋。歲華遷謝沒人修。夜深靜  聽風甌語。似罵檀那不點頭。

越山

[1059b17]  翠螺簇簇繞湖濱。寒影清磨古鑑塵。休問岡  頭望夫石。人間恐有斷腸人。

墨戲屠生善老融牛

[1059b20]  草木傳真筆力高。戴嵩牛在一秋毫。此行莫  擬天台去。忍作孤僧過石橋。

題淨業圖

[1059b23]  鍊行修身結佛冤。未曾說著齒先寒。老來不  願西方去。樂得閻浮眼界寬。

示惠靈為僧

[1059b26]  惠性何如見性通。要教靈驗顯吾宗。乘時颺  下墜腰石。笑捧衣盂繼祖風。

佛事

侍者　惠明　編

[1059c01]  咸淳元年三月十一日。恭奉聖旨。宣  入大內普說。先於几筵殿。遷理宗皇  帝靈輿。入正殿拈香。語錄。師不許  刊行。

[1059c05]  安孝垂慈契宿熏。鸞輿宮殿出金門。乾坤日  月無光彩。草木咸霑舊日恩。恭惟。烈文。仁  武。安孝皇帝。龍鳳之姿。天日之表。堯仁舜
德。濟世澤民。垂衣端拱。四十一年顯道繼明。  一十三葉。時康物阜。天清地寧。十方國土果  圓。一徑西天路活。千花捧足。百寶嚴身。空中
仙樂來迎。大地六種震動。今也次第攀違嚴  駕。奉重春行。一句無私。如何話會。深炷紫檀  樓閣現。百千諸佛共遨遊。

楊御藥奉聖旨。請跋每月念佛圖

[1059c15]  每月念佛之圖。戒禪師所編。自初一定光佛  為首。三十日。至釋迦世尊。終而復始。猶若貫  花。新新不住。念念不停。口誦心思。光明發
現。為人天福。此念佛精誠之感驗也。然而當  月小之日。黃面老子無所念處。若趲在初一  日。則定光佛。又無念處。以此究竟得去。無上
法王。於當念中。巍然不動。現瑞呈祥。使定光  不前。釋迦不後。二六時中。拋三作兩。喚去呼  來。普應大千。統攝法界。了無妨礙。一任流
通。真所謂功成行滿者哉。

都省董節使起棺

[1059c26]  凜凜聲華出禁闈。行藏多是合天機。圓明定  力人皆有。妙得心傳世所稀。都省節使太  尉董公。氣吞佛祖。眼蓋乾坤。赤心奉上。則氣
烈嚴霜。綱紀禁庭。則風行草偃。隨珠絕纇。趙  璧無瑕。人間萬事只如許。大笑一聲。天地空  今也溪山雲塢。處處逢迎。水鳥樹林。互相顯
發。只如轉位就功。出門一句作麼生。拊棺云。  高空有月千門照。大道無人獨自行。

湯正言請為前雙林雲峯德和尚入塔

[1060a06]  劫火曾烹鐵面皮。從來不放價頭低。有時雲  外露消息。巇嶮門風到者迷。某人一生擔板。  咬薑呷醋。佛眼難窺。兩處住山。時止時行。聖
凡莫辯。靖退全收晚節。信緣來應古擣。拍板  未拈。大星先殞。今則舍利流溢。剖玉斯函。雖  然未覩音容。爭柰面目猶在。還見麼提起骨
云。窣堵波中收不得。無陰陽地起雲雷。

徑山荊叟入淨慈祖堂

[1060a14]  餓狗縴  [糸*虒]  古調新。年來奏入胡笳曲。韻出淩  霄最上層。聽者和者俱不足。天風吹散落西
湖。南宕茭蘆春水綠。夜深相對共誰語。無位  次中陪列祖。

秉炬

師覲書記

[1060a20]  閩山青浙水碧。去住悠悠忘影跡。急從秋覲  整禪衣。不知天地誰相識。有相識無準的。南  山爐鞴正炎。爾看是甚火色。

可拱藏主

[1060a24]  進而趨。拱而立。五千餘卷。詮註不及。沐浴更  衣。信意行。道人瀟灑無包笠。火不燥水不濕。  鐵壁銀山從者裏入。

東山秀老請為小師一侍者

[1060a28]  一呼便領。終不孤他國師。再喚不回。秖為  貪程太速。春雲乍歛。宿雨初收。火焰裏轉得  身來。鉢袋子付囑有在。

本然侍者

[1060b03]  清淨本然。臭煙熢  [火*孛]  。抹過兩重關。放出遼天  鶻。然侍者。將謂吾孤負汝。汝元來孤負吾。偷
眼涅槃臺上望。果然做得死工夫。

潮州本植禪者

[1060b07]  鰐鄉枯瘠人。悟得傳心訣。無根樹子。一植便  活。不知寒影落誰邊。但覺腥風起天末。植禪  者休甄別。當爐不避熱鐵。

德圓堂主

[1060b11]  行不德規不圓。死則活病則痊。寸心多在藥  爐邊。誰委悉實難言。無明火裏雪佛祖冤。

居靜副寺

[1060b14]  以靜照心。日中逃影。以空觀妙。大夢方省。萬  里岷峨飛片雲。何如月到千峯頂。靜副寺孤  逈逈。火後莖茆。點著便領。

至義禪者

[1060b18]  背法堂著草鞋去。衲僧義斷情忘。觀方知彼  去。去彼不至方。轉入南山爐鞴。不守自己靈  光。數莖枯骨撑天地。一葉扁舟載大唐。

惟一知客

[1060b22]  惟此一事實。餘二即非真。洞然明白。猶落法  塵。自己禪只參半夏。行脚眼帶來幾春。且向  寒爐敲石火。不須茗椀驗來賓。

暫到如是禪者

[1060b26]  背得四大部經。到頭不識如是。虛己扣南屏。  跨門先領旨。火聚刀山當等閑。去來不在秋  風裡。

凌霄峯念菴主

[1060c01]  正念現前。七顛八倒。竪起拳頭賓主分。驗人  眼活如鷹鷂。鬧時禪淨非照。凌霄峯頂看雲  人。天寒不入者爐竉。

祖秀老宿

[1060c05]  得之豈在衣盂。賽過南能北秀。胸襟空洞無  物。導人如出諸己。正如邪活如死。一箇無羈  藞苴翁。莫教觸著無明起。

如松禪者

[1060c09]  夜來好風。吹折門前一枝松。自南自北自西  自東。破頭山下不雷同。枝枯葉隕臘盡歲窮。  磨洗雪霜禁得冷。者回方覺煖烘烘。

惟曉直歲

[1060c13]  戴星耕耨。何如叉手插鍬。破曉燒畬勝似栽  田博飯。近制急抽單子。可是本色道流。更若  喚不回頭。火焰為汝說法。

妙蓮上坐

[1060c17]  出水未出水。衲僧未舉先知。有子必有房。動  著礙人牙齒。休論半池霜倒。且看綠影浮波。  如今移向火中栽。劫外香風來未已。來未已
擲下火把云。休要葛藤。

樹頭祖用

[1060c22]  黃梅不墜腰間石。鄮嶺惟栽帶雨松。四十餘  年今有驗。長長短短用無窮。祖衣未得入手。  萬緣先以頓空。無柄  钁  頭何處著。一時分付
丙丁童。

法語

高麗國淑法師印藏經

[1060c28]  如石含玉。非精鑑焉能識其真。道在己躬。苟  外求難以適其妙。鑑之弗精則隱微。求之不  敏則溟涬。要明體道之源。非朝夕而可求之
者也。故我竺土老師。守志不堅。棄萬乘尊榮。  受六年饑凍。於臘月八夜。忽覩明星。不離草  座。入不思議之境。說一大藏葛藤。籠絡天地
日月。包括陰陽造化。致於有情無情。總出他  影子不得。三賢十聖無不傾心。外道天魔悉  皆拱手。可以報君親。厚風俗。鎮浮去偽。潛利
陰益者多矣。末後却道。始從鹿野苑。終至跋  提河。於是二中間。未甞譚一字。可殺漏逗。從  茲關鑰不嚴。便見殊方異域。赤縣神州。海藏
金文。無處不有。豈止乎破一微塵。而出此經  卷而已哉。高麗淑法師者。竺土老師之眷屬  也。宿熏既深。航海而來。遠致一身。願滿十
藏。綿歷風霜。其志愈篤。遍尋知識。求所未  聞。儻能未展經絛。入此阿字法門。則五千餘  卷。總是切脚。且道。切箇什麼字。  [囗@力]  驀然眼皮
綻。不得忘却老僧。宋景定癸亥。秋八月。虛堂  叟書于四明雪竇西菴。

雪蓬明長老。赴禾興光孝

[1061a20]  雪蓬明老。相從有日。自育王過東山。客櫩之  下。溫然如春。此老之力也。在南屏居第一座。  忽澱湖有公選之寵。二年復勝集于雙徑。仍
歸第一座群心歡如。今領朝命。遐赴禾興光  孝。臨岐聊攄數語。以當祖行。卓錐無地。空餘  雙眼。蓋乾坤鐵笛橫吹。有氣不吞雲夢澤。煙
波渺渺。蘭棹依依。雪蘆霜葦冷相宜。幾度揭  開閑對月。鴛湖深處。不必垂絲。長水江頭。錦  鱗自得。臨岐句子如何分付。風飄飄兮吹衣。
水泠泠兮聲詩。咸淳戊辰秋九月。虛堂老僧  書于不動軒。是年八十四。

日本建長寺隆禪師語錄跋

[1061b03]  宋有名衲。自號蘭溪。一笻高出於岷峨。萬里  南詢於吳越。陽山領旨。到頭不識無明。擡脚  千鈞。肯踐松源家法。乘桴于海大。行日本國
中。淵默雷聲。三董半千雄席。積之歲月。遂成  簡編。忍禪久侍雪庭。遠訪四明。鋟梓言不及  處。務要正脈流通。用無盡時。切忌。望林止渴。

雪峯霜林果禪師語錄跋

[1061b10]  大慧下尊宿。尚多足陌。虎丘下子孫。尚多省  數。足陌使之有限。省數用之無窮。罵天翁三  傳而之霜林。萬木正當凋落。欝然興起。此蓋
擅省數而得之。善觀是錄者。可以陞其堂。而  未可入其室。

真贊

慶遠俊長老請

[1061b17]  老不死心未灰。觸著惡發。青天怒雷。引得虎  頭燕頷。競起叢林禍胎。點著便領。何其俊  哉。

淨覃藏主請

[1061b21]  容易肯人難與共語。竹篦頭惜之如金。禪床。  角委之如土。淨覃知藏善知機。電光影裏分  賓主。

以文長老請

[1061b25]  天地不仁。出此妖怪有偷營劫寨之機。無喜  捨慈悲之戒。正脈將沈。法門凋瘵。如何嗣續  松源派。大奸難後越精神。罵人嘴毒如蜂  蠆。

新建淨慈天錫莊請

[1061c01]  不期而會。不約而同。晴光爍爍。和氣融融。際  遇兩朝聖主。中興徽廟禪叢。良田天錫平如  砥。坐對靈苗歲歲豐。

徒弟宗璞建施水菴請

[1061c05]  等是垂慈初無門戶。璞玉既分兮可觀。梵儀  頓舉兮難覩。凌霄峯頂看雲人。普化堂中第  一祖。

日本紹明知客請

[1061c09]  紹既明白。語不失宗。手頭簸弄。金圈栗蓬。大  唐國裡無人會。又却乘流過海東。

磻溪禪子請

[1061c12]  怒氣噀人。殊不可犯。雖有蓋膽毛。且無驗人  眼。是亦剗。非亦剗。咬定牙關。一生擔板。

光禪者請

[1061c15]  初而欣。久而厭。明月夜光。多逢按劍。但信得  及。自有靈驗。

[1061c17]  無則都寺玉几寫予夢影。自散席後。  言音不相接者十二年。今上徑山請  贊。筆老墨澁勉而書之。

[1061c20]  敬而遠。親而疎。明鑑靈腑。善定銷銖。凌霄高  而眾峯拱。海嶠聳而蟾影孤。子歸就父。吾不  識渠。

徑山西寮眾老郎請

[1061c24]  霜嚴氣烈。山空月明。涵養有得。剗削不平。拈  起則佛祖不識。放下也草木爭榮。捱到凌霄  八十四。誰知名重九重城。咄。

[1061c27]  妙源　甞拜觀師十會語。如南屏雙徑。提  唱甚多。惜乎未盡鋟梓。曩曾侍師於凌霄。  因有此請不允。今叢林衲子咸欲流傳。謹
錄成後集。倘覽者言外知歸。則我師之語  何剩焉。咸淳五年歲在己巳。佛成道日。新  差住持福州鼓山嗣法小師。妙源拜書。

[1062a04]  小師  (楚苹清塞)  謹抽衣資命工刊行

[1062a05]  後錄終

虛堂和尚新添

勅差住持洛陽萬壽法孫比丘宗卓集

讚禪會圖

黃檗禮佛。掌宣宗

[1062a13]  七赤之軀。額有圓珠。問著便掌。膽大心麁。不  是大中天子。幾乎喚馬作驢。大家水底按葫  蘆。

趙王訪趙州。州不下禪床

[1062a17]  堅不剛柔不弱。七百甲子老翁。偏要用此一  著。列土王來不下床。高風千古為標格。

肅宗問忠國師十身調御

[1062a20]  萬乘垂衣立問端。國師答處太瞞頇。誰知十  月清霜重。一陣風來一陣寒。

李翱參藥山

[1062a23]  黑豆數無窮。青松蓋不盡。癯然老比丘。即此  吾無隱。更提雲水曲周遮。添得傍人眼裏  花。

韓愈見大顛

[1062a27]  氈拍板。無孔笛。省要乞一言。虛空轟霹靂。臨  機不解轉身。又却隨他聲色。非聲色。洞庭湖  外千峯碧。

莊宗宣興化問答

[1062b02]  君臣慶會豁全機。百億山河盡貢歸。拈起太  平無價寶。乾坤何處不光輝。

順宗問鵝湖大義禪師

[1062b05]  當機一句闢天關。海闊山遙豈等閑。堪笑冬  瓜長儱侗。翻成瓠子曲彎彎。

文宗問終南山蛤蜊瑞相

[1062b08]  攧不開。撲不破。人言大士應身。我也疑他真  箇。終南山相應和。喜動龍顏。百僚俱賀。誰  知。別有彌天過。

龐居士問馬大師

[1062b12]  藏頭露影問來由。却把西江盡力詶。回首眼  空天地窄。不知身在御街游。

丹霞見靈照女

[1062b15]  冤有頭債有主。天然欲訪龐翁。恰好撞著此  女。揣盡家私。瓜甜蔕苦。因茲上下不和同。牛  嬭郎忙塗赤土。

龐居士大家團圝共說無生話

[1062b19]  窮廝煎餓廝吵。父子不同途。大家相脫卯。萬  頃湘江洗不清。無生曲調何時了。

龐居士闔家都去

[1062b22]  神出鬼沒。接響承虛。這一火絡。邪法難扶。互  將魚目作明珠。笑倒西天碧眼胡。

[1062b24]  紹定四年清明日。住嘉禾興聖。  (智愚)  為妙  源侍者敬贊。

棘林和尚遺書至

[1062b27]  因記七峯來玉几。去年花月下雲  坳  。未周一  歲背盟我。剔盡春燈眼不交。

鍼生大阬

[1062c01]  假道鍼鋒上。行藏雲水中。且非心法妙。自是  手頭通。前輩多遺偈。靈襟出眾工。明朝何處  去。黃葉度谿風。

琳禪人歸豫章

[1062c05]  慎將窺管鑑靈知。用在亡羊愧在斯。莫謂西  山好消息。須知江海有名緇。

雲山小景

[1062c08]  渺渺晴煙薄。蒼蒼古樹昏。天涯殊未足。對此  暗消魂。

孤山

[1062c11]  黯黯青青一望中。逈然不與眾峯同。白雲散  盡江天曉。想見人間無路通。

[1062c13]  (右五或載前錄。今本不見。故收在此)  。

和秉  彝  李君五偈

[1062c15]  深夜何人立少林。見成公案不須尋。堆山積  嶽難消遣。相對頑然鐵作心。

[1062c17]  呈瑞喧傳是有年。眼前分曉被人謾。自家冷  暖知來處。老骨從前不怕寒。

[1062c19]  千鈞之重一毫輕。好向聊將尉客情。縱擬怪  松為玉樹。月高依舊可憐生。

[1062c21]  曉聽君臣慶賀時。六街如晝不曾迷。普賢境  界應垂問。手詔來時見紫泥。

[1062c23]  爐邊呵凍得能多。端石無辜日夜磨。却把悼  詞為雪詠。詩魔難敵勝修羅。

[1062c25]  寵和五偈。調高難續。未免誶是。伏丐笑  檻  。  (智愚)  再拜。

贈禪客智仁

[1062c28]  法戰場中樹勝旗。話頭何似問頭危。古人減  竈添兵處。切忌交鋒蹉過伊。

[1063a01]  問話行者智仁。炷香請語。以此贈之。  景定癸亥至節。虛堂老僧書于雪竇  西菴。送日本南浦知客。

[1063a04]  敲磕門庭細揣磨。路頭盡處再經過。明明說  與虛堂叟。東海兒孫日轉多。

[1063a06]  明知客自發明後。欲告歸日本。尋照知客  通首座。源長老。聚頭說龍峯會裏家私。袖  紙求法語。老僧今年八十三。無力思索。作  一偈以
[尹/?/貝]  行色。萬里水程以道珍衛。咸淳  丁卯秋。住大唐徑山  (智愚)  書于不動軒。

鳴鐘佛事

[1063a12]  烹金煉玉。煅聖鎔凡。不假鉗錘。便成大器。  霜清月皎。證圓通三昧之門。雲淡天低。破勞  生昏迷之夢。壽同空有。永鎮化城。最初一椎。
如何話會。聲鐘一下云。劫石有銷日。洪音無  盡時。

[1063a17]  化城鳴鐘咸淳戊辰冬十月日。住徑山虛  堂  (智愚)  書。

答蓬萊宣長老書

[1063a20]  (智愚)  啟復萊堂頭無示禪師。二月初十僕至。收  所惠書。且審住持緣法。增勝為尉。所言乏心
腹宣勞之人。時節使然。當體古風。地藏道。諸  方說禪浩浩。爭如我種田搏飯。者般說話。大  有田地。風穴見破屋數間。單丁者七年。溈山
喫橡斗子九載。此皆哲人事業。光明後世如  此。但恐無久遠之心。今則利道交行。不可舉  目也。況蓬萊海上名山。前輩行道之地。自當
退步謹愿。以叢林為念。以眾人為心。自然般  若之緣勝起。香風四吹。何患無宣勞者。勉旃。  是請承惠紫茹。兩月不甚佳想。交運如此。靈
隱已脫。選相伴而已。光老恐三月初進院。移  單歸松源塔所去。庶耳根清淨。又得江湖兄  弟相伴。飲茶道話足矣。寄來提唱。已一一點
校。付則師封去。緣方郎母信。塔住幾時。凡後  措辭遣言。子細錐劄古今。詳盡大意。下刃處  較嚴。莫似諸方泥中洗土。春喧善宜調攝。至  祝不盡。二月二十八日
(知愚)  啟復。

示權淨侍收

[1063b10]  出家人務。在潔清淨勤策三業。不當塵俗污  居。老夫偶適之。低細教育。令其照前所戒。潔  己虛心。學業周身。以了出家本志。如其不然。
請出此  [戶@句]  。

辭世頌

八十五年　　佛祖不識　　掉臂便行  
太虛絕跡

虛堂和尚語錄卷之十  (終)

行狀

[1063b20]  師諱智愚。四明象山陳氏子。虛堂其號也。家  近邑之普明寺。相距一里許。有山。其祖欲卜  壽穴。相者謂。此地高則廕子孫富盛。低則當
出異僧。祖曰。願得僧以副吾崇佛之志。及祖  葬未數年。母鄭氏甞夢。一老僧脩而癯。長挹  乞飯。因而娠焉。逮生之夕。母復夢如前。年十
二。父母携師。拜祖墳。言其事。師若有所憶至  十六歲。無經世意。父母見有異相。舌貫鼻端。  聽其依普明寺僧師蘊出家。一日聞誦杜工
部天河詩。長時任顯悔。秋至輒分明。縱被微  雲掩。終能永夜清。忽有警發。辭親出鄉。首依  雪竇煥和尚淨慈中庵皎和尚。公務外。惟坐
禪。二老撫愛。常置之左右。道過金山。掩室和  尚。一見甚器重。通夕與語無倦。是時運庵師  祖。謝事真之天寧。解后語話。見其氣宇不凡。
未幾赴道場。携師過霅上。薙染為不釐務侍  者。凡入室。常舉古帆未掛因緣。不許下語。思  之。古帆未掛話。有甚難會。其實只是一漚未
發已前事。何得不教人下語。造方丈。通見解  聲未絕。庵云。何不合取狗口。靜地裏密密體  取去。歸寮不覺躁悶。忽然會得古帆未掛話。
清淨行者不入涅槃話。次日入室。却問南泉  斬猫兒如何。師云。大地載不起。庵低頭微笑。  自此遍歷諸大老之門。與石帆衍叔結盟。游
江淮湘漢。巡禮祖塔。坐夏荊門玉泉。因思虞  察院於疎山壽塔因緣發明。孜孜參究因過  廬山。大雪彌月。在東林旦過堂。夜坐無心中。
會得大嶺古佛放光時節。自此凝滯泮然。其  時無二月和尚主福嚴。奔走龍象。師往依之。  即命典藏。有脩首座飽參碩學。歸隱南嶽。影
不出山。未甞容易肯可諸方。師與商略古今。  反覆博約。深相契合。有北禪禮和尚。機辯峻  捷。衲子少得登其門者。師一日訪之。厲聲
曰。新到相看。禮云。長老不在。師云。已得真  人好消息。禮出喚行者云。新到僧在那裏。師  指露柱云。和尚問。爾何不答。禮云。甚處來。
師云。福嚴。禮云。行李在甚麼處。師云。在旦  過堂。禮云。我不問爾者箇行李。師云。若是那  箇行李。北禪門下著不得。傾倒不忍舍。由是
回浙到淨慈。見淨和尚。淨問云。爾還知所生  父母通身紅爛。在荊棘林中麼。師云。好事不  在怱忙。淨隨後打一拳。師展兩手云。且緩緩。
時笑翁和尚住靈隱。以虎丘舊職。命師再尸  藏事。舉住杭之廣覺。力辭。忠獻史衛王秉鈞  軸。嘉禾天寧別浦。以師名聞之。出世興聖。實
紹定二年也。復遷報恩。開府存畊趙公。以明  之顯孝。力請。開山。復遷瑞巖。二年丐退。掩  關啟霞。萃成頌古代別。延福虛席侍郎黃公。
堅請主之。繼遷婺之寶林。五年嬰強  寇  之難。  歸松源塔下。東谷和尚主冷泉。欲舉立僧。恐  不俯就。衲子再三禮請。師從之。開室普說。垂
三轉語。罔有湊泊。寶祐戊午。育王虛席。禪衲  毅然陳乞。有司節齋尚書陳公。嘉其公議。特  與敷奏。是年四月領寺事。三年吳制相。信讒
懷隙。辱師欲損其德。師怡然自若。始終拒抗。  略無變色。聖旨宣諭釋放。作偈奉謝云。去時  曉露消袢暑。歸日秋聲滿夕陽。恩渥重重何
以報。望無雲處祝天長。古愚余尚書典鄉郡。  特以金文延之。迫於晚景。退閑明覺塔下。作  終焉計。景定甲子有旨。詔住淨慈。衲子奔
集。堂單無以容。半居堂外。上徹宸聽。賜絹  百疋造帳米伍伯碩。楮券十萬貫。是年秋。又  賜田參阡餘畆。即今天錫莊是也。十月　帝
崩。召師入內。對靈普說。兩宮宣賚憂渥。丁  卯秋遷徑山。冬十月　朝廷降香。遣使禱雪。  問師期應。師曰。今夕果至期無爽。回奏賜綾
牒貳拾道。銀券等。一新僧堂浴堂行堂。區區  工役中。猶勵眾無怠。師感兩朝恩遇之寵。  將所賜帑帛。創小庵於望雲亭之東。扁曰天
澤。就築塔為歸藏之地。師平生性不通方。與  時寡合。臨事無所寬假。言纔脫口。則釋然無  間。以是學者。畏而仰之。二十年常舉靈雲兩
處不答。徵問衲子。少有契其意者。己巳。十月  五日。祖忌拈香罷。忽感微疾。越二日。書偈沐  浴。端坐而逝。春秋八十五。夏臘五十三。嗣法
十數人。語錄二帙。已行於世。門人奉全身。  瘞于塔焉。咸淳十年十月十一日。新劄差。

[1064b10]  住持慶元府清涼禪寺嗣法小師  (法雲)  謹狀

[1064b11]  (行狀或唐刊系。在後祿末。令本不見。故付于此)  。

[1064b13]  祖翁在世。語錄二帙。刊流天下。宋咸淳五年  晉之。續錄後集。已成三卷。而　本朝未刊行  之。先師常為言。而未果成也。為人之後者。曷
無勇為乎。仍搜遺逸。新添數紙於後錄之尾。  鋟梓于龍翔。正和癸丑開爐日。拙孫  (宗卓)  敬  書。

[1064b19]  沙彌宗哲等施財開版

[1064b20]  虛堂和尚新添  (終)

* * *

【經文資訊】大正藏第 47 冊 No. 2000 虛堂和尚語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
