大方廣佛華嚴經卷第二十九

東晉天竺三藏佛馱跋陀羅譯

◎
心王菩薩問阿僧祇品第二十五

[0586a06] 爾時，心王菩薩白佛言：「世尊！所謂：阿僧祇、不可量、無分齊、無周遍、不可數、不可稱量、不可思議、不可說、不可說不可說。世尊！云何阿僧祇乃至不可說不可說耶？」佛告心王菩薩言：「善哉！善哉！善男子！饒益眾生故，乃能問此如來、應供、等正覺，佛智境界甚深之義。善男子！汝今諦聽，我當說之。」

[0586a12] 爾時，心王菩薩白佛言：「世尊！唯然善聽。」

[0586a13] 佛告心王菩薩言：「百千百千名一拘梨；拘梨拘梨名一不變；不變不變名一那由他；那由他那由他名一鞞婆邏；鞞婆邏鞞婆邏名一作；作作名一來；來來名一勝；勝勝名一復次；復次復次名一阿婆邏；阿婆邏阿婆邏名一得勝；得勝得勝名一分界；分界分界名一充滿；充滿充滿名一量；量量名一解；解解名一此解；此解此解名一離欲；離欲離欲名一捨；捨捨名一聚；聚聚名一通；通通名一頻申；頻申頻申名一網；網網名一眾流；眾流眾流名一出；出出名一分；分分名一分別；分別分別名一稱；稱稱名一持；持持名一不顛倒；不顛倒不顛倒名一不幡；不幡不幡名一正；正正名一慧；慧慧名一第一；第一第一名一覺；覺覺名一毘遮妬；毘遮妬毘遮妬名一極高；極高極高名一妙；妙妙名一邏婆；邏婆邏婆名一訶梨婆；訶梨婆訶梨婆名一解脫；解脫解脫名一黃；黃黃名一訶梨那；訶梨那訶梨那名一因；因因名一賢覺；賢覺賢覺名一明相；明相明相名一摩樓陀；摩樓陀摩樓陀名一忍；忍忍名一枝；枝枝名一摩樓摩；摩樓摩摩樓摩名一等；等等名一離疑；離疑離疑名一種；種種名一不放逸；不放逸不放逸名一摩多羅；摩多羅摩多羅名一動；動動名一到；到到名一說；說說名一白；白白名一了別；了別了別名一究竟；究竟究竟名一清涼；清涼清涼名一阿羅；阿羅阿羅名一潮；潮潮名一油；油油名一祇邏；祇邏祇邏名一味；味味名一泥邏；泥邏泥邏名一戲；戲戲名一斯羅；斯羅斯羅名一聚沫；聚沫聚沫名一彌羅；彌羅彌羅名一堅固；堅固堅固名一風；風風名一滿；滿滿名一不可稱量；不可稱量不可稱量名一根；根根名一微細；微細微細名一蓮華；蓮華蓮華名一摩伽婆；摩伽婆摩伽婆名一不可度；不可度不可度名一醯樓；醯樓醯樓名一語；語語名一劫；劫劫名一婆婆；婆婆婆婆名一間；間間名一無間；無間無間名一離垢；離垢離垢名一實勝；實勝實勝名一彌羅覆；彌羅覆彌羅覆名一遮摩羅；遮摩羅遮摩羅名一法；法法名一波羅摩馱；波羅摩馱波羅摩馱名一決定；決定決定名一流轉；流轉流轉名一廣說；廣說廣說名一無盡；無盡無盡名一等真實；等真實等真實名一無我；無我無我名一阿槃陀；阿槃陀阿槃陀名一青蓮華；青蓮華青蓮華名一數；數數名一趣；趣趣名一受；受受名一阿僧祇；阿僧祇阿僧祇名一阿僧祇轉；阿僧祇轉阿僧祇轉名一無量；無量無量名一無量轉；無量轉無量轉名一無分齊；無分齊無分齊名一無分齊轉；無分齊轉無分齊轉名一無周遍；無周遍無周遍名一無周遍轉；無周遍轉無周遍轉名一無數；無數無數名一無數轉；無數轉無數轉名一不可稱；不可稱不可稱名一不可稱轉；不可稱轉不可稱轉名一不可思議；不可思議不可思議名一不可思議轉；不可思議轉不可思議轉名一不可量；不可量不可量名一不可量轉；不可量轉不可量轉名一不可說；不可說不可說名一不可說轉；不可說轉不可說轉名一不可說轉轉。」

[0586c15] 爾時，世尊為心王菩薩以偈頌曰：

「不可言說不可說，　　充滿一切不可說，
　不可言說諸劫中，　　說不可說不可盡。
　不可言說諸佛剎，　　皆悉盡末為微塵，
　悉於一一微塵中，　　演說一切不可說。
　悉能善於一念中，　　說不可說諸世界，
　不可稱說諸劫中，　　念念次第而演說。
　不可說劫猶可盡，　　而不可說不可盡，
　悉於一一微塵中，　　分別演說不可說。
　不可說劫猶可盡，　　而不可說不可盡，
　不可言說微塵中，　　悉有不可說眾生。
　皆共讚歎普賢德，　　猶尚不能令窮盡，
　設使一微毛端處，　　有不可說諸普賢。
　彼諸一切普賢等，　　說不可說不能盡，
　如一微細毛端處，　　十方世界亦如是。
　於彼一一毛端處，　　置不可說諸佛剎，
　毛端能量虛空盡，　　而說佛剎不可盡。
　於彼一一毛道中，　　種種無量諸佛剎，
　有同類者不可說，　　亦有異類不可說，
　於彼一一毛道中，　　有不可說淨佛剎，
　以不可說莊嚴具，　　莊嚴彼彼諸佛剎，
　於彼一一毛道中，　　演出名身不可說，
　於彼一一諸名身，　　廣宣無量諸佛名，
　一一如來自身中，　　變化毛孔不可說，
　於彼一一毛孔中，　　出生異色不可說，
　於彼一一異色中，　　放妙光明不可說，
　於彼一一光明中，　　出寶蓮華不可說，
　於彼一一寶蓮華，　　各有寶葉不可說，
　於彼一一寶蓮葉，　　有微妙色不可說，
　於彼一一妙色中，　　出生蓮華不可說，
　於彼一一蓮華中，　　各放光明不可說，
　於彼一一光明中，　　出生淨月不可說，
　於彼一一諸月中，　　復出淨月不可說，
　於彼一一淨月中，　　出淨光明不可說，
　於彼一一光明中，　　出不可說明淨日，
　於彼一一諸日中，　　出不可說淨妙色，
　於彼一一妙色中，　　出不可說淨光明，
　於彼淨妙光明中，　　出不可說師子座，
　不可言說莊嚴具，　　出不可說淨光明，
　於彼一一光明中，　　出不可說異妙色，
　於彼一一妙色中，　　出不可說明淨寶，
　於彼一一明淨寶，　　出不可說不可說，
　金剛寶藏如須彌，　　清淨具足而莊嚴。
　於彼一寶須彌中，　　有不可說不可說，
　微妙殊特諸佛剎，　　清淨具足而莊嚴。
　如此一寶須彌山，　　一切須彌亦如是，
　悉有無量不可說，　　具足清淨諸佛剎。
　是不可說不可說，　　皆悉分別不可說，
　攝取不可言說轉，　　出生光明不可說，
　於彼一一光明中，　　出生諸佛不可說，
　彼諸一切如來等，　　說不可說清淨偈，
　彼偈悉於念念中，　　說不可說真實諦，
　示現一切未來際，　　如來智慧無窮盡。
　彼諸一一如來等，　　出不可說梵音聲，
　於彼一一梵音中，　　轉不可說淨法輪，
　於彼一一法輪中，　　雨不可說修多羅，
　於彼一一修多羅，　　分別諸法不可說，
　於彼一一諸法中，　　又說諸法不可說，
　又復於彼諸法中，　　說眾生依不可說。
　又於一一毛道中，　　不可說劫說正法，
　如彼一微毛端處，　　一切十方亦如是。
　不可稱說無礙心，　　變化諸佛不可說，
　彼諸一一化如來，　　所出變化不可說，
　彼諸一切所變化，　　遍遊佛剎不可說，
　不可稱說變化身，　　種種妙色而莊嚴。
　彼不可說佛世界，　　分別一切諸眾生，
　清淨一切眾生類，　　度脫一切諸群生。
　莊嚴莊嚴不可說，　　成就神力不可說，
　清淨自在不可說，　　應現眾生不可說，
　神力自在不可說，　　智慧境界不可說，
　不可稱說神力持，　　普轉世間令清淨。
　不可說淨方便法，　　說修多羅不可說，
　於彼一一修多羅，　　攝諸佛法不可說，
　於彼一一淨法中，　　復說正法不可說，
　於彼一一諸法中，　　說不可說決定法，
　於彼一一決定中，　　說不可說眾生依，
　不可稱說種類法，　　不可稱說種類心，
　不可稱說非類法，　　不可稱說非類心，
　不可稱說非類根，　　不可稱說非類語，
　彼悉能於念念中，　　調伏眾生不可說。
　不可稱說自在力，　　應現眾生不可說，
　彼不可說應化時，　　或有同類不同類，
　菩薩皆悉分別知，　　諸明算者不能數。
　菩薩於一毛端處，　　安置佛剎不可說，
　或有微細或廣狹，　　淨穢無量不可說，
　於彼一一佛剎中，　　復有佛剎不可說，
　菩薩皆悉分別知，　　如是佛剎不可說。
　一毛端處無量剎，　　而於其中不迫迮，
　微小毛端亦不大，　　悉容彌廣諸佛剎，
　不令佛剎有雜亂，　　形相如本而無異，
　一佛剎有無量剎，　　一切佛剎亦如是。
　一毛端處悉容受，　　如虛空等無量剎，
　佛剎形相不可說，　　一毛端處各殊別，
　入於一毫毛道中，　　次第悉入不可說，
　毛道攝取不可說，　　毛道亦無究竟滿。
　次第劫入不可說，　　常能攝取不可說，
　種種方便不可說，　　度脫眾生不可說，
　具足攝取是方便，　　境界無量不可說，
　菩薩深入不可說，　　是名深入不可說。
　意根深廣不可說，　　遍遊諸方不可說，
　勇猛精進不可說，　　具足自在不可說，
　彼諸大願不可說，　　所得功德不可說，
　彼諸境界不可說，　　能究竟度不可說。
　菩薩身業不可說，　　口業清淨不可說，
　意業清淨不可說，　　清淨解脫不可說，
　清淨智慧不可說，　　微妙奇特不可說，
　方便深入不可說，　　除滅疑惑不可說，
　勇猛精進不可說，　　深入正法不可說，
　甚深三昧不可說，　　究竟彼岸不可說，
　一切眾生不可說，　　一切佛剎不可說。
　諸眾生身不可說，　　眾生希望不可說，
　彼諸業報不可說，　　知眾生欲不可說，
　知眾生性不可說，　　分別眾生不可說，
　彼應化時不可說，　　隨所出處不可說，
　隨方便道不可說，　　彼諸出者不可說，
　無上智慧不可說，　　彼方便道不可說，
　彼諸所說不可說，　　一切轉時不可說，
　如是成就大慈悲，　　饒益一切諸世間。
　應現色像不可說，　　遊諸佛剎不可說，
　菩薩智慧甚明淨，　　覩十方佛不可說，
　所問正法不可說，　　諸佛應答不可說，
　應現色像不可說，　　遊行諸方不可說，
　往詣佛所不可說，　　示現自在不可說。
　以不可說諸色像，　　詣不可說如來所，
　以不可說供養具，　　供不可說諸如來，
　不可稱說清淨寶，　　不可稱說眾寶華，
　不可稱說妙華鬘，　　供不可說諸最勝。
　彼深信心不可說，　　清淨解脫不可說，
　正直希望不可說，　　恭敬供養一切佛。
　成就施心不可說，　　過去施心不可說，
　修行布施不可說，　　內外悉施不可說，
　禁戒清淨不可說，　　信心清淨不可說，
　讚歎最勝不可說，　　生妙法愛不可說，
　具足諸忍不可說，　　深解無生不可說，
　成就寂滅不可說，　　住寂滅地不可說，
　具足精進不可說，　　過去妙心不可說，
　不退轉心不可說，　　忍辱之心不可說，
　一切禪藏不可說，　　觀察諸法不可說，
　寂靜定意不可說，　　了知諸禪不可說，
　波羅蜜慧不可說，　　成就三昧不可說，
　決定解法不可說，　　究竟諸佛不可說，
　菩薩行門不可說，　　具足諸願不可說，
　智慧境界不可說，　　清淨法門不可說，
　彼諸法力不可說，　　清淨住法不可說，
　菩薩正念不可說，　　彼諸法界不可說，
　修行智慧不可說，　　善學智慧不可說，
　彼智慧身不可說，　　住持智慧不可說，
　彼淨法輪不可說，　　彼法智慧不可說，
　彼妙法雲不可說，　　彼妙法雨不可說，
　彼諸神力不可說，　　解方便法不可說。
　彼悉能於念念中，　　解深法界不可說，
　成就迴向不可說，　　於念念中遍遊行，
　諸佛剎海不可說，　　所詣諸佛不可說，
　分別佛剎不可說，　　種種莊嚴不可說，
　莊嚴清淨不可說，　　微妙淨色不可說，
　種種雜色不可說，　　眾莊嚴具不可說，
　清淨佛剎不可說，　　垢穢佛剎不可說，
　深入眾生不可說，　　眾生諸界不可說，
　彼諸業報不可說，　　眾生所行不可說，
　種種諸根不可說，　　眾生虛妄不可說，
　眾生諸性不可說，　　眾生欲樂不可說，
　眾生威儀不可說，　　眾生煩惱不可說，
　眾生清淨不可說，　　調伏眾生不可說。
　菩薩神力不可說，　　所變化身不可說，
　隨順諸行不可說，　　度脫眾生不可說，
　示現自在不可說，　　放大光明不可說，
　光明妙色不可說，　　令眾生淨不可說。
　彼於一一毛端中，　　放光明網不可說，
　光明網色不可說，　　普照佛剎不可說，
　勇猛精進不可說，　　成就無畏不可說，
　寂靜三昧不可說，　　調伏世間不可說，
　清淨身業不可說，　　清淨口業不可說，
　意業無量不可說，　　清淨勝行不可說，
　成就智寶不可說，　　深入法界不可說，
　諸陀羅尼不可說，　　菩薩善學不可說，
　音聲清淨不可說，　　智慧知音不可說，
　真實正念不可說，　　持眾生語不可說，
　菩薩所行不可說，　　正覺清淨不可說，
　離眾恐怖不可說，　　調伏世間不可說。
　不可稱說真佛子，　　彼清淨行不可說，
　讚歎佛子不可說，　　欲究竟盡不可說。
　不可稱說諸導師，　　讚歎菩薩不可說，
　彼諸菩薩不可說，　　清淨功德不可說，
　彼諸分齊不可說，　　隨彼所住不可說，
　隨住智慧不可說，　　不可說劫不能說，
　樂見諸佛不可說，　　長養智慧不可說，
　永度正法不可說，　　離礙正法不可說，
　正觀三世不可說，　　三世智慧不可說，
　彼所稱量不可說，　　出生智慧不可說，
　菩薩勝行不可說，　　種種所願不可說，
　清淨所願不可說，　　具足菩提不可說，
　諸佛菩提不可說，　　彼起智慧不可說，
　分別真實不可說，　　知一切法不可說，
　清淨佛剎不可說，　　所行諸力不可說，
　彼所修習不可說，　　一念開悟不可說，
　廣說正法不可說，　　諸佛自在不可說，
　踊躍歡喜不可說，　　示現世間不可說，
　轉妙法輪不可說，　　離眾怖畏不可說，
　所說正法不可說，　　度脫眾生不可說。
　不可稱說一切劫，　　讚歎菩薩諸功德，
　彼諸大劫猶可盡，　　讚歎功德不可盡。
　不可稱說諸如來，　　各有無量清淨根，
　不可說劫常讚歎，　　如來功德猶不盡。
　一切十方諸眾生，　　皆悉一時成正覺，
　彼諸正覺一一有，　　不可稱說淨妙身，
　彼淨妙身一一有，　　不可稱說如來頭，
　彼如來頭一一有，　　不可稱說廣長舌，
　彼廣長舌一一出，　　無量清淨妙音聲，
　以彼一一妙音聲，　　不可說劫讚歎佛，
　不可稱說一切劫，　　宣揚讚歎佛功德，
　不可說劫猶可盡，　　歎佛功德無窮盡。
　若於一小微塵中，　　有諸佛剎不可說，
　於彼一一佛剎中，　　各有賢首不可說，
　賢首如來世界中，　　復有佛剎不可說。
　一切法界無有餘，　　其中所有諸微塵，
　於彼一一微塵中，　　佛剎成敗不可說，
　於彼一一微塵中，　　安置佛剎不可說，
　復置剎海不可說，　　分別方類不可說，
　於彼一一佛剎中，　　不可稱說諸如來，
　彼諸如來所壽命，　　不可稱說諸大劫。
　諸佛所行不可說，　　微妙正法不可說，
　威神道力不可說，　　離障礙智不可說，
　微妙智慧不可說，　　境界甚深不可說，
　十力功德不可說，　　佛覺菩提不可說，
　清淨深入不可說，　　清淨法界不可說，
　彼智慧藏不可說，　　分別功德不可說。
　菩薩究竟正隨順，　　具足迴向不可說，
　分別無量諸迴向，　　迴向一切諸導師。
　不可稱說諸大劫，　　一心正受諸三昧，
　於不可說諸佛所，　　所行清淨不可說。
　得不可說無礙心，　　悉遍遊行十方界，
　所修行業不可說，　　神力應現不可說，
　分別佛剎不可說，　　諸佛現前不可說，
　勇猛精進不可說，　　究竟智慧不可說，
　未曾離於一坐處，　　而能遍遊十方界。
　不可稱說諸大劫，　　遍遊十方諸佛剎，
　智慧方便不可說，　　如實智慧不可說，
　轉淨智慧不可說，　　念念示現不可說，
　於諸一一語言中，　　解佛智慧不可說。
　或於一時覺菩提，　　或種種時覺菩提，
　入諸毛端不可說，　　入諸微細不可說，
　殊特勝性不可說，　　見諸如來不可說，
　一一方便不可說，　　隨順善入諸佛性。
　諸佛剎性不可說，　　悉能隨順入菩提，
　不壞法界不可說，　　佛眾生剎不可說，
　三世所攝不可說，　　菩薩究竟不可說。」◎

大方廣佛華嚴經◎壽命品第二十六

[0589c02] 爾時，心王菩薩摩訶薩告諸菩薩言：「佛子！如此娑婆世界釋迦牟尼佛剎一劫，於安樂世界阿彌陀佛剎為一日一夜；安樂世界一劫，於聖服幢世界金剛佛剎為一日一夜；聖服幢世界一劫，於不退轉音聲輪世界善樂光明清淨開敷佛剎為一日一夜；不退轉音聲輪世界一劫，於離垢世界法幢佛剎為一日一夜；離垢世界一劫，於善燈世界師子佛剎為一日一夜；善燈世界一劫，於善光明世界盧舍那藏佛剎為一日一夜；善光明世界一劫，於超出世界法光明清淨開敷蓮華佛剎為一日一夜；超出世界一劫，於莊嚴慧世界一切明光明佛剎為一日一夜；莊嚴慧世界一劫，於鏡光明世界覺月佛剎為一日一夜。佛子！如是次第，乃至百萬阿僧祇世界，最後世界一劫，於勝蓮華世界賢首佛剎為一日一夜，普賢菩薩等諸大菩薩充滿其中。」

大方廣佛華嚴經菩薩住處品第二十七

[0589c21] 爾時，心王菩薩摩訶薩復告諸菩薩言：「佛子！東方有菩薩住處，名仙人起山，過去諸菩薩常於中住；彼現有菩薩，名金剛勝，於其中止，有三百菩薩眷屬，常為說法。南方有菩薩住處，名勝樓閣山，過去諸菩薩常於中住；彼現有菩薩，名法慧，有五百菩薩眷屬，常為說法。西方有菩薩住處，名金剛焰山，過去諸菩薩常於中住；彼現有菩薩，名無畏師子行，有三百菩薩眷屬，常為說法。北方有菩薩住處，名香聚山，過去諸菩薩常於中住；彼現有菩薩，名香象，有三千菩薩眷屬，常為說法。東北方有菩薩住處，名清涼山，過去諸菩薩常於中住；彼現有菩薩，名文殊師利，有一萬菩薩眷屬，常為說法。東南方有菩薩住處，名枝堅固，過去諸菩薩常於中住；彼現有菩薩，名天冠，有一千菩薩眷屬，常為說法。西南方有菩薩住處，名樹提光明山，過去諸菩薩常於中住；彼現有菩薩，名賢首，有三千菩薩眷屬，常為說法。西北方有菩薩住處，名香風山，過去諸菩薩常於中住；彼現有菩薩，名香光明，有五千菩薩眷屬，常為說法。四大海中有菩薩住處，名枳怛，過去諸菩薩常於中住；彼現有菩薩，名曇無竭，有萬二千菩薩眷屬，常為說法。海中有菩薩住處，名功德莊嚴窟，過去諸菩薩常於中住。毘舍離城南有菩薩住處，名善住，過去諸菩薩常於中住。巴連弗邑有菩薩住處，名金燈僧伽藍，過去諸菩薩常於中住。摩瑜羅國有菩薩住處，名長養功德，過去諸菩薩常於中住。拘陳那耶國有菩薩住處，名法座，過去諸菩薩常於中住。清淨彼岸國有菩薩住處，名牟真隣陀功德，過去諸菩薩常於中住。風地內有菩薩住處，名無礙龍王所造，過去諸菩薩常於中住。甘菩國有菩薩住處，名最上慈，過去諸菩薩常於中住。真旦國土有菩薩住處，名那羅延山，過去諸菩薩常於中住。邊夷國土有菩薩住處，名牛頭山，過去諸菩薩常於中住。罽賓國土有菩薩住處，名鬱提尸山，過去諸菩薩常於中住。難提拔檀那城有菩薩住處，名梯羅浮訶，過去諸菩薩常於中住。菴浮梨摩國有菩薩住處，名正治邪曲，過去諸菩薩常於中住。乾陀羅國有菩薩住處，名寂靜窟，過去諸菩薩常於中住。」

◎
大方廣佛華嚴經卷第二十九

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA