大智度論釋初品中四緣義  第四十九  (卷三十二)
聖者龍樹造

後秦龜茲國三藏鳩摩羅什譯

[0296b11]  【經】

[0296b11]  「菩薩摩訶薩欲知諸法因緣、次第緣、緣緣、  增上緣，當學般若波羅蜜！」

[0296b12]  【論】

[0296b12]  一切有為法，  皆從四緣生，所謂因緣、次第緣、緣緣、增上緣。

[0296b14]  「因緣」者，相應因、共生因、自種因、遍因、報因——是  五因名為因緣。復次，一切有為法，亦名因緣。

[0296b16]  「次第緣」者，除阿羅漢過去、現在末後心心數  法，諸餘過去、現在心心數法，能與次第，是名  次第緣。

[0296b18]  「緣緣」、「增上緣」者，一切法。

[0296b18]  復次，菩薩欲  知四緣自相、共相，當學般若波羅蜜。

[0296b19]  問曰：

[0296b20]  如般若波羅蜜中，四緣皆不可得。所以者何？  若因中先有果，是事不然；因中先無，亦不  然。若先有，則無因；若先無，以何為因？若先
無而有者，亦可從無因而生。復次，見果從  因生，故名之為因；若先無果，云何名因？  復次，若果從因生，果則屬因，因不自在，更
屬餘因；若因不自在者，云何言果旦從  此因生？如是種種，則知無「因緣」。

[0296b27]  又過去心  心數法都滅，無所能作，云何能為次第緣？  現在有心則無次第，若與未來欲生心次  第者，未來則未有，云何與次第？如是等則
無「次第緣」。

[0296c02]  如是一切法無相、無緣，云何言  「緣緣」？

[0296c03]  若一切法無所屬、無所依、皆平等，云  何言「增上緣」？

[0296c04]  如是四緣不可得，云何說「欲  知四緣，當學般若波羅蜜」？

[0296c05]  答曰：

[0296c05]  汝不知  般若波羅蜜相，以是故說「般若波羅蜜中，四  緣皆不可得」，般若波羅蜜於一切法無所  捨、無所破，畢竟清淨，無諸戲論。如佛說有
四緣，但以少智之人著於四緣而生邪論；  為破著故，說言諸法實空，無所破。

[0296c10]  如心法  從內外處因緣和合生，是心如幻、如夢、虛  誑、無有定性；心數法亦如是。是心共生心
數法，所謂受、想、思等。是心數法，同相、同緣故，  名為相應。心以心數法相應為因，心數法  以心相應為因，是名相應因。相應因者，
譬如親友、知識，和合成事。

[0296c16]  共生因者，一切有  為法，各有共生因，以共生故更相佐助；譬  如兄弟同生故，互相成濟。

[0296c18]  自種因者，過去善  種，現在、未來善法因；過去、現在善種，未來善  法因。不善、無記亦如是。如是一切法，各有  自種因。

[0296c21]  遍因者，苦諦、集諦所斷結使，一切垢  法因，是名遍因。

[0296c22]  報因者，行業因緣故，得善  惡果報，是為報因。

[0296c23]  是五因名為「因緣」。

[0296c23]  心心  數法次第相續無間故，名為「次第緣」。

[0296c24]  心心數  法，緣塵故生，是名「緣緣」。

[0296c25]  諸法生時不相障  礙，是為無障。

[0296c26]  復次，心心數法從四緣生；無  想、滅盡定從三緣生，除緣緣；諸餘心不相  應諸行及色從二緣生，除次第緣、緣緣。有
為法性羸故，無有從一緣生。

[0296c29]  報生心心  數法，從五因生；不隱沒無記，非垢法故，除  遍因。

[0297a02]  諸煩惱亦從五因生，除報因。何以  故？諸煩惱是隱沒，報是不隱沒，故除報因。

[0297a04]  報生色及心不相應諸行，從四因生；色非  心心數法，故除相應因；不隱沒無記法，故除  遍因。

[0297a06]  染污色及心不相應諸行，亦從四因生；  非心心數法，故除相應因；垢故除報因。

[0297a07]  諸  餘心心數法，除初無漏心，皆從四因生，除  報因、遍因。所以者何？非無記故除報因，  非垢故除遍因。

[0297a10]  諸餘不相應法，所謂色、心不  相應諸行——若有自種因，則從三因生，除相  應因、報因、遍因；若無自種因，則從二因生：
共生因、無障因。

[0297a13]  初無漏心心數法，從三因生：  相應因、共生因、無障因。

[0297a14]  是初無漏心中色及  心不相應諸行，從二因生：共生因、無障因。  無有法從一因生。

[0297a16]  若六因生，是名四緣。

[0297a16]  菩  薩行般若波羅蜜，如是觀四緣，心無所著；  雖分別是法，而知其空，皆如幻化；幻化中  雖有種種別異，智者觀之，知無有實，但
誑於眼。

[0297a20]  為分別知凡夫人法，皆是顛倒虛  誑而無有實，故有四緣，如是云何為實！賢  聖法，因從凡夫法生故，亦是不實，如先十八  空中說。

[0297a23]  菩薩於般若波羅蜜中，無有一法  定性可取故，則不可破；以眾生著因緣空  法故，名為可破。譬如小兒見水中月，心生
愛著，欲取而不能得，心懷憂惱！智者教言：  雖可眼見，不可手捉；但破可取，不破可  見！

[0297a28]  菩薩觀知諸法從四緣生，而不取四緣  中定相。四緣和合生，如水中月，雖為虛誑  無所有，要從水月因緣生，不從餘緣有；諸
法亦如是，各自從因緣生，亦無定實。以是  故說：「菩薩欲如實知因緣、次第緣、緣緣、增  上緣相，當學般若波羅蜜。」

[0297b04]  問曰：

[0297b04]  若欲廣  知四緣義，應學阿毘曇；云何此中欲知  四緣義，當學般若波羅蜜？

[0297b06]  答曰：

[0297b06]  阿毘曇四  緣義，初學如得其實，求之轉深，入於邪見，  如汝上破四緣義中說。

[0297b09]  復次，諸法所因，因於四緣，四緣復何所因？若  有因則無窮，若無窮則無始，若無始則無  因。若然者，一切法皆應無因！若有始，始則
無所因；若無所因而有，則不待因緣。若然  者，一切諸法亦不待因緣而有！

[0297b13]  復次，諸法  從因緣生，有二種：若因緣中先有，則不待  因緣而生，則非因緣；若因緣中先無，則無各  各因緣。

[0297b16]  以戲論四緣故，有如是等過。

[0297b16]  如般  若波羅蜜中不可得空，無如是等失。如世  間人，耳目所覩生老病死，是則為有；細求  其相，則不可得。以是故，般若波羅蜜中，但除
邪見而不破四緣。是故言：「欲知四緣相，  當學般若波羅蜜。」

[0297b22]  【經】

[0297b22]  「復次，舍利弗！菩薩摩訶薩欲知一切諸  法如、法性、實際，當學般若波羅蜜！舍利弗！  菩薩摩訶薩應如是住般若波羅蜜！」

[0297b24]  【論】

[0297b24]  諸  法如，有二種：一者、各各相，二者、實相。

[0297b25]  各各相  者，如地，堅相；水，濕相；火，熱相；風，動相，如是等  分別諸法，各自有相。

[0297b27]  實相者，於各各相中  分別，求實不可得，不可破，無諸過失。如自  相空中說：地若實是堅相者，何以故膠、蠟等
與火會時，捨其自性？有神通人入地如水；  又分散木石，則失堅相。又破地以為微塵，  以方破塵，終歸於空，亦失堅相。如是推求
地相則不可得；若不可得，其實皆空，空則是  地之實相。一切別相，皆亦如是，是名為如。

[0297c06]  法性者，如前說各各法空，空有差品，是為  如；同為一空，是為法性。

[0297c07]  是法性亦有二種：  一者、用無著心分別諸法，各自有性故；  二者、名無量法，所謂諸法實相。如《持心經》
說：「法性無量，聲聞人雖得法性，以智慧有  量故，不能無量說。」如人雖到大海，以器  小故，不能取無量水，是為法性。實際者，
以法性為實證，故為際。如阿羅漢，名為  住於實際。

[0297c14]  問曰：

[0297c14]  如、法性、實際，是三事為一？  為異？若一，云何說三？若三，今應當分別說！

[0297c16]  答曰：

[0297c16]  是三皆是「諸法實相」異名。所以者何？凡  夫無智，於一切法作邪觀，所謂常、樂、淨、實、  我等。佛弟子如法本相觀，是時不見常，是
名無常；不見樂，是名苦；不見淨，是名不  淨；不見實，是名空；不見我，是名無我。若  不見常而見無常者，是則妄見；見苦、空、無
我、不淨亦如是，是名為如。如者，如本，無能  敗壞。以是故，佛說三法為法印，所謂一切  有為法無常印、一切法無我印、涅槃寂滅印。

[0297c25]  問曰：

[0297c25]  是三法印，般若波羅蜜中悉皆破壞。如  佛告須菩提：「若菩薩摩訶薩觀色常，不行  般若波羅蜜；觀色無常，不行般若波羅蜜。
苦、樂，我、無我，寂滅、非寂滅亦如是。」如是云何  名法印？

[0297c29]  答曰：

[0297c29]  二經皆是佛說，如《般若波羅  蜜經》中了了說諸法實相。有人著常顛倒，  故捨常見，不著無常相，是名法印，非謂捨
常著無常者以為法印。我乃至寂滅亦如  是。般若波羅蜜中，破著無常等見，非謂破  不受不著。

[0298a05]  得是諸法如已，則入「法性」中，滅  諸觀，不生異信，性自爾故。譬如小兒見水  中月，入水求之，不得便愁；智者語言：「性自
爾，莫生憂惱！」

[0298a08]  善入法性，是為「實際」。

[0298a08]  問曰：

[0298a09]  聲聞法中，何以不說是如、法性、實際，而摩訶  衍法中處處說？

[0298a10]  答曰：

[0298a10]  聲聞法中亦有說處，  但少耳。

[0298a11]  如《雜阿含》中說，有一比丘問佛：「十  二因緣法，為是佛作？為是餘人作？」佛告比  丘：「我不作十二因緣，亦非餘人作；有佛無
佛，諸法如、法相、法位常有，所謂是事有故是  事有，是事生故是事生；如無明因緣故諸行，  諸行因緣故識，乃至老死因緣故有憂悲苦
惱。是事無故是事無，是事滅故是事滅；如  無明滅故諸行滅，諸行滅故識滅，乃至老死  滅故憂悲苦惱滅。」如是生滅法，有佛、無佛常  爾；是處說「如」。

[0298a20]  如《雜阿含．舍利弗師子吼經》  中說：「佛問舍利弗一句義，三問三不能答。  佛少開示舍利弗已，入於靜室。舍利弗集諸
比丘，語諸比丘言：『佛未示我事端，未即  能答；今我於此法，七日七夜，演說其事而  不窮盡。』復有一比丘白佛：『佛入靜室後，
舍利弗作師子吼而自讚歎！』佛語比丘：『舍  利弗語實不虛。所以者何？舍利弗善通達法  性故。』」

[0298a28]  聲聞法中，觀諸法生滅相，是為「如」；滅  一切諸觀，得諸法實相，是處說「法性」。

[0298a29]  問曰：

[0298b01]  是處但說「如」、「法性」，何處復說「實際」？

[0298b01]  答曰：

[0298b01]  此  二事，有因緣故說；實際，無因緣故不說  「實際」。

[0298b03]  問曰：

[0298b03]  實際即是涅槃，為涅槃故佛  說十二部經，云何言無因緣？

[0298b04]  答曰：

[0298b04]  「涅槃」種  種名字說，或名為「離」，或名為「妙」，或名為「出」；  如是等則為說「實際」，但不說名字，故言無  因緣。

[0298b07]  復次，諸法如者，如諸法未生時，生時亦  如是，生已過去，現在亦如是；諸法三世平等，  是名為如。

[0298b09]  問曰：

[0298b09]  若未生法名為未有；生法  現在，則有法可用；因現在法有事用相，故  追憶過事，是名過去。三世各異，不應如實
為一，云何言「三世平等是名為如」？

[0298b12]  答曰：

[0298b13]  諸法實相中，三世等一無異。如《般若波羅蜜．  如品》中說：「過去如、未來如、現在如、如來如，一  如無有異。」

[0298b15]  復次，先論議中已破生法；若無  生法者，未來、現在亦無生，云何不等！又復過  去世無始，未來世無後，現在世無住；以是故，
三世平等名為如。

[0298b18]  行是如已，入無量法性  中。法性者，法名涅槃，不可壞，不可戲論。法  性名為本分種，如黃石中有金性，白石中
有銀性；如是一切世間法中皆有涅槃性。  諸佛賢聖以智慧、方便、持戒、禪定教化引導，  令得是涅槃法性。利根者即知是諸法皆是
法性；譬如神通人能變瓦石皆使為金。鈍  根者方便分別求之，乃得法性；譬如大冶  鼓石，然後得金。

[0298b26]  復次，如水性下流故會歸  於海，合為一味；諸法亦如是，一切總相、別  相皆歸法性，同為一相，是名法性。如金剛
在山頂，漸漸穿下至金剛地際，到自性乃  止；諸法亦如是，智慧分別推求已，到如中，  從如入自性，如本末生，滅諸戲論，是名為
法性。又如犢子周慞嗚呼，得母乃止；諸法  亦如是，種種別異，取捨不同，得到自性乃  止，無復過處，是名法性。

[0298c05]  「實際」者，如先說：法  性名為「實」，入處名為「際」。

[0298c06]  復次，一一法有九  種：一者、有體；二者、各各有法；如眼、耳雖同  四大造，而眼獨能見，耳無見功；又如火以
熱為法，而不能潤；三者、諸法各有力；如火  以燒為力，水以潤為力；四者、諸法各自有  因；五者、諸法各自有緣；六者、諸法各自有
果；七者、諸法各自有性；八者、諸法各有限  礙；九者、諸法各各有開通方便。諸法生時，體  及餘法，凡有九事。

[0298c14]  知此法各各有體、法具  足，是名「世間下如」。

[0298c15]  知此九法終歸變異盡  滅，是名「中如」。譬如此身生，從不淨出，雖復  澡浴嚴飾，終歸不淨。

[0298c17]  是法非有非無、非生  非滅，滅諸觀法，究竟清淨，是名「上如」。

[0298c18]  復  次，有人言：是九事中有法者，是名「如」。譬如地  法堅重，水法冷濕，火法熱照，風法輕動，心法識
解；如是等法名為「如」。如經中說：「有佛無佛，  如、法相、法位，常住世間，所謂無明因緣諸行，  常如本法。」

[0298c23]  「法性」者，是九法中性。

[0298c23]  「實際」者，九法  中得果證。

[0298c24]  復次，諸法實相，常住不動。眾生以  無明等諸煩惱故，於實相中轉異邪曲；諸  佛賢聖種種方便說法，破無明等諸煩惱，令
眾生還得實性，如本不異，是名為「如」。

[0298c27]  實性  與無明合故變異，則不清淨；若除却無明  等，得其真性，是名「法性清淨」。

[0298c29]  「實際」名入法  性中，知法性無量無邊，最為微妙，更無有  法勝於法性、出法性者，心則滿足，更不餘
求，則便作證。譬如行道，日日發引而不止  息，到所至處，無復去心；行者住於實際，亦  復如是。如羅漢、辟支佛住於實際，縱復恒
沙諸佛為其說法，亦不能更有增進，又不  復生三界。若菩薩入是法性中，懸知實際，  若未具足六波羅蜜、教化眾生，爾時若證，
妨成佛道。是時菩薩以大悲、精進力故，還  修諸行。

[0299a10]  復次，知諸法實相中無有常法、無  有樂法、無有我法、無有實法，亦捨是觀  法；如是等一切觀法皆滅，是為諸法實，如涅
槃，不生不滅，如本末生。譬如水是冷相，假  火故熱；若火滅熱盡，還冷如本。用諸觀法，  如水得火；若滅諸觀法，如火滅水冷，是名  為如。

[0299a16]  如實常住。何以故？諸法性自爾。譬如一  切色法皆有空分，諸法中皆有涅槃性，是  名法性。得涅槃種種方便法中皆有涅槃  性。

[0299a19]  若得證時，如、法性則是實際。

[0299a19]  復次，法性  者，無量無邊，非心心數法所量，是名法性。  妙極於此，是名真際。

[0299a22]  【經】

[0299a22]  「復次，舍利弗！菩薩摩訶薩欲數知三千大  千世界中大地諸山微塵，當學般若波羅蜜！

[0299a24]  「菩薩摩訶薩欲析一毛為百分，欲以一分毛  盡舉三千大千世界中大海江河池泉諸水而  不擾水性者，當學般若波羅蜜！

[0299a26]  「三千大千世  界中，諸火一時皆然，譬如劫盡燒時；菩薩摩  訶薩欲一吹令滅者，當學般若波羅蜜！

[0299a28]  「三  千大千世界中，諸大風起，欲吹破三千大千  世界及諸須彌山，如摧腐草；菩薩摩訶薩欲  以一指障其風力令不起者，當學般若波羅
蜜！」

[0299b03]  【論】

[0299b03]  問曰：

[0299b03]  佛何以不讚歎諸菩薩六度等  諸功德，而讚歎此大力？

[0299b04]  答曰：

[0299b04]  眾生有二種：  一者、樂善法，二者、樂善法果報。為樂善法  者，讚歎諸功德；為樂善法果報者，讚歎  大神力。

[0299b07]  復次，有人言：「四大之名，其實亦無邊  無盡，常在世故，無能悉動量其多少；人雖  造作城廓臺殿，所用甚少。地之廣大，載育
萬物，最為牢固。」為是故，佛說：「三千大千世  界中地及須彌諸山微塵，皆欲盡知其數，及  一一微塵中眾生業因緣，各各有分，欲知  其多少，當學般若波羅蜜。」

[0299b13]  問曰：

[0299b13]  一石土之  微塵，尚難可數，何況三千大千世界地及諸  山微塵之數？是不可信！

[0299b15]  答曰：

[0299b15]  聲聞、辟支佛  智慧尚不能知，何況凡夫！是事諸佛及大菩  薩所知。如《法華經》說：「譬喻三千大千世界地
及諸山，末以為塵；東方過千世界下一塵，  如是過千世界復下一塵；如是盡三千世  界諸塵。佛告比丘：『是微塵數世界，算數籌
量可得知不？』諸比丘言：『不可得知！』佛言：  『所可著微塵、不著微塵諸國，盡皆末以為  塵，大通慧佛出世已來劫數如是。』」如是無
量恒河沙等世界微塵，佛、大菩薩皆悉能知，  何況一恒河沙等世界！

[0299b25]  復次，「無量」者，隨人心  說。如大海水名為無量，而深八萬由旬，  如大身羅睺阿脩羅王，量其多少，不以  為難。

[0299b28]  問曰：

[0299b28]  云何行般若波羅蜜得是智慧？

[0299b29]  答曰：

[0299b29]  有人行般若波羅蜜，滅諸煩惱及邪  見戲論，入菩薩甚深禪定，念智清淨增廣  故，則能分別一切諸色微塵，知其量數。

[0299c02]  復  次，諸佛及大菩薩，得無礙解脫故，過於是  事，尚不以為難，何況於此！

[0299c04]  復次，有人為  地為堅牢，心無形質，皆是虛妄。以是故，佛  說：心力為大。行般若波羅蜜故，散此大地
以為微塵。以地有色、香、味、觸重故，自無所  作；水少香故，動作勝地；火少香、味故勢勝  於水；風少色、香、味故，動作勝火；心無四
事故，所為力大。又以心多煩惱結使繫縛  故，令心力微少。有漏善心，雖無煩惱；以心  取諸法相故，其力亦少。二乘無漏心，雖不
取相，以智慧有量；及出無漏道時，六情隨  俗分別，取諸法相故，不盡心力。諸佛及大  菩薩，智慧無量無邊，常處禪定，於世間涅槃  無所分別。

[0299c16]  諸法實相，其實不異，但智有優  劣；行般若波羅蜜者，畢竟清淨，無所罣礙，  一念中能數十方一切如恒河沙等三千大
千世界、大地諸山微塵，何況十方各一恒河  沙世界！

[0299c20]  復次，若離般若波羅蜜，雖得神通，  則不能如上所知。以是故說：「欲得是大  神力，當學般若波羅蜜。」

[0299c22]  復有人言：「一切諸物  中，水為最大。所以者何？大地上下四邊，無不  有水。若護世天主不節量天龍雨，又無
消水珠者，則天地漂沒。又以水因緣故，  世間眾生數、非眾生數皆得生長，以是可知  水為最大。」是故佛說：「菩薩欲知水渧多少，
渧渧分散令無力者，當學般若波羅蜜。」

[0299c29]  復有人言：「火為最大。所以者何？除香、味故。  又以水出處甚多，而火能滅之。大火之力，能  燒萬物，能照諸闇；以是故知火為最大。」是
故佛說：「菩薩欲吹滅大火者，當學般若波  羅蜜。」

[0300a04]  問曰：

[0300a04]  火因於風，乃得然熾，云何相滅？

[0300a05]  答曰：

[0300a05]  雖復相因，過則相滅。

[0300a05]  問曰：

[0300a05]  若爾者，火  多無量，口風甚少，何能滅之？

[0300a06]  答曰：

[0300a06]  菩薩行  般若波羅蜜，因禪定得神通，能變身令大，  口風亦大，故能滅之。又以神力，小風能滅；  譬如小金剛，能摧破大山。以是故，諸天世
人見此神力，皆悉宗伏。

[0300a10]  復次，菩薩以火為  害處廣，憐愍眾生故，以神力滅之。又以  三千世界成立甚難，菩薩福德智慧故，力能  制之。

[0300a13]  復有人言：「於四大中風力最大，無色、  香、味故，動相最大。所以者何？如虛空無邊，  風亦無邊；一切生育成敗，皆由於風；大風
之勢，摧碎三千大千世界諸山。」以是故，佛  說：「能以一指障其風力，當學般若波羅蜜。」  所以者何？般若波羅蜜實相，無量無邊，能令  指力如是。

[0300a20]  【經】

[0300a20]  「菩薩摩訶薩欲一結加趺坐遍滿三千大  千世界中虛空者，當學般若波羅蜜！」

[0300a21]  【論】

[0300a21]  問  曰：

[0300a22]  菩薩以何因緣故，如是結加趺坐？

[0300a22]  答曰：

[0300a23]  以梵天王主三千世界，生邪見心，自以為  大；見菩薩結加趺坐遍滿虛空，則憍慢心  息。

[0300a25]  又於神通力中巧方便故，一能為多，多  能為一；小能作大，大能作小。亦為欲現希  有難事故，坐遍虛空。亦為遮諸鬼神龍王
惱亂眾生故，坐滿虛空，令眾生安隱。如難  陀、婆難陀龍王兄弟，欲破舍婆提城，雨諸  兵杖、毒蛇之屬；是時目連端坐，遍滿虛空，
變諸害物皆成華香、瓔珞。以是故說：「菩薩  摩訶薩欲一結加趺坐遍滿三千大千世界  虛空，當學般若波羅蜜。」

[0300b05]  【經】

[0300b05]  「復次，菩薩摩訶薩欲以一毛舉三千大  千世界中諸須彌山王，擲過他方無量阿僧  祇諸佛世界，不擾眾生者，當學般若波羅蜜！」

[0300b08]  【論】

[0300b08]  問曰：

[0300b08]  菩薩何以故舉須彌山及諸山，  過着他方無量世界？

[0300b09]  答曰：

[0300b09]  不必有舉者，此  明菩薩力能舉之耳。

[0300b10]  復次，諸菩薩為佛當  說法故，先莊嚴三千大千世界，除諸山令  地平整。如《法華經》中說：「佛欲集諸化佛故，  先平治地。」

[0300b13]  亦欲現希有事，令眾生見故。所  以者何？一須彌山，高八萬四千由旬，若舉此  一山，已為希有，何況三千大千世界百億須
彌山！若以一毛舉三千大千世界百億須彌  山尚難，何況以一毛頭擲百億須彌山過  無量阿僧祇世界！眾生見菩薩希有事，皆發
阿耨多羅三藐三菩提心，作是念言：「是菩薩  未成佛道，神力乃爾，何況成佛！」以是故如  是說。

[0300b22]  【經】

[0300b22]  「欲以一食供養十方各如恒河沙等諸佛  及僧，當學般若波羅蜜！欲以一衣、華香、瓔珞、  末香、塗香、燒香、燈燭、幢幡、華蓋等供養諸佛
及僧，當學般若波羅蜜！」

[0300b26]  【論】

[0300b26]  問曰：

[0300b26]  菩薩若以一食供養一佛及僧，尚  是難事，何況十方如恒河沙等諸佛及僧？

[0300b27]  答  曰：

[0300b28]  供養功德在心，不在事也。若菩薩以一  食大心，悉供養十方諸佛及僧，亦不以遠  近為礙；是故諸佛皆見皆受。

[0300c01]  問曰：

[0300c01]  諸佛有  一切智故，皆見皆受；僧無一切智，云何得  見、云何得受？

[0300c03]  答曰：

[0300c03]  僧雖不見不知，而其供  養，施者得福。譬如有人遣使供養彼人，  彼人雖不得，而此人已獲施福。如慈三昧，
於眾生雖無所施，而行者功德無量。

[0300c06]  復次，  諸菩薩無量無盡功德成就，以一食供養  十方諸佛及僧，皆悉充足，而亦不盡；譬如涌  泉出而不竭。如文殊尸利以一鉢歡喜丸
供養八萬四千僧，皆悉充足，而亦不盡。

[0300c10]  復  次，菩薩於此以一鉢食供養十方諸佛，而  十方佛前飲食之具，具足而出。譬如鬼神，得  人一口之食，而千萬倍出。

[0300c13]  復次，菩薩行般若  波羅蜜，得無量禪定門及得無量智慧方便  門，以是故無所不能。以般若波羅蜜無礙
故，是菩薩心所作亦無礙。是菩薩能供養十  方千萬恒河沙等諸佛及僧，何況各如一恒  河沙！

[0300c18]  衣服、華香、瓔珞，末香、塗香、燒香，燈燭、幢  幡、華蓋等亦如是。

[0300c20]  【經】

[0300c20]  「復次，舍利弗！菩薩摩訶薩欲使十方各如  恒河沙等世界中眾生，悉具於戒、三昧、智慧、  解脫、解脫知見，令得須陀洹果、斯陀含果、阿
那含果、阿羅漢果，乃至令得無餘涅槃，當學  般若波羅蜜！」

[0300c25]  【論】

[0300c25]  五眾義，如先說。

[0300c25]  須陀洹果有二種：

[0300c25]  一者、  佛說三結斷，得無為果；又如《阿毘曇》說：「八十  八結斷，得無為須陀洹果。」

[0300c27]  二者、信行、法行人，  住道比智中，得須陀洹果證者是。

[0300c28]  復次，「須  陀洹」名流，即是八聖道分；「般那」名入。入是  八聖道分流入涅槃，是名初觀諸法實相，  得入無量法性分，墮聖人數中。

[0301a02]  「息忌」名一，  「伽彌」名來。是人從此死，生天上，天上一來，  得盡眾苦。

[0301a04]  「阿那」名不，「伽彌」名來，是名不來  相。是人欲界中死，生色界、無色界中，於彼  漏盡，不復來生。

[0301a06]  問曰：

[0301a06]  今世滅阿那伽彌、中  陰滅阿那伽彌，此亦不生色、無色界，何以  名為阿那伽彌？

[0301a08]  答曰：

[0301a08]  阿那伽彌，多生色、無  色界中，現在滅者少，以少從多故。中間滅者，  亦欲生色界，見後身可患，即取涅槃，以是  故因多得名。

[0301a11]  阿羅漢，盡一切煩惱故，應  受一切天龍、鬼神供養。

[0301a12]  是阿羅漢有九種：  退法、不退法、死法、護法、住法、勝進法、不壞法、  慧解脫、共解脫。九種義，如先說。

[0301a14]  及八背捨、八  勝處、十一切處、滅盡定、無諍三昧、願智等，阿  羅漢諸妙功德，及得無餘涅槃。「無餘涅槃」名
阿羅漢捨此五眾，更不復相續受後五  眾，身心苦皆悉永滅。

[0301a18]  後三道果，如初道說。

[0301a19]  【經】

[0301a19]  「復次，舍利弗！菩薩摩訶薩行般若波羅蜜  布施時，應作如是分別：如是布施，得大果報；  如是布施，得生剎利大姓、婆羅門大姓、居士
大家；如是布施，得生四天王天處、三十三天、  夜摩天、兜率陀天、化樂天、他化自在天；因  是布施，得入初禪、二禪、三禪、四禪，無邊空處、無
邊識處、無所有處、非有想非無想處；因是布  施，能生八聖道分；因是布施，能得須陀洹道乃  至佛道，當學般若波羅蜜！」

[0301a27]  【論】

[0301a27]  菩薩摩訶薩  知諸法實相無取無捨，無所破壞，行不可  得般若波羅蜜，以大悲心還修福行；福行初  門，先行布施。

[0301b01]  菩薩行般若波羅蜜，智慧明利，  能分別施福；施物雖同，福德多少隨心優劣。  如舍利弗以一鉢飯上佛，佛即迴施狗而
問舍利弗：「汝以飯施我，我以飯施狗，誰得  福多？」舍利弗言：「如我解佛法義，佛施狗  得福多。」舍利弗者，於一切人中智慧最上，
而佛福田最為第一，不如佛施狗惡田得  福極多。以是故知，大福從心生，不在田也。  如舍利弗千萬億倍，不及佛心。

[0301b09]  問曰：

[0301b09]  如汝  說福田妙故得福多，而舍利弗施佛不得  大福？

[0301b11]  答曰：

[0301b11]  良田雖復得福多，而不如心。  所以者何？心為內主，田是外事故。

[0301b12]  或時布  施之福在於福田。如億耳阿羅漢，昔以一  華施於佛塔，九十一劫人、天中受樂，餘福  德力得阿羅漢。又如阿輸迦王小兒時，
以土施佛；王閻浮提，起八萬塔，最後得道。  施物至賤，小兒心簿，但以福田妙故，得  大果報，當知大福從良田生。

[0301b18]  若大中之上，  三事都具：心、物、福田，三事皆妙；如《般若波羅  蜜》初品中說：「佛以好華散十方佛。」

[0301b20]  復次，又  如以般若波羅蜜心布施，無所著故，得大  果報。

[0301b22]  復次，為涅槃故施，亦得大報；以大悲  心為度一切眾生故布施，亦得大報。

[0301b23]  復次，  大果報者，如是中說：生剎利家乃至得佛  者是。

[0301b25]  問曰：

[0301b25]  云何布施得生剎利家乃至  得佛？

[0301b26]  答曰：

[0301b26]  若有人布施及持戒故，得人天  中富貴。如有人至心布施、持戒故，生剎利  家；剎利者，王及大臣。若著於智慧經書而
不惱眾生，布施、持戒故，生婆羅門家。若布  施、持戒減少，而樂著世樂，生居士大家；居  士者，小人而巨富。

[0301c02]  若布施、持戒，清淨小勝，  厭患家業，好樂聽法，供養善人，生四天王  處。所以者何？在彼有所須欲，心生皆得；常
見此間賢聖善人，心生供養，以近修福處  故。

[0301c06]  若布施、持戒清淨，供養父母及其所尊，心  欲求勝，生三十三天。

[0301c07]  若布施、持戒清淨，而  好學問，其心柔和，生夜摩天。

[0301c08]  若布施、持戒  清淨，令二事轉勝，好樂多聞，分別好醜，  愛樂涅槃，心著功德，生兜率天。

[0301c10]  若布施、深  心持戒、多聞、好樂學問，自力生活，生化樂  天。

[0301c12]  若布施時，清淨持戒轉深，好樂多聞，自貴  情多，不能自苦，從他求樂，生他化自在天。  他所思惟，懃心方便，化作女色五欲，奪而自
在。譬如庶民，苦身自業，強力奪之。

[0301c15]  復次，布  施時，以願因緣故生天上。如經說：「有人少  行布施、持戒，不知禪定，是人聞有四天王
天，心常志願。佛言：『是人命終生四天上，必  有是處；乃至他化自在天亦如是。』」

[0301c19]  復次，有  人布施、持戒，修布施時，其心得樂，若施多，  樂亦多；如是思惟，捨五欲，除五蓋，入初禪，
乃至非有想非無想天如是。四禪、四無色  定義，如上說。

[0301c23]  復次，有人布施佛及佛弟子，  從其聞說道法；是人因此布施故，心得柔  軟，智慧明利，即生八聖道分，斷三結，得須
陀洹果；乃至佛道亦如是，因是布施聞其  說法，便發阿耨多羅三藐三菩提心。

[0301c27]  復次，未  離欲布施，生人中富貴，及六欲天中；若離欲  心布施，生梵世天上乃至廣果天；若離色心
布施，生無色天中；離三界布施為涅槃故，  得聲聞道；布施時惡厭憒閙，好樂閑靜，喜  深智慧，得辟支佛；布施時起大悲心，欲度
一切，為第一甚深畢竟清淨智慧，得成佛  道。

[0302a06]  【經】

[0302a06]  「復次，舍利弗！菩薩摩訶薩行般若波羅蜜  布施時，以慧方便力故，能具足檀波羅蜜、尸  羅波羅蜜、羼提波羅蜜、毘梨耶波羅蜜、禪波
羅蜜、般若波羅蜜。」

[0302a09]  舍利弗白佛言：「世尊！菩薩  摩訶薩云何布施時，以慧方便力故，具足檀  波羅蜜乃至般若波羅蜜？」

[0302a11]  佛告舍利弗：「施人、  受人、財物不可得故，能具足檀波羅蜜；罪、不  罪不可得故，具足尸羅波羅蜜；心不動故，具
足羼提波羅蜜；身心精進不懈息故，具足  毘梨耶波羅蜜；不亂不味故，具足禪波羅蜜；  知一切法不可得故，具足般若波羅蜜。」

[0302a17]  【論】

[0302a17]  「具足」義，先已廣說。

[0302a17]  「慧方便」，今此中說，所  謂三事不可得者是。

[0302a18]  問曰：

[0302a18]  慧方便者，能成  就其事，無所破壞，更無所作；今破此三事，  應墮斷滅，云何言「慧方便」？

[0302a20]  答曰：

[0302a20]  有二種不  可得：一者、得不可得，二者、不得不可得。得  不可得者，墮於斷滅；若不得不可得者，是  為慧方便，不墮斷滅。若無慧方便布施
者，取三事相；若以三事空，則取無相。有  慧方便者，從本以來不見三事相，以是故，  慧方便者，不墮有無中。

[0302a26]  復次，布施時壞諸煩  惱，是名慧方便。

[0302a27]  復次，於一切眾生，起大悲  心布施，是名慧方便。

[0302a28]  復次，過去、未來無量  世所修福德布施，迴向阿耨多羅三藐三菩  提，亦名慧方便。

[0302b01]  復次，於一切十方三世諸佛  及弟子所有功德，憶念隨喜布施，迴向阿耨  多羅三藐三菩提，是名慧方便。

[0302b03]  如是等種種  力，是為慧方便義。

[0302b04]  乃至般若波羅蜜慧方便  亦如是。

[0302b06]  【經】

[0302b06]  「復次，舍利弗！菩薩摩訶薩欲得過去、未來、  現在諸佛功德者，當學般若波羅蜜！」

[0302b07]  【論】

[0302b08]  問曰：

[0302b08]  過去佛功德已滅，未來佛功德未有，現  在佛功德不可得；又三世中佛功德皆不可  得，云何言「欲得三世佛功德，當學般若波羅  蜜」？

[0302b11]  答曰：

[0302b11]  不言「欲得三世佛功德」；自欲得  如三世佛功德，無所減少耳！所以者何？一  切佛功德皆等，無多無少。

[0302b13]  問曰：

[0302b13]  若爾者，何以  言「阿彌陀佛壽命無量，光明千萬億由旬，無  量劫度眾生」？

[0302b15]  答曰：

[0302b15]  諸佛世界種種，有淨、不淨、  有雜。

[0302b16]  如《三十三天品經》說：「佛在三十三天  安居。自恣時至，四眾久不見佛，愁思不樂。  遣目連白佛言：『世尊！云何捨此眾生住彼  天上？』

[0302b19]  「時佛告目連：『汝觀三千世界！』

[0302b19]  「目連以  佛力故觀，或見諸佛為大眾說法，或見坐  禪，或見乞食，如是種種施作佛事。目連即  時五體投地，是時須彌山王跛
[跳-兆+我]  大動，諸天  皆大驚怖。目連涕泣，稽首白佛：『佛有大悲，  不捨一切，作如是種種，化度眾生！』

[0302b24]  「佛告目  連：『汝所見甚少！過汝所見，東方有國純以  黃金為地，彼佛弟子，皆是阿羅漢，六通無礙。
復過是，東方有國純以白銀為地，彼佛弟  子皆學辟支佛道。復過是，東方有國純以  七寶為地，其地常有無量光明；彼佛所化
弟子純諸菩薩，皆得陀羅尼、諸三昧門，住阿  毘跋致地。目連！當知彼諸佛者，皆是我身。  如是等東方恒河沙等無量世界，有莊嚴者、
不莊嚴者，皆是我身而作佛事。如東方，南  西北方、四維、上下，亦復如是。』」

[0302c05]  以是故，當知  釋迦文佛，更有清淨世界如阿彌陀國；阿彌  陀佛，亦有嚴淨、不嚴淨世界，如釋迦文佛國。

[0302c08]  諸佛大悲，徹於骨髓，不以世界好醜，隨應  度者而教化之；如慈母愛子，子雖沒在廁  溷，懃求拯拔，不以為惡。

大智度論卷第三十二

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
