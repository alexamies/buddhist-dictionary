寺塔記
唐段成式

[1022b25]  武宗癸亥三年夏。予與張君希復善繼。同官  秘丘鄭君符夢復連職仙署。會暇日遊大興  善寺。因問。兩京新記及遊目記多所遺。略乃
約一旬尋兩街寺。以街東興善為首。二記所  不具。則別錄之。遊及慈恩。初知官將併寺。僧  眾草草。乃泛問一二。上人及記塔下畫跡。遊
於此遂絕。後三年。予職于京洛及刺安成。至  大中七年歸京。在外六甲子所留書籍揃壞  居半。於故簡中覩與二亡父遊寺。瀝血淚交。
當時造適樂事邈不可追。復方刊整。纔足續  穿蠧。然十亡五六矣。次成兩卷。傳諸釋子。東  牟人段成式字柯古。

[1022c08]  靖恭坊大興善寺。寺取大興兩字。坊名一字  為名。新記云。優填像。總章初為火所燒。據梁  時西域優填在荊州。言隋自臺城移來此寺
非也。今又有旃檀像。開目其工頗拙。猶差謬  矣。

[1022c13]  不空三藏塔前多老松。歲早則官伐其枝。為  龍骨以祈雨。蓋三藏役龍意。其樹必有靈也  行香院堂後壁上。元和中。畫人梁洽畫雙松。
稍脫俗格。曼殊堂工塑極精妙。外壁有泥金  幀。不空自西域齎來者。

[1022c18]  旃檀像堂中。有時非時經。界朱寫之。盛以漆  龕。僧云。隋朝舊物。

[1022c20]  寺後先有曲池。不空臨終時。忽然涸竭。至  惟寬禪師止住。因潦通泉。白蓮藻自生。今  復成陸矣。

[1022c23]  東廊之南素和尚院。庭有青桐四株。素之手  植。元和中卿相多遊此院。桐至夏有汗。污人  衣如輠。脂不可浣。

[1022c26]  左顧蛤像。舊傳云。隋帝嗜蛤。所食必兼蛤味。  數逾數千萬矣。忽有一蛤。推擊如舊。帝異之  寘諸几上。一夜有光。及明肉自脫。中有一佛
二菩薩像。帝悲悔誓不食蛤。非陳宣帝　于  闐玉像。高一尺七寸闊寸餘。一佛四菩薩。一  飛仙一叚玉成。截肪無玷。膩彩若滴。

[1023a03]  天王閣。長慶中造。本在春明門內。與南內連  牆。其形大為天下之最。太和二年勅移就此  寺。折時腹中。得布五百端漆數十筩。今部落
鬼神形像墮壞。唯天王不損。

[1023a07]  長樂坊安國寺紅樓。睿宗在藩時舞榭。

[1023a08]  東禪院。亦曰木塔院。院門北西廊五壁。吳道  玄弟子釋思道畫釋梵八部。不施彩色。尚有  典刑。

[1023a11]  光明寺中鬼子母。及文惠太子塑像。舉止態  度如生。工名李岫。

[1023a13]  山庭院。古木崇阜。幽若山谷。當時輦土營之  上座璘公院。有穗柏一株。衢柯偃覆。下坐  十餘人。

[1023a16]  常樂坊趙景公寺隋開皇三年置。本曰弘善  寺。十八年改焉。南中三門裏東壁上。吳道  玄白畫地獄變。筆力勁怒。變狀陰怪。覩之不
覺毛戴。吳畫中得意處。

[1023a20]  三階院西廊下。范長壽畫西方變及十六對  事寶池。池尤妙絕。諦視之。覺水入深。壁院門  上。白畫樹石。頗似閻立德。予携立德行天詞
粉本。驗之無異。

[1023a24]  西中三門裡門南。吳生畫龍。及刷天王鬚。筆  蹟如鐵。有執爐天女。竊眸欲語。

[1023a26]  華嚴院中鍮石盧舍立像高六尺。古樣精巧。

[1023a27]  塔下有舍利三斗四升。移塔之時。僧守行建  道場出舍利。俾士庶觀之。唄讚未畢。滿地現  舍利。士女不敢踐之。悉出寺外。守公乃造小
泥塔及木塔。近十萬枚葬之。今尚有數萬存  焉。

[1023b03]  寺有小銀象六百餘軀。金佛一軀長數尺。大  銀象高六尺餘。古樣精巧。又有篏七寶字多  心經小屏風。盛以寶函。上有雜色珠及白珠。
駢甃亂目。祿山亂。官人藏於此寺。屏風十五  牒三十行。經後云。發心主司馬恒存。願成主  上柱國索伏寶息。上柱國真德。為法界眾生  造黃金牒。善繼疑外國物。

[1023b10]  遊目記所說刺柏。太和中伐為殿材。

[1023b11]  道政坊寶應寺韓幹。藍田人。少時常為貰酒  家送酒。王右丞兄弟未遇。每一貰酒漫遊。幹  常徵債於王家。戲畫地為人馬。右丞精思丹
青。奇其意趣乃成。與錢二萬。令學畫十餘年。  今寺中釋梵天女。悉齊公妓小小等寫真也。  寺有韓幹畫下生幀。彌勒衣紫袈裟。右邊仰  面菩薩及二獅子。猶入神。

[1023b18]  西北角院內。有懷素書顏魯公序。張渭侍郎  錢起郎中讚。

[1023b20]  平康坊菩薩寺　食堂東壁上。吳道玄畫智  度論色偈變。偈是吳自題。筆跡遒勁。如磔鬼  神毛  髮  。次堵畫禮骨仙人。天衣飛揚。滿壁風
動。

[1023b24]  佛殿內槽後壁面。吳道玄畫消災經事。樹石  古嶮。元和中上欲令移之。慮其摧壞。乃下詔。  擇畫手寫進。

[1023b27]  佛殿內槽東壁。維摩變。舍利  弗  角而轉膝。元  和末。俗講僧文淑裝之。筆蹟盡矣。

[1023b29]  寺之制度鍾樓在東。唯此寺緣李右座林甫  宅在東。故建鍾樓於西。寺內有郭令玳瑁鞭。  及郭令王夫人七寶帳。寺主元竟多識釋門。
故事云。李右座每至生日。常轉請此寺僧。就  宅設齋。有僧乙甞嘆佛。施鞍一具。賣之材直  七萬。又僧廣有聲名。口經數年。次當嘆佛。
因極視右座功德。冀獲厚襯。齋畢簾下出綵  篚香羅帕籍一物。如朽釘長數寸。僧歸失望  慚惋。數日且意。大臣不容欺己。遂携至西
市。示於啇胡。啇胡見之驚曰。上人安得此物。  必貨此不違價。僧試求百千。胡人大笑曰。未  也。更極意言之。加至五百千。胡人曰。此直一
千萬。遂與之。僧訪其名。曰此寶骨也。

[1023c13]  又寺先有僧。不言姓名。常負束  [葶-丁+呆]  。坐臥於寺  兩廊下。不肯住院。經數年。寺綱維或勸其住  房。曰爾厭我耶。其夕遂以束
[葶-丁+呆]  焚身。至明唯  灰燼耳。無血膋之臭。眾方知異人。遂塑灰為  像。今在佛殿上。世號束草師。

[1023c18]  光宅坊光宅寺　普賢堂本天后梳洗堂。蒲  萄垂實則幸此堂。今堂中尉遲畫頗有奇處。  四壁畫像及脫皮白骨。匠意極嶮。又變形三
魔女。身若出壁。又佛圓光均彩相錯亂目成  講。東壁佛座前錦如斷古標。西壁逼之摽摽  然。

[1023c24]  宣陽坊靜域寺　本太穆皇后宅。寺僧云。三  階院門外。是神堯皇帝射孔雀處。上蟠蛇污  烟可懼。東廊樹石嶮怪高僧亦怪。

[1023c27]  招國坊崇濟寺　寺後有天后織成蛟龍披襖  子及繡衣六事　東廓從南第二院。有宣律  師製袈裟堂曼殊堂。有松數株甚奇。

[1024a01]  崇聖坊資聖寺　淨土院門外。相傳吳生一  夕秉燭醉畫。就中戟手視之惡駭。院門裏盧  楞伽常學吳勢。吳亦授以手訣。乃畫總持三
門寺方半。吳大賞之。謂人曰。楞伽不得心  訣。用思太苦其能久乎。畫畢而卒。

[1024a06]  慈恩寺　寺不淨覺故伽藍因而營建焉。凡  十餘院。總一千八百九十七間。勅度三百僧。  初三藏自西域迴。詔太常卿江夏王道宗設
九部樂。迎經像入寺。綵車凡千餘輛。上御安  福門觀之。太宗常賜三藏衲約直百餘金。其  工無鍼綖之迹。

[1024a12]  寺中柹樹白牡丹。是法力上人手植。

* * *

【經文資訊】大正藏第 51 冊 No. 2093 寺塔記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
