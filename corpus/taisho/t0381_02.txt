等集眾德三昧經卷中

西晉月氏三藏竺法護譯

[0978b18] 爾時世尊復告離垢威力士言：「族姓子！菩薩若聞如此行跡當勤奉行；云何求聞稟聽尊長，常行恭敬棄捐憍慢，言語柔和志性仁調，觀念於法猶如醫藥，於師和上設世尊想，自察其身思撰法藥發醫王想，於諸眾生為疾病想；若務求法，不當愛身，不貪命、不倚壽，不慕於容被服，常好經典以法為本；一切所有施而不悋，志利法誼放忽財利，將護法寶離俗所珍；以利法故滅除一切世間財賄，以法寶利蠲除凡俗所慕之珍，欲除眾生塵勞愛欲一切之瑕，常當慕求正法之典；欲度一切眾生之類皆至滅度，便當護持導以正法，以能導護正法典者，則能普獲將養一切所行德本。以是之故，假使有人欲求佛道，若欲逮成最正覺者，欲得竪立於法柱者，當學博聞。譬如，族姓子！須彌山王，為天大柱若天上柱，則為巍巍多所覆蓋，所在嚴飾於忉利天。」

[0978c06] 佛言：「如是菩薩大士博覽廣聞則為慧柱，所可遊居天上、世間光色巍巍。設，族姓子！若有菩薩志願佛道我當成佛，則當曉了權便博聞常修精進，一切眾生在於邪智，則為然設智慧燈明。假使菩薩入博聞時精勤求慧，則為具足眾生之智所作已辦。爾時諸天則為其人舉聲諮歎歡喜，善心生焉：『今此正士如是誼像，博聞之力逮十種力，致最正覺諸根明達，如是利誼為菩薩行。執智慧刀割截一切塵勞之欲，若有菩薩如是像誼，堪任明慧所說經法，則能蠲除眾生塵勞危厄。若有菩薩如是像誼，便能說法滅除愛欲，如是菩薩則能歸趣往古世尊所可遊居，如是誼像則能降伏魔及官屬，如是堪任以十二事法輪為轉。』如，族姓子！菩薩大士精勤博聞立於聖達，應時即普三千大千世界所有眾魔，皆為憂愁悒慼難可：『今此菩薩不從我教違吾本心，皆見棄捐不得自由。』所以者何？族姓子！從聞獲智，智於塵勞為最尊，其無塵欲魔不得便，以是之故當作斯觀。假使菩薩開入博聞分別經典好樂於法，從是已往所可教授，降制眾魔、塵欲魔、陰蓋魔、起滅魔、天魔、官屬，是為四魔自然為伏。

[0978c28] 「又族姓子！猶如往古諸菩薩者，所入博聞分別法誼好樂經典，今當粗舉略說其要。乃至曩昔久遠世時，無央數劫不可稱限，廣普無量不可思議。彼時劫中有一仙人名曰欝怛，處在林樹得五神通，常行等心慈悲喜護，遊居幽藪心自念言：『吾行慈心，其身柔濡常悅安隱；不可以慈滅除眾生自在愛欲，亦不可去瞋恚、愚癡，曠絕邈路塵勞之欲，不以此慈能致聖賢之正見也。不可致福，安能逮成賢聖等觀？』復自念言：『常以二事可緣致賢聖正見。何謂二？聽省他音因緣，思惟靜志在行。』尋即歡喜發大精進，亦復入于法。『我於何所得聞是說？』則以法故欲求經典，入於郡國、縣邑、丘聚，欲求經卷永不可聞。時魔天人往至其所言：『族姓子！吾有佛名將護讀誦，假族姓子自逼迫身日自暴炙，自聞其身所護音聲，然後乃書如是諸頌。爾乃令仁得聞此頌四句之絕。』於時，族姓子！欝怛仙士心自念言：『我從無數難限劫來棄捐此身，樂於牢獄，撾杖、鞭撻，或以利刀段段解身，形體離散肌肉斷絕，以愛欲故致得繫縛，遭是眾患不可稱數；不用此身不用危痛痒，未曾以身加益一切。假使能已導利群生，吾當以此無堅固身求得經典；我獲善利心懷悅豫，當從天人逮得聞典。』志未曾有，興世尊心而懷恭恪，則取利刀自割其身，日中自炙從耳聽聞。而謂天言：『願天演說佛名將護讀誦，吾恭敬法故放捨身不惜壽命，以是因緣等集所聞。』時，族姓子！覩見上仙恭恪樂法巍巍如是，顏色黮黤憔悴，功德難覩即沒不現。於是上仙心自念言：『將無試吾聞此偈乎？為之恭敬奉順法故，自捨其身不惜壽命得聞之耶？吾所合集恭敬經典，所殖德本不失其功不見欺惑，假使我身至誠不虛，質直無諂愍哀眾生，不貪身命捨其體壽，聞此法者，由是誠諦，於此現世他方佛國奉修法者，斯等之人令現面像，使我見之得聞經法。』這立此願口復說言。

[0979b07] 「應時下方過三十二諸佛國土，有世界名普等離垢，彼佛號曰無垢稱王如來、至真、等正覺，今現在說法。於時其佛即見上仙心之所念，又欲教化閻浮提人。譬如勇士屈申臂頃，彼佛如是斯須之頃，從己佛土忽然不現，即住止于上仙之前，及與菩薩五百俱。其如來這現世間，自然大光普有所照，而取天花億百千，伎樂不鼓自鳴，諸菩薩會于彼林藪。於時巖樹一切根、株、莖、節、枝、葉、華、實皆出法音。上勝仙士，適聞彼佛見其形像心無所畏，即時其體平復如故無有瘡疣。

[0979b18] 「於是族姓子！上仙見無垢稱王如來、至真、等正覺，相好巍巍猶須彌山，威神光明踰於日月，神妙聖達為天人尊，諸根寂定若虛空不增不減，歡喜踊躍善心顯發。即從坐起更整衣服，偏袒右肩右膝著地，叉手白佛：『是我世尊，安住大聖，我歸命佛及法聖眾，唯佛世尊，為我說法。若聞經者建立奉行，蠲除眾生所貪受行，興于正見而說經典。』

[0979b26] 「時族姓子！彼無垢稱王如來、至真、等正覺，緣仙士故，為諸天子及諸菩薩，分別說此等集眾德三昧之定。於眾會中八千天子往古造行修治誼理，即逮法忍。上勝仙士聞是三昧，踊躍歡喜入於微妙，尋時逮得無盡辯才。時彼如來，說八章句又復攝取。『何等為八？一切諸法皆為本淨，從想著致原自然淨也；諸法無漏，一切諸漏皆為盡故也；諸法無著，皆度一切諸所著故也；諸法不虛，亦無有明吾我及人，平等一切諸法門故也；諸法何門，普現一切諸法門故也；諸法無來亦無往也；諸法懷來，斷除一切諸所趣故也；諸法平等，於三世無去來今故也；而無有二。是為上勝！八章句說，一切啟度，厭諸所有無有眾患。』

[0979c12] 「佛告上勝仙士：『有八門句，至無有二。何謂八？諸法假號，倚名故也；諸法像色，猶從名興故也；諸法合會，依著字故也；諸法識自，由恣故也；諸法自然，則以無明自然故也；諸法為盡，習行愚故也；諸法無處，立於門者住無常故也；諸法平等，以一精進趣於門故也；是為上勝！八句門也，本無有二而致於二。』

[0979c19] 「佛告上勝：『復有八精進句，至無有盡而得自在。何謂八？無者，修精進事，勸助呪願，所修經典為現無處；彼者，行精進句，便能示現究竟法誼；不者，遵精進句，為除名色，為示現法，所說經法悉令蠲除；他者，奉于精進現寂然法；六者，志于精進講說經法，超度一切諸所罣礙；無本者，念精進句，為現如來無本之法；因者，精進為現一切緣法罪福為盡；等者，精進三昧示現諸法分別所趣；是為上勝！八精進句無盡辯才。』

[0979c29] 「佛告上勝：『復有八法為妙法句，覺了諸法為志平等。何謂八？空為印句，而無所倚而為現法；無想印句，無所建立而現經典；無願印句，不依、不倚、不著、不求而為現法；本際印句、為本空句，而等御之為現經典；法界印句，等御諸法而為本現；無本印句，現入諸法；猶如印句，蠲除去、來、今所本現法；滅盡印句，究竟滅盡永除諸法之所本現；是為上勝！八印句也，皆悉分別平等諸法而得成就。是故於斯，上勝！自在之句及所問句，精進句并諸印句，常當安詳順行其句而精進學。』如是，族姓子！於彼無垢稱王分別所問，於此遣智至彼世界，及餘菩薩五千億百千姟菩薩，斯須之間如發意頃自還佛土。雖還本土，無去、無來，其土人民不見如來為去、為來。

[0980a14] 「於是，族姓子！上勝仙士獲無盡辯，意不疑妄亦無所失，得為諸天之所擁護，救護諸天、降伏眾魔及外異道；行入郡國、縣邑、州域大邦，為一切人講說經法，分別演斯等集眾德三昧。具足千歲宣現此典，開化八萬四千群萌之類住於聲聞，發起八萬四千眾生志於緣覺，八萬四千黎庶皆發無上正真道意，勸助八萬四千蒸民後悉當為轉輪聖王，八萬四千建立帝釋梵天慈悲喜護，無央數人得生天上。上勝仙士至于末後仙沒之時，生於無垢稱王如來、至真、正覺之土，在於普等無垢世界，與萬四千天子俱。」

[0980a26] 佛言：「族姓子！欲知爾時上勝仙士為異人乎？勿造斯觀。所以者何？則吾是也。吾以至誠建立心願，即致下方所在世界無垢稱王如來至。以是之故，族姓子！當作是觀，於樂法菩薩，如來未曾取滅度，正法之教亦無滅盡。其好樂法為菩薩者，他方世界諸佛世尊則現目前。樂法菩薩，若在巖處，若在樹下獨閑居者，若中間坐，即時得見受總持門，置于手掌若現裓上，若在頭上若在頂上，近而不遠。樂法菩薩已為曾見過去諸佛，又諸天人發其辯才，亦復從受辯才之慧。樂法菩薩於此經典無有窮盡，諸佛世尊及諸天人不奪其願。道所建立猶得自在，欲得住立百歲、千歲、一劫、過劫，亦得由己。樂法菩薩除老、病、死興發其心，其意所在堅強久固，御於大智辯才之慧。樂法菩薩未曾發意犯於他人，以是之故，離垢威！聞斯博聞所積行者，遵奉精進便當逮獲於此名德，當復過是復倍無數。若有菩薩欲得獲致福藏德普，慶無終既祿無窮已，菩薩所厚功祚無量，不可稱限無能盡極其邊際者。離垢威！知其大海水尚可數渧，測知限量得其底泥。菩薩所興三事——戒、聞、施惠，不可勝限得其邊際；三千大千世界尚可稱量知其銖兩盡其邊際，欲盡菩薩所興三事，戒聞施道不可限量。是為族姓子！三事行品。

[0980b23] 「三事之中博聞為尊、為勝、為長、為無疇匹。譬如須彌山王；持戒、施惠，猶如芥子在須彌山側，當觀博聞則須彌山王也。譬如飛鳥翱翔虛空，足影所翳，寧幾如乎？持戒、施惠猶如斯也。譬如虛空弘普無際，博聞之德其若茲矣！所以者何？族姓子！施有二益，離貧匱、得大富。戒有二益，度惡趣、生昇天。聞有二益，得聖慧、除邪疑。其布施者，不離諸漏所受之陰。其持戒者，所受諸陰亦與漏俱。其博聞者，無有諸漏亦不受陰。以是之故，離垢威！斯謂菩薩博聞之應。」

[0980c04] 佛說施、戒、博聞之時，三萬二千群生殖眾德本，皆發無上正真道德，五百比丘漏盡意解得法眼淨。

[0980c07] 於是離垢威力士白佛言：「菩薩幾法行，疾得不起法忍？」

[0980c08] 佛言：「族姓子！菩薩有四法行，疾得不起法忍。何謂四？一、觀身如影而得解脫；二、入於諸法如呼聲響；曉了其心猶如幻化；察一切法皆歸盡滅；是為四，菩薩疾得不起法忍。復有四法。何謂四？普修弘慈加諸眾生；設使學者起於人想勸使曉解，一切諸法令知盡無不造有事；普皆覩見諸佛之法，不以肉眼亦非天眼，亦非法眼無所依倚；分明曉了心之所入，亦無有心、亦不見心、亦無緣會；是為四。復有四。何謂四？一切所有施而不悋；棄捐邪見；奉清淨禁；寂除塵勞；是為四。復有四。何謂四？遵忍辱力入于諸法；悉知盡索；而崇精進；好澹泊法；是為四。復有四。何謂四？逮得禪定則無所倚；察於智慧亦不輕戲；攝權方便不著眾生；皆具所行入無等倫；是為四。復有四。何謂四？常行大慈導利眾生；具足大悲不厭終始；行于大喜欣樂於法；行于大護除諸倚著；是為四。復有四。何謂四？證明部分於三脫門；除諸三世過去、來、今；超度三界；觀一切法本淨無穢。」佛言：「離垢威！是為四法行，菩薩大士疾得不起法忍。」

[0980c29] 佛說此時，離垢威菩薩逮得不起法忍，歡喜踊躍昇處虛空，去地四丈九尺。三千大千世界六反震動，其大光明普照世界而雨天花，百千伎樂不鼓自鳴。於時世尊，知離垢威菩薩所念，尋時欣笑，五色光從口出，照於十方無數佛國，還繞三匝從頂上入。

[0981a05] 賢者阿難，即從坐起更整衣服，偏袒右肩右膝著地，叉手白佛以偈讚曰：

「得尊淨智慧，　　其目清明好，
　諸根為寂定，　　澹泊度無極。
　光明照七尺，　　金容神巍巍，
　何故現欣笑？　　唯願為分別。
　知諸天人行，　　心意所歸趣；
　三世之清淨，　　覩之所像類。
　其慧常通達，　　未曾有罣礙；
　何故現欣笑？　　月姿哀為說。
　過世天中天，　　將來之世尊，
　今現十方佛，　　智慧暢無量，
　修行悉清白，　　療愈若干病，
　一切靡不了，　　願為分別說。
　其身普周遍，　　於此諸佛國；
　言音悉暢達，　　無數之剎土。
　心向一切人，　　常垂弘大慈；
　最勝哀為說，　　敷演斯笑意。
　所在究練法，　　寂然如月遊，
　無喻如幻化，　　自然若如夢，
　所獲致得利，　　常如雨泡起。
　何故現欣笑？　　無師子師子，
　解空無有想，　　超度願脫門。
　諸法為自然，　　了現究竟誼；
　寂默常調定，　　遊步如虛空。
　願佛分別意，　　今笑何感療？
　孰為發妙心，　　志願尊覺慧？
　誰令力除魔，　　應坐樹王下？
　最勝今日誰，　　而為超擁護？
　何故現欣笑？　　大雄發遣說。
　諸聲聞之眾，　　不能蹈斯地，
　一切之緣覺，　　莫敢逮此道；
　是諸佛境界，　　其德如大海。
　何感而欣笑？　　世勝哀說之。」

[0981b11] 佛告阿難：「爾為寧見離垢威，踊在虛空去地四丈九尺乎？」

[0981b12] 對曰：「已見。天中天！」

[0981b12] 佛言：「離垢威力士菩薩，過三百不可計會劫，當逮得無上正真，為最正覺，號力嚴淨王如來、正真、等正覺、明行成為、善逝、世間解、無上士、道法御、天人師，為佛、眾祐，在于東方世界名清淨，劫名淨歎。力嚴淨王如來清淨世界，富樂熾盛，人民安隱，米穀平賤，快樂難及，諸天人播殖無數。彼國人民被服、飲食、居止、舍宅，譬如第四兜率天上。其佛說法無有奇特異種之說，唯但宣暢菩薩篋藏；其佛國土無有聲聞、緣覺之名，皆純菩薩逮得法忍，諸菩薩眾甚多無極。其佛壽命無有限量，其土無有八據之難，降伏眾魔抑制怨敵，無有群邪諸外異道。其佛世界地紺琉璃，紫磨黃金分錯其間。」

[0981b25] 於是離垢威菩薩，從虛空下，稽首佛足歸命世尊，從佛請求欲得出家。

[0981b27] 爾時鉤鎖菩薩前白佛言：「唯！天中天！怪未曾有。如今大聖講說經典，其有諸天在於虛空，名德高妙皆詣如來；適見如來尋時歡喜，棄捐貢高自大之念，稽首世尊投身自歸。大聖乃能開化於此離垢威力士憍高自大，來詣佛所逮得大法，當為無量不可思議眾生之類，演說經法令除慢恣。唯然，世尊！其離垢威菩薩大士，為從幾佛、如來、至真、等正覺殖眾德本，乃能疾逮如是神通？」

[0981c07] 世尊告曰：「鉤鎖！欲知其離垢威力士菩薩，已曾得供養六十二億諸佛大聖，殖眾德本，建立無上正真之道，當復奉事無數諸佛，淨修梵行。」

[0981c10] 鉤鎖又問：「唯然，世尊！以何所殖無德之本而忘道意，心懷憍慢自大之性，來詣世尊欲有所試？」

[0981c12] 佛告鉤鎖：「有四事法，為菩薩行而忘道意。何謂四？心懷憍慢；不恭敬法；輕易善師；從後謗議；是為四。復有四法。何謂四？而復習樂聲聞之眾，與同所歸；志樂下度；誹謗菩薩；忘法師恩；是為四。復有四。何謂四？其行諛諂；於法慢誕；二事自活；求於利養而著奉侍；是為四。復有四。何謂四？不覺魔事；為罪所蓋；纏綿蔽法；志性怯弱。鉤鎖！是為四法，菩薩忘失道意。鉤鎖又聽！離垢威用何等故，為菩薩行而忘道意？往古世時，此賢劫中初始有佛，號曰拘婁秦如來、至真、等正覺，興出于世。於彼世時，有善財大勢貴姓極富梵志。時有一子，魔所惑立自發貢高，不欲往詣於如來所長益法，與沙門梵志諸長者俱，鬪諍罵詈多所誹謗，不肯受法，亦不見法，不得法師，亦不恭敬承順其教。當爾現世違失五法。何謂五？則離於佛不復相見不得聞法；不復建立菩薩之業不復諮問；所當行者而復忘失眾德之本；無堅固意在於道心；攝取不善尋時則離於道行心。爾時尋離此五法行。」

[0982a03] 佛言：「鉤鎖！欲知是時所名善財大勢貴姓梵志子乎？豈是異人？勿作斯觀。所以者何？則今離垢威菩薩是也！於彼世時心懷自大，尋則忘失所修道意，久復將護宿命德本諸通慧心；又有餘福，不復誹謗於諸通慧，故為力士而有大勢。承佛聖旨不為眾惡，聞佛音聲便自發來，自以己力欲比如來。又聞世尊說菩薩力，尋即棄捐貢高慢恣，往古所殖眾善之本，則現目前便逮法忍，威神通慧無所想念。」

[0982a12] 爾時力士鉤鎖菩薩謂離垢威：「唯，族姓子！興發何法逮得法忍？」

[0982a13] 離垢威答曰：「發起一切凡夫之法。」

[0982a14] 又問：「云何而發？」

[0982a14] 答曰：「所發起者，至後究竟永無所有，亦非不異。其所發起，常不復令有所依倚，亦無所證。」

[0982a17] 鉤鎖又問：「族姓子！凡夫之法及與佛法，有何差別？寧有若干乎？」

[0982a18] 即便答曰：「假號而名，因有若干，其誼無異。」

[0982a19] 又問：「唯，族姓子！其凡夫法，以何解誼？」

[0982a20] 答曰：「無常亦無想念，無顛倒誼。」

[0982a21] 又問：「族姓子！所謂誼者，何所歸趣？」

[0982a21] 答曰：「鉤鎖！其達誼者，亦不蠲除凡夫之法，亦不獲於佛道法。」

[0982a23] 又問：「族姓子！何謂法誼？」

[0982a23] 答曰：「無有二誼，為諸法誼。」

[0982a24] 又問：「不曰：『其正見者，有二因緣，從他聞、若思惟，厥行猶具。』」鉤鎖又問：「如來不說但歸要誼之故，誼則成要，因此何緣要得誼乎，不取美辭？」

[0982a28] 答曰：「教不但取要誼，終不毀壞，為菩薩美辭乎？則無有失，自損毀也。假使有得美辭誼者，彼所逮者亦無所獲。其菩薩者，不歸於要誼而說法誼，以聰哲故。其不逮得、不用誼報，一切諸法猶得自在，為尊、為長、為無等倫。所可分別，限時消滅究竟滅度，本末永寂則為相誼。世尊所說，以故，鉤鎖！其歸命誼則不御法，亦無所念、亦無御者、不捨不御，其無所念則為堅要，其要堅者彼乃謂誼。」

[0982b07] 鉤鎖又問：「唯，族姓子！豈有方計，其歸要誼，彼則歸要一切法乎？」

[0982b09] 答曰：「有，族姓子！」

[0982b09] 又問：「以何因緣？」

[0982b10] 答曰：「諸法無本，一切悉空、諸法澹泊，假使歸要於空誼者，要澹泊誼亦復如斯，以是之故，族姓子！其歸要誼則為道歸一切諸法。」答曰：「族姓子！佛不言曰：『了一切諸法，悉歸要御。』」答曰：「如斯！以是之故，一切諸法推究本誼根原，所歸要者其究竟誼，是等之門則第一誼。如云何當求所如所也！求如是行者，設無有法亦非法，亦無所起、亦無所滅。諸賢聖道無有二道，亦無所作、亦非不作、亦非無造，如是則造菩薩之道。道無所造亦不求誼，亦儀不錯亂。」離垢威說是語時，五百比丘、八百天子，遠離塵垢得法眼淨。

[0982b21] 離垢威菩薩謂鉤鎖曰：「族姓子！如來所說但歸要誼不取美辭。計此誼者無有二行，究竟其誼亦無所生，是故如來說此誼耳！但歸要誼不取美辭。其歸要誼并及美辭，本淨平等志性自然無所超越。如來故曰：『但歸要誼不取美辭。』

[0982b27] 「復次，族姓子！如來所以說此言者，何以二事故興於正見。何等為二？聽察他音、緣省思惟。其不博聞於法律者，順以三昧在於終始墮于貢高，類斯之故。世尊告曰：『聽省法律乃為博聞多所勸助。』以聽經法悉以奉行，淨於所療至賢聖道。」

[0982c03] 又問：「云何比丘思惟療行？」

[0982c03] 答曰：「以法療行亦無所行，是為思惟要事有療行。族姓子！是為療行之所謂者。復次，族姓子！假使菩薩療行，不發音聲不起吾我，有所講說諸行處者，若說去者若說還者，一切皆亦無住、亦無所得，亦無過去、亦無當來、亦不現在修此諸事，是謂思惟要者而以療行。設見諸法一切自然悉歸滅盡，設受諸法思觀要淨，假令察見一切諸法本淨同像，亦覩要淨。設見一切諸法，諸法自然從本淨起，亦觀要淨。設使觀見一切諸法本末不生，究竟無起究竟無滅，亦觀要淨。設使觀見一切諸法本淨滅度，亦觀要淨，亦不寂然亦無所觀，是謂為觀。是所觀者，亦無所觀亦無所見，假使無見無所觀者，所見如是亦不見，則不名曰有所見也。」

[0982c18] 於是世尊讚離垢威菩薩曰：「善哉，善哉！族姓子！有所說者，當如仁說。其思要淨為菩薩者，法不虛妄。其思要淨為菩薩者，法無陰蓋。其思要淨為菩薩者，無有此法亦無脫門。其思要淨為菩薩者，所行法者亦無所除、亦無所行、亦無去來，是則等觀為正見也。見一切法以平等故，亦不不等如有所見。」

[0982c25] 又問：「云何一切諸法而不等，如有所見、如無所見？」

[0982c26] 「又，族姓子！此諸法者，亦無欣見、亦無不見，本末平等亦無所生，此之謂也！亦無所生、亦無所有，不越所見、不入寂然，此謂平等。亦不不有、亦無所有，亦非自然、非不自然，是謂平等。是所言者亦無所說，行無所生，亦無有見、亦無越度，平等寂然，斯謂等觀，以能入于平等故也。」

[0983a03] 又復重問：「何故名曰平等入寂然乎？」

[0983a04] 答曰：「等於吾我、亦等非我，一切諸法亦無形像亦無毀呰，是謂平等入于寂然。」

[0983a05] 於是鉤鎖菩薩白佛言：「唯然，世尊！至未曾有正入寂然，所由相者本淨滅度，菩薩皆知如是諸法。若復聞者乃能信解，有所遊居亦不中半而取滅度。」

[0983a09] 佛告鉤鎖：「以故菩薩善權方便而以為樂，以權方便修具足行，發一切心歸於遊處四法。何等四？行大慈；無極哀；為諸通慧；不斷佛教；是為四。假使能奉宣修此法，則入寂然所趣之相，一切本淨悉為滅度，以至寂寞諸法之行，這聞此已則便信樂，所可遊居亦不中半而取滅度。是故分別諸法之原，彼則寂寞亦無澹泊、亦不墮落。所以者何？不欲棄捨一切眾生。」

[0983a17] 離垢威菩薩白佛言：「何所菩薩純淑，如佛所言不墮寂滅？」

[0983a18] 世尊告曰：「族姓子！假使菩薩無有諸見亦無想念，是為純淑。於諸聲聞一切眾生，不修平等離佛法教，亦不勸樂大乘之行；疑諸通慧離於無願，亦不滅度入於寂滅，則於其中證菩薩心，志在聲聞、緣覺而入滅度。又族姓子！菩薩若能入於寂然相者，皆能分別一切諸法，有所興發悉為一切。順佛法眾，遵修大乘，為諸通慧之所興居，愍傷一切群萌之類，普見一切與志願俱，未曾斷絕他人所僥。以是之故，族姓子！當作斯觀，計於菩薩而皆純淑遊於寂然。」

[0983a29] 離垢威白佛言：「未曾有。世尊！菩薩所行而有差特，悉非聲聞、緣覺之地所能及也。」

[0983b02] 於是鉤鎖菩薩白佛言：「今此溥首童真者，在是會中靜然而坐，亦不講說於此三昧。」

[0983b04] 世尊尋見文殊師利心之所念，以心請觀溥首童真。

[0983b05] 溥首童真謂鉤鎖菩薩：「菩薩所行，不以功德遵修佛道，不以利養、不以生天，不以財業、不以名聞，嗟歎德稱宣暢其績；不以衣食、床臥、病瘦、醫藥，生活之業，不以國王大臣賞賜故。」

[0983b09] 鉤鎖又問溥首菩薩：「以何等故行菩薩道？」

[0983b10] 溥首答曰：「為眾生故，如愍傷之，故以法之誼開化群黎；志大乘故，除於虛妄諸勤勞患；生寂然故已忍勞苦，欲安眾生令得所願；無所狐疑無悕望故，則無所著亦無所倚，亦無所受、亦不專處，亦不究竟無有善哉！亦不吾我無有斯念，亦不退轉、亦不還反，設使諸法無所動轉，亦不肅震無有將往，無所危害無有歡喜，亦不愁慼己獨勇猛，無能勝者、無能伏者，莫能踰者、亦不憔悴。無所畏難、不恐不懼，不卒不暴、無有自大，亦無心意常處寂寞，常住無念同誼一乘，一教同像常作等行，悉欲救度眾生之故。」

[0983b21] 溥首言：「族姓子！菩薩所行如斯比類，是故造行。」

[0983b22] 鉤鎖又問溥首：「何所施造為菩薩行？」

[0983b23] 溥首答曰：「設族姓子！其為菩薩不行於盡，亦無所起亦無不起，究竟諸盡盡所當盡，不念諸本末無起亦無所生，亦無聰明造行，如是為菩薩行，乃應道行。復次，鉤鎖！菩薩大士，不行盡過去意，於當來意無所起行，於現在意而無所住，亦無所行，心亦不著去、來、今也。遵修如是為菩薩行，乃應道行。復次，鉤鎖！布施道心眾生如來則無有二，持戒、忍辱、精進、一心、智慧，道及眾生至于如來則無有二。假使菩薩常遵此六度無極有所行者，所行之相不憂終始，遵修如此為菩薩行，乃應道行。

等集眾德三昧經卷中

【經文資訊】大正藏第 12 冊 No. 0381 等集眾德三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，范振業大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA