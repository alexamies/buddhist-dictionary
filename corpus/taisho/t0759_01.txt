佛說較量壽命經


西天中印度惹爛駄囉國  密林寺三藏明教大師賜紫  沙門臣天息災奉　詔譯

[0601a08]  如是我聞：

[0601a08]  一時世尊在舍衛國祇樹給孤獨  園。

[0601a09]  爾時，世尊告苾芻眾言：「眾生壽命較量長  短，汝等諦聽。」

[0601a10]  諸苾芻言：「世尊！我等樂聞。」

[0601a11]  爾時，善逝為諸苾芻說眾生壽命較量等事。  諸苾芻眾聞此語已，歡喜踊躍，重白佛言：「世  尊！唯願演說。」

[0601a14]  爾時，世尊告諸苾芻言：「善哉善哉，汝應諦聽，  今為汝說。無間地獄壽命中劫餘，上七種地  獄壽命短長不等。苾芻當知，此是地獄壽命
較量劫數，受苦畢已然後命終。

[0601a17]  「苾芻應知，人  中三十晝夜，餓鬼趣中為一晝夜。以彼三十  晝夜成彼一月，以彼十二月成彼一年，以彼
長年算數五百，彼餓鬼中方滿壽命。若四大  洲較量算數，北洲千歲，西、東二洲如次減半，  南洲不定——劫初無量，末後十歲，中間無定。」

[0601a22]  爾  時，世尊重說頌曰：

「眾合常苦惱，　　業報脣喉乾、  
身毛皆竪立、　　腹廣大如山、  
髮亂恒覆體、　　針口細如鋒、  
面目皆擘裂、　　飢瘦露形容、  
朱髮覆自體、　　露現於骨節、  
飲惡頸髑髏、　　常啼哭奔走。  
彼受飢渴苦，　　困乏恒逼惱，  
苦啼哭聲高，　　自作須自受。  
貪、瞋違順生，　　惡業因自造，  
此罪業障熟，　　餓鬼趣中受。  
東勝身洲人，　　二百五十歲；  
西俱陀尼洲，　　壽命年五百；  
北俱盧洲生，　　壽命定千歲；  
南洲壽無定，　　後十初叵量。」

[0601b09]  時諸苾芻白佛言：「世尊！云何北俱盧洲壽命  千歲，然後命終？」

[0601b11]  爾時，世尊告諸苾芻：「當知北俱盧洲皆無我  執，無有分別，因行十善，定壽千歲，從此命  終，往生天上。如是，北俱盧洲壽命千歲，然後
命終。」

[0601b14]  爾時，世尊而說頌曰：

「貧窮苦有情，　　愛盜他財物，  
善事不曾修，　　卑賤他所使。  
富貴有大財，　　資生皆具足，  
金玉及僮僕，　　斯人作善事。  
修十善業因，　　得大富貴果，  
現受北俱盧，　　快樂生天上。  
北俱盧洲人，　　世間最快樂，  
過去修施因，　　劫樹妙衣果；  
彼無寒、熱苦，　　亦無諸病惱，  
色相妙端嚴，　　過去因修施；  
福勝難破壞，　　粳米自然生，  
清淨色純白，　　過去因修施；  
北俱盧洲生，　　摩尼珠照曜，  
飲食思念成，　　過去因修施；  
彼洲最安樂，　　妙藥恒熾盛，  
色、香、味具足，　　過去因修施；  
彼洲無菜茹，　　恒食香稻米，  
一受食無盡，　　過去因修施；  
阿藍梅菓樹，　　從座食不起，  
枝落菓更生，　　過去因修施；  
彼水八功德，　　飲時無病惱，  
安樂腹無傷，　　過去因修施；  
園林受快樂，　　妙音恒聽聞，  
適悅常無盡，　　過去因修施；  
劫樹人皆愛，　　安樂雨塗香，  
風香無有盡，　　過去因修施；  
妓樂、妙華香、　　衣服、嚴身具，  
思念即隨心，　　過去因修施；  
香草及林巒，　　柔軟皆廣大，  
愛樂常遊戲，　　過去因修施；  
彼恒共歡娛，　　瞋忿常不起，  
無我復無貪，　　過去因修施；  
每夜至更初，　　微微降細雨，  
去塵地皆淨，　　過去因修施；  
子長母不識，　　命終時無憂，  
彼絕貪愛心，　　過去因修施；  
慈母產嬰兒，　　在道棄皆去，  
飲乳涌指流，　　過去因修施；  
命終時皆棄，　　悲慟無纖毫，  
飛禽遷淨地，　　過去因修施；  
莊嚴普覆遍，　　歌舞皆嬉戲，  
適意而快樂，　　過去因修施；  
彼洲人壽命，　　盡皆滿千歲，  
中夭彼全無，　　過去因修施；  
彼受福最勝，　　平等亦無異，  
命終往生天，　　過去因修施。」

[0602a03]  爾時，佛告諸苾芻言：「此閻浮提壽命無定，始  從十歲，乃至百千萬歲壽命無量。苾芻應知，  閻浮提人今壽百年，中夭無定。苾芻當知，閻
浮提人長壽百年，苦多樂少。

[0602a06]  「復次，苾芻！此洲  雖壽百年，乃有十位：一者、嚩魯，眠臥無知，二  者、俱摩嚕，作戲解生，三者、與嚩，樂著欲境，四、
末羅鍐，勤修其業，五者、鉢羅枳穰，智辯有殊，  六者、悉蜜栗帝，曉了記憶，七者、悉體覩，正安  自行，八者、尾嚕，國王愍恤，九者、沒  [口*栗]
兔，色朽  力微，十者、孽多俞，數百歲命終。

[0602a12]  「復次，苾芻！未  終百年，時有三際，所謂寒、熱及雨，亦名三時。  未終百年，及十二月得三際名：四月寒際、四
月熱際、四月雨際。復次，百年未終，十二月內  有二十四半月。百年未終，內有八月寒際、八  月熱際、八月雨際。復次，百年之中，十二月內
有三十六晝夜，月內有十二寒際時、十二熱  際時、十二雨際時。復次，千年之中，十二月內  有三十六晝夜月，內有七十二千度食，其中
而有喫食及不喫食時，所謂瞋怒時、苦惱時、  路行時、清齋時、急務時、睡眠時、醉悶時，此  皆不食；復有得食不食，亦有不得亦不食，如
是食及不食——彼食之內略說得食——乃有七十  二千遍食。

[0602a25]  「復次，苾芻！此閻浮提如上所說，及  從乳母食、一月、半月、晝夜及年、喫食時及不  食時，約中間說。」

[0602a27]  爾時，佛告諸苾芻言：「我說人  中壽命五十歲，四大王天成一晝夜，以彼晝  夜成彼一月，十二月成年，以彼長年壽命五
百，彼算人間晝夜壽命當九十洛叉，然後命  終。以彼四大王天五百歲壽命成等活地獄  為一晝夜，彼以三十晝夜成彼一月，以彼十
二月成彼一年，以彼長年算數五百為等活  大地獄中有情壽命。以彼五百年當四大王  天五百四十洛叉，即當人間比較算數計一  萬六千二百俱胝年，彼等活大地獄中壽命
方盡。」

[0602b08]  爾時，世尊即說伽陀曰：

「惡業身具三、　　口業惡有四、  
意三業亦然，　　罪畢苦方出。  
等活地獄中，　　惡業同皆入，  
萬六千二百，　　俱胝恒受苦。  
生彼地獄中，　　冤家互相殺，  
死已復重穌，　　業盡苦方出。」

[0602b15]  爾時，佛告諸苾芻言：「人間一百年，彼忉利天  成一晝夜，以彼三十晝夜成彼一月，以彼十  二月成彼一年，忉利天中壽命一千歲。以彼
天中一千年較量人間算數當一十八俱胝  年，彼天此後命終。」

[0602b19]  爾時，佛告諸苾芻言：「彼天  壽命一千歲，當彼黑繩大地獄中成一晝夜，  彼以三十晝夜成月及年，彼大地獄中壽命
一千歲，以彼一千年較量算數即當人間三  萬二千四百俱胝年，彼黑繩大地獄中然後  命終。」

[0602b24]  爾時，世尊即說頌曰：

「憎嫌師、父母，　　毀謗佛、聲聞，  
破壞和合人，　　黑繩受大苦。  
惡業親自作，　　地獄苦須受，  
迴避免無由，　　業盡方始出。」

[0602b29]  爾時，佛告諸苾芻言：「人間二百年，彼夜摩天  為一晝夜，以彼晝夜三十日成月，十二月成  年，彼夜摩天壽命二千歲，彼當人間算數計
三十六俱胝年較量壽命，彼天然後命終。又  以彼天壽二千歲為眾合大地獄中成一晝  夜，以彼三十晝夜成彼一月，以彼十二月成
彼一年，彼眾合大地獄中壽命二千歲，較量  彼處算數即當人間計  六萬四千八百  俱胝  年，彼地獄中然後命終。」

[0602c08]  爾時，世尊即說頌  曰：

「三種不善業，　　眾合地獄生；  
善三業不修，　　牛、羊、鹿殘害。  
猪狗及非人，　　眾合互相殺，  
苦因苦處生，　　業盡方始出。」

[0602c14]  爾時，佛告諸苾芻言：「人間四百年為彼覩史  多天成一晝夜，以彼三十晝夜成彼一月及  年，彼覩史多天壽命四千歲，當人間算數計
七十二俱胝年，彼天壽量然後命終。以彼天  中壽四千歲，為叫喚大地獄中成一晝夜，以  彼三十晝夜成月及年，彼叫喚大地獄中壽
四千歲，當覩史多天四千三百二十俱胝年，  彼當人間一十二萬九千六百俱胝年，彼叫  喚大地獄中然後命終。」

[0602c22]  爾時，世尊即說頌曰：

「殺生造極惡，　　叫喚恒受罪，  
作惡虛誑人，　　業盡苦方出。」

[0602c25]  爾時，佛告諸苾芻言：「人間八百年為彼樂變  化天成一晝夜，以彼三十日成月，十二月成  年比較算數，彼樂變化天壽命八千歲，比較
人間計一百四十四俱胝年，彼天然後命終。  又以彼天壽命八千歲，比較大叫喚大地獄  中成一晝夜，以彼三十晝夜成月及年，彼大
叫喚大地獄中壽命八千歲比較算數，即當  人間二十五萬九千俱胝年較量彼壽，然後  命終。」

[0603a04]  爾時，世尊即說頌曰：

「我見及貪欲、　　謗法罪最深，  
作惡并蓋纏，　　生大叫喚中。  
叫喚大地獄，　　身毛皆竪立，  
喫飲火焰燒，　　迴避禁難出。  
虛誑、愛殺生，　　劍輪狗、鶖、鳥，  
食髓老鐵烏，　　殘害  [馬*展]  無免。」

[0603a11]  爾時，佛告諸苾芻言：「若人間一千六百年，為  他化自在天成一晝夜，以彼三十晝夜成月，  十二月成年比較算數，彼他化自在天壽命
一萬六千歲，比較算數當人間二百八十八  俱胝年，彼天然後命終。又以彼天一萬六千  歲比較炎熱大地獄中成一晝夜，以彼三十
晝夜成月，十二月成年，彼炎熱大地獄中壽  命一萬六千歲，較量算數當人間六十萬八  千四百俱胝年，彼地獄中然後命終。」

[0603a19]  爾時，世  尊即說頌曰：

「惱亂於父母、　　沙門、婆羅門，  
善業不修習，　　恒受炎熱苦。  
誑惑諸眾生，　　炎熱地獄受，  
所作惡不亡，　　業盡方此出。」

[0603a25]  爾時，世尊告苾芻言：「汝應諦聽，較量算數疱  地獄等眾生壽命。」

[0603a26]  時諸苾芻白佛言：「善逝！我  等樂聞、受持、憶念，唯願演說此疱地獄有情  壽命比較長短。」

[0603a28]  爾時，世尊告苾芻曰：「善哉，善  哉。吾今為汝分別演說此疱地獄壽命之事。  積聚胡麻滿一婆訶可容二十佉梨，彼有天
人百年一粒，二十佉梨一一捻盡，彼疱地獄  壽命方滿。

[0603b03]  「復次，苾芻！我說眾生壽命較量，又  如疱裂之中壽命二十婆訶胡麻，如是阿吒  [舀*鳥]  中壽命四十婆訶麻、賀賀凡中壽命六十
婆訶麻、護護凡中壽命八十婆訶麻、青蓮華  中壽命一百婆訶麻、紅蓮華中壽命一百二  十婆訶麻、如是於大紅蓮華中壽命一百四
十婆訶麻，一一之中滿圌胡麻，百年一粒除  去，胡麻粒粒皆盡，彼諸有情方滿壽命。

[0603b10]  「如  是，苾芻！舍利子、大目健連及天壽等并諸  眷屬，若復有人心行暴惡，自身當墮此大地  獄。是故，苾芻！應如是知。若復有人身患焦
瘦，不生瞋恚，心不輕慢，是故，苾芻！智者如  是應當修覺。」

[0603b15]  爾時，世尊即說頌曰：

「若人發惡言，　　毀他如刀斧、  
劍輪斬其身，　　皆從自口出，  
毀謗於賢善，　　稱讚復歡喜，  
鬪諍結宿冤，　　死入地獄疾。  
資財他所有，　　鬪諍生嫉妬，  
惱彼不安樂，　　當受疱裂苦。  
毀謗於善逝，　　意悅生歡喜，  
百千疱裂劫，　　恒受地獄苦。  
發惡身、口、意，　　毀謗諸賢聖，  
五百三十六，　　疱劫恒受苦。  
廣作業無邊，　　罪犯及虛誑，  
長劫地獄中，　　業盡後方出。」

[0603b28]  復次，佛告諸苾芻等：「此極炎熱大地獄中有  情壽命，壽半中劫較量算數，然後命終。」

[0603b29]  爾時，  世尊即說頌曰：

「恒作惡業因，　　愛樂安樂果，  
遠離於人、天，　　當生炎熱獄。  
打罵師、父母、　　沙門、婆羅門，  
邪見斷善根，　　極熱受大苦。」

[0603c06]  復次，佛告諸苾芻言：「彼之阿鼻大地獄中較  量壽命此後命終，若提婆達多及於一切愚  迷之人，於如來處而發惡心、破壞塔寺、焚燒
經像、出佛身血、殺阿羅漢，驅役苾芻、苾芻尼  等，命終必墮阿鼻大地獄中，受苦無窮。」

[0603c10]  爾時，  世尊即說頌曰：

「毀謗三乘教、　　殺聖阿羅漢、  
愚癡毀求法，　　獲報無間罪。  
刺竹果自壞，　　惡業惡趣生，  
如是放逸罪，　　阿鼻地獄受。」

[0603c16]  爾時，佛告諸苾芻言：「梵眾天中壽命半劫，此  後命終。苾芻應知，梵輔天中壽命一劫，然後  命終；大梵天中壽命一劫半，然後命終。苾芻
應知，少光天中壽命二劫，然後命終；無量光  天壽命四劫，然後命終；極光淨天壽命八劫，  然後命終。苾芻應知，少靜天中壽命十六劫，
然後命終；若無量靜天壽命三十二劫，然後  命終；若遍靜天壽命六十四劫，然後命終。苾  芻應知，若無雲天壽命一百二十五劫，此後
命終；若福生天壽命二百五十劫，然後命終；  若廣果天壽命五百劫，然後命終；若無想天  壽命亦然。苾芻應知，若無煩天壽命一千劫，
然後命終；無熱天中壽命二千劫，然後命終。  苾芻應知，善現天中壽命四千劫，此後命終；  若善見天壽命八千劫，此後命終；若色究竟
天壽命一萬六千劫，然後命終。

[0604a02]  「苾芻應知，空  無邊處有情壽命二萬大劫，然後命終；識無  邊處壽命四萬大劫，此後命終；無所有處壽
命六萬大劫，此後命終；若非想非非想處有  情壽命八萬大劫，然後命終。」

[0604a07]  爾時，佛告諸苾芻言：「如是，乃至在阿鼻大地  獄中，乃至非想非非想處，輪迴如此。苾芻應  知，如是輪迴五趣有情往來不息，現有生、異、
滅三種之相。苾芻當知，如是三種迴輪之  性，少分之中不可愛樂、亦不可羨，於一剎  那，而非久住。何以故？苾芻當知，所謂苦性
故，不可愛樂。如是少穢，何況多穢？如是少  穢，不可愛樂、亦不可羨。彼一剎那而非究  竟。何以故？苾芻應知，輪迴之苦不可愛樂。若
有愚迷、寡聞眾生輪迴五趣，往來不息，輪  迴之行常不捨離，不能出於地獄中苦，亦不  能出餓鬼中苦，恒墮惡趣。是故，苾芻應如是
學：如是輪迴大苦不應愛樂。苾芻當知，策懃  精進，斷滅輪迴。」

[0604a20]  爾時，世尊說此法已，彼諸苾  芻等一心歡喜，信受奉行。

佛說較量壽命經

* * *

【經文資訊】大正藏第 17 冊 No. 0759 佛說較量壽命經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
