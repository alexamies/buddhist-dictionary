大智度論釋照明品第四十  (卷六十二)
聖者龍樹造

後秦龜茲國三藏鳩摩羅什譯

[0496a25]  ◎【經】

[0496a25]  爾時，慧命舍利弗白佛言：「世尊！是般若  波羅蜜？」

[0496a26]  佛言：「是般若波羅蜜。」

[0496a26]  「世尊！般若波羅  蜜能照一切法，畢竟淨故。世尊！應禮般若  波羅蜜。世尊！般若波羅蜜不著三界。世尊！般
若波羅蜜除諸闇冥，一切煩惱諸見除故。世  尊！般若波羅蜜一切助道法中最上。世尊！  般若波羅蜜安隱，能斷一切怖畏苦惱故。世
尊！般若波羅蜜能與光明，五眼莊嚴故。世  尊！般若波羅蜜能示導墮邪道眾生，離二  邊故。世尊！般若波羅蜜是一切種智，一切煩
惱及習斷故。世尊！般若波羅蜜諸菩薩摩訶  薩母，能生諸佛法故。世尊！般若波羅蜜不  生不滅，自相空故。世尊！般若波羅蜜遠離生
死，非常非滅故。世尊！般若波羅蜜無救者作  護，施一切珍寶故。世尊！般若波羅蜜具足  力，無能破壞故。世尊！般若波羅蜜能轉三
轉十二行法輪，一切諸法不轉不還故。世  尊！般若波羅蜜能示諸法性，無法有法空故。  世尊！應云何供養般若波羅蜜？」

[0496b14]  佛言：「當如供  養世尊。禮般若波羅蜜，當如禮世尊。何以  故？世尊不異般若波羅蜜，般若波羅蜜不異
世尊；世尊即是般若波羅蜜，般若波羅蜜即  是世尊。是般若波羅蜜中出生諸佛、菩薩、辟  支佛、阿羅漢、阿那含、斯陀含、須陀洹；般若波
羅蜜中生十善道、四禪、四無量心、四無色定、  五神通，內空乃至無法有法空，四念處乃至八  聖道分；是般若波羅蜜中生佛十力、十八
不共法、大慈大悲、一切種智。」

[0496b23]  爾時，釋提桓因  心念：「何因緣故舍利弗問是事？」念已，語舍  利弗：「何因緣故問是事？」

[0496b25]  舍利弗語釋提桓因  言：「憍尸迦！諸菩薩摩訶薩為般若波羅蜜  守護，以漚和拘舍羅力故，於過去、未來、現
在諸佛，從初發心乃至法住，於其中間所作  善根，一切和合隨喜，迴向阿耨多羅三藐三  菩提。以是因緣故，我問是事。憍尸迦！菩薩摩
訶薩般若波羅蜜勝檀波羅蜜、尸羅、羼提、毘  梨耶、禪波羅蜜。譬如生盲人，若百、若千、若百  千而無前導，不能趣道、入城。憍尸迦！五波羅
蜜亦如是，離般若波羅蜜，如盲無導，不能趣  道、不能得一切種智。憍尸迦！若五波羅  蜜得般若波羅蜜將導，是時五波羅蜜名為
有眼；般若波羅蜜將導，得波羅蜜名字。」

[0496c08]  釋  提桓因語舍利弗：「如汝所言，般若波羅蜜  將導五波羅蜜故，得波羅蜜名字。舍利弗！  若無檀波羅蜜，五波羅蜜不得波羅蜜名字；
若無尸羅波羅蜜、羼提波羅蜜、毘梨耶波羅蜜、  禪波羅蜜，五波羅蜜不得波羅蜜名字。若爾  者，何以故獨讚般若波羅蜜？」

[0496c14]  舍利弗言：「如是！  如是！憍尸迦！無檀波羅蜜，五波羅蜜不得波  羅蜜名字；無尸羅波羅蜜、羼提波羅蜜、毘梨
耶波羅蜜、禪波羅蜜，五波羅蜜不得波羅蜜  名字。但菩薩摩訶薩住般若波羅蜜中，能具  足檀波羅蜜、尸羅波羅蜜、羼提波羅蜜、毘梨耶
波羅蜜、禪波羅蜜。以是故，憍尸迦！般若波羅  蜜於五波羅蜜中，最上、第一、最妙、無上、無與  等。」

[0496c22]  舍利弗白佛言：「世尊！云何應生般若波  羅蜜？」

[0496c23]  佛告舍利弗：「色不生故，般若波羅蜜生；  受、想、行、識不生故，般若波羅蜜生；檀波羅蜜  不生故，般若波羅蜜生；乃至禪波羅蜜不生
故，般若波羅蜜生；內空乃至無法有法空，  四念處乃至八聖道分，佛十力乃至一切智，  一切種智不生故，般若波羅蜜生。如是諸法  不生故，般若波羅蜜應生。」

[0496c29]  舍利弗言：「世尊！  云何色不生故般若波羅蜜生？乃至一切諸  法不生故般若波羅蜜應生？」

[0497a02]  佛言：「色不起、不  生、不得、不失故，乃至一切諸法不起、不生、不  得、不失故，般若波羅蜜生。」

[0497a04]  舍利弗白佛言：「如  是生般若波羅蜜，與何等法合？」

[0497a05]  佛言：「無所合，  以是故得名般若波羅蜜。」

[0497a06]  「世尊！不合何等  法？」

[0497a07]  佛言：「不與不善法合，不與善法合；不與  世間法合，不與出世間法合；不與有漏法  合，不與無漏法合；不與有罪法合，不與
無罪法合；不與有為法合，不與無為法合。何  以故？般若波羅蜜不為得諸法故生，以  是故於諸法無所合。」

[0497a12]  爾時，釋提桓因白佛  言：「世尊！是般若波羅蜜亦不合薩婆若？」

[0497a13]  佛言：  「如是！憍尸迦！般若波羅蜜亦不合薩婆若，亦  不得。」

[0497a15]  釋提桓因言：「世尊！云何般若波羅蜜亦  不合薩婆若，亦不得？」

[0497a16]  佛言：「般若波羅蜜不如  名字、不如相、不如起作法合。」

[0497a17]  釋提桓因言：「今  云何合？」

[0497a18]  佛言：「若菩薩摩訶薩如不取、不受、不  住、不著、不斷，如是合，亦無所合。如是，憍尸迦！  般若波羅蜜、一切法合，亦無所合。」

[0497a20]  爾時，釋提  桓因白佛言：「未曾有也！世尊！是般若波羅蜜  為一切法不起、不生、不得、不失故生。」

[0497a22]  須菩提白  佛言：「世尊！若菩薩摩訶薩行般若波羅蜜時，  作是念：『般若波羅蜜，若一切法合、若不合。』是
菩薩摩訶薩則捨般若波羅蜜、遠離般若波  羅蜜。」

[0497a26]  佛告須菩提：「復有因緣，菩薩摩訶薩捨  般若波羅蜜、遠離般若波羅蜜。若菩薩摩訶  薩作是念：『是般若波羅蜜無所有、空虛、不堅
固。』是菩薩摩訶薩則捨般若波羅蜜、遠離般  若波羅蜜。須菩提！以是因緣故，捨離般  若波羅蜜。」

[0497b02]  須菩提白佛言：「世尊！信般若波羅  蜜，為信何法？」

[0497b03]  佛告須菩提：「信般若波羅蜜，  則不信色，不信受、想、行、識；不信眼乃至意；不  信色乃至法；不信眼界乃至意識界；不信檀
波羅蜜、尸羅波羅蜜、羼提波羅蜜、毘梨耶波羅  蜜、禪波羅蜜；不信內空乃至無法有法空；不  信四念處乃至八聖道分；不信佛十力乃至
十八不共法；不信須陀洹果、斯陀含果、阿那  含果、阿羅漢果、辟支佛道；不信菩薩道；不信  阿耨多羅三藐三菩提乃至一切種智。」

[0497b11]  須菩  提白佛言：「世尊！云何信般若波羅蜜時，不  信色乃至一切種智？」

[0497b13]  佛告須菩提：「色不可得  故，信般若波羅蜜，不信色；乃至一切種智不  可得故，信般若波羅蜜，不信一切種智。以是
故，須菩提！信般若波羅蜜時，不信色乃至不  信一切種智。」

[0497b17]  【論】

[0497b17]  釋曰：

[0497b17]  上佛、彌勒、須菩提、釋  提桓因共說隨喜義。舍利弗雖默然，聽聞是  般若波羅蜜隨喜義甚深，無量無邊，大利益
眾生；雖漏盡寂滅，發歡喜心，從坐起，合掌，  白佛言：「能作隨喜、斷諸戲論、利益無量眾  生令入佛道者，是般若波羅蜜。」佛可其語，  故言「是」。

[0497b23]  般若波羅蜜中說諸法實相；諸法實  相中無戲論垢濁，故名「畢竟清淨」；畢竟清  淨，故能遍照一切五種法藏，所謂過去、未
來、現在、無為及不可說。是故舍利弗言：  「世尊！般若波羅蜜能照一切法，畢竟淨故。」

[0497b28]  般若波羅蜜能守護菩薩，救諸苦惱，能滿  所願，如梵天王守護三千大千世界，故眾  生皆禮。

[0497c01]  三界中三毒泥所不污，故言「不  著三界」。

[0497c02]  破一切愛等百八煩惱、我見等六十  二見，故言「破無明黑闇」。

[0497c03]  諸法中智慧最上，  一切智慧中般若波羅蜜為上；以智慧為  本，分別四念處等三十七品，是故言「一切  助道法中最上」。

[0497c06]  能斷生、老、病、死等諸怖畏苦  惱，故言「安隱」。

[0497c07]  是般若波羅蜜中攝五眼，故  言「能與光明」。

[0497c08]  離有邊、無邊等諸二邊，故言  「能示正道」。

[0497c09]  菩薩住金剛三昧，斷一切煩惱  微習，令無遺餘，得無礙解脫，故言「一切種  智」。

[0497c11]  復次，知一切法總相、別相，一切種智因緣，  故名「一切種智」。

[0497c12]  能生十方三世無量諸佛  法故言「諸菩薩母」。

[0497c13]  一切法中各各自相空  故言「不生不滅」。

[0497c14]  斷、常是諸見本，諸見是諸結  使本，諸結使是一切生死中苦本，是故言  「遠離生死」。

[0497c16]  能令眾生信三寶等諸善法寶；  得諸善法寶故，得世間、出世間樂。能令眾  生得二種樂故言「無救者作護」。

[0497c18]  是般若波  羅蜜相，乃至十方諸佛所不能壞。所以者  何？畢竟不可得故，何況餘人！故言「具足波  羅蜜」。

[0497c21]  是般若波羅蜜中無自性故，說諸法  不轉生死中，不還入涅槃——不生故不轉，不  滅故不還，故言「能轉三轉十二行法輪」。三
轉十二行法輪義，如先說。

[0497c24]  一切法有二分：  若有、若無。是般若中，有亦不應取，無亦不  應取；離是有、無，即是諸法性，是故言「能示  諸法性」。

[0497c27]  如是等無量因緣，讚歎般若，後當  廣說。

[0497c28]  是般若波羅蜜是無相相。有人心未  淳熟，求其定相不能得，便生慢心。是故舍  利弗問：「應云何供養？」

[0498a01]  佛教言：「當如供養佛。」  以人從久遠已來深著眾生相，於貴法情  薄，是故言：「如供養世尊。」

[0498a03]  智者觀之，佛與般  若等無異。所以者何？般若修集，即變為一  切智。此中佛自說因緣：「是般若波羅蜜中，
出生賢聖等，出生十善道等，世間、出世間法，  乃至一切種智。」

[0498a07]  「爾時，帝釋作是念」者，帝釋  意：「以舍利弗漏盡離欲人，如似著法人讚歎  般若。」

[0498a09]  今舍利弗自說因緣：「菩薩為般若守  護故，以方便力，能隨喜福德迴向，而不破  般若波羅蜜相，是事希有，故尊敬般若波羅
蜜。是故問佛云何供養。」

[0498a12]  復次，憍尸迦！般若  波羅蜜自力勢故，勝五波羅蜜。

[0498a13]  問曰：

[0498a13]  五波羅  蜜應以五盲人作喻，何以乃說「百千」？

[0498a14]  答曰：

[0498a15]  此中說其力勢，不論多少。

[0498a15]  復次，若言導五  不足為貴，故說「百千」。

[0498a16]  復次，波羅蜜亦多，  如《賢劫三昧》中有八萬四千種波羅蜜，廣說  則無量。

[0498a18]  問曰：

[0498a18]  檀波羅蜜亦有眼。所以者何？  信有罪福，破邪見等無明，故能布施，何以  故喻無眼？

[0498a20]  答曰：

[0498a20]  布施中，智慧是客來，非正  體。譬如四大常和合，不得相離；諸波羅蜜  和合亦如是。

[0498a22]  不能趣道，道者，菩薩十地道；  城者，一切種智等諸佛法。

[0498a23]  復次，道者，八聖道  分；城者，涅槃。

[0498a24]  如盲人雖有手足力，不能  得隨意有所至；得有眼人示導，則隨意  所往，皆能成辦。五波羅蜜雖各各有事能，
不得般若示導，尚不得二乘，何況無上道！  五波羅蜜得般若波羅蜜將導故，得波羅  蜜名字，至成佛道。

[0498a29]  帝釋問：「汝自說諸波羅  蜜和合，互相佐助，如四大不得相離。如是  者，般若波羅蜜亦待五法，何以獨說以般  若故五法得波羅蜜名字？」

[0498b03]  答曰：雖六事和  合、互相佐助，但般若波羅蜜力大故，五法因  得波羅蜜名字。譬如合散，雖眾藥各各有
力，石勢大故，名為石散。又如大軍摧敵，雖  各各有力，主將力大故，主得名字。

[0498b07]  舍利弗  已問供養般若事，今問：「行者云何生般若波  羅蜜？」

[0498b09]  佛答：「若行者觀色等諸法不生相，是則  生般若波羅蜜。」

[0498b10]  舍利弗復問：「云何觀色等  不生故，般若波羅蜜生？」

[0498b11]  答曰：「色等，因緣和  合起，行者知色虛妄，不令起；不起故不生，  不生故不得，不得故不失。」

[0498b13]  爾時，舍利弗問  意：「般若無生緣處，行者亦無生，如是般若  與何法合？終歸何處住？得何果報？」

[0498b15]  答曰：  「般若波羅蜜無生相故無所合。」若般若波羅  蜜有法合者，若善、若不善等，是不名般若  波羅蜜；今無所合，故入般若波羅蜜數中。

[0498b19]  問曰：

[0498b19]  若爾者，帝釋已知一切法不合，何以獨  問「薩婆若不合」？

[0498b20]  答曰：

[0498b20]  帝釋貴重深著是般  若，於薩婆若愛未斷，故言：「乃至薩婆若亦  不合耶？」

[0498b22]  佛答：「般若波羅蜜、薩婆若亦不合。」一  切法畢竟無生故。

[0498b23]  此中佛破斷滅邪見故  說「合」；般若波羅蜜不如凡夫人取相、著名、  作起有為法合，如佛心合。

[0498b25]  問曰：

[0498b25]  云何如佛  心合？

[0498b26]  答曰：

[0498b26]  一切相虛誑，故「不取相」；一切  法中有無常等過咎，故「不受」；吾我心縛著  世間，皆動相，故「不住」；能生種種苦惱，後變
異，故「不著」；一切世間顛倒，顛倒果報不實，如  幻、如夢，無所滅，故「不斷」。是故佛不著法、  不生高心，入畢竟空善相中，深入大悲，以
救眾生，菩薩應如佛心合。

[0498c03]  帝釋歡喜，讚言：  「希有！是般若波羅蜜不破壞諸法，不生、不  得、不失故，而能成就菩薩，令得至佛。」

[0498c05]  須菩  提言：「若菩薩用有所得如是分別一切智  等，一切法若合、若不合，是菩薩則失般若波  羅蜜。」

[0498c08]  佛然可其言，如是更有因緣：「菩薩若  取汝所說『一切法無合不合』，取是空相，言  『般若空無所有、不牢固』，是亦失般若波羅  蜜。」

[0498c11]  須菩提知般若波羅蜜不可得相，是故問：  「若信般若波羅蜜，信何法？」般若波羅蜜空亦  不可得，為決定心信於何法？

[0498c13]  佛言：「色等  一切法不可信。何以故？色等一切法自性不  可得故不可信。」

◎

[0498c16]  ◎【經】

[0498c16]  須菩提白佛言：「世尊！是般若波羅蜜名  為摩訶波羅蜜。」

[0498c17]  「須菩提！何因緣故，是般若  波羅蜜名為摩訶波羅蜜？」

[0498c18]  須菩提言：「世  尊！是般若波羅蜜，不作色大、不作色小，受、想、  行、識不作大、不作小；眼乃至意，色乃至法，
眼識界乃至意識界，不作大、不作小；檀波  羅蜜乃至禪波羅蜜，不作大、不作小；內空  乃至無法有法空，不作大、不作小；四念處
乃至阿耨多羅三藐三菩提，不作大、不作  小；諸佛法，不作大、不作小；諸佛，不作大、不  作小。是般若波羅蜜，不作色合、不作色散，
受、想、行、識不作合、不作散；乃至諸佛不作合、  不作散。色不作無量、不作非無量；乃至  諸佛不作無量、亦不作非無量。色不作廣、不
作狹；乃至諸佛不作廣、不作狹。不作色有  力、不作色無力；乃至諸佛不作有力、不作無  力。世尊！以是因緣故，是般若波羅蜜，名摩訶  波羅蜜。

[0499a04]  「世尊！若新發意菩薩摩訶薩若不  遠離般若波羅蜜、不遠離禪波羅蜜、不遠離  毘梨耶波羅蜜、不遠離羼提波羅蜜、不遠離
尸羅波羅蜜、不遠離檀波羅蜜，如是念：『是般  若波羅蜜，不作色大、不作色小，乃至諸佛不  作大、不作小；色不作合、不作散；不作色無量、
不作色非無量；不作色有力、不作色無力；乃  至諸佛不作有力、不作無力。』世尊！菩薩摩訶  薩若如是知，是為不行般若波羅蜜。何
以故？是非般若波羅蜜相，所謂作色大小，  乃至諸佛作大小；色有力無力，乃至諸佛有  力無力。

[0499a15]  「世尊！是菩薩摩訶薩用有所得故，  有大過失。所謂行般若波羅蜜時，作色大、作  色小，乃至諸佛作有力、作無力。何以故？有
所得相者，無阿耨多羅三藐三菩提。

[0499a18]  「所以者  何？眾生不生故，般若波羅蜜亦應不生；色  不生故，般若波羅蜜不生；乃至佛不生故，  般若波羅蜜不生。

[0499a21]  「眾生性無故，般若波羅蜜  性無；色性無故，般若波羅蜜性無；乃至佛性  無故，般若波羅蜜性無。

[0499a23]  「眾生非法故，般若  波羅蜜非法；色非法故，般若波羅蜜非法；乃  至佛非法故，般若波羅蜜非法。

[0499a25]  「眾生空故，  般若波羅蜜空；色空故，般若波羅蜜空；乃至  佛空故，般若波羅蜜空。

[0499a27]  「眾生離故，般若波羅  蜜離；色離故，般若波羅蜜離；乃至佛離故，般  若波羅蜜離。

[0499a29]  「眾生無有故，般若波羅蜜無有；  色無有故，般若波羅蜜無有；乃至佛無有故，  般若波羅蜜無有。

[0499b02]  「眾生不可思議故，般若波  羅蜜不可思議；色不可思議故，般若波羅蜜  不可思議；乃至佛不可思議故，般若波羅蜜  不可思議。

[0499b05]  「眾生不滅故，般若波羅蜜不滅；  色不滅故，般若波羅蜜不滅；乃至佛不滅故，  般若波羅蜜不滅。

[0499b07]  「眾生不可知故，般若波羅  蜜不可知；色不可知故，般若波羅蜜不可知；  乃至佛不可知故，般若波羅蜜不可知。

[0499b09]  「眾生  力不成就故，般若波羅蜜力不成就；色力不  成就故，般若波羅蜜力不成就；乃至佛力不  成就故，般若波羅蜜力不成就。

[0499b12]  「世尊！以是因  緣故，諸菩薩摩訶薩般若波羅蜜名為摩  訶波羅蜜。」

[0499b14]  【論】

[0499b14]  釋曰：

[0499b14]  須菩提聞佛所說，疑  心開解，讚歎般若波羅蜜言：「是般若名為摩  訶波羅蜜。」

[0499b16]  佛反問須菩提：「於汝意云何？何  以名為大波羅蜜？」

[0499b17]  須菩提答：「色等諸法不  作大、不作小故。」

[0499b18]  凡夫人心於諸法中隨  意作大、小。如人急時，其心縮小；安隱富樂  時，心則寬大。又如八背捨中，隨心故，外色  或大、或小。

[0499b21]  又如凡夫人於眼見色中，非色  事亦言色；如指業、指量、指數、指一異等法  合為色，是名色作大。有人眼見色，可見處
名色，不可見處不名色。有人言：麁色虛誑  非真色，但微塵常故是真色；微塵和合時，  假名為色，是名色作小。

[0499b26]  如是等因緣，凡夫  人於色或作大、或作小，隨憶想分別故，破  諸法性；般若波羅蜜，隨色性如實觀，不作  大、小。

[0499b29]  「不合不散」者，般若波羅蜜，不說微色  和合更有色生；但有假名，無有定相色，是  故無合、無散。

[0499c02]  色無邊故無量，無處不有色、  無時不有色，故無有量。

[0499c03]  色是作法；般若波  羅蜜中，不以微塵合故有麁色；不以麁  色散故還歸微塵，是故言不合不散；起法  有分別籌量多少，不得言不合不散

[0499c06]  無量，  如凡人空故說無量，實故說有量；般若波  羅蜜遠離空、實故言「非量非無量」。

[0499c08]  凡夫人  隨心憶念得解故，於色作廣、作狹；般若波  羅蜜觀實法相，不隨心故，非廣、非狹。

[0499c10]  凡夫  人不知和合因緣生諸法，故言「色有力」。如  合眾縷以為繩，不知者謂繩有力；又如  牆崩殺人，言牆有力。若各各分散，則無有
力。般若波羅蜜，知和合相，不說一法有力、  不說言無力。

[0499c15]  是故名「摩訶般若波羅蜜」。

[0499c15]  復  有大因緣，若菩薩不遠離六波羅蜜，色等  諸法不作大、不作小。但行般若波羅蜜，  則心散亂、不調順，多生疑悔、邪見，失般若
波羅蜜相。若與五波羅蜜和合行，則調柔  不錯，能成辦眾事。譬如八聖道分，正見是  道，若無七事佐助，則不能辦事，亦不名
正見。是故佛說：一切諸善法皆從因緣和  合共生，無有一法獨自生者。是故和合時  各各有力，但力有大小。是名行般若波  羅蜜。

[0499c25]  若菩薩離五波羅蜜，行般若波羅蜜，  分別色等諸法若大、若小等，是人即墮用  有所得，墮有邊中。若於色等諸法無所分
別若大、若小，離五波羅蜜，著是不大不小  等空相。先分別諸法大小，有所得為失；今  著不大不小等空相，亦是失。

[0500a01]  所以者何？此中  須菩提說因緣：「有所得相者，乃至無阿耨多  羅三藐三菩提。」

[0500a03]  所以者何？阿耨多羅三藐三  菩提，寂滅相、無所得相、畢竟清淨相。有所得  相者，生諸戲論、諍競；一切法無生無滅，無  所得相。

[0500a06]  如我、眾生，十方求索不可得，但有  假名，實不生。眾生不生故，般若波羅蜜亦  如眾生相，破吾我顛倒，故不生不滅。如色
等諸法，生相不可得故不生。二法攝一  切法：若眾生、若法。此二法因緣故和合生，  但有假名，無有定性；若法無定性，此法即
是無生。是二法無生故，當知色等諸法亦  無生。

[0500a13]  眾生、法，無性、無所有、空、離、不可思議、  不滅、不可知亦如是。

[0500a14]  「眾生力不成就故，般  若波羅蜜力不成就」者，先說「一切法從因緣  和合生，各各無自力」。般若波羅蜜，知諸法
各各無自力故無自性，無自性故空。

[0500a17]  般若  波羅蜜從諸法生故無自力；無自力故，亦  同諸法畢竟空。是故說「眾生及法力不成就  故，般若波羅蜜力亦不成就」。

[0500a20]  問曰：

[0500a20]  先說「色  等諸法不作有力、不作無力」，今何以更說  「眾生及色等諸法力不成就故，般若波羅蜜  力亦不成就」？

[0500a23]  答曰：

[0500a23]  上說「般若觀諸法，不作  有力、不作無力」，聽者謂：「般若波羅蜜能作  是觀，即有大力。」是故此中說「眾生、色等力
不成就故，般若波羅蜜力亦不成就」。

[0500a26]  如是  等種種因緣故名「摩訶波羅蜜」。

大智度論釋信謗品第四十一

[0500a29]  【經】

[0500a29]  爾時，慧命舍利弗白佛言：「世尊！有菩薩  摩訶薩，信解是般若波羅蜜者，從何處終，  來生是間？發阿耨多羅三藐三菩提心來為
幾時？為供養幾佛？行檀波羅蜜、尸羅波羅蜜、  羼提波羅蜜、毘梨耶波羅蜜、禪波羅蜜、般若  波羅蜜來幾時，能隨順解深般若波羅蜜義？」

[0500b06]  佛告舍利弗：「是菩薩摩訶薩供養十方諸佛，  來生是間。是菩薩發阿耨多羅三藐三菩提  心來無量無邊阿僧祇百千萬億劫。是菩薩
摩訶薩從初發心常行檀波羅蜜、尸羅波羅  蜜、羼提波羅蜜、毘梨耶波羅蜜、禪波羅蜜、般若  波羅蜜；供養無量無邊不可思議阿僧祇諸
佛，來生是間。舍利弗！是菩薩摩訶薩若見、  若聞般若波羅蜜，作是念：『我見佛，從佛聞  法。』舍利弗！是菩薩摩訶薩能隨順解深般
若波羅蜜義，以無相、無二、無所得故。」

[0500b15]  須菩  提白佛言：「世尊！是般若波羅蜜可聞、可見耶？」

[0500b17]  佛告須菩提：「是般若波羅蜜無有聞者、無有  見者；般若波羅蜜無聞、無見，諸法鈍故。禪  波羅蜜、毘梨耶波羅蜜、羼提波羅蜜、尸羅波羅
蜜、檀波羅蜜無聞、無見，諸法鈍故。內空無聞、  無見，諸法鈍故；乃至無法有法空無聞、無  見，諸法鈍故。四念處無聞、無見，諸法鈍故；
乃至八聖道分無聞、無見，諸法鈍故。佛十力  乃至十八不共法無聞、無見，諸法鈍故。須菩  提！佛及佛道無聞、無見，諸法鈍故。」

[0500b25]  須菩提  白佛言：「世尊！是菩薩幾時行佛道，能習行  如是深般若波羅蜜？」

[0500b27]  佛告須菩提：「是中應分  別說。須菩提！有菩薩摩訶薩初發意習行深  般若波羅蜜、禪波羅蜜、毘梨耶波羅蜜、羼提波
羅蜜、尸羅波羅蜜、檀波羅蜜，以方便力故，於  諸法無所破壞，不見諸法無利益者；亦終  不遠離行六波羅蜜，亦不遠離諸佛；從一佛
世界至一佛世界，若欲以善根力供養諸  佛，隨意即得；終不生母人腹中，終不離諸神  通，終不生諸煩惱及聲聞、辟支佛心；從一佛
世界至一佛世界，成就眾生、淨佛世界。  須菩提！如是等諸菩薩摩訶薩能習行深  般若波羅蜜。

[0500c09]  「須菩提！有菩薩摩訶薩多見  諸佛若無量百千萬億，從諸佛所，行布施、持  戒、忍辱、精進、一心、智慧，皆以有所得故。是菩
薩聞說深般若波羅蜜時，便從眾中起去，不  恭敬深般若波羅蜜及諸佛。是菩薩今在此  眾中坐，聞是甚深般若波羅蜜，不樂，便捨
去。何以故？是善男子、善女人等先世聞深般  若波羅蜜時棄捨去，今世聞深般若波羅蜜  亦棄捨去，身心不和。是人種愚癡因緣業，種
是愚癡因緣罪故，聞說深般若波羅蜜毀呰；  毀訾般若波羅蜜故，毀呰過去、未來、現在諸  佛一切智、一切種智。是人毀呰三世諸佛一
切智，起破法業；因緣集故，無量百千萬億  歲墮大地獄中。是破法人輩，從一大地獄  至一大地獄，若火劫起時，至他方大地獄中
生；在彼間，從一大地獄至一大地獄，彼間  若火劫起時，復至他方大地獄中生；在彼間，  從一大地獄至一大地獄，如是遍十方，彼
間若火劫起故，從彼死，破法業因緣未盡故，  還來是間大地獄中生。此間，亦從一大地獄  至一大地獄，受無量苦，此間火劫起故，復
至十方他世界生。畜生中，受破法罪業苦，如  地獄中說。重罪漸薄，或得人身，生盲人家，  生旃陀羅家，生除廁、擔死人種種下賤家；若
無眼、若一眼、若眼瞎，若無舌、無耳、無手；所生  處無佛、無法、無佛弟子處。何以故？種破法業，  積集厚重具足故，受是果報。」

[0501a06]  爾時，舍利弗白  佛言：「世尊！五逆罪與破法相似耶？」

[0501a07]  佛告舍  利弗：「不應言相似。所以者何？若有人聽說是  甚深般若波羅蜜時，毀呰不信，作是言：『不
應學是法，是非法、非善、非佛教，諸佛不說是  語。』是人自毀訾般若波羅蜜，亦教他人毀訾  般若波羅蜜；自壞其身，亦壞他人身；自飲毒
殺身，亦飲他人毒；自失其身，亦失他人身；自  不知不信、毀訾深般若波羅蜜，亦教他人令  不信不知。舍利弗！如是人，我不聽聞其名字，
何況眼見！何以故？當知是人名為污法人，為  墮衰濁黑性。如是人，若有聽其言、信用其語，  亦受如是苦。舍利弗！若人破般若波羅蜜，  當知是名為破法人。」

[0501a19]  舍利弗白佛言：「世尊！  世尊說破法之人所受重罪，不說是人所受  身體大小？」

[0501a21]  佛告舍利弗：「不須說是人受身大  小。何以故？是破法人若聞所受身大小，便當  吐熱血，若死、若近死苦。是破法人聞如是身
有如是重罪，是人便大愁憂，如箭入心，漸  漸乾枯。作是念：『破法罪故，得如是大醜身，受  如是無量苦。』以是故，佛不聽舍利弗問是人  所受身體大小。」

[0501a27]  舍利弗白佛言：「願佛說之，  為未來世作明誡！令知破法業積集故，得如  是大醜身，受如是大苦。」

[0501a29]  佛告舍利弗：「後世  人若聞是破法業積集厚重具足，受大地獄中  久久無量苦，聞是久久無量苦時，足為未  來世作明誡！」

[0501b03]  舍利弗白佛言：「世尊！若白淨  善男子、善女人聞是法足作依止，寧失身命，  終不破法，自念：『我若破法，當受如是苦！』」

[0501b06]  【論】

[0501b06]  釋曰：

[0501b06]  舍利弗聞般若波羅蜜甚深微妙，  聞者尚難，何況能行！是故言：「信解般若者，是  為希有！」是故問世尊：「若信解般若者，是人
於何處終，來生是間？」

[0501b09]  舍利弗作是念：「是人  應從好世界終，來生是間。是人不應新  發意，不應少供養佛，不應少行六波羅
蜜，必是大德人，未聖而能知聖法故。」是故  問：「發意幾時？供養幾佛？行六波羅蜜幾時？」

[0501b14]  「能隨順解深般若波羅蜜義」者，是菩薩於  諸法不取相、不著空，行空行，和合五波  羅蜜行般若波羅蜜；用大慈悲心，為一切
眾生行般若波羅蜜故。

[0501b17]  「十方諸佛清淨世  界中終，來生是間」者，為度有緣眾生，又與  釋迦文尼佛共因緣故。雖有此間死、此間  生者，但以從他方佛所來者貴故。

[0501b20]  發心來  無量阿僧祇劫，諸福德力集厚故，能信解  隨順深義。

[0501b22]  有人雖無量阿僧祇劫發心久，  不行功德者，是故說：「從發心來，常行六  波羅蜜。」

[0501b24]  常行六波羅蜜福德故，能得見、能  得供養無量無邊阿僧祇佛。

[0501b25]  是菩薩成就上  四因緣故，得無量無邊福德、智慧；是福德因  緣故，諸煩惱薄，心柔軟。菩薩信、慧等諸根
利，轉增得力故，深入般若波羅蜜，污厭世  間事。若見般若波羅蜜經卷，即時心生「如  見佛」；若披卷尋義，即時心生「如從佛聞」。
信力成就、慧力成就故，隨順解深般若波  羅蜜義，所謂一切無相故；出十二入二法；不  二法中，心無所著故，名無所得。略說三相，  是隨順解般若波羅蜜義。

[0501c05]  須菩提聞說  見經卷如見佛、讀經文如從佛聞，如  似有著，是故問：「般若可見、可聞耶？」須菩提
意：「以般若波羅蜜畢竟空，天眼、天耳猶不  能見、聞，何況肉眼、肉耳！出世間慧眼亦不  得見，何況世間眼！」

[0501c10]  佛順其意答：「般若波羅  蜜不可得見、聞。」

[0501c11]  此中說因緣：「諸法入般若  波羅蜜中，皆一相無相，是中無分別聞者、  見者及可聞、可見。」三界凡夫人作分別：是
眼、是色，是耳、是聲；六情是利，六塵是鈍；色等  諸法是鈍，慧等是利。諸法入般若波羅蜜  中，如百川歸海，皆為一味，是故說：「般若波
羅蜜不可見、不可聞，以諸法鈍故。」從檀波  羅蜜乃至佛道、須陀洹乃至佛，亦如是。

[0501c18]  復  次，眾生離法，不能聞、不能見；法離眾生，  亦不能聞、不能見。

[0501c20]  問曰：

[0501c20]  上已問「菩薩發  意幾時、供養幾佛，能順解深義」，今何以更  問？

[0501c22]  答曰：

[0501c22]  上佛說「般若無聞、無見」，亦說「見般  若經卷如見佛，讀般若如從佛聞」。二相  說是般若——亦言「可見、可聞」，亦言「不可見、不可
聞」。是故還問佛：「菩薩幾時行得是方便，能  行有、能行無，行有不墮三界、行無不墮  斷滅，能隨般若波羅蜜相行？」

[0501c27]  佛答：「有，此事  不定，應當分別說。」

[0501c28]  或有菩薩初發心，便  能習行甚深六波羅蜜。「習行」者，一心信受常  行。「方便力故」者，雖行六波羅蜜，起福德因
緣，而心不著。「諸法無所破壞」者，是菩薩信  力、智慧力大故，聞摩訶衍深法，即時信；聞聲  聞法亦信；聞外道在家、出家法，亦不破壞。
而於中出二種利：一者、分別是道、非道，捨  非道、行是道；二者、一切法入般若波羅蜜  中，無是、無非，無破、無受。「不見諸法無利益」
者，即是上說於中出利者。是德福具足故，  終不遠離六波羅蜜，乃至淨佛世界，略  說義。

[0502a10]  有菩薩雖新發意，深信受是般若波  羅蜜。

[0502a11]  有菩薩久發意，供養千萬億諸佛，用  有所得行六波羅蜜，不信受是般若波羅  蜜。此中佛自說因緣：是人於過去世聞深
般若波羅蜜，不信不受，從坐起去；今佛  為說，不信不受。破般若波羅蜜罪業果  報故，說是人不信不受業因緣故，即起愚  癡業因緣；得愚癡業因緣故，疑悔惡邪，著
心轉增；著心轉增故，於大眾中，毀訾破壞  般若波羅蜜；破壞般若波羅蜜故，破三世  十方諸佛一切智；破三世十方諸佛一切智  罪故，轉身墮大地獄。

[0502a21]  「大地獄」者，阿鼻地獄，  無量百千萬億阿僧祇歲，受憂愁、苦惱。憂  愁是心苦，惱是身苦。

[0502a23]  「從一大地獄至一大  地獄」者，如福德因緣故，上有六欲天；罪業  因緣亦如是，下有八種大地獄。八種大地
獄各有十六小地獄，是中阿鼻最大。餘須  彌四天下，亦如是。是三千大千世界中，有百  億須彌山，有百億阿鼻地獄，是故說「從一
阿鼻大地獄至一阿鼻大地獄」。如人從會  至會；又如入正位者，從天上來受人間  樂，從人中還至天上受樂。若此間火劫起，  其罪未盡故，轉至他處十方世界大地獄
中受罪；若彼間火劫起，復展轉至他方；他  方火劫起，復還生此間阿鼻地獄中，展轉  如前。

[0502b06]  是破般若波羅蜜罪小滅，展轉生勤  苦畜生中。此間火劫起，復生他方世界畜生  中，展轉受苦；彼間火劫起，還來此間，復展  轉如前。

[0502b09]  罪轉微輕，或得人身，生下賤家，所  謂生生盲家，不欲見般若波羅蜜罪故。  輕賤說法人故，生旃陀羅及除糞、擔死人
等下賤家。毀呰說法者故無舌，不欲聞  故無耳，麾手非撥故無手。此人心雖愛佛，  以愚癡無智故，毀滅佛母，破壞法藏；破壞  法藏故，生無佛、法、眾處。

[0502b15]  問曰：

[0502b15]  何以不說  生餓鬼中？

[0502b16]  答曰：

[0502b16]  是破壞法者，多以二煩  惱，所謂瞋恚、愚癡。慳貪發故墮餓鬼，此中  無慳故不說。

[0502b18]  問曰：

[0502b18]  舍利弗何以言「五逆罪  與破法罪相似」？

[0502b19]  答曰：

[0502b19]  舍利弗是聲聞人，常  聞五逆罪最重，墮阿鼻地獄，一劫受苦。聲  聞人不悉知供養般若得大果報，又不知
謗毀般若得大罪，故舉五逆，對問相似  不？

[0502b23]  答言不相似者，以相去懸遠故。所以者  何？此人毀謗般若者，自失大利，亦令他失；  自遠離般若，亦令他遠離；自破壞善根，亦
破他善根；自塗邪見毒，亦塗他邪見毒；自  失其身，亦失他身；自不知故、著法愛故  破，亦令他破般若波羅蜜。

[0502b28]  如父母愛子，恩  極一世，又以因緣故愛；是行般若波羅蜜  菩薩，於無邊世中，深心愛念眾生。父母念
子，無能以一眼與者；行般若波羅蜜者，於  無邊劫中，以頭、目、髓、腦，積過須彌，以施  眾生。

[0502c04]  出佛身血、殺阿羅漢，但壞肉身，不壞  法身。壞僧是離眷屬，讚五法，不壞般若。是  故五逆罪不得似壞般若波羅蜜。般若波
羅蜜能令人作佛，毀般若罪則無喻。是故  破般若人，我不欲聽聞其名字，何況眼  見！是破般若人，或先世福德因緣，廣學多
聞、富貴威德、巧於談語、諸魔官屬常隨逐佐  助故，未得阿鞞跋致菩薩見其多人供養，  多有出家、在家弟子；是故若有說其名者，
不聽聞之，何況親附禮拜、受其教訓！所以  者何？菩薩欲增長善法，利益眾生；是人欲  破法，令眾生墮大衰濁——二事相違故。

[0502c15]  「衰濁」  者，如人著衰，雖好衣美食，常無色力；雖  勤身作務，財產日耗。是人壞一切佛上法寶
故，雖身口業善，持戒、布施、讚經，善法終不  增長；如濁水泥，不見面像，亦不中飲。是  人不中親近，若親近者，則喜染著。是人破
法故，邪見疑悔常擾亂心。先所聞法，深染愛  著，不解般若波羅蜜相，故言：「般若波羅蜜  無所有、空、不堅固，無有罪福。」如是濁亂蔽
其心故，不能得見清淨實法相。「黑性」者，  佛法中善法名白，不善法名黑。是人常積  集不善法，故成不善性。若有信受其語，其  罪亦同。

[0502c27]  問曰：

[0502c27]  舍利弗何以問是人受身大小，  而佛不答？

[0502c28]  答曰：

[0502c28]  舍利弗既聞受罪時節及  處所，不聞其身大小，意欲聞佛說其大身。  又如帝釋身長十里，受樂遍滿；故欲知受  罪身大，受苦亦多。

[0503a02]  有二因緣故，佛不為說：  一者、上已說「其在二惡道中，久受苦惱」；今  復說「其身大醜惡」，人或不信，不信者當受
久劇之苦故。二者、若信佛語，則大憂怖，憂  怖故風發，吐熱血死；「若死等」者，設令不死，身  常乾枯。若不信，後世受重罪，故佛不說。

[0503a07]  舍  利弗白佛：「今雖以二因緣故不說，願憐愍  未來世人故說。」

[0503a09]  佛言：「若有善根白性福德人，  足作依止。」白性者，與黑性相違。依止者，聞  是受苦，更不敢作。若不信，雖說身大亦不
信；若信，聞上受苦久遠足可信。

◎

大智度論卷第六十二

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
