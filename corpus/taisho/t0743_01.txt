佛說忠心經


東晉天竺三藏竺曇無蘭譯

[0550a21]  聞如是：

[0550a21]  一時佛在舍衛國祇樹給孤獨園。時，  諸菩薩、四輩弟子、天龍鬼神、帝王臣民，日  會聽經。佛右面比丘，名曰目連，神通妙達、智
如虛空，隨時變化、權智並行，普還濟眾數  如恒沙，諸天稽首靡不師仰。

[0550a25]  佛告目連：「彼有  大國，去斯八千，處在邊境。不覩三尊之至  靈、希聞如來、無所著、正真、等正覺神妙清化，
習於顛倒眾邪之行，以為真諦。王及臣民，奉  事梵志等五百人，各有五通，力能移山住  流，分身變化。國有大山，塞民逕路，舉國患之。
王以山為民艱難，具向梵志說之。梵志答曰：  『吾等自為民除害，王無慼焉！』即繞山坐，各  一其心，以道定力，山起欲移。」

[0550b04]  佛告目連：「汝往  彼國，現道神化，長度梵志，濟其君民，令遠  三塗，永處福堂。」

[0550b06]  目連受教，承佛威神，尋路放  光遏絕日明，懸處虛空當其山巔，山為不  動。

[0550b08]  梵志驚曰：「此山已起，誰迴之乎？日又無  光，此將有以！」中有明者，以定意觀眾弟  子心，誰穢濁者，令山不移？覩見諸心，普有
道淨，國榮寶色，不穢其心。仰頭觀見，覩一沙  門，當其山上。梵志僉曰：「正是瞿曇弟子所為。」  梵志呼曰：「王令吾等為民除患，汝抑之為？」

[0550b13]  目  連答曰：「吾自懸虛，誰抑汝等山？」

[0550b14]  梵志三盡  道力，欲令山移，山入三下，遂成平地。梵志  顧相謂曰：「夫有明達、道德深者，即吾等師。」咸
興整服，稽首敬白：「願為弟子，示吾極聖。」

[0550b17]  目  連答曰：「汝等欲去  暝  就明者，善！吾有尊師，  號無上正真、天中之天，為一切智。汝等尋吾  往至佛所。」

[0550b20]  諸梵志曰：「佛之導化，寧殊於師  乎？」

[0550b21]  目連曰：「佛以須彌為芥子，吾以芥子為須  彌。」歎佛德畢，曰：「汝等尋吾後。」目連接諸梵志，
猶若壯士屈伸臂頃，即在佛前，具陳其情，白  佛言：「吾承無上正真神勢之化，化諸梵志，  斯等內外已淨，猶若新  [疊*毛]  易可為色。唯願
世尊！蕩其微垢，令成真淨。」梵志見佛，心開  意喜，皆作沙門。

[0550b27]  佛言：「我為汝曹說經，上語  亦善、中語亦善、下語亦善，語中深說度世之  道，政心為本。聽我所言，使後世傳行之。」諸
比丘皆叉手受教。

[0550c01]  佛言：「人身中有五賊，牽  人入惡道。何等為五：一者色、二者痛痒、三  者思想、四者生死、五者識，是五者，人所常念。」

[0550c04]  佛言：「人常為目所欺、為耳所欺、為鼻所欺、  為口所欺、為身所欺。目但能見不能聞；耳  但能聞不能見；鼻但能知香臭不能知味；
口但能知味不能知香臭；身體但能知寒溫  不能知味，是五者皆屬心，心為本。」

[0550c08]  佛言：「諸  比丘！欲求道者，當端汝心。人從癡故，隨十二  因緣，便有生死。何等為十二因緣？一者癡、
二者行、三者識、四者名色、五者六入、六者  栽、七者痛、八者愛、九者受、十者有、十一  者生、十二者死。施行善者，復得為人；施行
惡者，入地獄、餓鬼、畜生、鬼神中。佛坐思念  人癡故有生死。

[0550c15]  「何等為癡？本從癡中來，今  生為人復癡，心不解、目不開，不知死當何  趣？見佛不問、見經不讀、見沙門不承事、不信
道德、見父母不敬、不念世間苦、不知地獄  中考治劇，是名為癡，故有生死不止。人死  如呼吸之間，脆不過於人命。人身中有三事
身死：識去、心去、意去。是三者，常相追逐。施行  惡者，入地獄、餓鬼、畜生、鬼神中；施行善者，  三亦相追逐，或生天上、或生人中；墮是五道
中者，皆坐心不端故。」

[0551a03]  佛告諸比丘：「皆當端汝  目、端汝耳、端汝鼻、端汝口、端汝身、端汝心、  身體皆當斷於土，魂神當不復墮泥犁、畜
生、鬼神中。視人家有惡子，為吏所取，皆坐心  不端故。人身中有百字，如車有百名。人多  貪好怒，不思惟身中事，死入地獄中，後
悔無所復及。我棄國捐轉輪王，憂斷生死，  欲度世間人使得無為道，第一精進者，立  得阿羅漢；第二精進者，得阿那含；第三精進
者，得斯陀含；第四精進者，得須陀洹；雖不能  大精進，當持五戒：不殺、不盜、不婬、不兩舌、不  飲酒。」

[0551a15]  佛言：「人坐起常當思念四事。何等四？一者自  觀身，觀他人身；二者自觀痛痒，觀他人痛  痒；三者自觀意，觀他人意；四者自觀法，觀
他人法。內復欲亂者，心當自端視身體，飢  亦極、飽亦極、行亦極、住亦極、坐亦極、  寒亦極、熱亦極。臥欲來時，當自驚起，坐端
心坐；心不端者，當起立；立不端者，當經行；心  儻不端者，當自正。譬如國王將兵出鬪，健  者在前；既在前鄙復却，適欲却著羞後  人。

[0551a24]  「諸比丘！既棄家捨妻子、剃鬚髮為沙  門，雖一世勤苦，後長解脫。已得道者，內  獨歡喜，視妻如姊弟、視子如知識，無貪
愛之心。常當慈哀十方諸天人民、地獄、餓  鬼、畜生、蜎飛蠕動之類，皆使富貴安隱度  脫，得無為之道。見蟲獸，當以慈哀愍傷
之，知生不復癡。能有是意者，常念師恩，事佛  如人念父母；如獄中死罪囚，有賢者往請囚  出囚。黠慧者常念賢者恩，比丘已得道者，
當念佛，如是念經，當如人念飲食。

[0551b04]  「諸比丘  當轉相承事，如弟事兄，中有癡者，當問黠  者，展轉相教；問黠者如  暝  中有燈火，無得陰
謀作惡、無得諍訟。見金銀當如見土，無得  妄證人入罪法，語言無得妄中傷人意。不  聞莫言聞、不見莫言見，行道當低頭視，
地蟲無得蹈殺。無得目貪人婦女，無得形  相人婦女。坐自思惟，去貪愛之心，乃得為  道耳。」

[0551b13]  佛告諸比丘：「欲求道者，當端汝心，於閑處  坐，自呼吸其氣息，知息短長。長息不報，形  體亦極；閉氣不息，形體亦極。分別思惟，形
體誰作者？心當視內，亦當觀外。自思惟歡  然，與人有異心，當是時不用天下珍寶。心稍  欲隨正道，意復小動者，即還自守其意，意即
為還。譬如人有鏡，鏡不明則不見其形，磨  去其垢，乃自見形。人以去貪婬、瞋恚、愚  癡，譬如磨鏡。端自思惟，天下無堅固，皆  無有常。」

[0551b23]  佛告諸比丘：「持心當如四方石，石在中庭，雨  墮不能壞、日  炙  亦不能消、風吹亦不能  動，持心當如石。」

[0551b25]  佛言：「天下人心，如流水中  有草木，各自流行，不相顧望。前者亦不顧  後，後者亦不顧前，草木流行，各自如故。人心
亦如是，一念來、一念去，亦如草木前後不相  顧望。於天上天下無所復樂，寄居天地間，  棄身不復死。道成乃知師恩，見師即承事，
不見者思惟其教誡，如孝子念父母。意定乃  有一心，便慈哀天下人民、蜎飛蠕動之類。  坐獨自歎已脫身於天下及五道：一者天道、
二者人道、三者畜生道、四者餓鬼道、五者  地獄道。已得羅漢道者，便能飛行變化。  身中能出水火、能出無間入無孔，欲離世  間，取無為去者，即能。」

[0551c09]  佛告諸比丘：「道不可不學，經不可不讀。」佛說  經已，五百沙門皆得阿羅漢道。

[0551c10]  阿難白佛言：  「是諸沙門，聞經意解，何其疾也？」

[0551c11]  佛言：「此諸比  丘，前迦葉佛時受誦斯經；中間無佛，隨世因  緣廢不復聞，至吾為說，聞即得道。」

[0551c13]  佛說經  竟，諸菩薩、四輩弟子、帝王人民、天龍鬼神，  無不歡喜，為佛作禮。

佛說忠心經

* * *

【經文資訊】大正藏第 17 冊 No. 0743 佛說忠心經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
