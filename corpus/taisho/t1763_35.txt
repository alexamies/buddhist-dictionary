大般涅槃經集解卷第三十五
[0493a08]  釋從佛出十二部經從十二部經出脩多  羅從脩多羅出方等經從方等經出波若  從波若出涅槃義出菩薩在雪山為半偈  捨身緣起

聖行品之第九

[0493a13]  爾時眾中有一菩薩  (至)  阿耨多羅三藐三菩提。

[0493a14]  案。僧亮曰。此經明復說經功德。勸人行經。  經即法也。行法雖由人。然滅惡由法也。譬藥  能治病。雖由人能服。然去病之力在藥也。是
以法華經云。若罵佛者。是人罪輕。毀經法者。  罪則重也。寶亮曰。此下第四段歎經流通也。  有四翻。第一無垢藏王歎。第二佛自歎。第三
迦葉歎。第四佛引證。成迦葉所歎也。此即第  一無垢王歎。

[0493a22]  時佛讚言善哉善哉  (至)  無量無邊不可稱計。

[0493a23]  案。僧亮曰。佛教從小起。牛譬佛也。乳譬三  藏。酪譬三乘雜說也。生蘇譬方等。熟蘇譬說  空般若。醍醐譬涅槃經法也。法難見者。空有
也。以般若說空。涅槃說有也。佛難見涅槃。為  勝尊重讚歎也。僧宗曰。聖行所以而成功。由  經力。生人圓解也。如從牛出乳者。佛說小乘
四諦法輪。此是成佛十二年中說也。從乳出  酪者。謂十二年後。說三乘通教。大品經是也。  酪出生蘇者。如思益維摩。抑挫二乘。稱揚菩
薩也。從生蘇出熟蘇者。說法花破無三因果  也。今此經明佛性常住。窮理盡性。如醍醐也。  又出十二部者。小乘十二部也。從十二部出
脩多羅者。空教脩多羅也。但言脩多羅者。攝  十二部故。但言本耳。出方等理正不耶。二乘  等學般若。故以通教。為方等也。出般若者。一
乘實慧般若也。從般若出大涅槃者。即今教  也。又一解云。此經文小誤。般若應為第三。方  等應在第四也。寶亮曰。佛如牛也。五味譬五
時教也。佛初出世。十二年中。小乘三藏。別相  說法輪。置出世之教。始當十二部之名也。從  十二年後。通教門中。辨空有。明真俗二諦。理
既深廣。如從乳出酪。二諦是空解之主。亦是  萬解之本。所以當脩多羅名也。但自通教之  前。直明因果。義不辨二諦。忘相故不與本之
稱。從脩多羅出方等經者。自通教說後。述維  摩思益。進聲聞行。令捨執得解。故以方等經。  譬如從酪出生蘇也。從方等出般若波羅蜜
者。般若言智慧。從說維摩。後明法花。辨一因  一果。智慧開明。以譬般若。喻之熟蘇也。既說  法花經竟。涅槃教與明理具足。猶若醍醐  也。

[0493b25]  迦葉菩薩白佛言世尊  (至)  恭敬供養尊重讚歎。

[0493b26]  案。僧宗曰。迦葉是請法之主。自說修行之  相。法瑤曰。上來雖明聖行。未盡其美。此章廣  明慕法情重。捨其身命。不以為難。以此捨心
修習聖行往不備。以此苦行。何往而退。聖行  之難莫過於此。故以斯行。結聖行之終矣。

[0493c02]  爾時佛讚迦葉菩薩  (至)  諸行無常是生滅法。

[0493c03]  案。智宗曰。先說無常也。以二理必對必應  圓說。故謂半如意珠也。

[0493c05]  說是半偈已便住其前  (至)  生滅滅已寂滅為樂。

[0493c06]  智秀曰。說常也。寂滅無苦。以無苦故。名之  為樂。無更別樂。故云寂滅。

[0493c08]  爾時羅剎說是偈已  (至)  大般涅槃修於聖行。

[0493c09]  案。僧宗曰。上已讚其所行為難。今引昔事。以  證護法之不虛。求法之至也。

大般涅槃經集解卷第三十五

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
