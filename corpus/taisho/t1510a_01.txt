金剛般若論卷上
無著菩薩造

隋南印度三藏達磨笈多譯

出生佛法無與等，　　顯了法界最第一，  
金剛難壞句義聚，　　一切聖人不能入。  
此小金剛波羅蜜，　　以如是名顯勢力，  
智者所說教及義，　　聞已轉為我等說。  
歸命彼類及此輩，　　皆以正心而頂禮，  
我應精勤立彼義，　　解釋相續為自他。

[0757a13]  成立七種義句已，此般若波羅蜜即得成立。  七義句者：一、種性不斷，二、發起行相，三、行所
住處，四、對治，五、不失，六、地，七、立名。此等七  義句，於《般若波羅蜜經》中成立，故名義句。於  中，前六義句顯示菩薩所作究竟，第七義句
顯示成立此法門故，應如是知。

[0757a18]  此般若波  羅蜜，為佛種不斷故，流行於世。為顯此當得  佛種不斷義故，上座須菩提最初說言「希有，
世尊！云何如來以第一善攝，攝受所有菩薩摩  訶薩也」如是等。於中，善攝者，謂已熟菩薩，於  佛證正覺轉法輪時，以五種義中菩薩法而
建立故。付囑者，彼已得攝受菩薩等，於佛般  涅槃時，亦以彼五義如是建立故。此善攝、付  囑二種，顯示種性不斷。

[0757a26]  發起行相者，如經  云「何菩薩應住」如是等。彼應住者，謂欲願故。  應修行者，謂相應三摩鉢帝故。應降伏心者，
謂折伏散亂故。於中，欲者，正求也；願者，為所  求故作心思念也。相應三摩鉢帝者，無分別  三摩提也。折伏散亂者，若彼三摩鉢帝心
散，制令還住也。第一者顯示攝道，第二者顯  示成就道，第三者顯示不失道。

[0757b04]  行所住處者，  謂彼發起行相所住處也。此復有十八種應  知，所謂：一、發心，二、波羅蜜相應行，三、欲得色
身，四、欲得法身，五、於修道得勝中無慢，六、不  離佛出時，七、願淨佛土，八、成熟眾生，九、遠離  隨順外論散亂，十、色及眾生身  摶  取中觀破
相應行，十一、供養給侍如來，十二、遠離利養  及疲乏熱惱故不起精進及退失等，十三、忍  苦，十四、離寂靜味，十五於、證道時遠離喜動，
十六、求教授，十七、證道，十八、上求佛地。是為  十八種住處。於中，菩薩應如是住，為滅度  一切眾生故，發心已於波羅蜜等中相應修
行；為得如來色身及法身故，發生樂欲應遠  離證道中障礙心；既離慢等喜動等心已，為  證道故，應求教誡，然後得彼證道；自此已上，
皆求佛地。此等如是次第相續。

[0757b19]  於中，為發  心故，經言「此菩薩應生如是心」等。

[0757b20]  為波羅  蜜相應行故，經言「菩薩不住於物，應行布施」  等。

[0757b22]  為欲得色身故，經言「須菩提！於意云何？應  以相具足見如來不」如是等。

[0757b23]  法身復有二種，  謂言說法身、證得法身。此證得法身亦有二  種，謂智相、福相。言說法身者，謂修多羅等。
為欲得此法身故，經言「世尊！頗有眾生，於未  來世」如是等。於不顛倒義想是為實想，應知  如言執義，彼非實想。為欲得智相法身故，
經言「有法如來正覺阿耨多羅三藐三菩提耶」  如是等。為欲得福相法身故，經言「若此三千  大千世界」如是等。

[0757c02]  為修道得勝中無慢故，  經言「須嚧多阿般那頗作是念」如是等。

[0757c03]  為不  離佛出時故，經言「有法如來於然燈所」如是  等。

[0757c05]  為願淨佛土故，經言「須菩提！若有如是言：  『我成就莊嚴國土。』」如是等。

[0757c06]  為成熟眾生故，  經言「須菩提！譬如有丈夫」如是等。

[0757c07]  為遠離隨  順外論散亂故，經言「須菩提！於意云何？若恒  伽河所有沙，復有爾許恒伽河」如是等。

[0757c09]  為  色及眾生身  摶  取中觀破相應行故，經言「須  菩提！三千大千世界中所有地塵」如是等。

[0757c11]  為  供養給侍如來故，經言「須菩提！於意云何？應  以三十二大丈夫相見如來、應、正遍覺不」如  是等。

[0757c14]  為遠離利養疲乏熱惱於精進若退  若不發故，經言「須菩提！若女人，若丈夫，捨恒  伽河沙等身」如是等。於中，身有疲乏，心有熱
惱，以此二種，於彼精進若退若不發。

[0757c17]  為忍苦  故，經言「若如來忍波羅蜜」如是等。

[0757c18]  為離寂  靜味故，經言「須菩提！若女人、若丈夫於此法  門受持」如是等。

[0757c20]  為證道時遠離喜動故，經  言「世尊！云何菩薩應住」如是等。

[0757c21]  為求教授  故，經言「有法如來於燃燈如來所，正覺阿耨  多羅三藐三菩提」如是等。

[0757c23]  為證道故，經言  「須菩提！譬如丈夫，妙身大身」如是等。於中，妙  身者，謂至得身成就，身得畢竟轉依故。大身  者，一切眾生身攝身故。

[0757c26]  自此已上皆求佛  地。應知彼佛地復有六種具足攝轉依具足，  所謂：國土淨具足，無上見智淨具足，隨形
好身具足，相身具足，語具足，心具足。彼心具  足中，復有念處、有正覺、有施設大利法、有攝  取法身、有不住生死涅槃、有行住淨應知。

[0758a03]  此行住淨中，復有威儀行住、有名色觀自  在行住、有不染行住應知。此不染中，復有  說法不染、流轉不染應知。

[0758a05]  為國土淨具足故，  經言「須菩提！若菩薩如是言：『我國土莊嚴成  就。』」如是等。

[0758a07]  為無上見智淨具足故，經言「須  菩提！於意云何？如來有肉眼不」乃至「若此  三千大千世界」如是等。

[0758a09]  為隨形好身具足故，  經言「須菩提！於意云何？應以色身成就見如  來不」如是等。

[0758a11]  為相身具足故，經言「須菩提！  於意云何？應以相具足見如來不」如是等。

[0758a13]  為語具足故，經言「須菩提！於意云何？如來作  是念『我說法』耶」如是等。

[0758a14]  於心具足中為念  處故，經言「須菩提！非眾生，非不眾生」如是等。  為正覺故，經言「須菩提！於意云何？頗有法
如來正覺阿耨多羅三藐三菩提不」如是等。  為施設大利法故，經言「復次，須菩提！三千大  千世界中，所有須彌山」如是等。

[0758a19]  為攝取法  身故，經言「須菩提！於意云何？應以相具足見  如來不」如是等。「須菩提！於意云何？如來可以
相具足，正覺阿耨多羅三藐三菩提？莫作是  念」者，此義明相具足體非菩提，亦不以相具  足為因也，以相是色自性故。

[0758a24]  為不住涅槃  故，經言「須菩提！如是念：『發行菩薩乘者，有法  說斷滅』耶」如是等。

[0758a26]  為不住流轉故，經言「須  菩提！菩薩於福聚，不應受，不應取」如是等。受  者，說有故。取者，取彼道故。如福聚及果中，皆  不應者。

[0758a29]  於行住淨中，為威儀行住故，經言  「若有如是言：『如來若去』」如是等。

[0758b01]  為名色觀  破自在行住故，經言「須菩提！若復善家子，善  家女，以所有三千大千世界中地塵」如是等。

[0758b04]  於不染行住中，為說法不染故，經言「須菩提！  若復菩薩，以無量無數世界」如是等。為流轉  不染故，說偈言：「如星翳燈幻，露泡夢電雲，於
諸有為法，應當如是觀。」此偈顯示四種有為  相，所謂：自性相，著所住味相，隨順過失相，隨  順出離相。於中，自性相者，共相見識，此相
如星，應如是見。何以故？無智闇中有彼光故，  有智明中無彼光故。人法我見如翳，應如是  見。何以故？以取無義故。識如燈，應如是見。何
以故？渴愛潤取緣故熾然。於中，著所住味相  者，味著顛倒境界故。彼如幻，應如是見。何以  故？以顛倒見故。於中，隨順過失相者，無常
等隨順故。彼露譬喻者，顯示相體無有，以隨  順無常故。彼泡譬喻者，顯示隨順苦體，以受  如泡故。若有受，皆是苦，故隨有應知：彼苦生故
是苦苦，破滅故是壞苦，不相離故是行苦。復  於第四禪及無色中，立不苦不樂受，以勝故。

[0758b21]  於中，隨順出離相者，隨順人法無我，以攀  緣故得出離，故說無我以為出離也。隨順者，  謂過去等行以夢等譬喻，顯示彼過去行，以
所念處故如夢；現在者，不久時住故如電；未  來者，彼麁惡種子似虛空引心出故如雲。如  是知三世行轉生已，則通達無我，此顯示隨  順出離相。

[0758b27]  彼住處等，略為八種亦得滿足，所  謂：攝住處，波羅蜜淨住處，欲住處，離障礙住  處，淨心住處，究竟住處，廣大住處，甚深住處。
於中，攝住處者，謂發心。波羅蜜淨住處者，  謂波羅蜜相應行。欲住處者，謂欲得色身、法  身。離障礙住處者，謂餘十二種。淨心住處者，
謂證道。究竟住處者，謂自此已上皆求佛地。  廣大及甚深住處者，通一切處。

[0758c05]  於初住處  中，若說「菩薩應生如是心：『所有眾生』」如是等，  此為廣大。若復說言「若菩薩眾生想轉」如是
等，此為甚深。於第二住處中，若說「菩薩不  住於事，應行布施」如是等，此為甚深。若復說  言「彼所有福聚，不可量取」如是等，此為廣大。

[0758c11]  如是於餘住處中，廣大、甚深等隨所相應  應知。

[0758c13]  已說住處。何者對治？彼如是相應行相行諸  住處時，有二種對治應知，謂邪行及共見正  行。此中，見者，謂分別也。

[0758c15]  於初住處中，若說「菩  薩應生如是心：『所有眾生』」等，此是邪行對治，  生如是心是菩薩邪行。若復說言「若菩薩眾
生想轉」等，此為共見正行對治。此分別執，菩  薩亦應斷，謂「我應滅度眾生」故。

[0758c19]  於第二住  處中，若說「應行布施」，此為邪行對治，非無布  施是菩薩邪行。若復說言「住於事」等，是共見
正行對治。此分別執，菩薩亦應斷，謂「應行布  施」故。

[0758c23]  何者不失？謂離二邊。云何二邊？謂增益  邊、損減邊。若於如言辭法中，分別執有自性，  是增益邊。若於法無我事中而執為無，是損
減邊。於中，若說言「世尊！若福聚，非聚」者，此遮  增益邊，以無彼福聚分別自性故。若復說言  「是故如來說福聚」，此遮損減邊，以彼雖不如
言辭有自性，而有可說事，以如來說福聚故，  此得顯示如是。「須菩提！佛法、佛法者，如來說  非佛法」者，此遮增益邊。「是名佛法」者，此遮損
減邊。於中，如來說非佛法者，顯示不共義。是  名佛法者，顯示相應義。何者是相應？若佛法  如說有自性者，則如來不說佛法，以雖不說
亦自知故，是故無有自性；為世諦故，如來說  名佛法。如是，於一切處顯示不共及相應義  應知。

[0759a08]  復次，佛法者，攝波羅蜜事及念處等菩  提分應知。菩薩離此二邊故，於彼對治不復  更失，故名不失。

[0759a10]  何者地？此地有三種，謂信  行地、淨心地、如來地。於中，十六住處顯示信  行地，證道住處是淨心地，究竟住處是如來  地。

[0759a13]  云何立名？名「金剛能斷」者，此名有二義  相應應知，如說入正見行、入邪見行故。金剛  者，細、牢故。細者，智因故。牢者，不可壞故。能斷
者，般若波羅蜜中聞思修所斷，如金剛斷處  而斷故，是名金剛能斷。又如畫金剛形，初、後  闊，中則狹。如是，般若波羅蜜中，狹者謂淨心
地，初、後闊者謂信行地、如來地。此顯示不共  義也。

[0759a20]  彼五種義句，上上依止應知，彼等皆依  止地故說。

[0759a21]  修多羅身相續，此義句今當說。世  尊何故以寂靜者威儀而坐也？顯示唯寂靜  者，於法能覺、能說故。

[0759a23]  何故上座須菩提問  也？有六因緣：為斷疑故，為起信解故，為入甚  深義故，為不退轉故，為生歡喜故，為正法久
住故。即是般若波羅蜜令佛種不斷。云何以  此令佛種不斷也？若有疑者，得斷疑故；有樂  福德而心未成熟諸菩薩等，聞多福德，於般
若波羅蜜起信解故；已成熟心者，入甚深義  故；已得不輕賤者，由貪受持修行，有多功德  不復退轉故；已得順攝及淨心者，於法自入
及見生歡喜故；能令未來世大乘教久住者  故。若略說：疑者令見故，樂福德及心已成熟  諸菩薩等攝受故，已得不輕賤者令精勤心  故，已淨心者令歡喜故。

[0759b06]  諸菩薩有七種大  故，此大眾生名摩訶薩埵。何者七種大？謂：法  大，心大，信解大，淨心大，資糧大，時大，果報大，
如《菩薩地持》中說。

[0759b09]  經言「善攝第一」，善攝者，於  諸菩薩所，何者善攝？何者第一也？利樂相應  為善攝第一，有六種應知：一時，二差別，三高
大，四牢固，五普遍，六異相。何者時？現見法  及未來故，彼菩薩善攝中，樂者是現見法，利  者是未來世。何者差別？於世間三摩鉢帝
及出世聖者聲聞、獨覺等善攝中差別故。何  者高大？此善攝無有上故。何者牢固？謂畢竟  故。何者普遍？自然於自他身善攝故。何者
異相？於未淨菩薩善攝中勝上故。

[0759b18]  經言「第  一付囑」者，何者第一付囑？有六種因緣：一入  處，二法爾得，三轉教，四不失，五悲，六尊重。
何者入處？於善友所，善付囑故。何者法爾得？  已得善攝菩薩，於他所法爾善攝故。何者轉  教？「汝等於餘菩薩應當善攝」，是名轉教。此等
三種，如其次第，即是不失及悲、尊重等應知。

[0759b25]  何故唯問發行菩薩乘？為三種菩提差別故。  以善問故，於上座須菩提所應稱「善哉！」

[0759b26]  所有  眾生、眾生所攝者，總相說也。卵生等者差別  說也。又，受生、依止、境界所攝，差別應知。乃至
化生等者，受生別故；若有色、若無色者，依止  別故；若有想、若無想、若非有想非無想者，境  界所攝別故。所有眾生界施設住、施設已者，
謂上種種相住眾生界，佛施設說也。

[0759c03]  「我皆令  入涅槃」者，何故願此不可得義？生所攝故無  過，以皆是生故。如所說，卵生等生並入願數
者，彼卵生、濕生、無想及非有想非無想等則  不能。

[0759c07]  云何能令一切眾生入涅槃也？有三因  緣故：難處生者待時故，非難處生未成熟者  成熟之故，已成熟者解脫之故。

[0759c09]  何故說無餘  涅槃界，不直說涅槃？若如是，便與世尊所說  初禪等方便涅槃不別故。彼自以丈夫力故，
無佛亦得，但非究竟。何故不說有餘涅槃界？  彼共果故，自以宿業，又值佛說而得果故，又  非一向身苦有餘故。如是涅槃及有餘涅槃
等，丈夫力果故、共果故、非究竟果故、非一向  果故，是故說無餘。

[0759c16]  「如是無量眾生入涅槃已」  者，顯示卵生等生一一無量故。

[0759c17]  「無有眾生得  涅槃」者，此何義？如菩薩自得涅槃，無別眾生。  何以故？若菩薩眾生想轉，則不名菩薩者。此
何義？若菩薩於眾生所他想轉，非自體想，不  名菩薩故。何以故？若眾生想、命想、人想轉，不  名菩薩者。此何義？若以煩惱心，取眾生、命、人
想轉，彼則有我想，及於眾生中有眾生想轉。  菩薩於彼不轉已，斷我見故，得自行  (行者謂五陰行)  平  等相故，信解自他平等。彼菩薩非眾生、命、人
取見者，此是其義。

[0759c26]  復次，經言「菩薩應生如是  心」者，顯示菩薩應如是住中欲願也。若菩薩  我想轉，不名菩薩者，顯示應如是修行中相
應三摩鉢帝時也。若眾生想、命想、人想轉，不  名菩薩者，顯示應如是降伏心中攝散時也。  如菩薩相應三摩鉢帝散時，眾生想亦不轉，
如彼爾焰相住故。是故，無有眾生得涅槃者，  此得成就彼欲願者攝諸住處為最勝，彼相  應行相行餘住處時，依止欲願決定得故。此  欲願義，不復解釋。

[0760a06]  自此後，餘住處中，有五種  隨所相應而解釋應知：一依義，二說相，三攝  持，四安立，五顯現。

[0760a09]  住處對治為依義；即彼住處為說相；欲願為  攝持；住處第一義為安立；相應三摩提為顯  現。

[0760a11]  於波羅蜜淨住處中，經言「菩薩不住於  物，應行布施」等，此為依義，顯示對治住著故。  經言「應行施」者，此為說相，六波羅蜜初攝一
切檀那體性故。檀那有三種：一資生施者，謂  檀那波羅蜜；二無畏施者，謂尸羅波羅蜜、羼提  波羅蜜；三法施者，謂毘梨耶波羅蜜、禪那波
羅蜜、鉢羅腎攘波羅蜜等。若無精進，於受法  人所為說法時，疲惓故不能說法。若無定，則  貪於信敬供養，及不能忍寒熱等逼惱故，染
心說法。若無智慧，便顛倒說法，多有過故。不  離此三得成法施。

[0760a21]  彼諸波羅蜜有二種果，謂  未來、現在。未來果者，檀那波羅蜜得大福報；  尸羅波羅蜜得自身具足，謂釋、梵等；羼提波
羅蜜得大伴助、大眷屬；毘離耶波羅蜜得果  報等不斷絕；禪那波羅蜜得生身不可損壞；  鉢羅腎攘波羅蜜得諸根猛利及多諸悅樂，
於大人眾中得自在等。現在果者，得一切信  敬供養及現法涅槃等。

[0760a28]  於中，若菩薩求未來  果故行施，為住物行施，如所施物還望得彼  物果，是故經言「不住於物，應行布施」。若求未來
尸羅等果故行施，為有所住行施，是故經言  「無所住，應行布施」。尸羅等果有眾多，不可分  別故，總名有所  住  。若求現在果信敬、供養等
故行施，為住色、聲、香、味、觸行施，故經言「不住  色」等。若求現法涅槃故行施，為住法行施，故  經言「不住於法，應行布施。」

[0760b07]  又，經言「應行布施」  者，即說攝持施之欲願故。經言「不住行施」  者，即此不住，為安立第一義故。於中，以不住
故，顯示如所有事第一義，不住物等是所有  事。經言「菩薩應如是行施，不住於相想」者，  此為顯示，謂相應三昧及攝散心，於此二時
不住相想。如是建立不住已，或有菩薩貪福  德故，於此不堪，為令堪故，世尊顯示不住行  施福聚甚多猶如虛空，有三因緣：一遍一切
處，謂於住、不住相中福生故；二寬廣高大殊  勝故；三無盡究竟不窮故。

[0760b17]  為欲得色身住  處故，經言：「須菩提！於意云何？應以相具足見  如來不」此為依義，顯示對治如來色身慢故。

[0760b20]  經言「相具足」者，此為說相，顯示如來色身  故。上座須菩提言「不也」，為成滿此義故。世尊  說「須菩提！所有相具足者，彼為虛  妄
」，此即顯欲  願。於如是義中，應攝持故，及即是安立第一  義。於第一義中，相具足為虛妄，非相具足為  不虛妄。經言「如是諸相非相，應見如來」者，此
為顯現，謂相應三昧及攝散心時，於彼相中  非相見故。

[0760b27]  為欲得言說法身住處故，經言「頗  有眾生，於未來世於如是修多羅句說」等。於  中，修多羅句說者，謂所有義應知。何者為句？
如上所說七種義句。上座須菩提作是念「於  未來世，無有生實想」者，為遮此故。世尊言  「有正法欲滅時」者，謂修行漸滅時應知。

[0760c03]  次  後，世尊為如是顯示修行、如是集因、如是善  友攝受、如是攝福德相應、如是實想中當得
實想故，經言「有戒，有功德，有智慧者」，此增  上戒等三學。顯示修行功德者，少欲等功德  為初，乃至三摩提等。經言「已得供養無量
百千諸佛，乃至一心淨信」等，此顯示集因。一  心淨信尚得如是業，何況生實想也。經言「如  來悉知」者，知名身。「如來悉見」者，見色身。謂於
一切行、住所作中，知其心、見其依止故。此等  顯示善友所攝。經言「生取無量福聚」者，此  顯示攝福德。生者，福正起時故。取者，即彼滅  時攝持種子故。

[0760c15]  經言「是諸菩薩無復我想、眾  生想轉」，乃至言「若法想轉，即為有我取」者，此  顯示實想，對治五種邪取故。何者五邪取？一
外道，二內法、凡夫及聲聞，三增上慢菩薩，四  世間共想定，五無想定。第一者，我等想轉。第  二者，法想轉。第三者，無法想轉，此猶有法取。
有法取者，謂取無法故。第四者，有想轉。第五  者，無想轉。是諸菩薩於彼皆不轉也，此中顯  了有戒乃至當生無量福聚等。

[0760c23]  經言「何以故」  者，此言是中邪取，但法及非法想轉，非我等  想，以想及依止不轉故。然於我想中隨眠不
斷故，則為有我取，是故經言「是諸菩薩，若起  法想，則為有我取」等、「若無法想轉，則為有我  取」等。此我等想轉中，餘義猶未說。經言「則為
有我取」者，於中，取自體相續為我想，我所取  為眾生想，謂我乃至壽住取為命想，展轉  取  餘趣取為人想應知。

[0761a02]  於中，言當生實想者，此  為依義，顯示對治不實想故。言於此修多羅  句說中者，此為說相，顯示言說法身故，即彼
當生實想中言當生者，是欲願攝持者。是諸  菩薩無復我想轉等者，是安立第一義。「須菩  提！不應取法、非法」者，是顯了，謂相應三摩鉢帝
及攝散心時，不應取法、非法者，於法體及法  無我並不分別故。

[0761a09]  又，言說法身要義者，經言  「以是義故，如來常說栰喻法門，若解此者，法  尚應捨，何況非法。」故法尚應捨者，實想生故；
何況非法者，理不應故。略說顯示，菩薩欲得  言說法身，不應作不實想。

[0761a13]  為欲得智相至得  法身住處故，經言「須菩提！於意云何？有法如  來於阿耨多羅三藐三菩提中正覺耶？」此為  依義，顯示翻於正覺菩提  取
故，說法者正覺  所攝故。經言「有法可說取阿耨多羅三藐三  菩提」者，是為說相，顯示至得法身故。無有定  法者，上座須菩提導佛意故——世諦故，有菩提
及得，是為欲願攝持，以方便故，二俱為有；若  如世尊意說者，二俱無有。為顯此故，言「如我  解世尊所說義」等。

[0761a22]  經言「何以故？如來所說法，  不可取，不可說，非法非非法」者，是安立第一  義。由說法故、知得菩提故，於說法中安立第
一義。於中，不可取者，謂正聞時。不可說者，謂  演說時。非法者，分別性故。非非法者，法無我  故。

[0761a27]  經言「何以故？以無為故得名聖人」者，無為  者，無分別義也，是故菩薩有學得名。無起無作  中，如來轉依，名為清淨，是故如來無學得名。
於中，初無為義者，三摩鉢帝相應，及折伏散  亂時顯了故。第二無為，唯第一義者，無上覺  故。自此已後一切住處中，皆顯以無為故
得名聖人應知。前諸住處中未說無為得名，  於此說阿耨多羅三藐三菩提中無為已竟。

[0761b06]  福相至得法身住處。云何顯示即彼所有言  說法身，出生如來福相至得法身？於彼乃至  說一四句偈，生福甚多，況復如來所有福相
至得法身。以何因緣，於言說法身中如是說  一四句偈能生多福？為成就此義故，經言「何  以故？如來阿耨多羅三藐三菩提從此出」者，於
中，普集十法、行阿含故；諸佛世尊從此生者，  世諦故言佛出生。以有菩提故，即此二並故，  名為佛法。以菩提及佛故，經言「須菩提！佛法、
佛法者，即非佛法」。

[0761b15]  復次，經言「其所生福，勝彼  無量阿僧祇」者，此為依義，顯示對治福不生  故。於中，其福者，此為說相，顯示福相法身故。
勝彼者，顯示欲願攝持故。經言「世尊！是福聚，  即非福聚，是故如來說福聚」，及言「須菩提！佛  法、佛法者，即非佛法，是名佛法」者，以此福聚
及佛法，為攝取如來福相法身中安立第一  義故、為隨順無為得名故，相應三摩鉢帝及  折伏散亂不復顯了。

[0761b23]  言「甚多，婆伽婆」、「甚多，修  伽陀」二語者，顯示攝心、持心。以攝自心，故言  受持。為他說者，解釋句味故。無量者，過譬喻
故。阿僧祇者，顯多故。

金剛般若論卷上

* * *

【經文資訊】大正藏第 25 冊 No. 1510a 金剛般若論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Salian 大德提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
