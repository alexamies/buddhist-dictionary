大智度論釋幻人聽法品第二十  八  (卷五十五)
聖者龍樹造

後秦龜茲國三藏鳩摩羅什譯

[0448c12]  【經】

[0448c12]  爾時，諸天子心念：「應用何等人聽須菩  提所說？」

[0448c13]  須菩提知諸天子心所念，語諸天子  言：「如幻化人聽法，我應用如是人。何以故？如  是人無聞、無聽、無知、無證故。」

[0448c15]  諸天子語須菩  提：「是眾生如幻、如化，聽法者亦如幻、如化耶？」

[0448c17]  「如是！如是！諸天子！眾生如幻，聽法者亦如幻；  眾生如化，聽法者亦如化。諸天子！我如幻、如
夢，眾生乃至知者、見者亦如幻、如夢。諸天子！  色如幻、如夢，受、想、行、識如幻、如夢。

[0448c20]  「眼乃至意  觸因緣生受如幻、如夢，內空乃至無法有法  空、檀波羅蜜乃至般若波羅蜜如幻、如夢。諸
天子！四念處乃至十八不共法如幻、如夢，須  陀洹果如幻、如夢，斯陀含果、阿那含果、阿羅  漢果、辟支佛道如幻、如夢。諸天子！佛道如幻、  如夢。」

[0449a04]  爾時，諸天子問須菩提：「汝說佛道如幻、  如夢，汝說涅槃亦復如幻、如夢耶？」

[0449a05]  須菩提語  諸天子：「我說佛道如幻、如夢，我說涅槃亦  如幻、如夢；若當有法勝於涅槃者，我說亦復
如幻、如夢。何以故？諸天子！是幻、夢、涅槃，不二  不別。」

[0449a10]  【論】

[0449a10]  問曰：

[0449a10]  上已說「如幻、如夢，無說者、無聽  者」，今何以故復問「應用何等人隨須菩提  意聽法者」？

[0449a12]  答曰：

[0449a12]  諸天子先言「須菩提所說  不可解」，此中須菩提說幻化人喻。

[0449a13]  今諸天  子更作是念：「何等人聽，與須菩提所說相  應，能信、受、行、得道果？」

[0449a15]  須菩提答：「如幻化人  聽者，則與我說法相應。」

[0449a16]  問曰：

[0449a16]  是化人無心  心數法，不能聽受，何用說法？

[0449a17]  答曰：

[0449a17]  非即  使幻化人聽，但欲令行者於諸法用心  無所著，如幻化人，是幻化人無聞亦無  證。眾生如幻、如夢，聽法亦如幻、如夢——「眾生」者
說法人，「聽法」者是受法人。

[0449a21]  須菩提言：「不但說  法者、聽法者如幻、如夢，我乃至知者、見者皆如  幻、如夢，色亦如幻、如夢，乃至涅槃如幻、如夢，
即是所說法如幻、如夢。」

[0449a24]  一切眾生中，佛為第  一；一切諸法中，涅槃第一。聞是二事如幻、如  夢，心則驚疑：「佛及涅槃最上最妙，云何如
幻、如夢？」以是故，更重問其事：「佛及涅槃審  如幻、如夢耶？」「須菩提將無誤說？我等將無謬  聽？」是以更定問。

[0449a29]  須菩提語諸天子：「我說佛及  涅槃，正自如幻、如夢。」

[0449b01]  是二法雖妙，皆從虛妄  法出故空。所以者何？從虛妄法故有涅槃，  從福德智慧故有佛，是二法屬因緣，無有  實定；如念佛、念法義中說。

[0449b04]  須菩提作是念：  「般若波羅蜜力，假令有法勝涅槃者，能令  如幻，何況涅槃！」

[0449b06]  何以故？涅槃，一切憂愁苦  惱畢竟滅，以是故，無有法勝涅槃者。

[0449b07]  問曰：

[0449b08]  若無法勝涅槃者，何以故說「若有法勝涅  槃，亦復如幻」？

[0449b09]  答曰：

[0449b09]  譬喻法，或以實事、或時  假設，隨因緣故說。如佛言：「若令樹木解我  所說者，我亦記言得須陀洹。」但樹木無因
緣可解，佛為解悟人意故，引此喻耳。

[0449b12]  涅  槃是一切法中究竟無上法，如眾川萬流大  海為上，諸山之中須彌為上，一切法中虛空  為上。涅槃亦如是，無有老病死苦，無有
邪見、貪、恚等諸衰，無有愛別離苦，無怨憎  會苦，無所求不得苦，無常、虛誑、敗壞、變異  等一切皆無。以要言之，涅槃是一切苦盡，
畢竟常樂，十方諸佛、菩薩、弟子眾所歸處，安  隱常樂，無過是者，終不為魔王、魔人所破。  如阿毘曇中說：「有上法者，一切有為法及虛
空、非智緣盡；無上法者，智緣盡，所謂涅槃。」  是故知無法勝涅槃者。

[0449b23]  須菩提美般若波  羅蜜力大故言：「若有法勝涅槃者，是亦如  幻。」

[0449b25]  譬如大熱鐵丸，以著擘起毳上，直燒下  過，熱勢無損，但更無可燒者；般若波羅蜜  智慧破一切有法，乃至涅槃，直過無礙，智力
不減，直更無法可破。是故言「設有法勝  涅槃，智慧力亦能破。」

[0449c01]  【經】

[0449c01]  爾時，慧命舍利弗、摩訶目揵連、摩訶拘  絺羅、摩訶迦旃延、富樓那彌多羅尼子、摩訶  迦葉及無數千菩薩問須菩提：「般若波羅蜜
如是甚深、難見、難解、難知、寂滅、微妙，誰當受  者？」

[0449c05]  爾時，阿難語諸大弟子及諸菩薩：「阿鞞跋  致諸菩薩摩訶薩，能受是甚深、難見、難解、難知、  寂滅、微妙般若波羅蜜；正見成就人、漏盡阿
羅漢所願已滿，亦能受之；復次，善男子、善女  人多見佛、於諸佛所多供養、種善根、親近善  知識、有利根——是人能受，不言是法非法。」

[0449c10]  須菩  提言：「不以空分別色，不以色分別空；受、想、行、  識亦如是。不以無相、無作分別色，不以色分
別無相、無作；受、想、行、識亦如是。不以無生、無  滅、寂滅、離分別色，不以色分別無生、無滅、寂  滅、離；受、想、行、識亦如是。眼乃至意觸因緣生
受亦如是。檀波羅蜜乃至般若波羅蜜，內空  乃至無法有法空，四念處乃至十八不共法，  一切三昧門、一切陀羅尼門，須陀洹乃至阿
羅漢、辟支佛、佛；一切智，不以空分別一切智、  不以一切智分別空，不以空分別一切種智、  不以一切種智分別空；無相、無作、無生、無滅、  寂滅、離亦如是。」

[0449c22]  須菩提語諸天子言：「是般若  波羅蜜甚深，誰能受者？是般若波羅蜜中無  法可示，無法可說；若無法可示、無法可說，  受人亦不可得。」

[0449c25]  爾時，舍利弗語須菩提言：「般  若波羅蜜中廣說三乘之教及攝取菩薩之  法，從初發意地乃至十地，檀波羅蜜乃至般
若波羅蜜，四念處乃至八聖道分，佛十力乃  至十八不共法，護持菩薩之教。菩薩摩訶薩  如是行般若波羅蜜，常化生，不失神通，遊諸
佛國，具足善根，隨其所欲供養諸佛，即得如  願，從諸佛所聽受法教，至薩婆若初不斷絕，  未曾離三昧時，當得捷疾辯、利辯、不盡辯、不
可斷辯、隨應辯、義辯、一切世間最上辯。」

[0450a05]  須菩提  言：「如是！如是！如舍利弗言，般若波羅蜜廣說  三乘之教及護持菩薩之教，乃至菩薩摩訶
薩得一切世間最上辯，不可得故。我乃至知  者、見者不可得，色、受、想、行、識，檀波羅蜜乃至  般若波羅蜜不可得，內空乃至無法有法空
不可得，四念處乃至八聖道分，佛十力乃至  一切種智，亦不可得故。」

[0450a12]  舍利弗語須菩提：「何  因緣故，般若波羅蜜中廣說三乘而不可得？  何因緣故，般若波羅蜜中護持菩薩？何因緣
故，菩薩摩訶薩得捷疾辯乃至一切世間最  上辯不可得故？」

[0450a16]  須菩提語舍利弗言：「以內空  故，般若波羅蜜廣說三乘不可得故；外空  乃至無法有法空故，廣說三乘不可得故。內
空故，護持菩薩乃至一切世間最上辯不可  得故；外空乃至無法有法空故，護持菩薩乃  至一切世間最上辯不可得故。」

[0450a22]  【論】

[0450a22]  者言：

[0450a22]  是時諸大弟子舍利弗等語須菩  提：「是般若波羅蜜法甚深、難解。」以諸法無  定相故為「甚深」；諸思惟觀行滅故「難見」；亦
不著般若波羅蜜故名「難解、難知」；滅三毒  及諸戲論故名「寂滅」；得是智慧妙味故，常  得滿足，更無所求，餘一切智慧皆麁澁叵  樂，故言「微妙」。

[0450a28]  諸大弟子作是言：「般若波羅  蜜智慧甚深，世間人智慧淺薄，但貪著福  德果報，而不樂修福德。著有則情勇，破
有則心怯；本所聞習邪見經書，堅著不捨，  如是人常樂世樂。」以是故言：「誰能信受是  深般若波羅蜜？若無信受，何用說為？」

[0450b04]  阿難  助答：有四種人能信受，是故大德須菩提所  說必有信受，不空說也。

[0450b06]  一者、阿鞞跋致菩  薩摩訶薩，知一切法不生不滅，不取相、無  所著故，是則能受。

[0450b08]  二者、漏盡阿羅漢，漏盡  故無所著，得無為最上法，所願已滿，更無  所求故，常住空、無相、無作三昧，隨順般若  波羅蜜故，則能信受。

[0450b11]  三者、三種學人，正見成  就，漏雖未都盡，四信力故，亦能信受。

[0450b12]  四者、  有菩薩雖未得阿鞞跋致，福德利根，智慧  清淨，常隨善知識，是人亦能信受。

[0450b14]  信受相，  不言「是法非佛菩薩大弟子所說」；雖聞般  若波羅蜜諸法皆畢竟空，不以愛先法故  而言「非法」。

[0450b17]  問曰：

[0450b17]  自上已來，阿難都無言論，  今何以代須菩提答？

[0450b18]  答曰：

[0450b18]  阿難是第三轉  法輪將，能為大眾師，是世尊近侍。雖得  初道，以漏未盡故，雖有多聞智慧，自以於
空智慧中未能善巧，若說空法，自未入故，  皆是他事，是故無言。或時說諸有事，則能  問能答。如後品中問佛言：「世尊何以故但
讚歎般若波羅蜜，不讚五波羅蜜？」此中問  人誰能信是深般若波羅蜜者，非是空事  故，阿難便答。須菩提常樂說空事，不喜說  有。

[0450b27]  又以阿難是時樂說心生，是故聽答。阿  難煩惱未盡故智慧力鈍，然信力猛利故，於  甚深般若波羅蜜中能如法問答。

[0450b29]  問曰：

[0450b29]  般  若波羅蜜無所有，無有一定法，云何「四種  人信受，不言非法」？

[0450c02]  答曰：

[0450c02]  今須菩提此中自  說因緣：「不以空分別色，色即是空，空即是  色。」以是故，般若波羅蜜無所失、無所破；若
無所破，則無過罪，是故不言非法。空即是  般若波羅蜜，不以空智慧破色令空，亦不  以破色因緣故有空，空即是色、色即是空  故。

[0450c08]  以般若波羅蜜中破諸戲論，有如是功  德，故無不信受。

[0450c09]  無相、無作，無生、無滅，寂滅、遠  離，亦如是。乃至一切種智，皆應廣說。

[0450c10]  問曰：

[0450c11]  諸大弟子問是義，須菩提何以乃答諸天子？

[0450c12]  答曰：

[0450c12]  諸大弟子已得阿羅漢，但自為疑故問，  益利事少；諸天子發心為菩薩，利益深故  為說。

[0450c14]  復次，雖為諸天子說，即是答諸大弟  子。

[0450c15]  上說「諸法空」，今說「深般若波羅蜜中眾生  畢竟空」。以是故，般若波羅蜜中無有說者，  何況有聽受者！若能如是解諸法空，心無
所著則能信受。

[0450c18]  爾時，須菩提說深般若波  羅蜜，舍利弗讚歎助成其事：「般若波羅蜜  非但以空故可受，亦廣說有三乘。」

[0450c20]  三乘義，  如先說。

[0450c21]  「攝取菩薩」者，以般若波羅蜜利益  諸菩薩，令得增長。

[0450c22]  復次，「攝取」者，是般若波  羅蜜中有十地，令菩薩從一地至一地，乃  至第十地。

[0450c24]  十地義、從六波羅蜜乃至一切  種智義，如先說。

[0450c25]  「化生」者，說般若波羅蜜行  報。

[0450c26]  行般若波羅蜜，於一切法無礙故，得「捷  疾辯」。有人雖能捷疾，鈍根故不能深入，  以能深入故利，是「利辯」。說諸法實相，無邊
無盡故，名「樂說無盡辯」。般若中無諸戲論  故，無能問難斷絕者，名「不可斷辯」。斷法  愛故，隨眾生所應而為說法，名「隨應辯」。
說趣涅槃利益之事故，名「義辯」。說一切世  間第一之事，所謂大乘，是名「世間最上辯」。

[0451a04]  須  菩提然其問，言：「如是！如是！」

[0451a05]  舍利弗作是念：  「須菩提常樂說空，何以故受我所說般若  波羅蜜廣說三乘之教？應當更有因緣。」

[0451a07]  須  菩提答：「般若波羅蜜雖廣說三乘法，非有  定相，皆以十八空和合故說。攝取菩薩、七種  辯亦如是，以空智慧故。」

大智度論釋散華品第二十九

[0451a12]  【經】

[0451a12]  爾時，釋提桓因及三千大千世界中四天  王天乃至阿迦尼吒諸天作是念：「慧命須  菩提為雨法雨，我等寧可化作華，散佛、菩
薩摩訶薩、比丘僧、須菩提及般若波羅蜜上！」  釋提桓因及三千大千世界中諸天化作華，  散佛、菩薩摩訶薩、比丘僧及須菩提上，亦供
養般若波羅蜜。是時，三千大千世界，華悉周  遍於虛空中，化成華臺，端嚴殊妙。

[0451a19]  須菩提心  念：「是諸天子所散華，天上未曾見如是華比。  是華是化華，非樹生華，是諸天子所散華，從  心樹生，非樹生華。」

[0451a22]  釋提桓因知須菩提心所  念，語須菩提言：「大德！是華非生華，亦非意  樹生。」

[0451a24]  須菩提語釋提桓因言：「憍尸迦！汝言『是  華非生華，亦非意樹生』。憍尸迦！是若非生  法，不名為華。」

[0451a26]  釋提桓因語須菩提言：「大德！但  是華不生？色亦不生？受、想、行、識亦不生？」

[0451a27]  須菩  提言：「憍尸迦！非但是華不生，色亦不生，若不  生，是不名為色。受、  想  、行；識亦不生，若不生，是
不名為識。六入、六識、六觸、六觸因緣生諸受  亦如是。檀波羅蜜不生，若不生，是不名檀波  羅蜜；乃至般若波羅蜜不生，若不生，是不名
般若波羅蜜。內空不生，若不生，是不名內空；  乃至無法有法空不生，若不生，是不名無法  有法空。四念處不生，若不生，是不名四念處。
乃至十八不共法不生，若不生，是不名十八  不共法。乃至一切種智不生，若不生，是不名  一切種智。」

[0451b10]  【論】

[0451b10]  釋曰：

[0451b10]  釋提桓因及諸天聞須菩提所說  般若義：一切法盡是實相，無所分別；雖說  空，於諸法無所破，亦不失諸行業果報。

[0451b13]  聲聞人於佛前能說是甚深法故，釋提桓  因等皆歡喜，作是念：「須菩提所說法，無礙無  障，譬如時雨。」如有國土，溉灌種蒔及種種
用水，常苦不足；若時雨普降，無不霑洽，  無不如願。小乘法亦如是，初種種讚歎布  施、持戒、禪定、無常等諸觀，有量有限，末後
說涅槃。此中須菩提所明，從初發心乃至  佛道，唯說諸法實相，無所分別。譬如大  雨遍滿閻浮提，無所不潤。又如地先雖  有穀子，無雨則不生。行者亦如是，雖有
因緣，不得法雨，發心者退，未發者住；若得  法雨，發心者增長，未發者發。以是故說「如  雨法雨」。

[0451b25]  復次，譬如惡風、塵土、諸熱、毒氣等，得  雨則消滅；法雨亦如是，惡覺觀塵土、三不  善毒、邪見惡風、邪師惡蟲及諸惡知識等，得
般若波羅蜜法雨，則皆除滅。

[0451b28]  人蒙時雨，故  供養天；諸天聞法雨，大利益，欲供養故，作  是念：「我等寧可作華，散佛、諸大菩薩、比丘僧
及須菩提，亦供養般若波羅蜜。」

[0451c02]  以須菩提善  說般若，敬之重故，甄名供養。

[0451c03]  是般若波羅  蜜多說諸法空，又上欲得如化人聽法，隨  其相故，以化華供養。

[0451c05]  復次，諸天當歡喜時，  便稱心供養，不容多還取，故即作化華，  散佛、須菩提、諸菩薩、比丘僧及般若波羅蜜——
華散佛上，是供養佛寶；散諸菩薩、須菩提  及般若波羅蜜，是供養法寶；散諸比丘僧，  是供養僧寶。作是念已，隨意變化，供養三
寶。大福德成就故，心生所願，皆得如意，不  從他求。

[0451c12]  問曰：

[0451c12]  華臺端嚴，為是誰  力  ？

[0451c12]  答曰：

[0451c12]  是  諸天力。諸天福德自在故，小能為大。

[0451c13]  有人言：  「是佛神力。佛以此般若波羅蜜有大功德，  因時少而果報甚大，成就佛道，是故現此  奇特。」

[0451c16]  須菩提即時分別，知非實華。

[0451c16]  釋提桓因  知須菩提覺是化華，語須菩提言：「大德！是  華非生華。」「非生華」者，言：「是華無生、空、無所  出。」

[0451c19]  須菩提說是般若波羅蜜，諸法無生、空  寂，故以無生華供養。

[0451c20]  「意樹」者，諸天隨意所  念則得。以要言之，天樹隨意所欲，應念則  至，故言「意樹」。

[0451c22]  釋提桓因難須菩提故言「是  華無生」，何以言「是華不從樹生」？

[0451c23]  須菩提反  質言：「若不生，何以名華？」不生法中無所分  別——所謂是華、是非華。

[0451c25]  是時釋提桓因心伏而  問：「但是華無生，諸法亦無生？」

[0451c26]  須菩提答：「非  但是華不生，色亦不生。」

[0451c27]  何以故？若一法空，則  一切法皆空；若行者於一法中了了決定知  空，則一切法中皆亦明了。若五眾不生，則非
五眾相。乃至一切種智亦如是。

[0452a01]  五眾從因  緣和合生，無有定性，但有假名。

[0452a02]  「假名實相」  者，所謂五眾如、法性、實際。

[0452a03]  須菩提所說，不違  此理；何以故？聖人知名字是俗諦、實相是  第一義諦；有所說者隨凡夫人，第一義諦
中無彼此、亦無諍。乃至一切種智亦如是。

[0452a07]  眾生空乃至知者、見者空故，須陀洹但有假  名，乃至佛亦如是。

[0452a09]  【經】

[0452a09]  爾時，釋提桓因作是念：「是慧命須菩提，  其智甚深，不壞假名而說諸法實相。」

[0452a10]  佛知  釋提桓因心所念，語釋提桓因言：「如是！如是！  憍尸迦！須菩提其智甚深，不壞假名而說諸  法實相。」

[0452a13]  釋提桓因白佛言：「大德須菩提，云  何不壞假名而說諸法實相？」

[0452a14]  佛告釋提桓因：  「色但假名，須菩提不壞假名而說諸法實  相；受、想、行、識但假名，須菩提亦不壞假名而
說諸法實相。所以者何？是諸法實相，無壞  不壞故，須菩提所說亦無壞不壞。眼乃至意  觸因緣生諸受亦如是；檀波羅蜜乃至般若
波羅蜜，內空乃至無法有法空，四念處乃至  十八不共法亦如是。須陀洹果乃至阿羅漢  果、辟支佛道、菩薩道、佛道，一切智、一切種智
亦如是。須陀洹乃至阿羅漢、辟支佛、佛，是但  假名，須菩提不壞假名而說諸法實相。何  以故？是諸法實相，無壞不壞故；須菩提所
說亦無壞不壞。如是，憍尸迦！須菩提不壞假  名而說諸法實相。」

[0452a27]  須菩提語釋提桓因：「如  是！如是！憍尸迦！如佛所說諸法但假名，菩薩  摩訶薩當作是知：諸法但假名，應如是學般
若波羅蜜。憍尸迦！菩薩摩訶薩作如是學，  為不學色，不學受、想、行、識。何以故？不見色當  可學者，不見受、想、行、識當可學者。菩薩摩訶
薩如是學，為不學檀波羅蜜。何以故？不見檀  波羅蜜當可學者。乃至不學般若波羅蜜。何  以故？不見般若波羅蜜當可學者。如是學，
為不學內空乃至無法有法空。何以故？不見  內空乃至無法有法空當可學者。如是學，為  不學四念處乃至十八不共法。何以故？不見
四念處乃至十八不共法當可學者。如是學，  為不學須陀洹果乃至一切種智。何以故？不  見須陀洹果乃至一切種智當可學者。」

[0452b12]  爾時，  釋提桓因語須菩提言：「菩薩摩訶薩何因緣  故不見色乃至不見一切種智？」

[0452b14]  須菩提言：「色，  色空；乃至一切種智，一切種智空。憍尸迦！色  空不學色空，乃至一切種智空不學一切種  智空。

[0452b17]  「憍尸迦！若如是不學空，是名學空，以不  二故。是菩薩摩訶薩學色空，以不二故；乃至  學一切種智空，以不二故。若學色空不二
故，乃至學一切種智空不二故，是菩薩摩訶  薩能學檀波羅蜜不二故，乃至能學般若波  羅蜜不二故；能學四念處不二故，乃至能學
十八不共法不二故；能學須陀洹果不二故，  乃至能學一切種智不二故。是菩薩能學無  量無邊阿僧祇佛法。

[0452b25]  「若能學無量無邊阿僧  祇佛法，是菩薩不為色增學，不為色減學，  乃至不為一切種智增學，不為一切種智減
學。若不為色增、減學，乃至不為一切種智增、  減學，是菩薩不為色受學，不為色滅學；  亦不為受、想、行、識受學，亦不為滅學。乃至一
切種智亦不為受學，亦不為滅學。」

[0452c02]  舍利弗  語須菩提：「菩薩摩訶薩如是學，不為受色學，  不為滅色學，乃至一切種智亦不為受學，亦  不為滅學？」

[0452c05]  須菩提言：「菩薩摩訶薩若如是  學，不為受色學，不為滅色學，乃至一切種智  亦不為受學，亦不為滅學。」

[0452c07]  「須菩提！何因緣故，  菩薩摩訶薩不為受色學，不為滅色學，乃至  一切種智亦不為受學，亦不為滅學？」

[0452c09]  須菩提  言：「是色不可受，亦無受色者，乃至一切種智  不可受，亦無受者，內外空故。如是，舍利弗！菩
薩摩訶薩一切法不受故，能到一切種智。」

[0452c12]  是  時，舍利弗語須菩提：「菩薩摩訶薩如是學般  若波羅蜜，能到一切種智耶？」

[0452c14]  須菩提言：「菩  薩摩訶薩如是學般若波羅蜜，能到一切種  智，一切法不受故。」

[0452c16]  舍利弗語須菩提：「若菩薩  摩訶薩於一切法不受、不滅學者，菩薩摩訶  薩云何能到一切種智？」

[0452c18]  須菩提言：「菩薩摩訶  薩行般若波羅蜜，不見色生、不見色滅；不見  色受、不見色不受，不見色垢、不見色淨，不見
色增、不見色減。何以故？舍利弗！色，色性空故。  受、想、行。識亦不見生、亦不見滅，亦不見受、亦  不見不受，亦不見垢、亦不見淨，亦不見增、亦
不見減。何以故？識，識性空故。乃至一切種  智亦不見生亦不見滅，亦不見受、亦不見不  受，亦不見垢、亦不見淨，亦不見增、亦不見減。
何以故？一切種智，一切種智性空故。如是，舍  利弗！菩薩摩訶薩為一切法不生不滅、不受  不捨、不垢不淨、不合不散，不增不減故，學般
若波羅蜜，能到一切種智，無所學、無所到  故。」

[0453a03]  【論】

[0453a03]  釋曰：

[0453a03]  釋提桓因歡喜言：「須菩提其智甚  深，不壞假名而說諸法實相。」

[0453a04]  爾時，佛讚須  菩提言：「如是！如是！如釋所言。」

[0453a05]  問曰：

[0453a05]  佛何故  讚須菩提？

[0453a06]  答曰：

[0453a06]  示師不自高，弟子承順師  法故。有人師所說，弟子不受；弟子所說，師  不聽。如凡夫人處眾說法時，破一切語不
受。以佛無吾我心故，讚須菩提言：「如是！  如是！」

[0453a10]  復次，佛以大悲心，欲令眾生信受須  菩提所說故，讚言：「其智甚深。」

[0453a11]  菩薩知一切  法假名，則應般若波羅蜜學。所以者何？一切  法但有假名，皆隨順般若波羅蜜畢竟空相  故。

[0453a14]  「如是學，不學色」者，假名法中無有定色，  若無色者，云何「學色」？何以故？菩薩以五眼  求色，而不見是色若我、若無我等相；乃至
一切種智亦如是。「何以故不見色」者，答言：  色中色相空，不可得故不可見，即是自相空。  乃至一切種智亦如是。

[0453a19]  復次，「不學色」者，是  色空即自不能學色空，以諸法行於他相、  不行自相故；譬如人乘馬，非馬乘馬。

[0453a21]  問  曰：

[0453a22]  若如是不學一切法，云何「學一切智」？

[0453a22]  答  曰：

[0453a23]  是中說：「若能於諸法空中無所著，是為  真學色空。」若著空者，是破諸法而不破  空。若人破色而不著空，是則色與空不二
不別，是為能學色空，以不可得空故  不見空。乃至一切種智亦如是。

[0453a27]  「無量無  邊阿僧祇佛法」者，是讚一切種智。上一切種  智，是菩薩心中有量有限，在佛心中則無  量無限。以是故，上雖說學佛法，今更別
說。

[0453b02]  若能如是學，正行菩薩道，不增減色  學。

[0453b03]  「不增」者，若但見四大及造色和合成身  者，則不生著。以於是身中起男女、好醜、長  短相，謂為定實，生染著心，是為「增」。若破
色使空，心著是空，是為「減」。乃至一切種  智亦如是。

[0453b07]  「不受、不滅」者，空故「不受」；業果因  緣相續故「不滅」。是中須菩提自說因緣：「色受  者，不可得故不受。」又以色內外空故「不受」，
以色中內外空空故「不滅」。

[0453b10]  問曰：

[0453b10]  應以十八  空空諸法，此中何以但說「內、外空」？

[0453b11]  答曰：

[0453b11]  受  色者無故說「內空」，色不可受故名「外空」。是內、  外空，則攝一切法空。乃至一切種智亦如是。

[0453b14]  若菩薩能如是學，則出生一切種智。一切種  智是無障礙相，若菩薩觀一切法如虛空  無障礙，則是學一切種智，因果相似故。

[0453b16]  舍  利弗作是念：「菩薩法應當滅一切煩惱，應  當受一切諸善法；今不受、不滅學，云何出  至薩婆若？」作是念已，問須菩提。

[0453b19]  須菩提答  言：「破一切法生相故不生，破一切法無常  相故不滅；觀一切法種種過罪故不受，觀  一切法種種利益故不捨；一切法性常清淨
故不垢，一切法能生著心故不淨。一切法  雖是有作無作、起滅、入出、來往等，而不多不  少不增不減。譬如大海，眾流歸之不增，
火珠煎之不減；諸法亦如是，法性常住故，  一切法自性不可得故。能如是學，則出到  薩婆若，不見學相、不見出相，不見菩薩  相、不見般若波羅蜜相。」

[0453b29]  此中略說故，但說  「無學、無出」。

[0453c02]  【經】

[0453c02]  爾時，釋提桓因語舍利弗：「菩薩摩訶薩般  若波羅蜜，當於何處求？」

[0453c03]  舍利弗言：「菩薩摩  訶薩般若波羅蜜，當於須菩提品中求。」

[0453c04]  釋提  桓因語須菩提：「是汝神力使舍利弗言『菩薩  摩訶薩般若波羅蜜，當於須菩提品中求』？」

[0453c06]  須  菩提語釋提桓因：「非我神力。」

[0453c07]  釋提桓因語須  菩提：「是誰神力？」

[0453c08]  須菩提言：「是佛神力。」

[0453c08]  釋提桓  因言：「一切法皆無受處，何以故言是佛神  力？離無受處相，如來不可得；離如，如來亦不  可得。」

[0453c11]  須菩提語釋提桓因言：「如是！如是！憍尸  迦！離無受處相，如來不可得；離如，如來亦不  可得。無受處相中如來不可得，如中如來不
可得。

[0453c14]  「色如中如來如不可得，如來如中色如  不可得。色法相中如來法相不可得，如來法  相中色法相不可得；受、想、行、識法相中，乃至
一切種智亦如是。

[0453c17]  「憍尸迦！如來色如中不合  不散，受、想、行、識如中不合不散；如來離色如  不合不散，離受、想、行、識如不合不散。乃至一
切種智亦如是。如來色法相中不合不散，受、  想、行、識法相中不合不散；如來離色法相中  不合不散，離受、想、行、識法相中不合不散。乃
至一切種智亦如是。憍尸迦！如是等一切法  中不合不散，是佛神力，用無所受法故。

[0453c24]  「如憍  尸迦言：『菩薩摩訶薩般若波羅蜜，當於何處  求？』憍尸迦！不應色中求般若波羅蜜，亦不應
離色求般若波羅蜜；不應受、想、行、識中求，亦  不應離受、想、行、識求。何以故？是般若波羅  蜜，色、受、想、行、識，是一切法皆不合、不散，無色、
無形、無對，一相，所謂無相。乃至一切種智中  不應求般若波羅蜜，亦不應離一切種智求  般若波羅蜜。何以故？是般若波羅蜜、一切種
智，是一切法皆不合、不散，無色、無形、無對，一  相，所謂無相。何以故？般若波羅蜜非色、亦  非離色，非受想行識、亦非離受想行識；乃
至非一切種智、亦非離一切種智。般若波羅  蜜非色如、亦非離色如，非受想行識如、亦非  離受想行識如。般若波羅蜜非色法、亦非離
色法，非受想行識法、亦非離受想行識法。乃  至非一切種智如、亦非離一切種智如；般若  波羅蜜非一切種智法、亦非離一切種智法。
何以故？憍尸迦！是一切法皆無所有、不可得，  以無所有、不可得故，般若波羅蜜非色、亦非  離色，非色如、亦非離色如，非色法、亦非離色
法；乃至非一切種智、亦非離一切種智，非一  切種智如、亦非離一切種智如，非一切種智  法、亦非離一切種智法。」

[0454a19]  【論】

[0454a19]  問曰：

[0454a19]  佛、舍利弗、須菩提從上來種種因  緣明般若波羅蜜相，今釋提桓因何以故  問「當何處求般若波羅蜜」？

[0454a21]  答曰：

[0454a21]  此不問  般若體，但問般若言說名字可讀誦事，是  故舍利弗言：「當於須菩提所說品中求。」須  菩提樂說空，常善修習空故；舍利弗雖智
慧第一，以無吾我嫉妬心，又斷法愛故，而  言「當於須菩提所說品中求」。

[0454a26]  問曰：

[0454a26]  佛處處  說般若波羅蜜，欲比須菩提所說，百千萬  倍不可算數譬喻為比，何以不言「於佛所  說品中求」？

[0454a29]  答曰：

[0454a29]  釋提桓因意：「除佛一人，誰能  善說者？」是以推須菩提。

[0454b01]  復次，佛常一日一夜  六時以佛眼觀眾生，無令不聞法故墮  落，是故隨眾生所應解、所應得、所應習行
等說。或說般若波羅蜜無常、苦、空、無我，如病、  如癰等，名為「般若波羅蜜」；或分別諸法總  相、別相，或說諸法因緣和合生，無有作
者、受者，無知者、見者，名為「般若波羅蜜」；或  時說法空、或說畢竟空，名為「般若波羅蜜」。  以是故，不言「佛所說品中求」。

[0454b09]  又釋提桓因  心念：「不知何者定是般若定相？」是以舍利弗  言：「須菩提常深入空，所說皆趣空，所說空
亦空；是故言『當於須菩提所說品中求』。」

[0454b12]  釋  提桓因歡喜，讚須菩提言：「大德神力甚大！」

[0454b14]  須菩提謙言：「非是我力，是佛所受神力。」

[0454b14]  釋提  桓因言：「若一切法皆無所受，云何言是佛  所受神力？若離無受相，如來不可得；離如  中，如來不可得。」

[0454b17]  釋提桓因作是念言：「一切法  無受相，一切法空，無依止處，云何當言定  有如來？若無如來，云何有所受神力？又
復離無受相，如來亦不可得；今離是如，  如來不可得。」

[0454b21]  問曰：

[0454b21]  無受相與如有何等異？

[0454b22]  答曰：

[0454b22]  諸法實相，亦名無受，亦名如。諸法中  不可著，故名無受；諸戲論不能破壞，故名  為如。

[0454b24]  今如來，空中不可得，離空亦不可得。  須菩提然其言：「如是！如是！」今須菩提廣說  其事。

[0454b26]  「無受相、如相中，如來不可得」者，或以佛  名名為如來，或以眾生名字名為如來。

[0454b28]  如先世來，後世亦如是去，是亦名如來，亦  名如去。如十四置難中說：「死後如去者，  為有？為無？亦有亦無？亦非有非無？」

[0454c01]  佛名如  來者，如定光佛等行六波羅蜜，得成佛  道；釋迦文佛亦如是來，故名如來。如錠  光佛等智知諸法如，從如中來，故名如
來；釋迦文佛亦如是來，故名如來。

[0454c05]  此二種如  來中，此間說是佛如來。

[0454c06]  因解佛如來無所  有，一切眾生、一切法皆如是亦無所有。

[0454c07]  無  受及如來義，如先說。今當更略說：無受相、如  來相皆空無所有。無受相、如相，無定性故  無如來。

[0454c10]  有人言：諸法實相有二種說：一者、  諸法相畢竟空，是實；二者、有人言：畢竟空可  示可說故非實，如涅槃相不可示不可
說，是名為實。於此二事，畢竟空中如來不  可得，破畢竟空實相中如來亦不可得。畢竟  空即是無受相，破畢竟空實相即是如。

[0454c15]  從  此已下，廣說二義。

[0454c16]  於五眾乃至一切種智，  如來不可得；如來不可得故，云何當有如來  神力？

[0454c18]  如來不可得，如上說。

[0454c18]  是五眾非如來，  離五眾非如來，五眾不在如來中，如來不  在五眾中，如來亦不有五眾。

[0454c20]  五眾生滅  無常、苦、空、無我相故，非是如來；若是如來者，  如來亦應是生滅。

[0454c22]  復次，五眾是五法，如來是  一，云何五法作一？若五即是一，一亦應即  是五；若爾者，世間法、出世間法，一切亂壞！

[0454c24]  如  是種種因緣故，五眾非如來。

[0454c25]  若離五眾有  如來者，如來應無見、無聞、無知、無識，亦不  覺苦樂。所以者何？知覺等是五眾法故。

[0454c27]  問  曰：

[0454c28]  如來用眼、耳、智慧等能知見者，有何咎？

[0454c29]  答曰：

[0454c29]  能見是眼，非是如來。若如來非見相  用眼能見者，未取色時，云何知用是眼？  亦可用耳見！

[0455a02]  問曰：

[0455a02]  如來用智慧分別能知，  眼是能見，餘不能見，以是故用眼，不取  餘根！

[0455a04]  答曰：

[0455a04]  知亦如眼過，知是五眾，非是  如來。若用知知眼，復用何事能知此知？

[0455a05]  問  曰：

[0455a06]  如來用知知眼，以眼知色；若欲知如  來，以何得知？若以如來知如來，是則無  窮！

[0455a08]  答曰：

[0455a08]  知相知中住。如來若知，即是知相；  若是知相，則是無常；若無常者，則無後世！

[0455a09]  復  次，離五眾有如來者，如來應是常，如虛空  相不應變異受苦受樂，亦應無縛無解，  有如是等過罪。

[0455a12]  破異故，五眾不在如來，  如來不在五眾，亦非如來有五眾。

[0455a13]  問曰：

[0455a13]  應  以五眾因緣故有如來；若無五眾，則無如  來。

[0455a15]  答曰：

[0455a15]  若以五眾因緣有如來者，則如來  無自性；若無自性，何得從他性生？

[0455a16]  於五眾  中，五種求如來不可得，是故無如來。

[0455a17]  但以  戲論故，說有如來；以斷戲論故，無如來。  如來是不生不滅法，云何當以戲論求於  如來？若以戲論求如來者，則不見如來。
若當都無如來，則墮邪見！是故，若以有、  無戲論求如來，是則不然！

[0455a22]  如來相即是一切  法相，一切法相即是如來相；如來相即是畢  竟空相，畢竟空相即是一切法相。

[0455a24]  問曰：

[0455a24]  此中  何以但說二事，言「五眾如中無如來如，如  來如中無五眾如」？

[0455a26]  答曰：

[0455a26]  此是略說；說二，則  五事都攝。

[0455a27]  復次，二十種我見，雖一切凡夫人  有，不能一時起。今是會中，或此二事，以是  故，但說二事。

[0455a29]  如五眾，乃至一切種智亦如  是。

[0455b01]  五眾法相乃至一切種智法相亦如是。  五眾如，即是法相。

[0455b02]  問曰：

[0455b02]  若如即是法相，何以  重說？

[0455b03]  答曰：

[0455b03]  行者既到五眾如，心驚，法相何  以畢竟空無所有！是故說五眾法法相自  爾。如人觸火燒手，則無慍心，以其火相
自爾故；若人執火燒之，則忿然而怒，以其  執火燒故。

[0455b07]  「如來五眾如中、五眾法相中，不  合不散」者，除五眾如無如來，即是一相，所  謂無相。所以者何？一法無合無散故，二法
故有合有散。離五眾法相，亦無合無散。  所以者何？離五眾法相，如來不可得故。如來  如、法相，五眾如、法相無二無別，故言：「離五眾
如、五眾法相，亦不合不散。」乃至一切種智亦  如是。

[0455b14]  能如是知諸法如、法相不合不散故，  有是神力。

[0455b15]  「當於何處求」者，上來因佛神力  說般若相，今直說云何求般若。

[0455b16]  論者言：五  眾虛誑無常，本無今有，已有還無，如幻如  夢；般若波羅蜜是諸佛實智慧，云何當於  五眾中求？譬如求重寶，必於大海寶山中
求，不應在溝瀆臭穢處求。離五眾則無  生無滅、無作無起、無有法相，是中云何可  求？

[0455b22]  復次，五眾、般若波羅蜜，不一不異、不合不  散，無色、無形、無對，一相，所謂「無相」。

[0455b23]  問曰：

[0455b23]  般若  波羅蜜，是智慧心數法故，可應無色、無形、無  對；五眾中色眾，云何當說無形、無對？

[0455b25]  答曰：

[0455b26]  聖人以慧眼觀諸法平等皆空，一相，所謂  無相；以是故，色眾無形、無對。

[0455b27]  復次，凡夫人所  見色非實，種種如先破。

[0455b28]  復次，有因緣，般若  波羅蜜不即是如凡夫人所見五眾；破凡  夫人所見五眾故，即是般若波羅蜜，故言不  離。

[0455c02]  乃至一切種智亦如是。

[0455c02]  如相、法相相，如先  說。

[0455c04]  【經】

[0455c04]  釋提桓因語須菩提：「是摩訶波羅蜜，是菩  薩摩訶薩般若波羅蜜！無量波羅蜜、無邊波  羅蜜，是菩薩摩訶薩般若波羅蜜！諸須陀
洹、須陀洹果，從是般若波羅蜜中學成；乃至  諸阿羅漢、阿羅漢果，諸辟支佛、辟支佛道，諸  菩薩摩訶薩，皆從是般若波羅蜜中學成；成
就眾生、淨佛世界、得阿耨多羅三藐三菩提，  皆從是學成。」

[0455c11]  須菩提語釋提桓因言：「如是！如  是！憍尸迦！是摩訶波羅蜜，是菩薩摩訶薩般  若波羅蜜！無量波羅蜜、無邊波羅蜜，是菩薩
摩訶薩般若波羅蜜。從是中學成須陀洹果  乃至阿羅漢果、辟支佛道、諸菩薩摩訶薩；從  是般若波羅蜜中學成成就眾生、淨佛世界、
得阿耨多羅三藐三菩提，已得、今得、當得。

[0455c17]  「憍  尸迦！色大故，般若波羅蜜亦大。何以故？是色  前際不可得，後際不可得，中際不可得。受、想、
行、識大故，般若波羅蜜亦大。何以故？受、想、行、  識前際不可得，後際不可得，中際不可得。  乃至一切種智亦如是。以是因緣故，憍尸迦！
是摩訶波羅蜜，是菩薩摩訶薩般若波羅蜜。

[0455c24]  「憍尸迦！色無量故，般若波羅蜜無量。何以故？  色量不可得故。憍尸迦！譬如虛空量不可得，  色亦如是量不可得。虛空無量故，色無量；色
無量故，般若波羅蜜無量。受、想、行、識，乃至一  切種智無量故，般若波羅蜜無量。何以故？一  切種智量不可得。譬如虛空量不可得，一切
種智亦如是量不可得。虛空無量故，一切  種智無量；一切種智無量故，般若波羅蜜無  量。以是因緣故，是菩薩摩訶薩般若波羅蜜  無量。

[0456a04]  「憍尸迦！色無邊故，諸菩薩摩訶薩般  若波羅蜜無邊。何以故？憍尸迦！色前際不  可得，後際不可得，中際不可得。受、想、行、識
無邊故，般若波羅蜜無邊。何以故？受想行  識前際、後際、中際皆不可得故。乃至一切種  智無邊故，般若波羅蜜無邊。何以故？一切種
智前、後、中際不可得故。以是因緣故，憍尸  迦！是般若波羅蜜無邊。色無邊，乃至一切種  智無邊。復次，憍尸迦！緣無邊故，般若波羅蜜  無邊。」

[0456a13]  「須菩提！云何緣無邊故般若波羅蜜無  邊？」

[0456a14]  須菩提言：「緣一切無邊法故，般若波羅蜜  無邊。」

[0456a15]  「云何緣一切無邊法故般若波羅蜜無  邊？」

[0456a16]  須菩提言：「緣無邊法性故，般若波羅蜜  無邊。

[0456a17]  「復次，憍尸迦！緣無邊如故，般若波羅蜜  無邊。」

[0456a18]  釋提桓因言：「云何緣無邊如故般若波  羅蜜無邊？」

[0456a19]  須菩提言：「如無邊故，緣亦無邊；緣  無邊故，如亦無邊。以是因緣故，諸菩薩摩訶  薩般若波羅蜜無邊。

[0456a21]  「復次，憍尸迦！眾生無邊  故，般若波羅蜜無邊。」

[0456a22]  釋提桓因問須菩提：「云  何眾生無邊故般若波羅蜜無邊？」

[0456a23]  須菩提言：  「於汝意云何？何等法名眾生？」

[0456a24]  釋提桓因言：「無  有法名眾生，假名故為眾生；是名字本無  有法，亦無所趣，強為作名。」

[0456a26]  「憍尸迦！於汝意云  何？是般若波羅蜜中說眾生有實不？」

[0456a27]  釋提桓  因言：「無也！」

[0456a28]  「憍尸迦！若般若波羅蜜中實不  說，眾生無邊亦不可得。憍尸迦！於汝意云何？  佛恒河沙劫壽說眾生、眾生名字，頗有眾
生法有生有滅不？」

[0456b02]  釋提桓因言：「不也！何以故？  眾生從本已來常清淨故。」

[0456b03]  「以是因緣故，憍尸  迦！眾生無邊故，當知般若波羅蜜亦無邊。」

[0456b05]  【論】

[0456b05]  問曰：

[0456b05]  釋提桓因是須陀洹人，云何能問  深般若波羅蜜？

[0456b06]  答曰：

[0456b06]  如須菩提是具足阿  羅漢，以利益菩薩、憐愍眾生故，問菩薩所  行事。釋提桓因雖是聲聞人，是諸天主，有
利智慧、憐愍眾生故，問般若波羅蜜，亦如  是。

[0456b10]  復次，有人言：「三千大千世界中，有百億  釋提桓因。《中阿含》中說釋提桓因得須陀洹  者，異今釋提桓因。今釋提桓因是大菩薩，
憐愍眾生故，三種讚般若波羅蜜，所謂摩訶  波羅蜜、無量波羅蜜、無邊波羅蜜，是般若波  羅蜜；是般若波羅蜜中學成諸聖道故。」

[0456b15]  須  菩提然釋提桓因讚，而廣解其讚言。以五眾  大故，般若波羅蜜大。「五眾大」者，所謂三際不
可得故。亦以無量、無邊故言「大」。破是無量  無邊五眾，將一切眾生入無餘涅槃中，故  言「般若波羅蜜大」。乃至一切種智亦如是。

[0456b20]  「無  量」者亦爾，但以虛空譬喻為異。有法雖大，  不必無量，是故不得以空為喻。如須彌  山，於諸山中雖大而有量，所謂八萬四千
由旬。

[0456b24]  「無邊」者，以五眾廣大無量，故言「無邊」；  亦以五眾有邊則有始，有始則有終，即是  無因無緣，墮斷滅等種種過故。復次，五眾，
三世中不可得，故言「無邊」。

[0456b27]  「緣無邊」者，所謂一  切法四緣：因緣，生一切有為法；次第緣，過去、  現在心心數法；緣緣、增上緣，一切法。是四種
緣，一切處、一切時皆有，故說「緣無邊」；緣無邊  故，般若波羅蜜無邊。

[0456c02]  復次，「緣無邊」者，四緣法  虛誑無實、畢竟空故無邊。

[0456c03]  復次，緣如、法性、實  際無邊故，般若波羅蜜無邊。「如、法性、實際」，是  自然無為相故無量無邊；五眾無邊，是觀力  故，強作無邊。

[0456c06]  復次，「眾生無邊」者，以眾生多  故；無量阿僧祇三世十方眾生，無人能知  數，故言「無邊」。

[0456c08]  復次，是中說眾生空，故言「無  邊」，但強為作名。

[0456c09]  「亦無所趣」者，以眾生無  有定法可趣向故；如火定有所趣，而眾生  名，無實眾生可趣。

[0456c11]  「於汝意云何，般若波羅  蜜中頗說實有眾生不？」「不也！大德！」

[0456c12]  「若眾生  實無，云何有邊？」

[0456c13]  譬如諸佛是一切實語人  中第一，於無量恒河沙劫壽說眾生名字，  是眾生法不以說故有生、有滅，何況餘人
顛倒虛誑少時說！生我心故，當有眾生。

[0456c16]  是  眾生不以入般若波羅蜜中故言「無」，從本  已來常清淨、無所有，有無等戲論滅故。是以  說：「眾生無邊故，般若波羅蜜無邊。」

[0456c19]  問曰：

[0456c19]  「無  邊」中何以故廣說？而「大」及「無量」何以略說？

[0456c20]  答  曰：

[0456c21]  以眾生因緣故，一切凡夫起諸煩惱，於  五眾中作諸邪行，難破故，是以廣說。若破  眾生相，餘一切易破。

大智度論卷第五十五

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
