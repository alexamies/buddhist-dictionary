大寶積經卷第九十一

三藏法師菩提流志奉　詔譯

發勝志樂會第二十五之一

[0519b23] 如是我聞：

[0519b23] 一時佛在波羅㮈城仙人住處施鹿苑中，與大比丘眾滿足千人，復有五百諸菩薩眾。是時眾中多有菩薩，業障深重諸根闇鈍，善法微少好於憒閙，談說世事耽樂睡眠，多諸戲論廣營眾務，種種貪著為所不應，忘失正念修習邪慧，下劣精勤行迷惑行。爾時彌勒菩薩摩訶薩在於會中，見諸菩薩具足如是不善諸行，作是念言：「此諸菩薩於無上菩提圓滿道分皆已退轉，我今當令是諸菩薩覺悟開曉生歡喜心。」作是念已，即於晡時從禪定起，往到其所共相慰問，復以種種柔軟言詞為說法要令其歡喜。因告之曰：「諸仁者！云何汝等於無上菩提圓滿道分而得增長不退轉耶？」

[0519c07] 是諸菩薩同聲白言：「尊者！我等今於無上菩提圓滿道分，無復增長唯有退轉。何以故？我心常為疑惑所覆，於無上菩提不能解了。云何我等當作佛耶？不作佛耶？於墮落法亦不能了。云何我等當墮落耶？不墮落耶。以是因緣善法欲生，常為疑惑之所纏覆。」

[0519c13] 爾時彌勒菩薩而告之曰：「諸仁者！可共往詣如來、應供、正遍知所。而彼如來，一切知者、一切見者，具足成就無障礙智解脫知見，以方便力善知一切眾生所行。當為汝等隨其根性種種說法。」

[0519c17] 是時五百眾中有六十菩薩，與彌勒菩薩往詣佛所，五體投地頂禮佛足，悲感流淚不能自起。彌勒菩薩修敬已畢退坐一面。

[0519c21] 爾時佛告諸菩薩言：「善男子！汝等應起，勿復悲號生大熱惱。汝於往昔造作惡業，於諸眾生以暢悅心瞋罵毀辱障惱損害，隨自分別，不能了知業報差別。是故汝等今為業障之所纏覆，於諸善法不能修行。」

[0519c25] 時諸菩薩聞是語已從地而起，偏袒右肩右膝著地，合掌恭敬而白佛言：「善哉世尊！願為我等說此業障。我等知罪當自調伏，我從今日更不敢作。」

[0519c29] 爾時佛告諸菩薩言：「善男子！汝曾往昔於俱留孫如來法中出家為道，自恃多聞修持淨戒，常懷憍慢傲逸之心。又行頭陀少欲知足，於是功德復生執著。爾時有二說法比丘，多諸親友名聞利養。汝於是人以慳嫉心，妄言誹謗行婬欲事。是時法師親友眷屬，由汝離間說其重過，皆令疑惑不生信受，彼諸眾生於是法師無隨順心斷諸善根。是故汝等由斯惡業，已於六十百千歲中生阿鼻地獄。餘業未盡，復於四十百千歲中生等活地獄。餘業未盡，復於二十百千歲中生黑繩地獄。餘業未盡，復於六十百千歲中生燒熱地獄。從彼歿已還得為人，五百世中生盲無目。以殘業故，在在所生常多蒙鈍，忘失正念障覆善根，福德微少形容醜缺。人不憙見，誹謗輕賤戲弄欺嫌。常生邊地貧窮下劣，喪失財寶資生艱難，不為眾人尊重敬愛。從此歿已，於後末世五百歲中法欲滅時，還於邊地下劣家生，匱乏飢凍為人誹謗，忘失正念不修善法，設欲修行多諸留難。雖暫發起智慧光明，以業障故尋復還沒。汝等從彼五百歲後，是諸業障爾乃消滅，於後得生阿彌陀佛極樂世界，是時彼佛當為汝等授阿耨多羅三藐三菩提記。」

[0520a24] 爾時諸菩薩等聞佛所說，舉身毛竪深生憂悔，便自抆淚，前白佛言：「世尊！我今發露悔其過咎。我等常於菩薩乘人輕慢嫉恚及餘業障，今於佛前如罪懺悔。我等今日於世尊前發弘誓願。

[0520a29] 「世尊！我從今日至未來際，若於菩薩乘人見有違犯舉露其過，我等則為欺誑如來。

[0520b02] 「世尊！我從今日至未來際，若於菩薩乘人戲弄譏嫌恐懼輕賤，我等則為欺誑如來。

[0520b04] 「世尊！我從今日至未來際，若見在家出家菩薩乘人以五欲樂遊戲歡娛，見受用時，終不於彼伺求其過，常生信敬起教師想；若不爾者，我等則為欺誑如來。

[0520b08] 「世尊！我從今日至未來際，若於菩薩乘人慳親友家及諸利養，惱彼身心令其逼迫，我等則為欺誑如來。

[0520b11] 「世尊！我從今日至未來際，若於菩薩乘人以一麁言令其不悅，我等則為欺誑如來。

[0520b13] 「世尊！我從今日至未來際，若於菩薩乘人晝夜六時不勤禮事，我等則為欺誑如來。

[0520b14] 「世尊！我從今日至未來際，為欲護持此弘誓故不惜身命；若不爾者，我等則為欺誑如來。

[0520b16] 「世尊！我從今日至未來際，若於聲聞及辟支佛以輕慢心謂於彼等不勝於我，我等則為欺誑如來。

[0520b19] 「世尊！我從今日至未來際，若不善能摧伏其身生下劣想，如旃陀羅及於狗犬，我等則為欺誑如來。

[0520b22] 「世尊！我從今日至未來際，若自讚歎於他毀呰，我等則為欺誑如來。

[0520b24] 「世尊！我從今日至未來際，若不怖畏鬪諍之處，去百由旬如疾風吹，我等則為欺誑如來。

[0520b26] 「世尊！我從今日至未來際，若於持戒多聞頭陀少欲知足一切功德身自炫曜，我等則為欺誑如來。

[0520b29] 「世尊！我從今日至未來際，所修善本不自矜伐，所行罪業慚愧發露；若不爾者，我等則為欺誑如來。」

[0520c03] 爾時世尊讚諸菩薩：「善哉善哉！善男子！善說如是覺悟之法，善發如是廣大誓願。能以如是決定之心安住其中，一切業障皆悉消滅，無量善根亦當增長。」

[0520c06] 佛復告彌勒菩薩摩訶薩言：「彌勒！若有菩薩為欲清淨諸業障者，當發如是廣大誓願。」

[0520c09] 爾時彌勒菩薩白佛言：「世尊！頗有善男子善女人等護持此願，當得圓滿不退轉耶？」

[0520c10] 佛告彌勒菩薩言：「有善男子善女人等行菩薩道護持此願，寧捨身命終不缺減令其退轉。」

[0520c13] 爾時彌勒菩薩復白佛言：「世尊！若有菩薩於後末世五百歲中法欲滅時，成就幾法，安隱無惱而得解脫？」

[0520c15] 佛告彌勒菩薩言：「彌勒！若有菩薩於後末世五百歲中法欲滅時，當成就四法，安隱無惱而得解脫。何等為四？所謂於諸眾生不求其過，見諸菩薩有所違犯終不舉露，於諸親友及施主家不生執著，永斷一切麁獷之言。彌勒！是為菩薩於後末世五百歲中法欲滅時，成就四法安隱無惱而得解脫。」

[0520c22] 爾時世尊欲重宣此義而說偈言：

「不求他過失，　　亦不舉人罪，
　離麁語慳悋，　　是人當解脫。

[0520c25] 「彌勒！復有菩薩於後末世五百歲中法欲滅時，當成就四法，安隱無惱而得解脫。何等為四？所謂不應親近懈怠之人，捨離一切憒閙之眾，獨處閑靜常勤精進，以善方便調伏其身。彌勒！是為菩薩於後末世五百歲中法欲滅時，成就四法安隱無惱而得解脫。」

[0521a01] 爾時世尊欲重宣此義而說偈言：

「當捨於懈怠，　　遠離諸憒閙，
　寂靜常知足，　　是人當解脫。」

[0521a05] 爾時世尊說此偈已，告彌勒菩薩言：「彌勒！是故菩薩於後末世五百歲時，欲自無惱而解脫者、除滅一切諸業障者，應當捨離憒閙之處，住阿蘭若寂靜林中。於不應修而修行者，及諸懶墮懈怠之屬，皆當遠離。但自觀身不求他過，樂於恬默，勤行般若波羅蜜多相應之行。若欲於彼諸眾生等，深生憐愍多所饒益，應以無希望心清淨說法。

[0521a13] 「復次彌勒！若菩薩以無希望心行法施時，不著名聞利養果報，以饒益事而為上首，常為眾生廣宣正法，當得成就二十種利。云何名為二十種利？所謂正念成就，智慧具足，有堅持力，住清淨行，生覺悟心，得出世智，不為眾魔之所得便，少於貪欲，無有瞋恚，亦不愚癡，諸佛世尊之所憶念，非人守護，無量諸天加其威德，眷屬親友無能沮壞，有所言說人必信受，不為冤家伺求其便，得無所畏，多諸快樂，為諸智人之所稱歎，善能說法眾人敬仰。彌勒！是為菩薩當得成就二十種利，不著名聞利養果報，行饒益事而為上首，常為眾生以無希望心清淨說法。

[0521a26] 「復次彌勒！若菩薩以無希望心行法施時，不著名聞利養果報，以饒益事而為上首，常為眾生廣宣正法，又能成就二十種利。云何名為二十種利？所謂未生辯才而能得生；已生辯才終不忘失；常勤修習得陀羅尼；以少功用善能利益無量眾生；以少功用令諸眾生起增上心恭敬尊重；得身、口、意清淨律儀；超過一切惡道怖畏；於命終時心得歡喜；顯揚正法；摧伏異論；一切豪貴威德尊嚴猶自不能有所窺望，何況下劣少福眾生；諸根成就無能映蔽；具足攝受殊勝意樂；得奢摩他、毘婆舍那；難行之行皆得圓滿；發起精進普護正法；速疾能超不退轉地；一切行中隨順而住。彌勒！是為菩薩當得成就二十種利，不著名聞利養果報，行饒益事而為上首，常為眾生以無希望心清淨說法。」

[0521b13] 佛告彌勒：「汝觀未來後五百歲，有諸菩薩甚為無智，行法施時若有利養生歡喜心，若無利養不生歡喜。彼諸菩薩為人說法，作如是心：『云何當令親友檀越歸屬於我？』復更念言：『云何當令在家出家諸菩薩等，而於我所生淨信心，恭敬供養衣服飲食臥具湯藥？』如是菩薩以財利故為人說法，若無利養心生疲厭。彌勒！譬如有人志樂清淨，或為死蛇死狗死人等屍、膿血爛壞繫著其頸。是人憂惱深生厭患，以違逆故迷悶不安。彌勒！當知於後末世五百歲中，說法之人亦復如是，於諸一切無利養處，不順其心無有滋味，便生厭倦棄捨而去。彼諸法師作如是念：『我於此中說法無益。何以故？是諸人等於我所須衣服飲食臥具醫藥不生憂念。何緣於此徒自疲勞。』彌勒！是諸法師自求供養給侍尊重，攝受同住及於近住，不為於法及利益事而攝受之。是諸法師自求飲食衣服臥具，詐現異相入於王城國邑聚落，而實不為利益成熟於諸眾生。彌勒！我不說言有希求者為法施清淨。何以故？若心有希求則法無平等。我不說言貪污心者能成熟眾生。何以故？自未成熟能成熟他，無有是處。彌勒！我不說言尊重供養安樂其身，貪著攝受不淨物者為利益事。何以故？為求自身安隱豐樂攝受眾會，不能令其安住正信。彌勒！我不說言矯詐之人住阿蘭若，薄福德者而為少欲，貪勝味者名易滿足，多求美膳以為乞食。彌勒！我不說言乞求種種上妙衣服，謂如是等持糞掃衣。彌勒！我不說言在家出家無識知者為離憒閙。彌勒！我不說言諂曲之人值佛興世，求他短者為如理修行，多損害者名戒蘊清淨，增上慢者為多聞第一。彌勒！我不說言好朋黨者名住律儀，心貢高者名尊敬法師，綺語輕弄為善說法，與俗交雜能於僧眾離諸過失。彌勒，我不說言簡勝福田為施不望報，求恩報者為善攝諸事，求恭敬利養為志樂清淨，多妄計者以為出家。彌勒！我不說言分別彼我名樂持戒，不尊敬者名為聽法，樂著世典呪詛言論以為受法。彌勒！我不說言於諸空性無勝解者能出離生死，多執著者為離諸行。彌勒！我不說言於菩提分住有所得名為證智。彌勒！我不說言無勢力者忍辱成就，無嬈觸者被忍辱甲，少煩惱者名律儀清淨，邪方便者為如說修行。彌勒！我不說言愛言說者為一心住，好營世務於法無損，志樂清淨墮諸惡趣，修習智慧為憒閙行。彌勒！我不說言方便相應名為諂曲，不求利養而為妄語，無執著者誹謗正法，護正法者而惜身命，所行下劣為無勝慢。如是彌勒！於後末世五百歲中，當有菩薩鈍根小智諂曲虛誑，住於賊行。汝應護之。」

[0522a07] 爾時彌勒菩薩白佛言：「世尊！最後末世五百歲中，唯此六十諸菩薩等業障所纏，為復更有餘菩薩耶？」

[0522a10] 佛告彌勒菩薩言：「彌勒！於後末世五百歲中，有諸菩薩多為業障之所纏覆。是諸業障，或有消滅、或復增長。彌勒！於此五百諸菩薩中，有二十菩薩業障微少，後五百歲還來生此城邑聚落廛閈山野，種姓尊豪有大威德，聰明智慧善巧方便，心意調柔常懷慈愍，多所饒益，顏貌端嚴辯才清妙，數術工巧皆能善知。自隱其德安住頭陀功德之行，在在所生捨家為道。已於無量阿僧祇俱胝劫中，積集阿耨多羅三藐三菩提，護持正法不惜身命，住阿蘭若空閑林中，常勤精進不求利養，善入一切眾生心行，呪術言論悉能了知，於諸義理少聞多解，辯才智慧皆悉具足。彼諸菩薩於是法中，精勤修習得陀羅尼無礙辯才，於四眾中宣說正法，以佛威德加被力故，於佛所說修多羅、祇夜、受記、伽陀、優陀那、尼陀那、阿波陀那、伊帝越多伽、闍多伽、毘佛略、阿浮陀達摩、優波提舍皆得辯才無礙自在。彌勒！彼諸二十善巧菩薩，從於和上阿闍梨所得聞無量百千契經，皆能受持。當說是言：『我此法門，從某和上阿闍梨所親自聽受，無有疑惑。』彌勒！於彼時中當有在家出家諸菩薩等，無有智慧善巧方便，於此受持正法菩薩所說之法，却生譏笑輕毀謗言：『如是之法，皆由汝等善巧言詞隨意製造，實非如來之所宣說。我等於中不能信樂發希有心。』彌勒！當爾之時，無量眾生於是法師皆生誹謗，捨之而去互相謂言：『是諸比丘無有軌範，多諸邪說，不依契經、不依戒律，猶如倡伎戲弄之法。汝等於中莫生信樂發希有心，非正法也。』彌勒！彼諸愚人為魔所持，於是法中不能解了，謂非如來之所演說。於是持法諸比丘所生於誹謗，作壞法業。以是因緣，當墮惡道。是故彌勒！若諸智慧善巧菩薩欲護正法當隱其德，於多分別諸眾生所應須護念，莫令於汝生不善心。」

[0522b18] 爾時彌勒菩薩而白佛言：「希有世尊！於後末世五百歲中，有諸菩薩甚為無智，於大眾中誹謗正法及持法者，復於其中當於辯才及陀羅尼，而於是法不能信受。

[0522b22] 「世尊！譬如有人渴乏須水，往詣泉池而欲飲之。是人先來，投諸糞穢於此水中。後不覺知欲飲其水，便取嗅之。既聞臭已，不飲其水。彼之自污更說其過，乃至歎言：『奇哉！此水甚大臭穢。』是人過失都不覺知，而於是水反生怨咎。世尊！如泉池者，當知即是持法比丘。由佛神力，於此法眼善能解說。又復如彼愚癡之人，若於泉池自投糞穢，後不覺知欲飲水者。世尊！最後末世五百歲中，有諸無智諸菩薩等亦復如是，於彼正法及持法者生誹謗已，復於是人聽受法味。彼人自失都不覺知，以疑惑過污染意根，彼持法者當被戲弄、或受譏笑。乃至歎言：『奇哉！此法為諸過失之所染污。』彼無智人於此正法及是法師不能聽受，伺求其短謗言污辱，生厭離心捨之而去。」

[0522c08] 爾時世尊讚彌勒菩薩言：「善哉善哉！彌勒！善能演說如是譬喻，無能伺求說其短者。彌勒！以是因緣，汝應當知有四辯才，一切諸佛之所宣說。有四辯才，一切諸佛之所遮止。云何名為有四辯才一切諸佛之所宣說？所謂利益相應、非不利益相應，與法相應、非不與法相應，煩惱滅盡相應、非與煩惱增長相應，涅槃功德相應、非與生死過漏相應。彌勒！是為一切諸佛之所宣說四種辯才。

[0522c17] 「彌勒！若比丘、比丘尼、優婆塞、優婆夷欲說法者，應當安住如是辯才。若善男子善女人等有信順心，當於是人而生佛想、作教師想，亦於是人聽受其法。何以故？是人所說，當知皆是一切如來之所宣說一切諸佛誠實之語。彌勒！若有誹謗此四辯才，言非佛說，不生尊重恭敬之心。是人以怨憎故，於彼一切諸佛如來所說辯才皆生誹謗，誹謗法已作壞法業，作壞法已當墮惡道。是故彌勒！若有淨信諸善男子，為欲解脫誹謗正法業因緣者，不以憎嫉人故而憎嫉於法，不以人過失故而於法生過，不以於人怨故而於法亦怨。

[0522c29] 「彌勒！云何名為四種辯才一切諸佛之所遮止？所謂非利益相應、不與利益相應，非法相應、不與法相應，煩惱相應、不與煩惱滅盡相應，生死相應、不與涅槃功德相應。彌勒！是為一切諸佛之所遮止四種辯才。」

[0523a05] 爾時彌勒菩薩白佛言：「世尊！如佛所說，若有辯才增長生死，非諸如來之所宣說。云何世尊說諸煩惱能為菩薩利益之事，又復稱讚攝取生死而能圓滿菩提分法？如是等辯，豈非如來之所說耶？」

[0523a09] 佛告彌勒菩薩摩訶薩言：「彌勒！我今問汝，隨汝意答。若有說言，菩薩為欲圓滿成就菩提分故攝取生死。又復說言，以諸煩惱為利益事。如是說者，為與利益相應？非利益相應？為與法相應？非法相應？」

[0523a14] 彌勒菩薩白佛言：「世尊！若正說者，則與義利相應、與法相應，能令菩薩菩提分法得圓滿故。」

[0523a16] 佛言：「彌勒！若說菩薩為欲圓滿菩提分故攝取生死，說諸煩惱能為菩薩利益之事。如是辯才諸佛如來之所宣說。何以故？彌勒！此諸菩薩得法自在，所起煩惱無有過失。是為菩薩善巧方便，非諸聲聞緣覺境界。彌勒！若有煩惱，不能為他作利益事，亦不能滿菩提分法而發起者，不與義利相應、不與法相應，但為下劣善根因者。菩薩於中寧捨身命，亦不隨彼煩惱而行。何以故？彌勒！有異菩薩得智力故，於諸煩惱現有攀緣。有異菩薩無智力故，於諸煩惱增上執著。」

[0523a27] 爾時彌勒菩薩白佛言：「世尊！如我解佛所說義，若諸菩薩於後末世五百歲中，樂欲離諸業障纏縛，自無損害而得解脫。是人當於菩薩行中深生信解，於他過失不生分別，志求如來真實功德。」

[0523b02] 佛言：「如是如是。彌勒！是故當於諸菩薩等方便行中深生信解。何以故？慧行菩薩方便之行難信解故。彌勒！譬如須陀洹人示凡夫行。如是凡夫，與須陀洹位各差別。凡夫愚人以貪瞋癡之所纏故墮諸惡道，而須陀洹於貪瞋癡善能了達，終不墮落三惡道耳。彌勒！慧行菩薩亦復如是，於貪瞋癡習氣未斷，彼亦別餘初業菩薩。何以故？其心不為煩惱所覆，不同初業諸菩薩等。鈍行菩薩無有善巧，同諸凡夫不能出離。彌勒！慧行菩薩，一切重罪以智慧力悉能摧滅，亦不因彼墮於惡道。彌勒！譬如有人於大火聚投以薪木，數數添之。如是添已，其焰轉熾彌更增明無有盡滅。彌勒！慧行菩薩亦復如是，以智慧火燒煩惱薪，數數添於煩惱薪木。如是添已，智慧之火轉更增明無有盡滅。彌勒！如是如是，慧行菩薩智慧之力善巧方便難可了知。」

大寶積經卷第九十一

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA