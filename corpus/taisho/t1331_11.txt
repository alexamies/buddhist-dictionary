佛說灌頂隨願  往  生十方淨土經  卷第十一
東晉天竺三藏帛尸梨蜜多羅譯

[0528c27]  聞如是。一時佛在鳩尸那竭國娑羅雙樹間。  爾時世尊般涅槃時。十方國土無央數眾。天  龍八部悉皆悲號歎息。禽獸雜類悉皆如是。
來到佛所稽首作禮畢訖却坐。世尊告曰若  有疑者今皆當問。正覺滅度多所矜愍。設有  問者為究竟說。

[0529a04]  爾時他方國土有一菩薩名曰普廣。從座而  起稽首作禮。而白佛言四輩弟子。臨終之日  若已終者。願欲往生十方國土。修何功德而  得往生。

[0529a08]  佛告普廣菩薩摩訶薩。汝能愍念四輩弟子  及未來世諸眾生等。問此願生因緣之福。汝  今諦聽吾當為汝而演說之。

[0529a11]  佛告普廣菩薩摩訶薩。若四輩弟子若臨終  時若未終者。願生東方香林剎者。其佛號曰  入精進菩薩。無央數國土莊嚴。若人臨終之
日。願生彼者隨願往生。

[0529a15]  佛告普廣菩薩摩訶薩。若有善男子善女人  等。臨終之日。願生東南方金林剎者。其佛號  曰盡精進菩薩。無央數國土莊嚴。若人臨
終願生彼者隨願往生。

[0529a19]  佛告普廣菩薩摩訶薩。若有善男子善女人  等臨終之日。願生南方樂林剎者。其佛號曰  不捨樂菩薩。無央數國土莊嚴。若人命終願
生彼者隨願往生。

[0529a23]  佛告普廣菩薩摩訶薩。若有善男子善女人  等臨終之日。願生西南方寶林剎者。其佛號  曰上精進菩薩。無央數國土莊嚴。若臨終時
願生彼者隨願往生。

[0529a27]  佛告普廣菩薩摩訶薩。若有善男子善女人  等臨終之日。願生西方華林剎者。其佛號曰  習精進菩薩。無央數國土莊嚴。若人臨終願
生彼者隨願往生。

[0529b02]  佛告普廣菩薩摩訶薩。若有善男子善女人  等臨終之日願生西北方金剛剎者。其佛號  曰一乘度菩薩。無央數國土莊嚴。若人臨終
願生彼者隨願往生。

[0529b06]  佛告普廣菩薩摩訶薩。若有善男子善女人  等臨終之日。願生北方道林剎者。其佛號曰  行精進菩薩。無央數國土莊嚴。若人臨終願
生彼者隨願往生。

[0529b10]  佛告普廣菩薩摩訶薩。若有善男子善女人  等臨終之日。願生東北方青蓮剎者。其佛  號曰悲精進菩薩。無央數國土莊嚴。若人臨
終願生彼者隨願往生。

[0529b14]  佛告普廣菩薩摩訶薩。若有善男子善女人  等臨終之日。願生下方水精剎者。其佛號曰  淨命精進菩薩。無央數國土莊嚴。若人臨終
願生彼者隨願往生。

[0529b18]  佛告普廣菩薩摩訶薩。若有善男子善女人  等命終之日。願生上方欲林剎者。其佛號曰  至誠精進菩薩。無央數國土莊嚴。若人臨終
願生彼者隨願往生。

[0529b22]  佛告普廣菩薩摩訶薩。若四輩男女臨終之  日。願生十方佛剎土者。當洗除身體著鮮潔  之衣。燒眾名香懸繒旛蓋。歌詠三寶讀誦尊
經。廣為病者說因緣。譬喻言辭微妙經義。  苦空非身四大假合。形如芭蕉中無有實。又  如電光不得久停。故云色不久鮮當歸敗壞。
精誠行道可得度苦。隨心所願無不獲果。

[0529b29]  佛又復告普廣菩薩摩訶薩。十方妙土通  洞無窮不可度量。諸佛如來所居淨土。亦復  無量不可稱數。今我於此大眾之中。為諸四
輩未來之世像法眾生。說是十方諸佛國土  及佛名號。不可稱說略演少耳。普廣菩薩摩  訶薩又白佛言。世尊十方佛剎淨妙國土有
差別不。佛言普廣無差別也。普廣又白佛言。  世尊何故經中讚歎阿彌陀剎。七寶諸樹宮  殿樓閣。諸願生者。皆悉隨彼心中所欲應  念而至。

[0529c10]  佛告普廣菩薩摩訶薩。汝不解我意。娑婆  世界人多貪濁。信向者少習邪者多。不信正  法不能專一。心亂無志實無差別。令諸眾生
專心有在。是故讚歎彼國土耳。諸往生者悉  隨彼願無不獲果。

[0529c15]  普廣菩薩復白佛言。若四眾男女。若命未終  若已終者。我今當勸修諸福業。得生十方諸  佛剎也。佛言善哉普廣菩薩摩訶薩。隨意
教導十方人也。普廣菩薩語四輩言。若人臨  終未終之日。當為燒香然燈續明。於塔寺中  表剎之上。懸命過幡轉讀尊經竟三七日。所
以然者命終之人。在中陰中身如小兒。罪福  未定應為修福。願亡者神使生十方無量剎  土。承此功德必得往生。亡者在世若有罪
業應墮八難。幡燈功德必得解脫。若善願應  生父母在異方不得疾生。以幡燈功德。皆得  疾生無復留難。若得生已。當為人作福德之
子。不為邪鬼之所得便種族豪強。是故應修  幡燈功德。諸過命者修行福業。至心懇惻應  代亡者。悔過眾罪罪垢即滅。為亡者修福。如
餉遠人無不獲果。譬如世間犯罪之人。心中  思惟望諸親屬。求諸大力救其危厄。今日燒  香望得解脫。為亡者稱其名號修諸功德。以
福德之力緣是解脫亦復如是。徑生十方無  願不得。

[0530a06]  普廣菩薩又白佛言。若人在世不歸三寶不  行法戒。若其命終應墮三塗受諸苦痛。其人  臨終方欲精誠歸命三寶。受行法戒悔過罪
釁。發露懺謝改更修善。臨壽終時聞說經法。  善師化導得聞法音。欲終之日生是善心得  解脫不。佛言普廣菩薩摩訶薩。若有男子
善女人等。臨終之時得生此心。無不解脫眾  苦者也。所以者何如人負債依附王者。債主  便畏不從求財。此譬亦然天帝放赦閻羅除
遣。及諸五官伺候之神。反更恭敬不生惡心。  緣此福故不墮惡道解脫厄難。隨心所願皆  得往生。

[0530a18]  普廣菩薩復白佛言。又有眾生不信三寶不  行法戒。或時生信或時誹謗。或時父母兄  弟親族。卒得病苦緣此命終。或墮在三塗八
難之中。受諸苦惱無有休息。父母兄弟及諸  親族。為其修福為得福不。佛言普廣。為此人  修福七分之中為獲一也。何故爾乎。緣其前
世不信道德。故使福德七分獲一。若以亡者  嚴身之具。堂宇室宅園林浴池以施三寶。此  福最多功德力強。可得拔彼地獄之殃。以是
因緣便得解脫。憂苦之患長得度脫。往生十  方諸佛淨土。

[0530a29]  普廣菩薩復白佛言。若四輩男女善解法戒。  知身如幻精勤修習行菩提道。未終之時逆  修三七。然燈續明懸繒旛蓋。請召眾僧轉
讀尊經。修諸福業得福多不。佛言普廣其福  無量不可度量。隨心所願獲其果實。普廣菩  薩白佛言。世尊若四輩男女。若臨終時若已
過命。是其亡日我今亦勸。造作黃幡懸著剎  上。使獲福德離八難苦。得生十方諸佛淨  土。幡蓋供養隨心所願至成菩提。幡隨風轉。
破碎都盡至成微塵。風吹幡塵其福無量。幡  一轉時轉輪王位。乃至吹塵小王之位。其報  無量。燈四十九照諸幽冥苦痛眾生蒙此
光明皆得相見。緣此福德拔彼眾生悉得休  息。

[0530b14]  佛告普廣若四輩男女。若行齋戒心當存想。  請十方僧。不擇善惡持戒毀戒高下之行。到  諸塔寺請僧之時。僧次供養無別異想。其福
最多無量無邊。若值羅漢四道果人及大心  者。緣此功德受福無窮。一聞說法可得至道  無上涅槃。

[0530b20]  佛告普廣及大眾人民天龍八部諸鬼神等。  各各諦聽思惟吾言。我今欲於此大眾之中。  說那舍長者本昔因緣罪福之事。此大長者
居羅閱祇國。恒修仁義飢窮乏者。沙門婆羅  門諸求索者。悉欲供養無所遺惜。父母大慳  無供養心。長者有緣行至他方。晨朝澡洗著
衣結束已畢。跪拜父母叉手白言。今有緣事  往至他方。有少財物分為三分。一分供養供  給父母。一分珍寶施諸沙門及貧之者。餘有
一分自欲持行。父母言受。於兒行後修諸福  德。若有人來從求索者悉當施與。於是長者  便辭父母遠至他方。如是去後父母邪見無
念子心。沙門婆羅門及貧乏者往從乞匃。慳  貪邪見無施與心。子行去後。若干日數應還  到舍。父母計其應還歸家。往到市所。取猪
羊骨頭蹄膏血。果蓏雜穀持散家中。那舍長  者從遠方還。見其父母歡喜無量。接足禮拜  問訊起居。父母亦復歡喜踊躍語那舍言。我
於汝行後為汝設福。沙門婆羅門國中孤老  貧窮乞者。以汝財物悉施與之。兒聞設福布  施貧乏心大歡喜。又語兒言我亦復請諸沙
門設福始竟。今日家中草穢狼藉猶未掃除。  兒見狼藉相貌如是。信其父母為設福德。倍  復歡喜踊躍無量。久後之間父母衰老。得諸
病苦便即命終。那舍即便殯殮屍骸。安厝粗  畢。從父母命終轉讀尊經。燒香禮拜歌詠讚  歎無一時廢。竟于三七經聲不絕。作是思惟
我父母在世。極憂念我多修福德。今我又復  請諸聖眾。想我父母緣此功德故。應往生十  方剎土。供養恭敬面見諸佛。

[0530c21]  於是那舍忽得重病。奄便欲死唯心上暖。家  中大小未便殯斂。至七日後乃得蘇解。家中  問言那舍長者病苦如是。本死今蘇從何而
來。長者那舍語其家言。我數日來。善神將  我。示以福堂無極之樂。又到地獄靡不經歷。  眼中所覩唯苦痛耳。今我又見餓鬼住處。所
生父母在中受苦。見我來看悲號懊惱。欲求  免脫不能得出。我思父母在世之時。大修福  德意謂生天。而更墮在餓鬼獄中受諸苦惱。
那舍長者說此語已。向其家中懊惱流淚。我  今家中當作何方功德之力。拔我父母使得  解脫。那舍長者又自思惟。我父母昔病苦之
時。大修福德欲終未終。及命終已然燈續明。  轉經行道齋戒一心。乃至三七未曾懈廢。而  今父母而更生此罪苦地獄。必當有意便問
親族及諸耆宿。耆宿答言我不了此深妙之  事。可往諮問佛世尊也。於是長者便往到  佛所。頭面作禮胡跪合掌。而白佛言欲有啟
請。唯願世尊慈愍不怪。佛言便說。長者那舍  說向因緣。父母在世常修福德。及命終後為  供三七至安厝畢。謂言生天而更墮在地獄
中。已問耆宿耆宿不了。今故問佛為我決  疑。緣我重病奄便欲死。七日乃蘇。善神將我  經歷地獄靡不周遍。以是因緣得見父母在
苦劇地。修福如此而更墮罪。不解所以今故  問佛。唯願世尊解釋我疑。修何福業令我父  母。解脫厄難不遭苦患。悉得生天封受自  然。快樂無極得涅槃道。

[0531a20]  佛語長者汝一心諦聽我之所說。汝前欲行  往至他方。留財寶物與汝父母。令汝父母修  諸福德。父母邪見欺誑於汝。實不修福妄言
為作修諸福緣。以慳貪故墮彼地獄。長者聞  佛神口所說。疑惑永除作如是言。是我之過  非父母咎。即於佛前代其父母。悔過此罪慳
貪之殃。長者父母於彼地獄小得休息。

[0531a27]  佛語長者今我借汝天眼。使汝得見父母休  息。長者於是承佛威神。見其父母皆得休息。  那舍長者又白佛言。今者又當作何福業。使我
父母解脫彼苦。佛語長者今請諸聖眾。安  居三月行道欲竟。可還家中作百味飲食之  具種種甘美。以好淨器盛持供養。及好衣服
種種華香。金銀珍寶雜碎供具以施於僧。令  汝得福使汝父母解脫此難。不復更受餓鬼  形也。

[0531b07]  長者那舍即如佛言。還家供辦不違尊教作  供養已。緣此生天封受自然無為快樂。汝今  欲見汝父母所生宮殿處不。今更以威神。令
汝得見不復受苦。長者承佛威神之力。見其  父母生在天上。諸天娛樂自在隨意無復罣  礙。佛告那舍。罪福如是。不可不慎。如長者
眼所見心所開。故言自作自得非天與人。如  長者父母。雖在餓鬼其罪小輕。一切餓鬼受  罪甚重不可具說。長者父母其罪輕者。有小
福德扶接使爾。長者修福竟于三七日。於  諸餓鬼受罪輕也。所以然者前章中言。若人  在世不識三寶。不修齋戒無善師教。過命已
後兄弟父母。親屬知識為其修福。七分之中  為獲一也。是故長者父母有罪。雖在地獄餓  鬼之中。受罪輕者緣修福故七分獲一。今修
福德供養眾僧。以是因緣解脫眾難故得生  天。

[0531b24]  佛告普廣菩薩摩訶薩。若人未終臨終之日。  若已終竟又是終日。父母親族知識朋友。為  命終者修諸福業。齋戒一心洗浴身體著鮮
潔之衣。一心禮敬十方諸佛。又當稱揚十方  佛號。別以華香供養諸佛。可得解脫憂苦之  患。得昇天上證泥洹道。

[0531c01]  佛告普廣菩薩摩訶薩。若未終時禮拜十方  諸佛。命終之人所生之處常得值佛。千劫萬  劫億萬劫數。重罪之殃無不得脫。亦復當為
說是灌頂無上章句。三世諸佛天中之天各  皆順本。三世如來說是無上總持章句。普廣  菩薩摩訶薩。汝當諦聽我今為汝。及一切眾
生諸病苦者。若其臨終若已終竟復是終日。  聞此章句。所生之處當得見佛。不墮八難遠  於惡道。於是世尊在大眾中。宣說諸佛無上  章句。即作偈頌而說之曰。

波利富樓那　　遮利三慢陀  
達舍尼羅佉　　摩訶毘羅訶  
伽帝三慢陀　　毘陀摩伽帝  
摩訶伽利波　　波帝婆彌陀  
娑婆婁伽提　　修鉢利富那  
阿利那達摩　　摩訶毘波提  
帝利毘波伽　　修勒波僧祇  
醯帝三博叉　　摩訶三慢陀  
阿陀摩羅尼　　阿利摩羅多  
毘鼓三慢陀　　達尼佉羅陀

[0531c21]  佛語普廣菩薩摩訶薩。是為灌頂無上章句。  必定不二。解除亡者無量罪厄。令過命者  得生天上。隨心所願往生十方。此大章句真
實之言。在所生處常見十方微妙淨土。若在  世時應當受持如是章句。齋戒一心為過命  者。七日七夜受持八禁長齋菜食。禮敬十
方諸佛世尊。當發大誓願我獲得僧那僧涅。  諸眾生輩使向無上正真大道。

[0531c29]  爾時世尊說是語已。告諸大眾善男子善女  人等。及天龍八部一切鬼神。汝等眾輩。聞說  十方淨佛國土。復聞說是那舍長者因緣罪
福。生信心不。

[0532a04]  普廣菩薩復從坐起。白世尊言。說是十方  諸佛淨土無量功德莊嚴快樂。復得聞是那  舍因緣。世尊又說眾事因緣。甚善心大歡
喜踊躍無量。世尊說是多所利益。後世眾生  緣此解脫以為軌則。不復貪悋資生之物。聞  此經言但生施心無所愛惜。隨意施與貧乏
使足。國土豐饒施心平等。如是漸漸積功累  德悉成佛道。

[0532a12]  普廣菩薩摩訶薩又白佛言。若四輩男女欲  修學是願生淨土灌頂經典。有幾事行得此  經法。佛言普廣有十二事。可得修學是經典
也。一者不信九十五種邪見之道。二者堅持  禁戒至終不犯。三者勤學禪定教未學者。四  者忍辱不瞋見惡不惱。五者常樂布施愍念
孤老。六者常勤精進晝夜不懈。七者若行來  出入朝拜塔像。及諸尊長然後捨去。八者合  集眾人為作唱導普得信心。九者不貪世榮
衣服伎樂資生之物。常好苦行依四依法。十  者行此法時無所悕望。但欲利益諸眾生輩。  不於其中悕人利養。十一者至終不諂邪命
自活。十二者行此經時不擇富貴豪樂之人。  貧苦求者等心看之無有異想。是為十二正  化之事。時普廣聞此心大歡喜。我當奉行至  終不犯。

[0532a28]  佛說經竟。是諸大眾無不歡喜。阿難因從坐  起。演說法竟當何名之。佛語阿難此經名為  普廣所問十方淨土隨願往生。亦名那舍罪
福因緣。又名灌頂無上章句。佛說是經已。四  眾人民天龍八部。聞佛所說作禮奉行。

灌頂經卷第十一

* * *

【經文資訊】大正藏第 21 冊 No. 1331 佛說灌頂經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
