釋迦如來涅槃禮讚文序
宋霅谿沙門仁岳撰

[0963c19]  儒家流有終身之憂者。考妣遠日之謂也。釋  氏子豈不然乎。彼所以思生我劬勞之親。此  所以懷度我慈悲之父。其德罔極其孝攸同。
觀夫叔世出家之徒。具沙門之形。稟釋迦之  姓。至佛涅槃日。不能齋莊致禮者眾矣。予竊  傷之。嘗讀涅槃後分。如來滅後。梵釋天眾
大龜氏等。莫不皆以偈頌為之哀歎。又僧祇  律。令涅槃日稱揚佛德。於是追述化迹輒成  讚辭。凡十四章章八句。初十章讚佛。次一章
讚法。後三章讚僧。其諸方軌亦備行用。所冀  吾眾於二月十五日。嚴事經像精設供養。命  聲德者唱之。以展必哀之誠矣。昔孤山中庸
子有涅槃八德讚。蓋倣於傅徽白衣觀音禮  而作也。以為吳蜀音韻碩異。故江浙間多不  行焉。今擬天竺法師讚智者文撰之。非苟好
異務在生善。知我者且無以色聲求佛。邪道  為讓哉。

釋迦如來涅槃禮讚文  (天台智者大師齋忌禮讚文同)

[0964a10]  (初入道場普禮三拜焚香互跪首者唱云)  。

[0964a11]  恭以。能仁應世寂默證真。廓千界以居尊。撫  四生而為子。形隨物現。元同非相之身。教逐  機興。詎異無言之道。爰自法輪載轉。化迹彌
隆。半字初談。譬擊蒙而靡倦。百金後寄。猶贖  命以惟勤。普令煩惱之儔。安住如來之藏。四  心告滿三德云歸。所謂不令一人獨得滅度。
皆以如來滅度而滅度之。是故入于涅槃不  可得而思議。我等鶴林既遠痛失於前緣。像  法猶存忝遵於遺訓。今值中春之日。緬懷北  首之儀  澗
藻谿蘋。聊展薦羞之禮。巴歈俚詠。  少陳哀歎之誠。惟願洪慈俯迴昭鑒  (至此總禮一拜晨朝  必須致請。餘時存略。請者一位三唱)  。

[0964a23]  一心奉請涅槃教主堪忍世尊釋迦文佛。

[0964a24]  惟願降臨道場受我供養。

[0964a25]  一心奉請涅槃會上所說法門修多羅藏。

[0964a26]  惟願降臨道場受我供養。

[0964a27]  一心奉請涅槃會上所集聖賢菩薩僧眾。

[0964a28]  惟願降臨道場受我供養。

[0964a29]  一心奉請涅槃會上所集聖賢緣覺僧眾。

[0964b01]  惟願降臨道場受我供養。

[0964b02]  一心奉請涅槃會上所集聖賢聲聞僧眾。

[0964b03]  惟願降臨道場受我供養。

[0964b04]  (歎佛偈依經中迦葉菩薩所說歎後宣疏或隨意陳白)  。

憐憫世間大醫王　　身及智慧俱寂靜  
無我法中有真我　　是我頂禮無上尊

[0964b07]  (向下禮讚凡唱一身至釋迦字和之禮畢起立唱讚)  。

[0964b08]  一心頂禮涅槃教主堪忍世尊現聲光集眾時  身釋迦文佛。

吉河堅樹生初日　　靈耀仙音遍十方  
為召群生問後疑　　示言大覺歸元寂  
世界寶嚴如樂土　　人身血現似奢華  
天供雲臻但默然　　一時稽首懷憂惱

[0964b14]  故我一心歸命頂禮。

[0964b15]  一心頂禮涅槃教主堪忍世尊受純陀施食時  身釋迦文佛。

如來久證遮那體　　權現臨終應供儀  
能與毛端變化身　　受茲華氏粳糧食  
六塵雖謂空無相　　五果當知結有緣  
我今追遠奉粢盛　　願證真常同妙義

[0964b21]  故我一心歸命頂禮。

[0964b22]  一心頂禮涅槃教主堪忍世尊臥寶床現病時  身釋迦文佛。

付囑文殊傳正法　　俄然背疾示眾生  
曲肱右脅類嬰兒　　收視無言如病者  
鄭重任聽迦葉問　　從容猶待世王來  
再起流光燭大千　　滿中群苦皆消蕩

[0964b28]  故我一心歸命頂禮。

[0964b29]  一心頂禮涅槃教主堪忍世尊入月愛三昧時  身釋迦文佛。

大悲俯念阿闍世　　隨順耆婆發善心  
麑座重舒月愛光　　袞衣頓覺身瘡愈  
歸佛始知邪道誤　　聞經方了逆緣空  
伊蘭叢裏出栴檀　　奇哉取譬無根信

[0964c06]  故我一心歸命頂禮。

[0964c07]  一心頂禮涅槃教主堪忍世尊示人天相好時  身釋迦文佛。

手祛法服舒身相　　昇降虛空四六迴  
欲入泥洹寂靜門　　今觀紫磨莊嚴聚  
麋軀曷報修因德　　塵劫難逢出世緣  
遺教殷勤囑未來　　歸依三寶皆當受

[0964c13]  故我一心歸命頂禮。

[0964c14]  一心頂禮涅槃教主堪忍世尊觀世間寂定時  身釋迦文佛。

應物已曾開祕藏　　還源相次近中宵  
又放光明號涅槃　　遍遊禪定咸超越  
種智莫非觀實相　　有情寧免見無常  
薪盡臨當火滅時　　阿難於是心迷亂

[0964c20]  故我一心歸命頂禮。

[0964c21]  一心頂禮涅槃教主堪忍世尊入四禪滅度時  身釋迦文佛。

重入四禪休顧命　　便於三昧示云亡  
雙林變鶴覆金棺　　大地如雷震沙界  
釋梵累陳哀歎偈　　魔邪聊解戰爭憂  
慧日慈光罷照臨　　無明長夜何當曉

[0964c27]  故我一心歸命頂禮。

[0964c28]  一心頂禮涅槃教主堪忍世尊入金棺白  [疊*毛]  時  身釋迦文佛。

國人相問荼毘法　　天帝親傳囑累言  
俾順輪王所化儀　　令生梵眾無疆福  
細  [疊*毛]  千重周聖體　　寶棺七匝繞仙城  
再以香泉灌沐時　　咸覩妙嚴身不壞

[0965a05]  故我一心歸命頂禮。

[0965a06]  一心頂禮涅槃教主堪忍世尊示飲光在柩時  身釋迦文佛。

尊者飲光居鷲嶺　　出禪知佛已歸真  
遙望拘尸徒步來　　正值闍維襄事日  
柩中先現身金色　　拜次仍迴足輻輪  
最後能隨哀慕心　　是為平等慈悲相

[0965a12]  故我一心歸命頂禮。

[0965a13]  一心頂禮涅槃教主堪忍世尊入香樓火化時  身釋迦文佛。

卍字胸中流聖火　　眾香樓上  爇  真軀  
玉相金姿竟不存　　霜綿素  [疊*毛]  還如故  
舍利晶熒分國土　　塔婆高顯示人天  
我等慚生像法餘　　空讚當時遺化事

[0965a19]  故我一心歸命頂禮。

[0965a20]  一心頂禮涅槃會上所說法門修多羅藏。

始為純陀敷妙義　　終因須跋演微言  
力扶毘奈破權疑　　能使闡提生實信  
飲用醍醐勝眾味　　浴臨渤海足群流  
我願聞持盡後身　　圓伊滿字常修學

[0965a25]  故我一心歸命頂禮。

[0965a26]  一心頂禮涅槃會上所集聖賢菩薩僧集。

爰求無上菩提道　　遍集微塵薩埵因  
不於三界現諸心　　等視眾生如一子  
引道大乘令發趣　　提携弱喪使知歸  
人中自在盡猶龍　　乘時利見難思議

[0965b02]  故我一心歸命頂禮。

[0965b03]  一心頂禮涅槃會上所集聖賢覺僧眾。

因緣罙入輪迴境　　觀照優遊解脫門  
福智曾經累劫修　　神通能起無方用  
已捨鹿車行直道　　不同犀角守孤峰  
來會娑羅雙樹間　　猶如鏡像隨形現

[0965b08]  故我一心歸命頂禮。

[0965b09]  一心頂禮涅槃會上所集聖賢聲聞僧眾。

調伏諸根皆寂靜　　受持遺教悉流通  
既於朽宅免焚燒　　不向春池收瓦礫  
四果並堪為佛子　　三修俱得會經王  
常與無常畢竟同　　是謂莊嚴雙樹者

[0965b14]  故我一心歸命頂禮。

[0965b15]  (禮讚已復跪秉爐如常運想披陳五悔)  。

[0965b16]  至心懺悔。我及十方法界一切眾生。惟自心  清淨之元。具種智妙明之性。千如未眹本絕  於聖凡。六妄成因遂流於生死。由是眉珠頓
失。眼膜重增。不逢明鏡之醫罔會金  [金*(由/廾)]  之治。  何緣宿植生處人倫。值釋迦法中。預比丘僧  數。但以律儀匪慎。道品難成。一乘了義之談。
未開實慧。七聚防非之制。多犯深諐。畜不淨  以資身。順無明而為行。浮囊有缺。誠懷溺海  之憂。華屋空存。寧受入門之賜。今則眇觀泥
越。躬事懺摩。既發露於罪根。乃淨除於業障。  佛慈普覆法力潛通。故我歸依必垂護念。

[0965b27]  懺悔已至心歸命三寶。

[0965b28]  至心勸請。

十方諸佛同常寂　　各為眾生出世間  
既成道果已降魔　　勸轉法輪當度物  
優曇瑞蕚良難見　　師子雄音豈易聞  
乃至隨機現滅時　　請以洪慈延劫壽

[0965c04]  勸請已至心歸命三寶。

[0965c05]  至心隨喜。

圓通已是開方便　　五衍無非會一乘  
去來今世有修行　　身語意業皆隨喜  
黃葉謂金因亦善　　聚沙為塔道猶成  
一切曾生嫉恚心　　故茲悔過咸稱讚

[0965c10]  隨喜已至心歸命三寶。

[0965c11]  至心迴向。

疇昔與今諸福業　　總將空慧悉融通  
所作皆成四德因　　不為再求三有果  
庶彙若非同解脫　　我心終未取菩提  
萬水唯朝大海宗　　其猶迴向無差別

[0965c16]  迴向已至心歸命三寶。

[0965c17]  至心發願。

誓向此身修般若　　常觀我佛住泥洹  
不離因緣所起心　　即見空中無相體  
若効雪山書樹石　　或於田里舉筌蹄  
普願猶如妙吉祥　　俱時明了如來性

[0965c22]  發願已至心歸命三寶。

[0965c23]  (右旋道場諷遺教經稱揚佛號盡誠而退)  。

釋迦如來涅槃禮讚文

* * *

【經文資訊】大正藏第 46 冊 No. 1947 釋迦如來涅槃禮讚文  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
