漸備一切智德經卷第二

西晉月支三藏竺法護譯

◎
興光住品第三

[0468b25] 金剛藏曰：「佛子！菩薩大士，已得究暢第二住地，便入第三，尋當思惟，性行十事。何謂為十？一曰、志性清淨；二曰、性行明達通利；三曰、消滅淡泊其意；四曰、心懷無垢瑕穢；五曰、志念永不退轉；六曰、其心堅固而不怯劣；七曰、其念極上無窮；八曰、性行輕便而不遲鈍；九曰、其行微妙巍巍高玄；十曰、其心弘廣不協局迮。假使菩薩住第三地，觀諸萬物一切無常、苦、空、不淨、不可保信，悉歸壞敗不久存立，適起尋滅，本無所成，當來未至，現在無住；察於一切萬物所有，皆歸沒盡，已得入此無所有地，悉是憂惱，危厄眾難患害合會，結在憎愛之業，多有愁慼，咸以無常，婬怒癡火，甚為熾盛，因為成立，無所依怙，察此一切猶如幻化；一切萬物，悉為恐懼，無有救護，心數動移，便以違失本之慧。見如來慧不可思議，不可限量，不可稱載，極遠巍巍，無有雜碎，亦無眾厄，無為常存，無畏第一，不復退轉多所濟護。所見平等，已見如來無量聖慧，覩眾危厄，益加愍哀念于眾生，心行十事。何謂為十？一曰、心念將濟孤獨危困；二曰、常化貧乏使入道法；三曰、消于婬怒癡火所然熾盛；四曰、其心周旋生死而不造亂；五曰、其心常欲蠲除塵勞之穢覺未覺者；六曰、其心顯燿令習自在；七曰、勸導離善法者使樂大雅；八曰、其心忘失佛法令入正道；九曰、其心迷惑隨生死流使返其源；十曰、其心見在愚徑而懷恐懼令立無畏。彼已覩察眾生無數危厄，三界之患，輒修精進，吾當將濟一切群黎，度之解脫令致清淨，使得超越，化之立之，勸之寤之，開之示之，令至滅度。已能如是，達至無為，普入萬性，如斯將濟一切眾生，所化若茲具一切智如來聖慧，心念勤修，擁護眾生。又自思之：『以何因緣，以何方便，化此無數眾生之類，墮在苦惱塵勞之厄，所遭焚燒，使立永安，令無復異，住在無礙三脫之門？』已立斯法，開化他人，以無罣礙三脫慧門，無復異行，解一切法，知無所行，了本真諦，導之為行，行無所行；以此慧明，不復觀聽，猗他之義，唯學佛道。又心念言：『何所為具一切佛法之根本也？』唯以博聞分別義理，以觀此慧益加增修。勤求正法，專精奉行，夙夜思法，欲聽受之，不以為厭；樂法不廢，發生好法、求法、導法、志法、由法、流法、歸法、救法、護法、行法，善求道法；不慕世間無限寶物，無用諸藏盈滿之珍，已得自在，發意布施；不念有難唯思法師，於世難值甚為希有，以用法故無所愛惜，內外所有咸以布施；所可惠施，若施眷屬、田地、財寶、帑藏、珍琦、瓔珞、妻子、男女、頭目、手足、耳鼻、肌肉、支體、衣食，及己身命，用經典故，無所貪悋，皆能惠施。用法典故，極重愛樂，所用安已，明珠、如意、貴價璝琦；布施之時，謙下卑言，所可放施，不懷悔恨，身心不惱；其有受者，因是令度，所不聞法，聞之欣然，勝得三千大千國土滿中珍寶，寧聞一偈不用梵釋轉輪王位，修無央數百千劫行；或有來謂：『卿今所興習，是平等正覺之業，菩薩淨行，假欲得聞此大正法，自投大火，更無極苦苦惱之患；越斯大火，若使己身，遭是困厄，乃成佛道。』即念言：『今我身求經，道寧愛樂一句法，不用此身，正使此三千世界滿中火至梵天，求法故自投中，況小火也；設命墮在一切地獄，苦痛不安，故當勤慕，求于法典，況復值遇人間之惱。』以此方便，求于經典，若使聞法，如法觀察，一心解達；彼若聽經，自伏己心，念志上道，識如是意，在於經典，而行要法，慕樂佛道，終不唐舉；口言清淨，照察如是，住菩薩地，寂除情欲；消滅諸惡不善之法，專惟善業，歡悅安隱，成第一禪。又除想念，其內寂然，而心一矣，無復思想，隨時順行，歡悅安隱，成第二禪。又好喜離，欲造恬泊行，其心寂默，身意快然，猶如眾聖所言，觀察其心，安隱行第三禪。又除其樂，棄捐眾苦消竭前本，無樂無苦，專精永然其心清淨，行第四禪。彼則越度一切色想，已超色想，逮有無想；入于名號，因時思念若干名想，輒以修行無量虛空虛空之想；彼已越度諸虛空想，因修奉行無量識慧之想，彼則越度諸虛空想，便無所著，修無所有；已度一切無所有業，因修無想，亦不離想，則不樂餘；所興發處，唯奉道法，因修慈心，廣大無際，不可限量，無怨不恨，欲護眾生，一志普周，遵行悅豫，慈念十方，哀喜行護，亦復如是。其心廣大，愍護無際，無怨不恨，欲濟眾生，救護十方，具四等心，一切蒙安。又彼修成若干變化，神足示現，震動天地，以一身化為無數身，以無數身，還合一身；徹越虛空，通過牆壁，入出太山，須彌鐵圍，無所罣礙，如遊虛空，虛空中坐；猶如飛鳥出沒于地，如入在水，履水上行如行于地，身出烟火如大炬然；察是日月，神足巍巍，威神無極，遊行四域，消除闇冥，以手捫摸日月宮殿，其身遠超，上至梵天。耳之徹聽，清淨洞達，過於天人；聞其言聲諸天人民。又復了知眾生心念，所念如是，知有欲心無欲之心，有恚心無恚心，有癡心無癡心，有塵勞心，無塵勞心，小心大心，多心少心，要心無要心，亂心正心，定心不定心，解脫心無脫心，最上心無上心，審見本末，皆悉知之；如是一切分別眾生諸心所念，善惡禍福，道俗真偽，靡所不達。又識無限前宿所居，一生十生，百生千生，不可稱載宿命時事，悉識別之；劫壞劫成，悉知無數不可計會天地成敗；吾曾更歷國土處所，名姓如是，所遊飲食，壽命長短，衣服好醜，所遭苦樂，彼沒生此，此沒生彼，此沒生此，彼沒生彼，周遍沒來生，尋復還返；以是比類，曉知無限前宿所更，已復清淨。清淨天眼，過諸天眼，見人生死善惡所歸，尊卑貴賤，如所作受，又此眾生身行善，口言善，心念善，不謗聖賢，奉修正見，壽盡身散，得上天生；又若眾生，身行惡，口言惡，心念惡，誹謗聖賢，或於邪見，壽盡身散，墮于地獄；以淨天眼，普見天人，蜎飛蠕動蚑行之類，所行禍福善惡所趣。又以一心三昧正受，若從定起，不用此德，有所向生，唯覩具足菩薩道品，願有所濟，故示現生；住于菩薩興光之地，見於十方無數億千兆載諸佛，奉事供養，衣服飲食，床褥臥具，病瘦醫藥；歸命諸佛，聽所演法，已聞受法，隨器授與，未曾越法，不毀佛教；各各觀察，益以愍哀，普如己身，親族無異，欲解諸縛，於無央數億百千劫兆載姟限，斷邪見欲，心不在言，亦除邪瞋愚癡之態；如金寶師工治寶矣，以作臂釧，釵鐶，瓔珞，[王*步]瑤之屬，無不成好。菩薩如是，住興光地，則以無言，消諸所見，諸婬怒癡；以是德本，增行巍巍，清白日甚，漸備仁和忍辱之原，將順戒禁而無所犯，心不懷恨不抱怒亂，志性無諂，心懷詳序，而不卒暴；一切所作，不以究竟，所作成辦，不行諛諂；無虛偽時，性無所受，行甚清淨；彼以四恩，而宣愛敬，行益利義；內志篤厚，十度無極，忍辱精進，所度無極，慇懃修此；亦復勸化餘諸菩薩，謹慎清淨，是為菩薩諸大士等第三住法，名曰興光。菩薩住此，諸根通達，若作天王，執權方便，有所造立，若行布施，作行敬愛，設修利益，其心常一；念佛不捨，致普具，念一切智業：『以何等行，為諸眾生，致于最尊；得普敏達，為眾導師乎？』發意之頃，精進超絕，一時悉逮百千三昧。」

[0470a18] 時金剛藏菩薩大士，欲復重散此義所歸，說此頌曰：

「斯等性清淨，　　德室心通達；
　貪欲患消除，　　成不退轉業。
　興發堅固志，　　強勇進微妙；
　其意甚廣大，　　因是入三住。
　已立於此地，　　宣布光曜住；
　說非常苦空，　　不淨毀散法。
　為不得久存，　　須臾虛無聲；
　選擇悉有為，　　無來無所往。
　由是致疾病，　　遭愁憂涕泣；
　與眾惱俱合，　　受結著恩愛。
　苦患不可意，　　常熾然三火；
　以見有為業，　　發起無限難。
　若厭於三處，　　其心無所慕；
　欲求諸佛慧，　　其意不變異。
　無量不可思，　　所度無等倫；
　覩彼眾滅度，　　諸最勝聖慧。
　已見於諸佛，　　永無眾患厄；
　無救離依怙，　　扶濟使得出。
　常貧於道法，　　為三火所災；
　犯所有苦惱，　　百種縛其心。
　重敬眾塵勞，　　無明志下賤；
　已失威神力，　　違安住道寶。
　流墮生死淵，　　恐怖求解脫；
　我應擁護之，　　堅強等精進。
　志樂於尊慧，　　不貪世人榮；
　觀察何等宜，　　逮致至解道。
　無他諸罣礙，　　成諸如來慧；
　其慧為智明，　　是眾安住樂。
　以聞智專惟，　　成菩薩聖慧；
　適聽所說法，　　尋精進奉行。
　夙夜欲啟受，　　無餘因緣業；
　以法而樂義，　　以法廣救護。
　明月珠眾寶，　　所愛敬親里；
　國土廣無極，　　具足豐盛尊。
　妻子及男女，　　眷屬諸走使；
　以經典之故，　　布施不悋此。
　頭目及手足，　　己身之肌肉；
　目見而口言，　　施血如流江。
　見害屠割刑，　　所重髓布施；
　不以此為苦，　　不聞法為患。
　假使有來者，　　口宣如是辭；
　猶如火所起，　　自投炎赫盛。
　若聽安住說，　　微妙法要寶；
　聞之甚思惟，　　功勳義章句；
　一句法義故，　　頂戴須彌山。
　設使三千世，　　滿火至梵天；
　我聞法善利，　　其意達玄妙；
　若人聞致是，　　任如是苦惱。
　正使於中死，　　求得道慧明；
　雖遭此眾難，　　忍苦不以患。
　何況人身苦，　　若干之厄難；
　我之所戀慕，　　惟志求聞法。
　若得數聞法，　　隨時而思惟；
　四禪四等心，　　悅豫三昧定。
　承於五神通，　　漸備具足行；
　以是由自在，　　不墮所向生。
　住立此軌德，　　順無數億佛；
　意常奉供養，　　聽受斯經典。
　曉了離邪住，　　啟顙清淨行；
　猶若金無垢，　　號曰為紫磨。
　住是雅功勳，　　報處忉利宮；
　造立為豪尊，　　迴轉處魔天。
　魔天若干會，　　功德諸章句；
　以住無以意，　　唯求佛功德。
　佛子已住此，　　慇懃慕精進；
　逮致三昧定，　　其數各百千。
　覩見諸佛最，　　相好若干種；
　加益極微妙，　　功勳尊無量。
　是為第三住，　　安住身自說；
　普愍諸世間，　　諸菩薩無上。」
　時諸天人聞大行，　　微妙巍巍所住地；
　眾祐諸子懷踊躍，　　則以天華散佛上。
　會在地樹持衣被，　　嗟歎稱揚此經典；
　魔后可敬柔軟好，　　鼓樂歌頌勝妙法。
「其自在天歡悅句，　　以月明寶貢安住；
　口宣我等故有佛，　　興發德時度彼岸。
　其最法勝何故然，　　獨歎菩薩行第一；
　我今得聽妙道地，　　於百千劫難得聞。
　益加宣布愍諸天，　　諸佛之子行殊勝；
　得聞此軟聖眾會，　　當得服行寂無地。
　如月除患盛，　　已興安住談；
　第四所遊行，　　演行最為上。」

漸備經暉曜住品第四

[0471a16] 金剛藏復曰：「佛子復聽！菩薩大士已能清淨住第三地，便進入在第四地住，輒得超越，入十明曜。何等為十？一曰、遊在眾生之界；二曰、周行通諸法界；三曰、遍察三千世界；四曰、觀于無窮虛空之界；五曰、普省眾神識源；六曰、流布在於欲界之處；七曰、周旋往來於色界中；八曰、優遊而化於無色界；九曰、志在上最微妙解脫；十曰、其性弘寬心和柔軟；是為十。菩薩大士！復有十法，逮法光明，從第三住，入第四住。且聽佛子！其菩薩業，第四行住，名曰暉曜，適逮此已，則能將護如來種姓，致于內法，教化十慧。何等為十？一曰、其心性行得不迴轉；二曰、篤信三寶莫能壞者，逮所遊處而悉究竟；三曰、勤修清淨玄妙之業；四曰、解自然興故行尊道；五曰、分別世間從因緣生成敗之事；六曰、曉了一切悉從罪福致所生處；七曰、敷演生死泥洹之源；八曰、覺知眾生國土之本；九曰、宣暢散意過去當來；十曰、能剖判說無所盡行，因得成就如來種姓；是為十。」

[0471b06] 金剛藏曰：「又佛子聽！若有菩薩，住第四地，自觀內身，而行寂然，自御其意，不懷俗法；亦觀外法，而行寂然，亦御其意，不懷俗法；重察內外，亦無所起，永無所壞。觀內痛痒，察其心法；亦觀本法，法之所行；觀內外法，而行寂然；自御其意，不懷俗法；眾惡諸法，不善未起，將使不生；精進攝心，成就方便令永斷絕，不善法起尋消除之；諸善德法，若不興者，方便精進，志樂興勸；功勳之法，令立不失，進使廣大。勤修道地，從行具足，自攝己心，未曾懈廢；永除眾穢，定意離貪，修行為首，念行神足，成就閑靜究竟無欲，乃至滅盡。勸助功福，精進以定，備悉眾行，以斷心定，便安眾行；斷識定意，輒行神足，成就閑靜究竟無欲之宜，乃至滅盡。勸助功福，念行信根，精進勤劬，念根、定根、慧根，成就閑靜，而無眾欲。滅盡眾塵，勸德念行，信力、精進力、念力、定力、慧力，成就閑靜，無欲滅盡。勸德定念覺意，修法覺意，精進覺意，歡悅覺意，篤信覺意，觀護覺意，成就閑靜，令其無欲。滅盡眾塵，勸德念行，正見、正念、正言、正業、正命、正便、正意、正定，成就閑靜，令其無欲。滅盡眾塵，普察勸德，目見一切眾生所在，為其宣暢本宿世願，志無極哀，興發大慈，使疾逮得一切智矣。令速究竟淨治佛國，具足如來十力、無畏、諸佛之法，諸相種好，音聲言辭，念尊最上殊特之業，普使具足。求學深妙，聽佛脫門，而行無極善權方便。

[0471c04] 「又佛子聽！菩薩若住此暉曜地，前本所習，自見貪身，猗於吾我，而計有人，依形壽命，諸陰種大，貪住眾入，浮沒高下，撰擇狐疑，疲極之態，謂言我所，恃怙財業，實有處所，一切永除。如是猗著，皆亦斷去，一切思念，誹謗之事，親忍塵勞，勤學立志，善權智慧，在在所遊，以道為寶；遵興道教，其心潤澤，心懷柔軟，抱仁和意，心常愍哀，心不厭惓。求最上心，志好思慕殊特慧心，將護化育諸眾生心，尊敬師友順應器心，如所聞之輒奉行心；逮玄妙慧，所作甚快，仁慈柔軟，所居安隱，止頓賢和，志性質直，行無所受，不以自大、不以憍慢而受其教，歸命無違。彼行是已，所受修行，寂然若斯，為上道地，清淨住法，專精思惟，習合會行，奉行勤修不退轉。精進不休，而不懈惓，遵不迴還，所奉廣遠，所行無量，最上精進。求無等侶，皆護眾生，所勸不毀。又其菩薩，心性清淨，志分和賢，無有可不。成信諸界，意性長益諸功德本，永以消除貪妬慢恣；離於猶豫，親近貢高，已得具足無疑脫門；因合會法，無厭不懈，已得速近建立如來，將順其心，令無限量。

[0471c26] 「其住在此暉曜菩薩道地者，值見無數億百千姟兆載諸佛，普以供養衣被飲食，床敷臥具，病瘦醫藥，奉所宣法，啟受尊行；又諸佛所，出家為道，行作沙門，益增勤修；心性仁和，信解習淨，於無央數億百千姟，不廢德本；一切轉加，巍巍遂高，豐赫弘茂，猶如寶師工作眾物，成諸瓔珞，所合無比，釵鐶[王*步]瑤，靡不成好。菩薩大士，亦復如是，住暉曜地，其功德本，轉以加增，越諸下地諸菩薩住，猶如佛子如意明珠，光曜清淨，其暉遠照，明無等倫；其餘諸寶，雖在其邊，光蔽不現。菩薩如是，逮暉曜住，則無等侶，諸下地菩薩，功德不現，眾魔塵勞，悉為消滅，是為佛子菩薩大士住於第四暉曜地者。所在遊立，弘坦和雅，若處天位，為天王時，開化眾生；諸貪身者，所造立業，惠施仁愛，利人等利；一切救濟，合聚群黎，常念諸佛，未曾忘捨也。乃至普具一切智道，何因得為眾生最尊，咸致一切無極聖慧，為眾生護，導之利之，發意之頃，慇懃精進，須臾一時，逮億百千諸三昧定；覩眾菩薩億百千垓眷屬圍繞，菩薩之力，度於所願，所願殊特，變化自在，億百千姟兆載計劫，無能計限，功德威神。」於時金剛藏菩薩，重欲分別義之所歸，便說頌曰：

「修治至光明，　　第三之住地；
　眾生處世間，　　各各周流行。
　其第三之住，　　等猶如虛空；
　其志性篤信，　　清淨行無犯。
　適獲致光曜，　　大威無極住；
　將養世尊種，　　至誠而迴轉。
　住佛無懷疑，　　法聖眾亦然；
　立清白之行，　　唯覩見品類。
　在世尊吉祥，　　從緣報往生；
　因隨於生死，　　眾生之國土。
　以法為無始，　　所興無盡際；
　奉行常謹勅，　　逮歸世尊種。
　積累法如是，　　愍哀于群黎；
　其身遵道行，　　心法消痛痒。
　內外行相應，　　思惟正其意；
　專精修言教，　　棄捐於所有。
　已除盡眾惡，　　長成諸善法；
　這消化諸非，　　便修第四業。
　奉行四神足，　　五根并五力；
　微妙覺意寶，　　遵八路如是。
　道念諸群萌，　　意寂然眷屬；
　近辦所誓願，　　因由本行慈。
　志願一切智，　　以成治佛土；
　其力上最豪，　　心思惟章句。
　又勇猛無畏，　　與法俱教化；
　慇懃志慕求，　　樂佛殊妙聲。
　深遠之道寶，　　脫門之處所；
　積德而惟念，　　大善權方便。
　已離于貪身，　　消六十二見；
　永除內所猗，　　及其計有命。
　無五陰四大，　　諸種處亦然；
　已得第四住，　　皆除是諸礙。
　咸離棄貢高，　　安住悉無慢；
　不復求貪樂，　　所生之罪勞。
　已消眾瑕垢，　　性行甚清淨；
　精進修道德，　　修善不求身。
　其心甚柔軟，　　所行無放逸；
　心仁和質直，　　賢雅而愍哀。
　求慕上利義，　　一切不患厭；
　樂喜於聖慧，　　為眾生行業。
　恭敬奉師長，　　遠離求愛欲；
　作人有反復，　　無諂順教命。
　無慢無所愛，　　心性常樂快；
　精進不迴還，　　奉尊等合集。
　其行以得立，　　第三微妙住；
　內性無不可，　　治心令清淨。
　覩見喜信樂，　　增長清白法；
　去眾垢穢濁，　　一切化癡結。
　菩薩已住此，　　殊勝無所著；
　供養諸眾祐，　　無央數億姟。
　出家作沙門，　　專精聞受法；
　成道無等倫，　　紫金成瓔珞。
　已能住是義，　　功勳志性和；
　善權智慧俱，　　修行清淨業。
　若億百千姟，　　魔眾不迴轉；
　奉行殊妙寶，　　猶如魔為侶。
　已得住斯義，　　供養人中上；
　致成寂然道，　　極尊法行句。
　因能蠲眾生，　　六十二諸見；
　若能行殊特，　　為最勝慧故。
　精進而志學，　　億百人中尊；
　見佛無他念，　　安和廣大業。
　又無數上妙，　　將養無量劫；
　願樂誓慧堂，　　尊功勳之行。
　是為第四住，　　清妙清淨行；
　名德應慧義，　　真安住所演。」

[0473a01] 時諸會者，皆咸得聞第四住地最勝之子知解諸法，歡喜踊躍，心中欣然，住在虛空，雨散天華。善哉佛子！宣揚無極，其魔雖尊，與諸天俱，踊在虛空，悉抱悅豫，供養眾祐，若干妙雲雨柔軟華，貢上安住，諸根坦然；琴瑟箜篌，暢悲哀音：「諸天集會，欲奉世尊。覩最勝像，及所建立，一切舉聲，演如是音；面目充滿，性行巍巍行道甚久，今乃獲願。久來不見天人之尊，諸天已到，現能仁前，久未得察，動大海者演淨光來，為甚大久，眾生久來，今乃獲安。甚久以來，聞悲音響，別來長逈，不詣大聖，獲一切德勳所度無極。棄捐貢高，寂靜致上，供養尊敬於大沙門，此間供養，經還天上，於此供養，趣安無限，能供養者盡一切苦，能供養者逮佛聖慧。眾祐清淨猶如虛空，不著世俗如水蓮華，超照高遠堅如須彌，心中歡喜奉敬最勝。」演是音已心懷喜悅：「降諸魔子，不可稱載，喜笑瞻覩如是眾德，當爾之時，咸悉寂然。宣布大財，如月毀復，勇猛無畏，散第四住，最勝願說。」

漸備經卷第二

【經文資訊】大正藏第 10 冊 No. 0285 漸備一切智德經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA