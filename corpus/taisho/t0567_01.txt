佛說梵志女首意經

西晉月氏三藏竺法護譯

[0939b10]  聞如是：

[0939b10]  一時，佛遊波羅奈鹿苑仙人所止處  而轉法輪，與大比丘眾五百人，無數菩薩俱，  諸異佛國各各來會。

[0939b12]  爾時世尊，晨旦整服，持  鉢入城而福一切。賢者阿難侍如常儀，大聖  則入波羅奈大城，普次街里向梵志門。

[0939b14]  梵志  有女名曰首意，遙見佛身端正殊妙威神巍  巍，其心靜然諸根寂定，建上玄默第一澹  泊，無有衰入恐懼永除。其意清淨而無垢穢
如大淵澄，紫磨金色晃如寶山，若盛天樹  華實繁茂，有三十二大人之相莊嚴其身，  八十種好遍布其體。昱如大殿而有寶柱，如
須彌山峻峙顯特，如月盛滿眾星中明，如日  出光晃耀暉赫，無所不照。

[0939b22]  女見佛來住於  門外，心懷踊躍迴入設座，還詣佛所，稽首  佛足下，長跪白言：「善來！安住，願降聖尊屈  神臨眄。」佛垂慈愍入館就座。

[0939b25]  首意悅豫，重稽  首，而取小榻於佛前坐，進而啟曰：「唯，天中天！  曾聞如來遊波羅奈仙  士  鹿苑，為沙門、梵志、
梵天、龍神，諸魔世人群生之疇，轉無上輪  興顯正法。」

[0939b29]  佛告梵女：「如是！如是！誠如所云，  吾遊斯國轉無上輪，為諸未聞宣現正法，不  以非法。」

[0939c02]  首意問佛：「何謂如來所轉法輪？」

[0939c02]  世  尊告女：「以十二事緣起之法而轉法輪。」

[0939c03]  首意  白佛：「重加大恩為我分別，廣說十二緣起之  法，法輪所歸令識義趣。」

[0939c05]  佛言：「諦聽！善思念  之，吾當為汝解散其義。」梵女首意，受教而  聽。

[0939c07]  佛告女曰：「若計有我便有終始，起於不  起，從癡因緣則便有行，從行因緣則便有識，  從識因緣則有名色，從名色因緣則有六入，
從六入因緣則便更習，從更習因緣則便有  痛，從痛因緣則便有愛，從愛因緣則便有受，  從受因緣則便有有，從有因緣則便致生，從
生因緣致老病死，懃苦愁惱，大患集會。

[0939c13]  「如  是，女！癡滅，識、行、名色，六入、更習，痛、愛、受、有、  生老病死滅，懃苦愁惱大患盡除。汝欲知吾
以是法故，於波羅奈仙士鹿苑，為諸沙門、  梵志、梵天、龍神、諸魔世人而轉法輪，解十  二因緣，若受奉行，因可得度。」

[0939c18]  首意問佛：「唯，天  中天，法寧有內、有外乎？」

[0939c19]  告女曰：「不也！」

[0939c19]  女又  問曰：「法寧有住無明號乎？」

[0939c20]  答曰：「不也！」

[0939c20]  女又問  曰：「寧有興明、有除滅乎？」

[0939c21]  答曰：「不也！」

[0939c21]  女又問曰：  「其明達者寧有形貌乎？」答曰：「不也！」

[0939c22]  女又問  曰：「以何因緣而致是身？以無有癡何從致生？  興心慢意因成其行，何謂因緣而得合成？」又
曰：「唯，大聖！如樹無根，何因忽生莖節枝葉華  實？如是，世尊！計其無明無有形像，假使因緣  從無哲起而致憍慢，何謂無哲之原而致於
行？何從致是眾惱集會？」

[0939c28]  佛告女：「欲知諸相，  本悉清淨，亦復如是。諸法之法，法不知法，愚  冥凡夫不聞罪福而造凶危，因從凶危則有
終始，因終始則有苦樂。計曉於彼，亦無作  罪，亦無福者，亦復無有進退終始，亦復無  有遭苦遇樂。」

[0940a04]  佛告首意：「汝欲知之，譬如幻士  化作所化，其化人者，亦不想念言：『我是化。』彼  之幻士，或以實為虛，或以虛為實，悉是欺
詐愚偽之法。計斯幻士及所化人，有所化者  亦無所化，彼亦空虛誑惑迷妄癡騃之法。於  汝意云何？其幻化者，豈復有內而有外乎？」

[0940a10]  答曰：「不也！天中天！」

[0940a10]  「於汝意云何？幻無住豈  有我名乎？」

[0940a11]  答曰：「不也！天中天！」

[0940a11]  「於汝意云何？  其幻化者，豈有到後世復來者乎？」

[0940a12]  答曰：「不  也！天中天！」

[0940a13]  「於汝意云何？其幻者豈有所起有  所滅乎？」

[0940a14]  答曰：「不也！天中天！」

[0940a14]  「於汝意云何？其  幻化者，豈有所有有形像乎？」

[0940a15]  答曰：「不也！天  中天！」

[0940a16]  「於汝意云何？其幻化者，豈有見聞有  幻無幻乎？」

[0940a17]  答曰：「不也！天中天！」其女白佛言：  「我曾聞之，其幻化者，無有見聞有幻無幻。」

[0940a19]  世尊又問：「於汝意云何？其幻化者，假使無  身，豈能令幻化發起諸術乎？」

[0940a20]  女答曰：「唯，天  中天！其幻化者，實為如此真無所有。」

[0940a21]  佛復  言：「如是！如是！女！其無明者無內無外，計其  法者亦無所有，亦無字也，其無明者不至後
世，亦無還返，其無明者亦無有起，亦無有滅，  其無明者亦無形像。適興無明緣致眾行，  名色、六入、更習、痛、愛、受、有、生老病死，勤苦  愁惱大患集會。」

[0940a27]  時女首意白佛言：「甚為可  奇！至未曾有！世尊所興而不可及。所以者  何？佛、天中天！於虛空中而轉法輪，不可思
議所轉法輪，不可稱限無量法輪，無獲法輪，  無形法輪，無生法輪，滅度法輪。」

[0940b02]  世尊告曰：  「如是！如是！誠如所云，吾所轉輪為轉空輪，  所轉法輪不可思議，所轉法輪不可稱限，其
可轉輪無量無獲，無形無生，為滅度也。」

[0940b05]  時  首意女歡喜踊躍，善心生焉，則以栴檀搗香  及諸華香，供養散佛：「唯然世尊！以是德本，  誓致擁護，而善救攝。降伏諸根，御制愛欲，
逮轉法輪，轉空無輪，無思議輪，不可稱限。  無量無獲，無形無生，滅度之輪。」

[0940b10]  佛尋欣欲，  五色青黃赤白綠光從口而出，其大光明普  照十方無數佛國，悉皆覆蔽日月之明，還來  繞身至于三匝，從頂上入。

[0940b13]  賢者阿難曉了七  法：一曰、知義；二曰、解法；三曰、曉時；四曰、  了節；五曰、明眾；六曰、練己；七  曰  、採識人本；
即從坐起，更整衣服，偏袒右肩，下右膝叉  手白佛：「今大聖欣欲，為何感應，願說其意？  唯，天中天！多所愍傷，多所安隱，哀念諸天  世間人民，分別說之。」

[0940b19]  佛告阿難：「爾見梵女  首意，以末栴檀、華香、搗香，供養散佛乎？其心  誓願逮轉法輪。」

[0940b21]  對曰：「已見。」

[0940b21]  佛言：「是女以斯  德本護己安人，多所救攝，壽終之後當轉  女身，至八十四億劫，不歸惡趣，供養六萬
諸佛世尊，出家為道，志于沙門，聽受經法。  受經法已，即時諷誦，將御如來現在正法，佛  滅度後供養舍利，勸化無數無量眾生，不可
計會，使立無上正真之道，最於後世窮竟劫  已，於三千大千，即當逮得無上正真之道，  成最正覺，劫名寶明，佛號寶光如來、至真、等
正覺、明行成為、善逝、世間解、無上士、道法御、天  人師，為佛、眾祐。其佛當壽具足一劫，為難計  量群黎之疇，勸發道教而逆長益，後至
無餘於泥洹界而取滅度。」

[0940c04]  阿難白佛：「其首意  女，為於何佛植眾德本？」

[0940c05]  佛告阿難：「斯女往  昔惟衛佛時，以女人身初發道意，取寶珠瓔  用散佛上。至於今世復會吾前，志願無上正
真之道。亦於式佛、如來正覺發歡喜心，加懷  篤信脫衣上佛，以家之信離家為道，而作沙  門具滿千歲，淨修梵行，數數講問深奧妙法。
於隨葉如來正覺時，以十五日供養世尊及  諸弟子，充滿周備，亦復志願無上正真之道。  於拘樓如來正覺時，心樂善學攬攝章句，
以諸真珠名香供散佛上，其心亦願誓成正  覺。於拘那含牟尼佛正覺時，以香塗塔盡其  形壽，供養衣服飲食醫藥床座，於二日供養
世尊聖眾。見迦葉佛供養奉事，不捨道意。今  供養吾，當轉女身，然後得佛道度脫眾生。」

[0940c18]  佛  說如是，莫不歡喜。

佛說梵志女首意經

* * *

【經文資訊】大正藏第 14 冊 No. 0567 佛說梵志女首意經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
