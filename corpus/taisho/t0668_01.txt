佛說不增不減經


元魏北印度三藏菩提流支譯

[0466a13]  如是我聞：

[0466a13]  一時，婆伽婆住王舍城耆闍崛山  中，與大比丘眾千二百五十人俱，諸菩薩摩  訶薩無量無邊不可稱計。

[0466a16]  爾時慧命舍利弗，於大眾中即從坐起，前至  佛所，到已頂禮佛足，退坐一面，合掌白佛言：  「世尊！一切眾生從無始世來，周旋六道，往來
三界，於四生中輪迴生死，受苦無窮。世尊！  此眾生聚、眾生海，為有增減？為無增減？此義  深隱，我未能解。若人問我，當云何答？」

[0466a21]  爾時世  尊告舍利弗：「善哉，善哉！舍利弗！汝為安隱  一切眾生，安樂一切眾生，憐愍一切眾生，
利益一切眾生，饒益安樂一切眾生、諸天人  故，乃能問我是甚深義。舍利弗！汝若不問  如來、應供、正遍知如是義者，有多過咎。所以
者何？於現在世及未來世，諸天人等一切眾  生，長受衰惱損害之事，永失一切利益安樂。  舍利弗！大邪見者，所謂見眾生界增、見眾
生界減。舍利弗！此大邪見諸眾生等，以是見  故，生盲無目，是故長夜妄行邪道，以是因緣，  於現在世墮諸惡趣。舍利弗！大險難者，所
謂取眾生界增堅著妄執、取眾生界減堅著  妄執。舍利弗！此諸眾生堅著妄執，是故長  夜妄行邪道，以是因緣，於未來世墮諸惡  趣。

[0466b08]  「舍利弗！一切愚癡凡夫，不如實知一法界故、  不如實見一法界故，起邪見心，謂眾生界增、  眾生界減。舍利弗！如來在世，我諸弟子不起
此見。若我滅後，過五百歲，多有眾生愚無  智慧，於佛法中雖除鬚髮、服三法衣現沙門  像，然其內無沙門德行。如是等輩，實非沙門
自謂沙門，非佛弟子謂佛弟子，而自說言：  『我是沙門，真佛弟子。』如是等人，起增減見。何  以故？此諸眾生以依如來不了義經，無慧眼
故、遠離如實空見故，不如實知如來所證  初發心故、不如實知修集無量菩提功德行  故、不如實知如來所得無量法故、不如實知
如來無量力故、不如實知如來無量境界故、  不信如來無量行處故、不如實知如來不思  議無量法自在故、不如實知如來不思議無  量方便故、不能如實分別如來無量差別
境界故、不能善入如來不可思議大悲故、  不如實知如來大涅槃故。

[0466b25]  「舍利弗，愚癡凡夫  無聞慧故，聞如來涅槃起斷見滅見，以起斷  想及滅想故，謂眾生界減，成大邪見極重
惡業。復次舍利弗！此諸眾生依於減見復起  三見，此三種見與彼減見不相捨離猶如羅  網。何謂三見？一者斷見，謂畢竟盡；二者滅
見，謂即涅槃；三者無涅槃見，謂此涅槃畢竟  空寂。舍利弗！此三種見，如是縛、如是執、如  是觸，以是三見力因緣故，展轉復生二種邪
見，此二種見與彼三見，不相捨離猶如羅網。  何謂二見？一者無欲見，二者畢竟無涅槃  見。

[0466c07]  「舍利弗！依無欲見復起二見，此二種見  與無欲見不相捨離猶如羅網。何謂二見？  一者戒取見，二者於不淨中起淨顛倒見。

[0466c10]  「舍利弗！依畢竟無涅槃見，復起六種見，此六  種見與無涅槃見不相捨離猶如羅網。何謂  六見？一者世間有始見，二者世間有終見，
三者眾生幻化所作見，四者無苦無樂見，五  者無眾生事見，六者無聖諦見。

[0466c15]  「復次舍利弗！此諸眾生依於增見，復起二見，  此二種見與彼增見不相捨離猶如羅網。何  謂二見？一者涅槃始生見，二者無因無緣忽
然而有見。舍利弗！此二種見，令諸眾生，於  善法中無願欲心、勤精進心。舍利弗，是諸眾  生，以起如是二種見故，正使七佛如來、應、正
遍知次第出世為其說法，於善法中若生欲  心、勤精進心，無有是處。

[0466c23]  「舍利弗，此二種見乃是無明諸惑根本，所謂  涅槃始生見，無因無緣忽然而有見。

[0466c25]  舍利弗，此二種見，乃是極惡根本大患之法。

[0466c26]  「舍利弗，依此二見起一切見，此一切見與彼  二見不相捨離猶如羅網。一切見者，所謂  若內若外，若麁若細若中種種諸見。

[0466c28]  「所謂增  見、減見，舍利弗！此二種見依止一界，同一  界合一界。一切愚癡凡夫，不如實知彼一  界故、不如實見彼一界故，起於極惡大邪見
心，謂眾生界增、謂眾生界減。」

[0467a04]  爾時，慧命舍利弗白佛言：「世尊！何者是一界？  而言一切愚癡凡夫，不如實知彼一界故、  不如實見彼一界故，起於極惡大邪見心，謂
眾生界增、謂眾生界減。」舍利弗言：「善哉世  尊！此義甚深，我未能解。唯願如來為我解  說，令得解了。」

[0467a10]  爾時世尊告慧命舍利弗：「此甚深義，乃是如  來智慧境界，亦是如來心所行處。舍利弗！  如是深義，一切聲聞、緣覺智慧所不能知、所
不能見，不能觀察，何況一切愚癡凡夫而能  測量？唯有諸佛如來智慧，乃能觀察知見  此義。舍利弗！一切聲聞、緣覺所有智慧，於
此義中唯可仰信，不能如實知見觀察。舍  利弗！甚深義者即是第一義諦，第一義諦者  即是眾生界，眾生界者即是如來藏，如來藏
者即是法身。舍利弗！如我所說法身義者，  過於恒沙，不離不脫、不斷不異不思議佛法  如來功德智慧。

[0467a22]  「舍利弗！如世間燈，所有明色及觸，不離不脫。  又如摩尼寶珠，所有明色形相，不離不脫。舍  利弗！如來所說法身之義亦復如是，過於恒
沙不離不脫、不斷不異不思議佛法如來功  德智慧。

[0467a27]  「舍利弗！此法身者，是不生不滅法，非過去際、  非未來際，離二邊故；舍利弗，非過去際  者離生時故，非未來際者離滅時故。舍利
弗，如來法身常，以不異法故、以不盡法故。  舍利弗！如來法身恒，以常可歸依故、以未  來際平等故。舍利弗！如來法身清涼，以不
二法故、以無分別法故。舍利弗，如來法身不  變，以非滅法故、以非作法故。

[0467b06]  「舍利弗！即此法身，過於恒沙無邊煩惱所纏，  從無始世來隨順世間，波浪漂流，往來生死，  名為眾生。舍利弗！即此法身，厭離世間生死
苦惱，棄捨一切諸有欲求，行十波羅蜜，攝  八萬四千法門，修菩提行，名為菩薩。

[0467b11]  「復次舍利弗！即此法身，離一切世間煩惱使  纏，過一切苦，離一切煩惱垢，得淨得清淨，  住於彼岸清淨法中，到一切眾生所願之地，
於一切境界中究竟通達，更無勝者；離一切  障、離一切礙，於一切法中得自在力，名為如  來、應、正遍知。是故舍利弗！不離眾生界有法
身，不離法身有眾生界；眾生界即法身，法  身即眾生界。舍利弗！此二法者，義一名  異。

[0467b20]  「復次舍利弗！如我上說，眾生界中亦三種  法，皆真實如，不異不差。何謂三法？一者如來  藏本際相應體及清淨法，二者如來藏本際
不相應體及煩惱纏不清淨法，三者如來藏  未來際平等恒及有法。

[0467b25]  「舍利弗當知，如來藏本際相應體及清淨法  者，此法如實不虛妄，不離不脫智慧清淨，  真如法界不思議法，無始本際來，有此清淨
相應法體。舍利弗，我依此清淨真如法界，  為眾生故，說為不可思議法自性清淨心。

[0467c01]  「舍利弗當知，如來藏本際不相應體及煩  惱纏不清淨法者，此本際來離脫不相應煩  惱所纏不清淨法，唯有如來菩提智之所
能斷。舍利弗！我依此煩惱所纏不相應不  思議法界，為眾生故，說為客塵煩惱所染自  性清淨心不可思議法。

[0467c07]  「舍利弗當知，如來藏未來際平等恒及有法  者，即是一切諸法根本，備一切法、具一切法，  於世法中不離不脫真實一切法，住持一切
法、攝一切法。舍利弗！我依此不生不滅常恒  清涼不變歸依不可思議清淨法界，說名眾  生。所以者何？言眾生者，即是不生不滅常恒
清涼不變歸依不可思議清淨法界等異名，  以是義故，我依彼法說名眾生。

[0467c14]  「舍利弗！此  三種法皆真實如，不異不差。於此真實如不  異不差法中，畢竟不起極惡不善二種邪見。
何以故？以如實見故。所謂減見、增見，舍利弗！  此二邪見，諸佛如來畢竟遠離，諸佛如來之  所呵責。

[0467c20]  「舍利弗！若有比丘、比丘尼、優婆塞、優婆夷，若  起一見、若起二見，諸佛如來非彼世尊，如  是等人非我弟子。舍利弗！此人以起二見因
緣故，從冥入冥、從闇入闇，我說是等，名一闡  提。是故舍利弗！汝今應學此法，化彼眾生，令  離二見，住正道中。舍利弗！如是等法，汝亦
應學，離彼二見，住正道中。」

[0467c27]  佛說此經已，慧命舍利弗，比丘、比丘尼、優婆  塞、優婆夷，菩薩摩訶薩，及諸天、龍、夜叉、乾闥
婆、阿修羅、迦樓羅、緊那羅、摩睺羅伽、人非人等，  一切大眾，皆大歡喜，信受奉行。

佛說不增不減經

* * *

【經文資訊】大正藏第 16 冊 No. 0668 佛說不增不減經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，波羅提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
