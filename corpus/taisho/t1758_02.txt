阿彌陀經通贊疏卷中
大慈恩寺沙門窺基撰

[0337b29]  經云：「爾時，佛告長老舍利弗：『從是西方過十萬  億佛土，有世界名曰極樂』」。

[0337c01]  贊曰：第二正宗分  也。大文分六：第一、標淨土之宗果，經「爾時佛  告長老舍利弗，乃至得與如是諸上善人俱會
一處」；第二、明極樂之因殊，經「舍利弗！不可以  少善根，乃至若有眾生聞是說者，應當發願生  彼國土」；第三、諸佛證明，經「舍利弗如我今者
讚歎阿彌陀佛，乃至舍利弗汝等皆當信受我  語及諸佛所說」；第四、三生發願，經「舍利弗！若  有人已發願今發願當乃至若有信者，應當發
願生彼國土」；第五、彼尊讚歎咸曰希奇，經  「舍利弗！如我今者稱讚諸佛乃至一切世間難  信之法」；第六、我佛敘陳獨稱難事，經「舍利弗！
當知我於」乃至經終五行來是。

[0337c13]  初文分二：初  略明淨土、二廣明淨土。初文有七：一、指方所；  二、明數量；三、顯國名；四、明化主；五、辨說法；六、
徵國名號；七、結成極樂。此初三也。佛告，告語  也。從是西方，從，是指方所，此土遠指西方。過  十萬億佛，明數量也。有世界名曰極樂，顯國
名也。極樂國土正是經宗。告鶖子以令知，誘  含生而忻慕，不能廣敘，聊述七門：第一、釋名；  第二、出體；第三、辨假實；第四、漏無漏料揀；第
五、五位分別；第六、三科收攝；第七、釋其妨難。

[0337c23]  且釋名者，世者可破壞義，界者境分劑也，即  所居土。名曰極樂者。樂即能居者，第六識相  應樂受也。世即界，持業釋也。極者至極樂受，
世界者即是無情，相違釋也。出體者，極樂者，  即至極樂受也。世者，即有情無情法上不堅  可破壞而立世名，即色心上假立。界者，四塵
五塵為體，雖聖境無坌惡義，是塵之類故亦  呼為塵。細四相遷亦名世界。辨假實者，若是  化淨土而但是假，是定果色去者，有情未除
穢種，未能變得淨土，但是變心如三變土田  等，不乖唯識。漏無漏料揀者，若是佛本質淨  土唯無漏攝，若往生有情及菩薩所變淨土
唯是有漏，謂第八識果轉非因故。五位分別  者，極樂者心所收，世界者即色法攝。三科收  攝者，極樂者即行蘊收，世界者即色蘊攝，十
二處中極樂法處收，世界即色處攝，十八界  中法界及六境中攝。釋妨難者，問：十方佛國  快樂皆同，何故偏指西方勸人生彼？答：良為
凡夫業重處處生貪，若不偏指一方即不繫  心專注。所以《法華經》云：眾生處處著，引之令  得出。又西方淨土主勝願強，偏勸往生疾成  聖果，所以偏指也。

[0338a16]  經云：「其土有佛號阿彌陀，今現在說法」。

[0338a16]  贊曰：  此第四明化主、第五辨說法也。阿彌陀上已  解，自下經亦有自說處。現在者揀於過未，說
者演說，法者執持名號之法，即是教法也。阿  彌陀佛長為眾生演說妙法轉令精進，故慈  悲廣大利物弘深，現初地之報身、化無邊之  根器，故云今現在說法。

[0338a22]  問：「何故不告菩薩只  告聲聞？」

[0338a23]  答：「菩薩已無穢種，居淨國而皆同；聲  聞分別未除穢方之各異，令生忻慕，只告聲  聞。」

[0338a25]  問：「聲聞數廣，頓悟者頗多，何故不告餘人  獨告鶖子？」

[0338a26]  答：「只如任家長子、國付賢臣，鶖子  智辨不群，偏告一，何爽理乎！」

[0338a28]  經云：「舍利弗！彼土何故名為極樂」。

[0338a28]  贊曰：第  六徵國名號。故者所以義，前標極樂之名，未  彰極樂之相，不覩勝妙難為發心，將欲顯示  淨方，故乃自徵國號也。

[0338b03]  經云：「其國眾生無有眾苦，但受諸樂，故名極樂」。

[0338b04]  贊曰：第七結成極樂之名。其國眾生者，眾  生具十種名，眾生即十名中之一名也。蓮華  化生無其生苦，四序不能遷故無老苦，非分
段無病苦，壽命無盡無死苦，無父母親疎故  無怨憎會苦，所欲如意無求不得苦，顏貌端  嚴無諸根缺陋之苦，又四時一等故無寒暑等
苦，故云其國眾生無有眾苦，謂處絕三途、人  無眾苦。只如娑婆世界，有漏形軀四蛇迴身  三龍害命，乖張病惱報盡死侵，有愛必離無
怨不會，竪迷至理橫受陰纏。今茲眾人永無  此也，且積修白業生處紅蓮，相好常身蠲除  四相，已情絕慮誰為愛憎，隨念即來無求不
得，五香佛體眾德嚴身，故云無有眾苦也。但  受諸樂者，纔歸淨土聖眾隨迎，蓮華倏開覩  金容之相好，徵風暫扇聽寶樹而搖聲，加以
飄渺仙雲近浮神足，輕盈衣裓遠供祥華，晨  謁慈顏得法印而旋國，暮遊金殿聽寶偈而經  行，然大慈願廣利鈍普霑，且舊蓮欲發為遣
殘殃，新學化生行成不退，豈唯近已麁苦，抑  亦妙果非遠者哉！故云但受諸樂，故名極樂。

[0338b24]  問：「彼土屬三界否？」答：「無欲故非欲界，地居故  非色界，有形相故非無色界，內無穢種外感  淨方，迴出四流水超三界，故非界繫也。」

[0338b27]  經云：「又，舍利弗！極樂國土，七重欄楯、七重羅網、  七重行樹，皆是四寶周匝圍繞」。

[0338b28]  贊曰：第二廣  明淨土。文分為二：初明國土莊嚴、二辨佛身  功德。初文分八：第一、樹飾四珍；第二、池嚴眾
寶；第三、空盈天樂；第四、地布黃金；第五、華雨  長天；第六、人遊諸國；第七、鳥吟妙法；第八、風  吹樂音。

[0338c04]  初文分二：初正辨莊嚴、二結成極樂。  此即初也。又者，復也重也。謂前來已告舍利  弗，彼國無有眾苦，名曰極樂。此欲廣明淨土
境物殊常，又告鶖子，故云：「又，舍利弗！」極樂國  土七重欄楯者，寶樹周圍有七重欄楯也。橫  曰欄，竪曰楯，欄檻也。莊嚴眾寶圍繞華叢，何
獨偏舉樹嚴？彼土處處皆有也。七重羅網者，  嚴顯國土羅覆樹林，金縷結成眾寶飾。《觀經》  云：一一樹上有七重網，皆是真珠，一一網間
有五百億妙華宮殿，如梵王宮。諸天童子自  然在中，以摩尼寶而為瓔珞，其光照曜一百  由旬。亦准於前處處皆有，故《瑞相經》云：無量
寶網皆以金縷真珠百千雜寶奇妙珍異莊嚴  校  飾，周匝四面垂以寶鈴，光色晃曜盡極嚴  麗，祥風微起吹眾網羅，聲演法音振聞一  [囗@(夕/方)]  ，
耳聽心悅更增快樂也。七重行樹者，七重寶  樹行列  [囗@(夕/方)]  中，長開異華更無凋變，靈禽棲上  眾聖遊從也，故云七重行樹。皆是四寶者，皆
由咸也，咸是四寶也。四寶者，或是金銀珊瑚  琥珀也。《瑞相經》云：其國有七寶諸樹周滿世  界，謂有二寶乃至眾寶所共合成，如金樹則
以銀為枝葉華菓，銀樹以金為枝葉華菓，乃  至有紫金為本，白銀為莖、琉璃為枝、水精為條、  珊瑚為葉、瑪瑙為華、車  璩  為實。白銀為本等
一一例此，行行相對枝枝相映，葉葉相顯榮  色光曜，不可勝視，清風時時發出五音聲，微  妙宮商自然相振。又《觀經》云：一一樹高八千
由旬，一一樹葉縱廣二十五由旬，而作異色。  一一華葉之中，皆有七寶光也。四寶皆是者，  即據此經。欄楯、羅網、行樹此之三種，咸是四
寶所成也。四寶者，金、銀、瑠璃、頗胝迦也。通貫  上文，故云皆是四寶也。周匝者，古申多解：一  云、欄楯圍繞寶樹故云圍繞；二云、欄楯羅網
行樹圍繞國土處處莊嚴故。

[0339a08]  問：「欄楯羅網行  樹，何故各有七重，更無增減？」

[0339a09]  答：「表生歸彼國  得七覺支故，身口七支無諸過故，有七聖財。」

[0339a11]  經云：「是故彼國名曰極樂」。

[0339a11]  贊曰：第二結成  極樂。

[0339a13]  經云：「又，舍利弗！極樂國土有七寶池」。

[0339a13]  贊曰：第  二池嚴眾寶。文分為七：第一、七寶池深；第二、  八德水滿；第三、金砂作地；第四、玉砌成階；第
五、朱閣凌空；第六、寶蓮覆水；第七、結成極樂。  此即初也。又者，如前解。七寶者：一金，金有五  種，黃者為上，久埋不失，百鍊不輕，從草不
違，生於土左右，所以金字象金在土中形。二、  銀，易知。三、瑠璃者，梵云吠瑠璃，有五種色，略  云瑠璃。四者、玻  [王*梨]
者，《智度論》云：出山石窟中，  過千年氷化為玻  [王*梨]  。淨國無其寒暑，土地無  氷，何物化焉？但是石類，非實石也，謂淨土故  亦云胝迦。五、車
璩  者，梵云牟娑洛揭拉婆，青  白間色也。六、赤真珠者，珠體赤也。七、瑪瑙者，  梵云遏濕摩揭婆，此云杵藏，下辨七寶亦依
此處。池者，池沼。嚴寶瓔珞砌墁池潭，異種光曜  自然嚴顯。《瑞應經》云：其池縱廣深淺或十由  旬乃至百千由旬，其池岸上有栴檀樹，華葉  垂布香氣馥薰也。

[0339b02]  經云：「八功德水充滿其中」。

[0339b02]  贊曰：第二八德  水滿也。八功德水充滿於池，淨土福勝水異  凡間，含八德之殊功、益五常之妙體。八德者：
一、澄淨；二、清冷；三、甘美；四、輕軟；五、潤澤；六、  安和；七、飲時除飢渴；八、飲已長養諸根。《清  淨覺經》云：其池中水淺深隨念、上下逐心。《觀
經》云：水隨蓮華枝葉上下，水流之音或聞三  寶、空無我等、諸波羅蜜之聲也。

[0339b10]  經曰：「池底純以金沙布地」。

[0339b10]  贊曰：第三金砂  作地也。綠水金沙重重顯映。《無量壽經》云：更  迓相映，金池白銀砂等。

[0339b13]  經曰：「四邊階道，金、銀、瑠璃、玻  [王*梨]  合成」。

[0339b13]  贊曰：第  四玉砌成階。邊者周圍四圻邊也，階即砌，道  者路也，上堦之道也。金、銀、瑠璃、玻  [王*梨]  已如上
解。合成者，四寶共合成故。

[0339b17]  經云：「上有樓閣，亦以金、銀、瑠璃、玻  [王*梨]  、  [王*車]  璖、赤珠、  瑪瑙而嚴飾之」。

[0339b18]  贊曰：第五朱閣凌空也。上有  樓閣者，七寶池上鬪空起樓閣也。亦以者，七  寶池上樓閣凌空還用寶成，故云亦也。金、銀、瑠  璃、玻
[王*梨]  、  [王*車]  璖、赤珠、瑪瑙，七寶如前解也。嚴飾之  者，莊嚴麗華飾也。《無量壽論》云：為地莊嚴也。
《觀經》云：處處皆有眾寶樓閣莊嚴池上也。時  時遊賞、往往登攀，眺望淨土，適悅情思也。

[0339b25]  經曰：「池中蓮華大如車輪」。

[0339b25]  贊曰：第六寶蓮  覆水也。此文分四：一、顯華名；二、辨形量；三、釋  顏色；四、明香潔。此初二文也。蓮者，芙渠之實，
華美曰華，大而復圓狀若車輪。《觀經》及《平等  覺經》云：大者或二十里乃至六百萬里。然今  大小亦無定准，此中約小者說也。

[0339c02]  經云：「青色青光、黃色黃光、赤色赤光、白色白光，  微妙香潔」。

[0339c03]  贊曰：此後二文，第三顏色、四香  潔。四色各有異光也。光即光彩各異。微妙者，  深細殊常。香者香氣，潔者體無塵垢，故云微
妙香潔。《清淨經》云：一一華葉皆作異寶色。何  獨青色光等也？經據純色者說。

[0339c07]  問：「何故只有  四色？」

[0339c08]  答：「表四色是實而無假者，表生居淨土，  心無諂曲、語不虛詞，證四涅槃、得四智故。」

[0339c10]  經曰：「舍利弗！極樂國土成就如是功德莊嚴」。

[0339c11]  贊曰：第七結成極樂，可知。

[0339c12]  經云：「又，舍利弗！彼佛國土常作天樂」。

[0339c12]  贊曰：第  三空盈天樂。空中奏樂聲演法音，彼國人聞  咸生善念。《觀經》云：無量樂器懸處虛空，不鼓
自鳴，或林或幢皆懸樂器，悉自和鳴，隨眾生  意皆奏法音，人天聞者俱發道意，或謌六度，  或讚三乘。

[0339c18]  經云：「黃金為地」。

[0339c18]  贊曰：第四地布黃金。心無  穢種，地感黃金，柔軟自然高低隨步。《觀經》云：  其地由如日宮懸處虛空，其地柔軟，下足即
凹、舉足便起。又彼國無須彌山及諸山等，《瑞  相經》亦說：其佛國土，自然七寶合成其地，不  可限量殊特妙好，逾諸十方一切世界。此唯
金者，亦文略也。又眾寶妙衣遍有其地，一切  人天踐之而行，種種莊嚴以顯殊特也。

[0339c26]  經云：「晝夜六時而雨曼陀羅華」。

[0339c26]  贊曰：第五華  雨長天也。晝夜六時者，晝夜各有六時，共十  二時也。

[0339c28]  問：「西方淨土境勝地殊，人絕無明、國  無昏曉，何言晝夜？」

[0339c29]  答：「華開金浦化生為天曙  之情，鳥宿瓊林菩薩作時昏之相，不同此界  昏昧各殊。」

[0340a02]  而者助句也。雨者，從空飄落謂之  雨也。曼陀羅華者是梵語，此云適意華也。光  潔異香，聞者見者身心適悅長道情故。風飄
萎者，地裂受之，更雨新華莊嚴金地故。《法華  經》云：香風吹萎華，更雨新好者。華有四德：一、  嚴淨國土，表生彼國善法飾身故；二、敷榮見
臺，表勝二乘真實法故；三、先華後果，表生彼  國先因後果故；四、香氣遠騰聞者歡悅，表生  歸彼者德業馨香名振十方故，故雨華也。

[0340a10]  問：  「淨土雨白華者表於何事？」

[0340a11]  答：「表生淨土唯白  業故。」

[0340a12]  有云赤圓華者，不善其理也。《法華經》云：  唯白蓮華、放白毫光、白牛馱駕、手執白拂等，  表白是眾色之本，一乘是諸法之源，若云赤
圓者，此為未可。

[0340a16]  經云：「其國眾生，常以清旦各以衣裓盛眾妙華  供養他方十萬億佛」。

[0340a17]  贊曰：第六人遊諸國。  文分為三：初將華供佛；二、還國經行；三、結成  極樂。此即初也，經文易見。各以衣裓者，衣襟
也。盛諸妙華者，易見。供養者，進財行曰供，有  所攝資為養，故云供養。他方者，即十萬億佛，  顯所供養佛數也。准諸經等，或乘七寶宮殿、
白寶蓮華，承佛威神騰空，往彼十方世界，將  諸妙華及諸異物隨心供養，聽聞妙法及受  記別等事。

[0340a26]  經云：「即以食時還到本國飯食經行」。

[0340a26]  贊曰：  第二還國經行也。即以食時還歸本國，飯了  經行，經行或繞寶殿，或繞瓊林，或往或來，如
絹經來往，故云經行。足行寶地，口念金經，故  云經行也。《瑞相經》云：諸往生者若欲食時，  七寶應器自然在前，如是眾鉢隨意而至，百
味飲食自然盈滿。雖有是食實無食者，但見  色聞香以之為食，自然飽足身心柔軟無所  味著，事已化去，時至復現。廣經云食，如何相  違？彼約示現食，亦有何失。

[0340b06]  問：「西方人勝自有  身光，既無日月暉，寧辨辰齊之候？」

[0340b07]  答：「金鐘自  振、玉磬搖聲，聖眾雲來自然赴會也。」

[0340b08]  問：「所言  食者資益為義，淨土之中是何食也？」

[0340b09]  答：「若約  實報淨土即禪悅為味，若以化淨土即假食  資身也。」

[0340b12]  經云：「舍利弗！極樂國土成就如是功德莊嚴」。

[0340b13]  贊曰：第三結成極樂。

[0340b14]  經云：「復次，舍利弗！彼國常有種種奇妙雜色之  鳥」。

[0340b15]  贊曰：第七鳥吟妙法。分文為二：一、敘靈  禽；二、去疑執。初文有五：第一、總敘靈禽；第二、
分別名字；三、傳和雅韻；四、詮顯法音；第五、聞  興善念。此即初也。復次者，復重也，次以次反  復徵問，故云復次。彼國者，即西方常有恒有
也。種種者，不一故云種種。奇妙者，奇異也。妙，  殊妙希奇也。雜色者，毛色異也。

[0340b21]  問：「淨土殊勝  尚無凡夫，何故飛禽亦生彼國？」

[0340b22]  答：「彌陀變化  而有靈禽，讚利法音莊嚴國界。故下經云：欲  令法音宣流變化所作。」

[0340b25]  經云：「白鶴、孔雀、鸚鵡、舍利、迦陵頻伽、共命之鳥」。

[0340b26]  贊曰：第二別列名字也。白鶴者，丹朱作頂、  霜雪為毛，鳴之則聲振九皋、舞之則雅和八  節，逈異諸鳥，故云白鶴。孔雀者，天生靈鳥逈
異凡禽，頂戴綠冠身嚴眾彩，故云孔雀。鸚鵡  者，毛嚴翡翠觜飾朱紅，羽輕俊以能飛，舌纖  長而解語，故云鸚鵡。舍利者梵語，此云鶖鷺
鳥也，幼而且俊，俊而又靈，斯項而萬里飛騰、  增妙而千般音韻。迦陵頻伽者，此云妙音鳥，  音聲美妙身體殊常，聞之者側耳傾心，見之
者怡神悅思，妙音鳥也。共命者亦云命命，美  音演法迅羽輕飛，人面禽形一身兩首，故云  共命也。

[0340c09]  經云：「是諸眾鳥晝夜六時出和雅音」。

[0340c09]  贊曰：第  三傳和雅韻也。晝夜六時者，晝夜各有六時，  共十二時也。出和雅音者，和即柔和，雅妙音
韻。西方靈鳥不並凡禽，音韻柔和言詞雅妙，  故云出和雅音也。

[0340c14]  經云：「其音演暢五根、五力、七菩提、八聖道分如  是等法」。

[0340c15]  贊曰：第四詮顯法音也。演暢者，演  者水流不絕之貌，暢者宣暢。五根等者，三十  七菩提分法，經中闕四念住、四正勤、四神足
也；下有等言，等此三位。今釋此法略為七位：  一、四念住，謂身、受、心、法，以慧為體，謂由念力  慧於境住。二、四正斷，謂律儀斷、斷斷、防護斷、
修習斷，以精進為體，精進起用能修斷故。三、  四神足，謂欲、勤、心、觀，以定為體，為此四種而  修定故。四、五根，謂信、進、念、定、慧，如名以為五
體，出生善故。五、五力，體即五根，難屈伏故，離  根別立。六、七覺支，謂擇法覺支、精進、喜、念、定、  捨、輕安。三是別境：擇法、念、定；三是善數：勤、捨、
輕安；一是遍行，謂喜。七、八聖道分，謂正見、正  思惟、正語、正業、正定、正命、正念、正精進。其正  思惟體以慧為性，能發語言通佛有故。正語、
正業以無瞋癡所發身語為體，無貪所發名  為正命，離五邪命俱以無表色思為體，餘如  自名。三十七種合體有九：一慧、二精進、三定、
四信、五念、六喜、七捨、八輕安、九無表色。遍行  有一，謂喜；別境有三，謂念、定、慧；善有四，謂  信、勤、捨、輕安；色法有一，謂無表色。菩提所修
與聲聞異，故菩提分名菩薩法。如是等法者，  上等根、力、覺、道，下等念、斷、神足，故云如是等  法。或可等者謂六度萬行等法；不爾，餘法何  故不演也？

[0341a11]  經云：「其土眾生聞是音已，皆悉念佛、念法、念僧」。

[0341a12]  贊曰：第五聞興善念念三寶也。佛義如前。  法者梵語達摩，此翻云法，法即執持物解也，  謂即四諦、十二因緣、六度。僧者梵云僧伽，此
名為眾，和合義也，謂身和共住、語和無諍、意  和無違、戒和同修、見和同止、利和同均，具此  六和故名僧也。皆可重故名為三寶。鳥傳妙
法、人發勝心，念三寶之芳名、消百生之障累。

[0341a19]  問：「靈禽演法數目頗多，眾念名一何微妙尠？」

[0341a20]  答：「禽傳廣法表詞說之無窮，人念三名綰眾  善而俱盡。」

[0341a22]  經云：「舍利弗！汝勿謂此鳥實是罪報所生」。

[0341a22]  贊  曰：第二去疑執。文分為五：一、遮非實報；二、徵  問因由；三、答無三趣之名；四、通無惡道之字；
五、正辨化現之情。此初也。汝者，呼於弟子故  云汝。勿，由莫也，莫謂此等靈鳥等實是罪報  惡業所生。聞說靈禽恐生滯惑，謂淨土之惡
緣未息，令一會而勝意不生，所以遮云勿謂  此鳥實是罪報所生。

[0341b01]  經云：「所以者何」。

[0341b01]  贊曰：第二徵問因由。所以  者，何由義非是實報？因由者，何謂也。

[0341b03]  經云：「彼佛國土無三惡趣」。

[0341b03]  贊曰：第三答無  三惡之名。三惡趣者，即地獄、餓鬼、畜生也。地  獄者，梵云那落迦，此云苦器，受苦眾生所居
器物。餓鬼者，多諸恐怕，久受飢虛，故名飢鬼  也。畜生者，或云刃六反、或云希六反，人之畜  養故。或云傍生，造業傍故，受報亦傍，因便令
辨六趣，廣有章門，如別處說。

[0341b09]  問：「有何所以惡  道俱無？」

[0341b10]  答：「生居淨土善業緣深，永除異類之  身，盡是同生之眾，只如天宮勝境，尚須善業  所招，極樂殊方，豈有惡因能往也。況彼尊發
願言：『設我得佛，國中有三惡趣者，不取正覺。』  故知無也。」

[0341b15]  經云：「舍利弗！其佛國土尚無三惡趣之名，何況  有實」。

[0341b16]  贊曰：第四通無惡道之名字。名字猶  無，何況實有禽類之質！

[0341b18]  經云：「是諸眾鳥，皆是阿彌陀佛欲令法音宣流，  變化所作」。

[0341b19]  贊曰：第五正辨化現之情。當初  眾會各有疑心，既非實報之身，此等因何而  有引？此一段經文答也。

[0341b21]  問：「彌陀神力廣變佛  身，覩相好以發心、聽梵音而悟道，何故作諸  禽類顯發教門？」

[0341b23]  答：「化身為佛未是希奇，乃現  靈禽，令生窂遇，發難遭之勝想、生殊特之信  心，化現多途何足為難？況隨類化身處處皆
說，瓊林寶網皆演法音，流水清風盡談真教，  有斯所以乃現靈禽也！」

[0341b28]  經云：「舍利弗！彼佛國微風吹動諸寶行樹及寶  羅網，出微妙音，譬如百千種樂同時俱作」。

[0341b29]  贊  曰：第八風吹樂音也。文分為四：一、風搖寶樹；  二、聲似樂音；三、聞興善念；四、結成莊嚴。此初
二文也。微風者，細風也，非猝暴風也，吹樹及  網羅即發微妙音韻。譬如者，譬者況也，如由  似也，況似於百千種音樂同時俱奏也。細風
徐起吹樹網羅，音韻而遍滿十方，雅妙而便  同眾樂，故云譬如百千種樂同時俱作也。

[0341c08]  經云：「聞是音者，皆自然生念佛、念法、念僧之心」。

[0341c09]  贊曰：第三聞興善念也。自然者，慣習任運  名曰自然，非無因緣名自然也。生念佛念法  念僧者，三寶之名如前釋也。念佛有三：一、心
念，心中繫念；二、輕聲念，自耳聞故；三、高聲  念，有十種功德：一、能排睡眠；二、天魔驚怖；三、  聲遍十方；四三、塗息苦；五、外聲不入；六、心不
散亂；七、勇猛精進；八、諸佛歡喜；九、三昧現前；  十、往生淨土。應作四句分別：一、心念口不念；  二、口念心不念；三、心口俱念；四、心口俱不念。
此四句中第一句、第三句是。《瑞相經》云：清風  徐起不寒不暑，吹諸羅網及眾寶樹，演發無  上微妙法音，其有聞者塵垢不起，自然快樂  如得三昧。

[0341c22]  經云：「舍利弗！其佛國土成就如是功德莊嚴」。

[0341c23]  贊曰：第四結成極樂莊嚴。易知！

[0341c24]  經云：「舍利弗！於汝意云何？彼佛何故號阿彌陀」。

[0341c25]  贊曰：下第二辨佛身功德也。文分為二：初  明化主功德；二辨聽眾功德。初文分三：初、徵  問佛號；二、正辨得名；三、明成佛劫數。此初文
也，佛自徵也。

[0341c29]  經云：「舍利弗！彼佛光明無量，照十方國無所障  礙，是故號為阿彌陀」。

[0342a01]  贊曰：第二正辨得名。  而有二義：一、約光明得名；二、約慧命得名。此  即初。光有二種：一、內光，即智內照理；二、外光，
即身光外照也。此即身光也。金剛不壞之體、  無礙解脫之身，如淨瑠璃表裹瑩徹，彼方境  物悉現光中，羽之只有一尋，展之動論無量
也。《無量壽佛經》云：身多光故乃至無量等光，  眾生遇彼光者三垢消滅。若在三塗見光息苦，  壽終之後皆得解脫。《大論》云：阿彌陀國諸菩
薩眾，身之常光照十萬由旬，若是佛光遍照十  方世界。又《觀經》云：彼佛身如百千萬億夜魔  天閻浮檀金色，其身六十萬億那由他恒河
沙由旬，眉間白毫右旋宛轉如五須彌山，佛  眼如四大海水清白分明，身諸毛孔演出光  明如須彌山，其佛圓光如百億三千大千世
界，於圓光中有五百萬億那由他恒河沙化  佛，一一化佛亦有眾無數化菩薩而為侍者。  彼佛有八萬四千相，一一相有八萬四千好，
一一好有八萬四千光明，遍照十方無量世  界，有此光明故號阿彌陀也。

[0342a20]  問：「光照十方無  量世界者，此土人民何以不覩？」

[0342a21]  答：「道合即千  里懸應，世乖則肝膽梵越，如翳者不覩於曦  光，豈曦光之有咎！似聾者不聞於雷震，非雷
震之有愆！眾生業累增強，佛有光而不見。」

[0342a25]  經云：「又，舍利弗！彼佛壽命及其人民無量無邊  阿僧祇劫，故名阿彌陀」。

[0342a26]  贊曰：第二答壽命得  名。壽命者，第八識上連持功德也，即是不相  應行中攝也。無量者，無其限量。無邊者，無彼
邊際。阿僧祇劫者，此云無央數劫也。

[0342a29]  問：「彼尊  彼眾身屬有為，未逃四相遷移，爭免一期磨  滅？」

[0342b02]  答：「捨兩重生死、獲五蘊常身，悲願無邊，身  命何盡？況又殺業久已、壽命延遠也！」

[0342b03]  問：「彌陀  已居果位，壽命無量可然；人民見處因中，何  故亦同彼佛？」

[0342b05]  答：「業累輕尠、善種增強，既非分  段之身，永離去來之質，與佛齊等，於理無違。  故《無量壽經》曰：彼佛壽命長遠不可稱計，假
使十方世界無量眾生皆成羅漢，共盡思惟百  千萬劫不知壽限，菩薩天人壽命亦爾。又《清  淨覺經》云：阿彌陀佛欲令十方一切有情之
類生其國悉至泥洹，若菩薩者皆令作物，作  物已更展轉教化十方之類亦復作佛，作佛  已更轉教化一切眾生悉至泥洹，然後涅槃。  是知壽命無量也。」

[0342b14]  問：「彼國人民者，為是分段、  為是變易？」

[0342b15]  答：「若論報土即便變易之身，若說  化淨國中分段尚猶未捨。」

[0342b16]  問：「彼佛壽命長遠，  此經自明，未審成作佛已來至此於今幾劫？」

[0342b18]  經曰：「舍利弗！阿彌陀佛成佛已來於今十劫」。

[0342b19]  贊曰：第三明成佛劫數。

[0342b20]  經曰：「又，舍利弗！彼佛有無量無邊聲聞弟子，皆  是阿羅漢，非是算數之所能知；諸菩薩眾亦復  如是」。

[0342b22]  贊曰：第二辨聽眾功德。文分為四：  初、小大兩眾算數無邊；二、新舊二徒因行有  異；三、勸生彼國；四、勸生利益。此初分二：初辨
眾多少、二結成莊嚴。此初也。聲聞弟子者，因  聲悟道，故曰聲聞。弟子者，長在我後名弟，解  從我生名子。皆阿羅漢者，揀前三果故也。非
算數之所知者，算數之不及故。菩薩亦如是  者，亦同聲聞算之不及。

[0342b29]  問：「濁世眾生業重難  化，教說三乘；淨土人眾信深易勸，何言四果？」

[0342c02]  答：「有二意：一、欲明化澤被淺深故，五逆十念  亦生其國；二、顯莊嚴眷屬故、多眾圍繞故，雖
是淨土亦有聲聞也。故《法華經》云：彼佛出時  雖非惡世，以本願故亦說三乘。故《觀經》云：小  乘根者生到彼土得四果也。」

[0342c06]  問：「若論真淨報  土，二乘不令得居；若論化現，淨方四果盡皆  得往。何故云皆阿羅漢，不說餘三果耶？」

[0342c08]  答：「報  淨土中聲聞權化，約其殊勝，不說化淨土中  四果，皆有加行位中能伏分別得居淨土。《無  量壽經》云：二乘種不生。約報土。」

[0342c12]  經曰：「舍利弗！彼佛國土成就如是功德莊嚴」。

[0342c13]  贊曰：第二結成莊嚴也。

[0342c14]  經曰：「又，舍利弗！極樂國土眾生生者皆是阿鞞  跋致」。

[0342c15]  贊曰：第二新舊二徒因行有異。文分為  二：初新生不退眾、二補處位高眾。此初也。阿  鞞跋致，或云阿惟越致，是梵語，此云不退轉。
不退有五：一、信不退；二、位不退；三、證不退；四、  行不退；五、煩惱不退，不被煩惱所退轉故。

[0342c19]  問：  「生居淨土何故不退？」

[0342c20]  答：「無五退緣故：一、無病  苦纏故；二、無違行故；三、常誦經法；四、常營善  事；五、長和順無諸違諍事，所以不退。此界人
多退，反此應知。又有欲境所牽，多諸退屈也。」

[0342c24]  經曰：「其中多有一處補處其數甚多，非是算數  所能知之，但可以無量無邊阿僧祇劫說」。

[0342c25]  贊  曰：第二補處位高眾。一生補處者，補者補闕，  處者處所，此等菩薩因圓十地、劫滿三祇，盡  此一生便成正覺，故云一生補處也，餘經文
易見故。只如彌勒現居天界當來果成，一生  補大覺之尊、三會度無量之眾，即是此類。故  《無量壽經》云：設我得佛，他方國土諸菩薩眾
來生我國，究竟各到一生補處。以本願力故，  生彼即入補處之位。

[0343a05]  經曰：「舍利弗！眾生聞者應當發願願生彼國」。

[0343a06]  贊曰：第三勸生彼國。現在未來一切眾生聞  我向來說者，應當發願願生彼國。

[0343a07]  問：「慈氏天  宮快樂不少、勝侶頗多，何須堅勸往彼西方？」

[0343a09]  答：「若論兜率即勝人間，乃並西方全成微劣，  勝劣既異，彼此各殊，勸生西方捨劣求勝也。  勝劣有異者，淨土十勝、天宮十劣。淨土十勝
者：一、化主所居勝；二、所化命長勝；三、國非界  繫勝；四、淨方無欲勝；五、女子不居勝；六、修行  不退勝；七、淨方非穢勝；八、國土莊嚴勝；九、
念佛攝情勝；十、十念往生勝。天宮十劣者：一、  所居國土劣；二、所化壽役劣；三、界繫攝屬劣；  四、彼天有欲劣；五、男女雜居劣；六、修行有退
劣；七、穢方非淨劣；八、國土莊嚴劣；九、善念攝  情劣；十、修行勞苦劣。有斯十勝十劣，所以勸  生彼國。」

[0343a21]  經曰：「所以者何？得與如是諸上善人俱會一處」。

[0343a22]  贊曰：第四勸生利益。諸上善人者，善者過  現益物謂之善，人即前聲聞、不退及補處等  菩薩也，俱在西方一會處也。同師進業必假
良緣，朋家作仇事資惡黨，孟母移居於勝處、  宣尼不飲於盜泉，蓋恥惡而慕善也。慕善則  芳蘭襲慶，朋惡則鮑肆葷風也，勸生西方，親  之勝侶也。

[0343a29]  經曰：「舍利弗！不可以少善根福德因緣得生彼  國」。

[0343b01]  贊曰：自下第二舉極樂之因殊。文分五  段：一、遮少善；二、說多因；三、聖眾來迎；四、眾生  生往；五、結勸往生。此即初也，不可以微少善
根得往殊常淨土。

[0343b04]  問：「十念彌陀頓生淨土，據  斯所說果著因微，何故少善因緣不生彼土？」

[0343b06]  答：「十念得生淨土，接引懈怠眾生；却談多善  因緣，乃被精進勸學者。或廣或略，理不相違。」

佛說阿彌陀經通贊疏卷中

* * *

【經文資訊】大正藏第 37 冊 No. 1758 阿彌陀經通贊疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，Jasmine 大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
