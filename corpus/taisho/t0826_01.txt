弟子死復生經


宋居士沮渠京聲譯

[0868b19]  聞如是：

[0868b19]  一時佛在祇樹給孤獨園，與千二百  五十比丘俱，菩薩萬二千人，神足弟子五百  人俱。

[0868b21]  爾時有賢者優婆塞，本奉外九十六種  道，厭苦禱祠委捨入法，奉戒不犯精進一心，  勤於誦經好喜布施，笮意忍辱常有慈心，
暴得疾病遂便命過。臨當死時，囑其親屬及  其父母言：「我病若不諱之日，莫殯斂七日，  若念我者不違我言。」遂奄忽如死。父母親屬
諸家如其所言，停屍七日，到八日親屬諸家  言：「死人已八日，眠眠無所復知，當急殯斂。」  父母言：「雖已日久，亦不膖脹亦不臭處，小
復留之，以到十日。」語言未竟，死人便即  開眼，諸家父母大小踊躍歡喜；未能動搖，諸  家共守之。至十日，便能起坐，善能語言。

[0868c03]  眾  人問所從來？盡見何等？言：「有吏兵來將我去，  往到一大城，中有大獄，獄正黑，四面悉以
鐵作城，城門悉燒鐵正赤。獄中繫人身，皆在  大火中坐，上下火燒炙之，青烟出。或有人  以刀割其肉噉食之。獄中有王問我言：『若何
等人？犯坐何等乃來到是中？是中治五逆、  不孝父母、不忠信事其君，治諸惡人處，若  罪何重乃爾？』答言：『我少小為人以來，為惡人
所惑，奉事外道，少為世間愚癡，殺生祠祀  天地、飲酒，又於市裏採取財利，升斗尺寸  欲以自饒。會後與善師相得，相教作善，牽我
入佛道中，得見沙門道人，授我五戒奉行十  善，自爾以來至于今日不復犯惡，恩由明  王哀我不及。』我便叩頭。

[0868c18]  「王即起，叉手謂我言：『止止，清信之人不應當  爾！』便與我座，便坐。王便呼吏問之：『此乃無  上正真弟子，汝曹等輩皆當從是人得度，
以其人壽命自盡時乃當死耳！魂神自追隨  行往受，若生天上，天神自當來迎之；若生  人中，人中自當來迎之。何得將此尊人來入
是五逆之處？』吏答王言：『世間多有是人，不  畏王法、不畏四時、五行不拘，鬼神天地無所  取錄，不可一二不問耶！是人橫行天下無
所拘制。有法師名之為沙門，髠剔頭髮被服  踈陋，以法自大、多將弟子，東西南北無所取  錄，移徙、葬埋、嫁女、取婦，不畏四時毀敗改易，
不拘王相，是曹輩人應當治之。』

[0869a01]  「王言：『止止，  卿為了不解是法耶？法服之人無所貴敬、  他所畏難。諸釋、梵、日月中王，下及帝王、臣民
皆所尊奉，尊奉是人得福無量，使人得道，  不得輕慢是人，輕慢是人者自求罪苦，急案  名錄，壽命應盡未？』吏白王言：『以命錄理之，未
應死耶！尚有餘算二十。以其先小時所犯  罪惡，後乃欲作善，是以取之，使其黨輩小復  自下。』

[0869a09]  「王言：『人居世間少作惡至于百歲，是  輩人罪當復云何？』吏言：『是人但可以生不可  以死，死便更連延當受罪苦痛，千劫萬劫
無得解脫。』

[0869a12]  「時王曰：『其佛弟子有戒，精進不懈  怠，為天神所貴敬。所以爾者，佛以大慈大  悲護心投心，以是四等心憂念十方天下，
一切人民萬物蜎飛蠕動之類佛皆哀傷之，  功德流演十方天下。是故佛子，天神、地祇、鬼  龍皆敬貴之，豈當拘王相四時、五行耶？佛
恩如四海不可得限量，百億恒水邊流沙尚  可升量盡知其升數，佛恩不可得量耶！』吏  白王言：『大王！為奉佛淨戒耶？』王曰：『坐我不
奉佛故，追罪來作此獄王。卿見此獄中，今  現有數壽終不受，亦不敢當前，皆當叉手  起往奉迎之，使案其所行善福，福神自來迎
取之；未應死者自有護，速得除愈。若有人已  入正法，後悔乃復還為外道，殺生祠祀，邪  道惡鬼法見之得便，此則自無護。雖有千
歲壽命，當逢九橫無病自死。所以爾者，救  護神不祐之，如是者終不得解脫。

[0869a28]  「『若持戒比  丘及諸弟子，當勤行六事。何等為六？一者、  檀波羅蜜，當好布施無得慳惜。二者、尸羅
波羅蜜，當護誡慎莫犯。三者、羼提波羅蜜，  當忍辱笮意心口莫瞋恚。四者、毘梨耶波羅  蜜，當勤力精進莫懈怠。五者、禪波羅蜜，當
一心定意莫放逸。六者、般若波羅蜜，當勤作  經上口諷誦，當曉漚惒拘舍羅。是為六事，菩  薩求道之本。

[0869b07]  「『復有六事：一者、眼。二者、耳。三  者、鼻。四者、口。五者、身。六者、意。人欲求道蒙  福，當護是六事。護眼莫著色，護耳莫著
聲，護鼻莫著香，護口莫著味，護身莫著細  滑，護意莫著愛欲。是為護六事。

[0869b11]  「『當復滅三  事。何等為三？一者、淫泆。二者、瞋恚。三者、  愚癡。是為三毒。

[0869b13]  「『當復滅五事。何等為五？一  者、痛痒。二者、思想。三者、生死。四者、識。五者、  愛欲。是為五陰。

[0869b15]  「『復有六衰。何等為六衰？一  者、眼為色衰。二者、耳為聲衰。三者、鼻為香  衰。四者、口為味衰。五者、身為細滑衰。六者、
意為法衰。是為六衰。

[0869b18]  「『五陰、六情、三毒合為  身中二十事，常在人身中，道人行道常當斷  絕是二十事。不能禁絕是二十事，當墮人，
著罪中；六情不絕，當墮十八泥梨中；五陰不  絕，當展轉五道中；三毒不絕，當入三惡道中。

[0869b23]  「『若善男子善女人，禁制持戒身中二十事，如  鏡之去垢清淨無穢、內外照明者，天下千百  億萬人，有一人是佛弟子不？』吏言：『實自無
有。』

[0869b26]  「王曰：『以是觀之，知佛功德大巍巍，淵泓  堂堂乎，如巨海不可當耶！』吏白王言：『誠如  大王所言，小吏罪之所致不別真偽，請得
遣之還。』王曰：『善。』吏便辭謝人，使自還去，人  便如從高墮下，  [火*霍]  然而穌，便得生活。」

[0869c01]  父母  便以車載詣祇洹以白佛，佛便呼人問之，  其以所見、所言答，佛便笑，五色光從頂上出，  遶身三匝還從臍入。

[0869c04]  阿難便整衣服以膝著  地，叉手白佛言：「佛不妄笑，笑當有意，願佛  廣說其義！」

[0869c06]  佛言：「阿難！諦聽受眾會。」阿難受教  而聽。

[0869c07]  佛言：「是間閻浮利天下為五逆惡世，  子不孝父，臣不忠君，夫妻相欺，欺上罔下；  人民佷戾，少有義理，輕慢無節，以強陵弱；
富富相從，貧困守窮，貪利慳惜，無有慈心，但  欲勝人。四王相守，鬼惡神司取其便。犯者  則死，魂神展轉，隨行往受，當作餓鬼、畜生，地
獄楚毒、痛掠笞斫、湯鑊燒煮。若有餘微之福  得上生天，當在第六魔天，薄福短壽，不受法  教。雖得作人，當作下賤奴婢；或作牛、馬、畜生、
騾、驢、駱駝、象虎師子、鳥獸蟲蛾，困苦  叵  言，  百劫、千劫、萬劫無得解脫；時適生便病，或時  即死。若得為人，六情不具，癃殘、聾盲、瘖痾，
如是困苦無極。

[0869c19]  「今是世上有一人，知世間有  佛，聞經法，得見比丘僧，有善心好意恭敬慈  心，捐九十六種道來入正法，自惟自剋奉
受五戒，修行十善以滅十惡。爾時有一人，皆  是維衛佛時得道人，功德同是人，其有百劫、  千劫、萬劫之罪，皆悉滅盡。其人壽終已後，
不復更見三惡道中。假有所犯，當追罪輕重  詣地獄，王見之，衣毛當竪敬仰其人，帝王人  民一切莫不尊奉，雖未得道，功德隆赫，天人  龍鬼莫不稱歎。」

[0869c29]  佛語阿難：「我般泥洹後，世人多不敬法，喜自  貢高自大輕蔑於人，薄賤正法、毀諸比丘，不  與分衛，罵詈、瓦石擊之，無所拘畏。是曹輩人，
皆從魔界中來，生為人故，復惡如是。其信樂  佛法，則是上古先世時佛上足弟子，能知  真偽隨奉正法，受持經戒，復滅二十事，皆悉  諸菩薩摩訶薩非，凡人耶！

[0870a06]  「人生當有死，無有  不死者。持戒善人不惜身命，但念大慈大悲  拯濟一切，為眾人作唱導，菩薩不懼生死之
變，入生死度生死；入地獄說經戒，止惡為善；  入餓鬼為說布施；入畜生為說婬泆亡人身，  上天生為教諸天，人中為作法惡為善。人作
地獄行則有地獄想；人作畜生行則有畜生  想；人作天行則有天想；人作餓鬼行則有  餓鬼想；人作人行則有人想。一切萬物皆無
所有，但依所作名便有思想。今是賢者，眼  所見其證分明，於世生已得為人，有福德  奉正法，何不努力可自致得佛尊貴？何為作
勤苦之業？身當自往受之，悔有何益？」

[0870a19]  佛語阿難：「法之欲興，世生善人；法之欲衰，惡  人眾多。善相告語，各勤加精進經戒，為憂  一切無常。無常力大，佛不常住。於世努力勤
之，既以自度，復能救度一切人、非人。諸比丘！  汝曹當及我在世，當努力，莫言佛常在，今不  努力後悔何益？今以死人者名見諦。」

[0870a24]  見諦聞  佛說經，父母諸家皆得阿羅漢道諦，即得阿  惟越致，堅住不復動轉。諸比丘及諸菩薩大  弟子，天龍鬼神，聞經莫不歡喜，皆前為佛作
禮而去。

弟子死復生經

* * *

【經文資訊】大正藏第 17 冊 No. 0826 弟子死復生經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
