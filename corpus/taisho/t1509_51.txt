◎大智度論釋勝出品第二十二  (卷五十一)
聖者龍樹造

後秦龜茲國三藏鳩摩羅什譯

[0422a23]  【經】

[0422a23]  慧命須菩提白佛言：「世尊！摩訶衍、摩訶  衍者，勝出一切世間及諸天、人、阿修羅。世  尊！是摩訶衍與虛空等。如虛空受無量無邊
阿僧祇眾生，摩訶衍亦如是受無量無邊阿  僧祇眾生。世尊！是摩訶衍不見來處，不見去  處，不見住處。是摩訶衍前際不可得，後際不
可得，中際不可得，三世等是摩訶衍。世尊！以  是故，是乘名摩訶衍。」

[0422b01]  佛告須菩提：「如是！如是！  菩薩摩訶薩摩訶衍，所謂六波羅蜜：檀波羅  蜜、尸羅波羅蜜、羼提波羅蜜、毘梨耶波羅蜜、禪
波羅蜜、般若波羅蜜，是名菩薩摩訶薩摩訶  衍。復次，須菩提！菩薩摩訶薩摩訶衍，所謂一  切陀羅尼門、一切三昧門，所謂首楞嚴三昧乃
至離著虛空不染三昧，是名菩薩摩訶薩摩訶  衍。復次，須菩提！菩薩摩訶薩摩訶衍，所謂內  空乃至無法有法空，是名菩薩摩訶薩摩訶
衍。復次，須菩提！菩薩摩訶薩摩訶衍，所謂四  念處乃至十八不共法，是名菩薩摩訶薩摩  訶衍。

[0422b12]  「如須菩提所言：『是摩訶衍勝出一切世  間及諸天、人、阿修羅。』須菩提！若欲界當有實、
不虛妄、不異、諦、不顛倒、有常、不壞相、非無法  者，是摩訶衍不能勝出一切世間及諸天、人、  阿修羅。須菩提！以欲界虛妄憶想分別，和合
名字等有，一切無常相、無法，以是故，摩訶衍  勝出一切世間及諸天、人、阿修羅。須菩提！色  界、無色界若當實有、不虛妄、不異、諦、不顛倒、
有常、不壞相、非無法者，是摩訶衍不能勝出一  切世間及諸天、人、阿修羅。須菩提！以色界、無  色界虛妄憶想分別，和合名字等有，一切無常、
破壞相、無法，以是故，摩訶衍勝出一切世間  及諸天、人、阿修羅。

[0422b24]  「須菩提！若色當實有、不虛  妄、不異、諦、不顛倒、有常、不壞相、非無法者，是  摩訶衍不能勝出一切世間及諸天、人、阿修
羅。須菩提！以色虛妄憶想分別，和合名字等  有，一切無常、破壞相、無法，以是故，是摩訶衍  勝出一切世間及諸天、人、阿修羅。受、想、行、識
亦如是。須菩提！若眼乃至意、色乃至法、眼識  乃至意識、眼觸乃至意觸、眼觸因緣生受乃  至意觸因緣生受，若當實有、不虛妄、不異、諦、
不顛倒、有常、不壞相、非無法者，是摩訶衍不  能勝出一切世間及諸天、人、阿修羅。須菩提！  以眼乃至意觸因緣生受，虛妄憶想分別，和
合名字等有，一切無常、破壞相、無法，以是故，  摩訶衍勝出一切世間及諸天、人、阿修羅。

[0422c08]  「須  菩提！若法性是有法、非無法者，是摩訶衍不  能勝出一切世間及諸天、人、阿修羅；須菩提！
以法性無法、非法，以是故，摩訶衍勝出一切  世間及諸天、人、阿修羅。須菩提！若如、實際、不  可思議性是有法、非無法者，是摩訶衍不能
勝出一切世間及諸天、人、阿修羅；須菩提！以  如、實際、不可思議性無法、非法；以是故，摩訶  衍勝出一切世間及諸天、人、阿修羅。

[0422c16]  「須菩提！  若檀波羅蜜是有法、非無法者，是摩訶衍不  能勝出一切世間及諸天、人、阿修羅；以檀波
羅蜜無法、非法，以是故，摩訶衍勝出一切世  間及諸天、人、阿修羅。若尸羅波羅蜜、羼提波  羅蜜、毘梨耶波羅蜜、禪波羅蜜、般若波羅蜜，
是有法、非無法者，是摩訶衍不能勝出一切  世間及諸天、人、阿修羅；以尸羅波羅蜜乃至  般若波羅蜜無法、非法，以是故，摩訶衍勝出
一切世間及諸天、人、阿修羅。

[0422c25]  「須菩提！若內空  乃至無法有法空，是有法、非無法者，是摩訶  衍不能勝出一切世間及諸天人、阿修羅；以
內空乃至無法有法空無法、非法，以是故，摩  訶衍勝出一切世間及諸天人、阿修羅。

[0422c29]  「須菩  提！若四念處乃至十八不共法是有法、非無  法者，是摩訶衍不能勝出一切世間及諸天、  人、阿修羅；以四念處乃至十八不共法無法、
非法，以是故，摩訶衍勝出一切世間及諸天、  人、阿修羅。

[0423a05]  「須菩提！若性人法是有法、非無法  者，是摩訶衍不能勝出一切世間及諸天、人、  阿修羅；以性人法無法、非法，以是故，摩訶衍
勝出一切世間及諸天、人、阿修羅。須菩提！若  八人法、須陀洹法、斯陀含法、阿那含法、阿羅  漢法、辟支佛法、佛法是有法、非無法者，是摩
訶衍不能勝出一切世間及諸天、人、阿修羅；  以八人法乃至佛法，無法、非法，以是故，摩訶  衍勝出一切世間及諸天、人、阿修羅。

[0423a13]  「須菩提！  若性人是有法、非無法者，是摩訶衍不能勝  出一切世間及諸天、人、阿修羅。以性人無法、
非法；以是故，摩訶衍勝出一切世間及諸天、  人、阿修羅。須菩提！若八人、須陀洹乃至佛是  有法、非無法者，是摩訶衍不能勝出一切世
間及諸天、人、阿修羅；以八人乃至佛無法、非  法，以是故，摩訶衍勝出一切世間及諸天、人、  阿修羅。

[0423a21]  「須菩提！若一切世間及諸天、人、阿修  羅是有法、非無法者，是摩訶衍不能勝出一  切世間及諸天、人、阿修羅；以一切世間及諸
天、人、阿修羅無法、非法，以是故，摩訶衍勝出  一切世間及諸天、人、阿修羅。

[0423a25]  「須菩提！若菩薩  摩訶薩從初發心乃至道場，於其中間諸心，  若當是有法、非無法者，是摩訶衍不能勝出
一切世間及諸天、人、阿修羅；以菩薩從初發  心乃至道場諸心無法、非法；以是故，摩訶衍  勝出一切世間及諸天、人、阿修羅。

[0423b01]  「須菩提！若  菩薩摩訶薩如金剛慧若是有法、非無法者，  是菩薩摩訶薩不能知一切結使及習無法、
非法，得一切種智；須菩提！以菩薩摩訶薩如  金剛慧無法、非法，是故菩薩知一切結使及  習無法、非法，得一切種智，以是故，摩訶衍勝
出一切世間及諸天、人、阿修羅。

[0423b07]  「須菩提！若諸  佛三十二相是有法、非無法者，諸佛威德不  能照然、勝出一切世間及諸天、人、阿修羅；須菩
提！以諸佛三十二相無法、非法，以是故，諸佛  威德照然，勝出一切世間及諸天、人、阿修羅。

[0423b12]  「須菩提！若諸佛光明是有法、非無法者，諸佛  光明不能普照恒河沙等世界；須菩提！以諸  佛光明無法、非法，以是故，諸佛能以光明普
照恒河沙等世界。

[0423b15]  「須菩提！若諸佛六十種莊  嚴音聲是有法、非無法者，諸佛不能以六十  種莊嚴音聲遍至十方無量阿僧祇世界；須
菩提！以諸佛六十種莊嚴音聲無法、非法，以  是故，諸佛能以六十種莊嚴音聲遍至十方  無量阿僧祇世界。

[0423b20]  「須菩提！諸佛法輪若是有  法、非無法者，諸佛不能轉法輪，諸沙門、婆羅  門、若天、若魔、若梵及世間餘眾所不能如法
轉者；須菩提！以諸佛法輪無法、非法，以是  故，諸佛轉法輪，諸沙門、婆羅門、若天、若魔、若  梵及世間餘眾所不能如法轉者。須菩提！
諸佛為眾生轉法輪，是眾生若實有法、非無  法者，不能令是眾生於無餘涅槃而般涅槃；  須菩提！以諸佛為眾生轉法輪，是眾生無法、
非法，以是故，眾生於無餘涅槃中已滅、今滅、  當滅。」

[0423c02]  【論】

[0423c02]  者言：須菩提上以五事問摩訶衍，佛已  答竟。須菩提歡喜讚歎，作是言：「世尊！是摩  訶衍有大力勢，破壞人、天世間已，能於中  勝出。」

[0423c05]  譬如三人度惡道：一者、於夜逃遁，獨  脫其身；二者、以錢求免；三者、如大王將  大軍眾，摧破寇賊，舉軍全濟，無所畏難。

[0423c07]  三  乘亦如是，如阿羅漢不能知一切總相、  別相，亦不能破魔王，又不能降伏外道；  厭老、病、死，直趣涅槃。如辟支佛入諸法實
相，深於聲聞，少有悲心，以神通力化度  眾生；能破煩惱，不能破魔人及外道。如菩  薩從初發心，於一切眾生起大慈悲，雖未
得佛，於其中間利益無量眾生；決定知諸  法實相、具足六波羅蜜故，破諸魔王及壞  外道；斷煩惱習，具足一切種智，總相、別相，
悉知悉了，成阿耨多羅三藐三菩提。三人  雖俱免生死，然方便道各異。是故須菩提  讚歎摩訶衍：「摧破一切世間，勝出人、天、阿修  羅上。」

[0423c20]  譬如虛空含受一切國土，而虛空故不  盡；摩訶衍亦如是，含受三世諸佛及諸弟子，  摩訶衍亦不滿。

[0423c22]  又如虛空常相故，無入相、無  出相、無住相；是乘亦如是，無未來世入處、  無過去世出處、無現在世住處；破三時故，  三世等名摩訶衍。

[0423c25]  問曰：

[0423c25]  佛應讚須菩提所歎  言「善哉」，何以更說摩訶衍？

[0423c26]  答曰：

[0423c26]  佛將欲  順須菩提所歎而讚說，以上說摩訶衍遠  故，今略說摩訶衍相，然後廣述。

[0423c28]  須菩提所  讚摩訶衍者，所謂六波羅蜜、諸陀羅尼門、三  昧門、十八空、四念處乃至十八不共法等。

[0424a01]  如  須菩提所說「摩訶衍，破壞一切世間，勝出人、  天、阿修羅上」者，是事實爾。何以故？是三界虛
誑，如幻如夢，無明虛妄，因緣故有，因果無  有定實，一切無常、破壞、磨滅，皆是空相。以  摩訶衍與三界相違，故能摧破勝出。若三界
定實、常、不虛妄，是摩訶衍不能摧破勝出。  何以故？力等故。

[0424a08]  五眾、十二入、十八界、六觸生  諸受亦如是。若法性是有法、非無法者，摩  訶衍不能破世間得勝出；須菩提！以法性
非有故，摩訶衍能得勝出世間。

[0424a11]  問曰：

[0424a11]  有為  法，因緣和合虛誑故言無；如、法性、實際、不思  議性，是無為實法，名為實際，云何言無？

[0424a13]  答  曰：

[0424a14]  無為空故言無。

[0424a14]  復次，佛說：「離有為，無為  法不可得；有為法實相即是無為法。」

[0424a15]  復次，  觀是有為法虛誑。如「如、法性、實際」是實；以人  於法性取相起諍故，言「無法性」。或說「有」、或
說「無」，各有因緣故無咎。如、實際、不可思議  性亦如是。

[0424a19]  世間檀波羅蜜著故有，出世間檀  波羅蜜無故空；為破慳貪故言「有檀波羅  蜜」，破邪見故言「檀波羅蜜無」；為度初學者
說言「有」，若聖人心中說言「無」。

[0424a22]  如檀波羅蜜，  乃至若眾生實有、非是無法，不應令強滅、  入無餘涅槃。

[0424a24]  問曰：

[0424a24]  從三十二相已後，何以  不說言「摩訶衍勝出」？

[0424a25]  答曰：

[0424a25]  應當說，直文煩  故不說。

[0424a26]  復次，三十二相乃至為眾生轉法  輪亦是摩訶衍，但名字異耳。

[0424a27]  復次，上總相  說摩訶衍勝出，不知云何勝出；今別相說，  所謂佛三十二相莊嚴身故，勝一切眾生；佛
光明勝日月、諸天一切光明；佛音聲勝一切  音樂、世界妙聲、諸天梵音；佛法輪勝轉輪聖  王寶輪及諸外道一切法輪，無障無礙。餘法
輪所利益微淺，或一世、二世，極至千萬世；  佛法輪能令永入無餘涅槃，不復還入生  死。

[0424b06]  復次，若眾生實有者，佛不應令眾生入  涅槃，永拔其根，此過於殺一身，有如是  大咎。以眾生顛倒心見我故，佛欲破其
顛倒，說言涅槃，無眾生可滅，故無咎。

[0424b09]  有如  是功德故，摩訶衍能勝出一切世間。

[0424b10]  問曰：

[0424b11]  「一切世間」者，十方六道眾生，何以獨說勝出  諸天、人、阿修羅？

[0424b12]  答曰：

[0424b12]  六道中，三是善道，三是  惡道。摩訶衍尚能破三善道勝出，何況惡  道！

[0424b14]  問曰：

[0424b14]  《龍王經》中說龍得菩薩道，何以說  是惡道？

[0424b15]  答曰：

[0424b15]  眾生無量無邊，龍得道者少。

[0424b16]  復次，有人言：「大菩薩變化身教化故，作龍  王身。」

◎

◎大智度論釋含受品第二十三

[0424b19]  【經】

[0424b19]  佛告須菩提：「汝所言：『衍與空等。』如是！如  是！須菩提！摩訶衍與空等。

[0424b20]  「須菩提！如虛空  無東方，無南方西方北方、四維、上下；須菩提！  摩訶衍亦如是，無東方，無南方西方北方、四  維、上下。

[0424b23]  「須菩提！如虛空非長非短、非方非圓；  須菩提！摩訶衍亦如是，非長、非短，非方非圓。

[0424b25]  「須菩提！如虛空非青、非黃、非赤、非白、非黑；摩  訶衍亦如是，非青、非黃、非赤、非白、非黑。以是  故說摩訶衍與空等。

[0424b27]  「須菩提！如虛空非過去、  非未來、非現在；摩訶衍亦如是，非過去、非未  來、非現在。以是故說摩訶衍與空等。

[0424b29]  「須菩提！  如虛空不增不減；摩訶衍亦如是，不增不減。

[0424c02]  「須菩提！如虛空無垢無淨；摩訶衍亦如是，無  垢無淨。

[0424c03]  「須菩提！如虛空無生、無滅、無住、無異；  摩訶衍亦如是，無生、無滅、無住、無異。

[0424c04]  「須菩提！  如虛空非善、非不善、非記、非無記；摩訶衍亦如  是，非善、非不善、非記、非無記。以是故說摩訶  衍與空等。

[0424c07]  「如虛空無見、無聞、無知、無識；摩訶  衍亦如是，無見、無聞、無知、無識。

[0424c08]  「如虛空不可  知、不可識、不可見、不可斷、不可證、不可修；摩訶  衍亦如是，不可知、不可識、不可見、不可斷、不
可證、不可修。以是故說摩訶衍與空等。

[0424c11]  「如虛  空非染相、非離相；摩訶衍亦如是，非染相、非  離相。

[0424c13]  「如虛空不繫欲界、不繫色界、不繫無色  界；摩訶衍亦如是，不繫欲界、不繫色界、不繫  無色界。

[0424c15]  「如虛空無初發心，亦無二、三、四、五、六、  七、八、九、第十心；摩訶衍亦如是，無初發心乃  至無第十心。

[0424c17]  「如虛空無乾慧地、姓地、八人  地、見地、薄地、離欲地、已辦地；摩訶衍亦如是，  無乾慧地乃至已作地。

[0424c19]  「如虛空無須陀洹果、  無斯陀含果、無阿那含果、無阿羅漢果；摩訶  衍亦如是，無須陀洹果乃至無阿羅漢果。

[0424c21]  「如  虛空無聲聞地、無辟支佛地、無佛地；摩訶衍  亦如是，無聲聞地乃至無佛地。以是故說摩  訶衍與空等。

[0424c24]  「如虛空非色、非無色，非可見、非  不可見，非有對、非無對，非合、非散；摩訶衍亦  如是，非色、非無色，非可見、非不可見，非有對、
非無對，非合、非散。以是故說摩訶衍與空等。

[0424c28]  「須菩提！如虛空非常、非無常，非樂、非苦，非我、  非無我；摩訶衍亦如是，非常、非無常，非樂、非
苦，非我、非無我。以是故說摩訶衍與空等。

[0425a01]  「須  菩提！如虛空非空、非不空，非相、非無相，非作、  非無作；摩訶衍亦如是，非空、非不空，非相、非
無相，非作、非無作。以是故說摩訶衍與空等。

[0425a05]  「須菩提！如虛空非寂滅、非不寂滅，非離、非不  離；摩訶衍亦如是，非寂滅、非不寂滅，非離、非  不離。以是故說摩訶衍與空等。

[0425a07]  「須菩提！如虛  空非闇、非明；摩訶衍亦如是，非闇、非明。以是  故說摩訶衍與空等。

[0425a09]  「須菩提！如虛空非可得、  非不可得；摩訶衍亦如是，非可得、非不可得。  以是故說摩訶衍與空等。

[0425a11]  「須菩提！如虛空非  可說、非不可說；摩訶衍亦如是，非可說、非不  可說。以是故，說摩訶衍與空等。

[0425a13]  「須菩提！以是  諸因緣故說摩訶衍與空等。」

[0425a15]  【論】

[0425a15]  者言：

[0425a15]  須菩提讚衍如虛空，佛即廣述  成其事。如虛空無十方，是摩訶衍亦無十  方；無長短、方圓、青黃赤白等，是摩訶衍亦如  是。

[0425a18]  問曰：

[0425a18]  虛空應爾，是無為法，無色、無方；摩  訶衍是有為法，是色法，所謂布施、持戒等，云  何言「與虛空等」？

[0425a20]  答曰：

[0425a20]  六波羅蜜有二種：世  間、出世間。世間者，是有為法、色法，不同虛空；  出世間者，與如、法性、實際、智慧和合故，似如
虛空。從得無生忍已後，無所分別如虛  空。

[0425a24]  復次，如佛以無礙智觀實相如虛空；餘  人則不然，智慧未畢竟清淨故。

[0425a25]  復次，佛前  後說「諸法畢竟空，如無餘涅槃相，如虛空」，  不應致疑。餘法亦如是。乃至如虛空非說、  非不說亦如是。

[0425a28]  問曰：

[0425a28]  如虛空，言「無所有」  便足，何以說無種種相？

[0425a29]  答曰：

[0425a29]  初發心菩薩  於內外種種因緣法中著心，以是故，佛說  如虛空無是種種相，摩訶衍亦如是。

[0425b03]  【經】

[0425b03]  「須菩提！如汝所言：『如虛空受無量無邊  阿僧祇眾生，摩訶衍亦受無量無邊阿僧祇  眾生。』如是！如是！須菩提！眾生無所有故，當
知虛空無所有；虛空無所有故，當知摩訶  衍亦無所有。以是因緣故，摩訶衍受無量無  邊阿僧祇眾生。何以故？是眾生、虛空、摩訶衍，  是法皆不可得故。

[0425b09]  「復次，須菩提！摩訶衍無所  有故，當知阿僧祇無所有；阿僧祇無所有故，  當知無量無所有；無量無所有故，當知無邊
無所有；無邊無所有故，當知一切諸法無所  有。以是因緣故，須菩提！是摩訶衍受無量無  邊阿僧祇眾生。何以故？是眾生、虛空、摩訶衍、
阿僧祇、無量、無邊，是一切法不可得故。

[0425b15]  「復次，  須菩提！我無所有乃至知者、見者無所有故，  當知如、法性、實際無所有；如、法性、實際無所
有故，當知乃至無量、無邊、阿僧祇無所有；無  量、無邊、阿僧祇無所有故，當知一切法無所  有。以是因緣故，須菩提！摩訶衍受無量無邊
阿僧祇眾生。何以故？是眾生乃至知者、見者，  實際乃至無量、無邊、阿僧祇，是一切法不可  得故。

[0425b23]  「復次，須菩提！我無所有乃至知者、見者  無所有故，當知不可思議性無所有；不可思  議性無所有故，當知色、受、想、行、識無所有；色、
受、想、行、識無所有故，當知虛空無所有；虛空  無所有故，當知摩訶衍無所有；摩訶衍無所  有故，當知阿僧祇無所有；阿僧祇無所有故，
當知無量無所有；無量無所有故，當知無邊  無所有；無邊無所有故，當知一切諸法無所  有。以是因緣故，須菩提！當知摩訶衍受無量
無邊阿僧祇眾生。何以故？須菩提！我乃至知  者、見者等一切法皆不可得故。

[0425c04]  「復次，須菩提！  我無所有乃至知者、見者無所有故，當知眼  無所有，耳、鼻、舌、身、意無所有；眼乃至意無所
有故，當知虛空無所有；虛空無所有故，當知  摩訶衍無所有；摩訶衍無所有故，當知阿僧  祇無所有；阿僧祇無所有故，當知無量無所
有；無量無所有故，當知無邊無所有；無邊無  所有故，當知一切諸法無所有。以是因緣故，  須菩提！摩訶衍受無量無邊阿僧祇眾生。何
以故？須菩提！我乃至一切諸法皆不可得故。

[0425c14]  「復次，須菩提！我無所有乃至知者、見者無所有  故，當知檀波羅蜜無所有，尸羅波羅蜜、羼提  波羅蜜、毘梨耶波羅蜜、禪波羅蜜、般若波羅蜜
無所有；般若波羅蜜無所有故，當知虛空無  所有；虛空無所有故，當知摩訶衍無所有；摩  訶衍無所有故，當知無量無邊阿僧祇無所
有；無量無邊阿僧祇無所有故，當知一切諸  法無所有。以是因緣故，須菩提！摩訶衍受無  量無邊阿僧祇眾生。何以故？我、眾生乃至一  切諸法皆不可得故。

[0425c23]  「復次，須菩提！我無所有  乃至知者、見者無所有故，當知內空無所有，  乃至無法有法空無所有；無法有法空無所
有故，當知虛空無所有；虛空無所有故，當知  摩訶衍無所有；摩訶衍無所有故，當知阿僧  祇、無量、無邊無所有；阿僧祇、無量、無邊無所
有故，當知一切諸法無所有。以是因緣故，須  菩提！摩訶衍受無量無邊阿僧祇眾生。何以  故？我、眾生乃至一切諸法皆不可得故。

[0426a02]  「復次，  須菩提！我、眾生乃至知者、見者無所有故，當  知四念處無所有；四念處無所有故，乃至十
八不共法無所有；十八不共法無所有故，當  知虛空無所有；虛空無所有故，當知摩訶衍  無所有；摩訶衍無所有故，當知阿僧祇、無量、
無邊無所有；阿僧祇、無量、無邊無所有故，當  知一切諸法無所有。以是因緣故，須菩提！是  摩訶衍受無量無邊阿僧祇眾生。何以故？我、
眾生乃至一切諸法皆不可得故。

[0426a11]  「復次，須菩  提！我、眾生無所有乃至知者、見者無所有故，  當知性地無所有，乃至已作地無所有；已作
地無所有故，當知虛空無所有；虛空無所有  故，當知摩訶衍無所有；摩訶衍無所有故，當  知阿僧祇、無量、無邊無所有；阿僧祇、無量、無
邊無所有故，當知一切諸法無所有。以是因  緣故，是摩訶衍受無量無邊阿僧祇眾生。何  以故？我、眾生乃至一切諸法皆不可得故。

[0426a19]  「復  次，須菩提！我、眾生乃至知者、見者無所有故，  當知須陀洹無所有；須陀洹無所有故，當知
斯陀含無所有；斯陀含無所有故，當知阿那  含無所有；阿那含無所有故，當知阿羅漢無  所有；阿羅漢無所有故，當知乃至一切諸法
無所有。以是因緣故，須菩提！摩訶衍受無量  無邊阿僧祇眾生。何以故？須菩提！我乃至一  切諸法皆不可得故。

[0426a27]  「復次，須菩提！我乃至知  者、見者無所有故，當知聲聞乘無所有；聲聞  乘無所有故，當知辟支佛乘無所有；辟支佛
乘無所有故，當知佛乘無所有；佛乘無所有  故，當知聲聞人無所有；聲聞人無所有故，當  知須陀洹無所有；須陀洹無所有故，乃至佛
無所有；佛無所有故，當知一切種智無所有；  一切種智無所有故，當知虛空無所有；虛空  無所有故，當知摩訶衍無所有；摩訶衍無所
有故，當知乃至一切諸法無所有。以是因緣  故，摩訶衍受無量無邊阿僧祇眾生。何以故？  我乃至一切諸法皆不可得故。

[0426b09]  「譬如，須菩提！  涅槃性中受無量無邊阿僧祇眾生，是摩訶  衍亦受無量無邊阿僧祇眾生。以是因緣故，
須菩提！如虛空受無量無邊阿僧祇眾生，是  摩訶衍亦如是受無量無邊阿僧祇眾生。」

[0426b14]  【論】

[0426b14]  問曰：

[0426b14]  何以不說「虛空廣大無邊故受一  切物」，而言「虛空無所有故能受一切物眾生，  摩訶衍亦無所有」？

[0426b16]  答曰：

[0426b16]  現見虛空無所有，  一切萬物皆在其中，以無所有故能受。

[0426b18]  問曰：

[0426b18]  心心數法亦無形質，何以不受一切  物？

[0426b19]  答曰：

[0426b19]  心心數法覺知相，非是受相，又無  住處：若內、若外，若近、若遠，但以分別相故知  有心。形色法有住處，因色處故，知有虛
空。以色不受物故，則知虛空受物；色與  虛空相違，色若不受，則知虛空是受；如以  無明故知有明，以苦故知有樂。因色無  故說有虛空，更無別相。

[0426b25]  復次，心心數法更  有不受義，如邪見心不受正見，正見心不  受邪見。虛空則不然，一切皆受故。又心心
數法生滅相，是可斷法，虛空則不然。

[0426b28]  心心數  法、虛空，但無色、無形同，不得言都不異。以  是故，諸法中說虛空能受一切。

[0426c01]  問曰：

[0426c01]  我先  問意不然！何以不言「虛空無量無邊能受  一切物」，而言「無所有受一切物」？

[0426c03]  答曰：

[0426c03]  我說  虛空無自相，待色相說虛空；若無自相，  則無虛空，云何言無量無邊？

[0426c05]  問曰：

[0426c05]  汝言「受  相則是虛空」，云何言「無」？

[0426c06]  答曰：

[0426c06]  受相即是無  色相，色不到處，名為虛空；以是故無虛空。

[0426c08]  若實有虛空，未有色時應有虛空！若未  有色有虛空，虛空則無相。何以故？以未有  色故。因色故知有虛空，有色故便有無
色。若先有色後有虛空，虛空則是作法，作  法不名為常。

[0426c12]  若有無相法，是不可得，以是  故無虛空。

[0426c13]  問曰：

[0426c13]  若常有虛空，因色故虛空  相現，然後相在虛空。

[0426c14]  答曰：

[0426c14]  若虛空先無相，  後相亦無所住。

[0426c15]  若虛空先有相，相無所相；若  先無相，相亦無所住。

[0426c16]  若離相、無相已，相無  住處；若相無住處，所相處亦無；所相處無故，  相亦無；離相及相處，更無有法。

[0426c18]  以是故，虛  空不名為相、不名為所相，不名為法、不  名為非法，不名為有、不名為無，斷諸語  言，寂滅如無餘涅槃。餘一切法亦如是。

[0426c21]  問  曰：

[0426c22]  若一切法如是者，即是虛空，何以復以  虛空為喻？

[0426c23]  答曰：

[0426c23]  諸法因果皆是虛誑，因無  明故有，誑眾生心；眾生於是法中生著，而  不於虛空生著；六塵法誑眾生心，虛空
雖復誑，則不爾！以是故，以虛空為喻，以  麁現事破微細事。

[0426c27]  如虛空因色故，但有  假名，無有定法；眾生亦如是，因五眾和合  故，但有假名，亦無定法。摩訶衍亦如是，
以眾生空，無佛無菩薩；以有眾生故，有  佛有菩薩；若無佛無菩薩，則無摩訶衍。  以是故，摩訶衍能受無量無邊阿僧祇眾生；  若是有法，不能受無量諸佛及弟子。

[0427a04]  問曰：

[0427a04]  若  實無虛空，云何能受無量無邊阿僧祇眾生？

[0427a06]  答曰：

[0427a06]  以是故，佛說：「摩訶衍無故，阿僧祇無；  阿僧祇無故，無量亦無；無量無故，無邊亦  無；無邊無故，一切法亦無，以是故能受。」

[0427a08]  「阿僧  祇」者，「僧祇」，秦言數；「阿」，秦言無。眾生、諸法  各各不可得邊故名「無數」，數虛空十方遠
近不可得邊故名「無數」。分別數六波羅蜜，  種種布施、種種持戒等無有數；數幾眾生  已上乘、當上乘、今上乘不可數，是名「無數」。

[0427a14]  復次，有人言：初數為一，但有一；一一故言  二，如是等皆一，更無餘數法。若皆是一，則  無數。

[0427a16]  有人言：一切法和合故有名字，如輪、輞、  輻、轂和合故名為車，無有定實法。一法無  故，多亦無，先一後多故。

[0427a18]  復次，以繫數事，數  事無故，數亦無。

[0427a19]  「無量」者，如以斗稱量物，以  智慧量諸法亦如是。諸法空故無數，無數  故無量無邊，無有實智，云何能得諸法定
相？無量故無邊，「量」名總相，「邊」名別相；「量」為  初始，「邊」名終竟。

[0427a23]  復次，我乃至知者、見者無  故，實際亦無；實際無故，無數亦無；無數無故，  無量亦無；無量無故，無邊亦無；無邊無故，一
切法亦無。以是故，一切法無，畢竟清淨。

[0427a26]  是  摩訶衍能含受一切眾生及法；二事相因：若  無眾生則無法，若無法則無眾生。

[0427a28]  先總相  說一切法空，後一一別說諸法空。實際是  末後妙法，此若無者，何況餘法！

[0427b01]  從不可思議  性乃至如涅槃性亦如是。

[0427b03]  【經】

[0427b03]  「須菩提！汝所言：『是摩訶衍不見來處，不  見去處，不見住處。』如是！如是！須菩提！是摩訶
衍不見來處，不見去處，不見住處。何以故？須  菩提！一切諸法不動相故，是法無來處，無去  處，無住處。何以故？須菩提！色，無所從來，亦無
所去，亦無所住；受、想、行、識，無所從來，亦無所  去，亦無所住。須菩提！色法，無所從來，亦無所  去，亦無所住；受、想、行、識法，無所從來，亦無所
去，亦無所住。須菩提！色如，無所從來，亦無所  去，亦無所住；受、想、行、識如，無所從來，亦無所  去，亦無所住。

[0427b13]  須菩提！色性，無所從來，亦無所  去，亦無所住；受、想、行、識性，無所從來，亦無所  去，亦無所住。須菩提！色相，無所從來，亦無
所去，亦無所住；受、想、行、識相，無所從來，亦無  所去，亦無所住。

[0427b17]  「須菩提！眼、眼法、眼如、眼性、  眼相，無所從來，亦無所去，亦無所住；耳、鼻、舌、
身；意、意法、意如、意性、意相，無所從來，亦無所  去，亦無所住。色、聲、香、味、觸、法亦如是。

[0427b20]  「須菩  提！地種、地種法、地種如、地種性、地種相，無所  從來，亦無所去，亦無所住；水、火、風、空；識種、識
種法、識種如、識種性、識種相，亦如是。

[0427b23]  「須菩提！  如、如法、如如、如性、如相，無所從來，亦無所  去，亦無所住。須菩提！實際、實際法、實際如、
實際性、實際相，無所從來，亦無所去，亦無所  住。須菩提！不可思議、不可思議法、不可思  議如、不可思議性、不可思議相，無所從來，亦  無所去，亦無所住。

[0427b29]  「須菩提！檀波羅蜜、檀波  羅蜜法、檀波羅蜜如、檀波羅蜜性、檀波羅蜜相，  無所從來，亦無所去，亦無所住；尸羅波羅
蜜、羼提波羅蜜、毘梨耶波羅蜜、禪波羅蜜；般若  波羅蜜、般若波羅蜜法、般若波羅蜜如、般若  波羅蜜性、般若波羅蜜相，無所從來，亦無所  去，亦無所住。

[0427c06]  「須菩提！四念處、四念處法、四念  處如、四念處性、四念處相，無所從來，亦無所  去，亦無所住；乃至十八不共法亦如是。

[0427c08]  「須菩  提！菩薩、菩薩法、菩薩如、菩薩性、菩薩相，無所  從來，亦無所去，亦無所住。

[0427c10]  「佛、佛法、佛如、佛性、  佛相，無所從來，亦無所去，亦無所住。

[0427c11]  「阿耨多  羅三藐三菩提、阿耨多羅三藐三菩提法如  性相，無所從來，亦無所去，亦無所住。

[0427c13]  「須菩提！  有為法、有為法法、有為法如、有為法性、有為法  相，無所從來，亦無所去，亦無所住。須菩提！無
為法、無為法法、無為法如、無為法性、無為法  相，無所從來，亦無所去，亦無所住。

[0427c17]  「以是因緣  故，須菩提！是摩訶衍不見來處、不見去處、不  見住處。」

[0427c20]  【論】

[0427c20]  者言：

[0427c20]  佛謂：「須菩提！汝何以但讚摩訶衍  無來、無去、無住？一切法亦如是無來、無去、無  住，一切法實相不動故。」

[0427c22]  問曰：

[0427c22]  諸法現有來  去可見，云何言「不動相」、「無來無去」？

[0427c23]  答曰：

[0427c23]  來  去相先已破，今當更說。一切佛法中，無我、  無眾生，乃至無知者、見者故，來者去者無；  來者去者無故，來去相亦應無。

[0427c26]  復次，三世中  求去相不可得。所以者何？已去中無去，未  去中亦無去；離已去未去，去時亦無去。

[0427c28]  問  曰：

[0427c29]  有身動處是名為去，已去、未去中無身  動；以是故去時身動，即應有去！

[0428a01]  答曰：

[0428a01]  不  然！離去相，去時不可得；離去時，去相不可  得，云何言去時去？

[0428a03]  復次，若去時有去相，應  離去相有去時。何以故？汝說去時有去故。

[0428a05]  復次，若去時去，應有二去：一者、知去時，二  者、知去時去。

[0428a06]  問曰：

[0428a06]  若爾，有何咎？

[0428a06]  答曰：

[0428a06]  若爾，  有二去者。何以故？離去者無去相。若離去  者無去相，離去相無去者。是故去者不  去，不去者亦不去；離去、不去，亦無有去。

[0428a10]  來者、住者亦如是。

[0428a10]  以是故佛說：「凡夫人法虛  誑無實，雖復肉眼所見，與畜生無異，是不  可信。」是故說：「諸法無來、無去、無住處，亦無  動。」

[0428a13]  何者是？所謂色、色法、色如、色性、色相。

[0428a13]  「色」  名眼見事，未分別好醜、實不實、自相他相。

[0428a14]  「色  法」名無常生滅、不淨等。

[0428a15]  「色如」名色和合有，  如水沫不牢固，離散則無，虛偽無實，但誑  人眼。色現在如是，過去、未來亦爾。如現在
火熱，比知過去、未來亦如是。

[0428a18]  復次，如諸佛  觀色相畢竟清淨空，菩薩亦應如是觀。色  眼法、色如，何因緣不如凡夫人所見？性自  爾故！

[0428a21]  此性深妙，云何可知？以色相力故可  知。如火以烟為相，見烟則知有火；今  見眼色無常、破壞、苦惱、麁澁相，知其性爾。

[0428a24]  此五法不去、不來、不住，如先說。

[0428a24]  乃至無為、無  為法、如、性、相，不來、不去、不住，亦如是。

[0428a26]  【經】

[0428a26]  「須菩提！汝所言：『是摩訶衍，前際不可得，  後際不可得，中際不可得，是衍名三世等；以
是故，說名摩訶衍。』如是！如是！須菩提！是摩訶  衍，前際不可得，後際不可得，中際不可得，是衍  名三世等。以是故說名摩訶衍。何以故？須菩
提！過去世、過去世空，未來世、未來世空，現在  世、現在世空，三世等、三世等空；摩訶衍、摩訶  衍空，菩薩、菩薩空。何以故？須菩提！是空非
一、非二、非三、非四、非五、非異。以是故說名三  世等是菩薩摩訶薩摩訶衍。

[0428b06]  「是衍中，等、不等  相不可得故，染、不染不可得，瞋、不瞋不可得，  癡、不癡不可得，慢、不慢不可得，乃至一切善
法、不善法不可得。是衍中，常不可得，無常不  可得；樂不可得，苦不可得；實不可得，空不可  得；我不可得，無我不可得；欲界不可得，色界
不可得，無色界不可得；度欲界不可得，度色  界不可得，度無色界不可得。何以故？是摩訶  衍自法不可得故。

[0428b14]  「須菩提！過去色、過去色  空，未來現在色、未來現在色空；過去受想行  識、過去受想行識空；未來現在受想行識、未
來現在受想行識空。空中過去色不可得。何  以故？空中空亦不可得，何況空中過去色可  得！空中未來、現在色不可得。何以故？空中
空亦不可得，何況空中未來、現在色可得！  空中過去受想行識不可得。何以故？空中空  亦不可得，何況空中過去受想行識可得！空
中未來現在受想行識不可得。何以故？空中  空亦不可得，何況空中未來、現在受想行識  可得！

[0428b25]  「須菩提！過去檀波羅蜜不可得、未來檀  波羅蜜不可得、現在檀波羅蜜不可得，三世  等中檀波羅蜜亦不可得。何以故？等中過去
世不可得、未來世不可得、現在世不可得。等  中等亦不可得，何況等中過去世、未來世、現在  世可得！尸羅波羅蜜、羼提波羅蜜、毘梨耶波羅
蜜、禪波羅蜜、般若波羅蜜亦如是。

[0428c02]  「復次，須菩  提！過去世中四念處不可得，乃至過去世中  十八不共法不可得；未來世、現在世亦如是。

[0428c05]  「復次，須菩提！三世等中四念處不可得，三世  等中乃至十八不共法亦不可得。何以故？等  中過去世四念處不可得，等中未來世四念處
不可得，等中現在世四念處不可得。等中等  亦不可得，何況等中過去世四念處、未來現在  世四念處可得！等中等亦不可得，何況等中
過去乃至十八不共法可得！未來、現在世亦如  是。

[0428c12]  「復次，須菩提！過去世中凡夫人不可得，未  來世現在世中凡夫人不可得，三世等中凡夫  人亦不可得。何以故？眾生不可得，乃至知者、
見者不可得故。過去世中聲聞、辟支佛、菩薩、佛  不可得，未來現在世中聲聞、辟支佛、菩薩、佛  不可得，三世等中聲聞、辟支佛、菩薩、佛不可
得。何以故？眾生不可得，乃至知者、見者不可  得故。

[0428c19]  「如是，須菩提！菩薩摩訶薩住般若波  羅蜜中，學三世等相，當具足一切種智，是名  菩薩摩訶薩摩訶衍，所謂三世等相。菩薩摩
訶薩住是衍中，勝出一切世間及諸天、人、阿  修羅，成就薩婆若。」

[0428c23]  爾時，須菩提白佛言：「世尊！  善哉！善哉！是菩薩摩訶薩摩訶衍！何以故？過  去諸菩薩是衍中學得一切種智，未來世諸
菩薩摩訶薩亦是衍中學當得一切種智。

[0428c26]  「世  尊！今十方無量阿僧祇世界中諸菩薩摩訶  薩亦是衍中學得一切種智。以是故，世尊！是  衍實是菩薩摩訶薩摩訶衍。」

[0428c29]  佛告須菩提：「如  是！如是！過去、未來、現在諸佛，是摩訶衍中學，  已得一切種智，當得、今得。」

[0429a03]  【論】

[0429a03]  者言：

[0429a03]  須菩提略讚說：「是摩訶衍，前際、  後際、中際俱不可得，三世等故，名摩訶衍。」  今佛廣演須菩提所讚。

[0429a05]  是三世云何不可  得？所謂過去世、過去世空，未來世、未來世空，  現在世、現在世空故不可得。三世等，等者空；
摩訶衍、摩訶衍自空；菩薩、菩薩自空。是三世  中三世相空。空義，如先說。

[0429a09]  此中佛自說空  因緣，所謂：「空、空相，非一、非二、非三、非四、非  五等，不異、不合、不散，無有分別。」是故三世
等空相無所有故，是等亦空。

[0429a12]  菩薩能如是  解諸法三世等，不以無始世來為疲厭，不  以未來世無邊故為難，是為菩薩三世等  名摩訶衍。

[0429a15]  是摩訶衍中等相不可得，不等相  亦不可得。得是三世等三昧，破是不等相。不  等相待故有等，不等畢竟無故等亦無。

[0429a17]  欲、  不欲，乃至三界、度三界，是相待法亦如是。

[0429a18]  此  中佛自說：「是諸法皆從因緣和合故無自  性，自性無故空。」

[0429a20]  復次，過去色、過去色相空，未  來、現在亦如是；如色，餘四眾亦如是。所以  者何？空中空相不可得，何況空中有三世五  眾相！

[0429a23]  菩薩觀五眾空，斷貪欲，入道行，所謂  檀波羅蜜等，亦如是五眾三世中不可得。  三世等故，等即是空，是等中檀波羅蜜不可  得。

[0429a26]  問曰：

[0429a26]  何以故三世及三世等中檀波羅蜜  不可得？

[0429a27]  答曰：

[0429a27]  諸法等中無三世，等等中等  相亦不可得，何況三世！六波羅蜜乃至十八  不共法亦如是。

[0429a29]  復次，三世中，凡夫相不可  得，聲聞乃至佛亦不可得，以眾生空故。

[0429b01]  菩  薩住般若波羅蜜，能如是學三世等空，集  諸善功德，便具足一切種智。佛說：「菩薩能如  是三世等中住，則能勝出一切世間及諸天、
人、阿修羅。」

[0429b05]  是時，須菩提讚言：「世尊！善哉！善哉！  是摩訶衍利益諸菩薩。所以者何？過去諸菩  薩學是摩訶衍，得一切種智；未得、今得亦如  是。」

[0429b08]  有人言：得清淨無因緣，染垢穢亦無因  緣，大小、好醜、縛解皆無主所與。

[0429b09]  有人言：好醜、  縛解，至時節自得。

[0429b10]  有人言：福德成就故得佛  道。

[0429b11]  有人言：但得清淨實智慧得佛道。

[0429b11]  如是  等說，皆是非因緣、少因緣，須菩提所不讚  歎。

[0429b13]  今佛捨非因緣，亦捨不具足因緣，說  是具足因緣，所謂六波羅蜜，三世菩薩學  是乘具足，得成佛道。

[0429b15]  佛亦可須菩提所歎，  言：「如是！如是！」

大智度論卷第五十一

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
