添品妙法蓮華經卷第七

隋天竺三藏闍那崛多共笈多譯

◎
妙音菩薩品第二十三

[0190a14] 爾時釋迦牟尼佛，放大人相肉髻光明，及放眉間白毫相光，遍照東方百八萬億那由他恒河沙等諸佛世界。過是數已有世界，名淨光莊嚴，其國有佛，號淨華宿王智如來、應供、正遍知、明行足、善逝、世間解、無上士、調御丈夫、天人師、佛、世尊，為無量無邊菩薩大眾，恭敬圍繞而為說法。釋迦牟尼佛白毫光明，遍照其國。

[0190a21] 爾時一切淨光莊嚴國中，有一菩薩，名曰妙音，久已殖眾德本，供養親近無量百千萬億諸佛，而悉成就甚深智慧，得妙幢相三昧、法華三昧、淨德三昧、宿王戲三昧、無緣三昧、智印三昧、解一切眾生語言三昧、集一切功德三昧、清淨三昧、神通遊戲三昧、慧炬三昧、莊嚴王三昧、淨光明三昧、淨藏三昧、不共三昧、日旋三昧、得如是等百千萬億恒河沙等諸大三昧。釋迦牟尼佛光照其身，即白淨華宿王智佛言：「世尊！我當往詣娑婆世界，禮拜親近供養釋迦牟尼佛，及見文殊師利法王子菩薩、藥王菩薩、勇施菩薩、宿王華菩薩、上行意菩薩、莊嚴王菩薩、藥上菩薩。」

[0190b05] 爾時淨華宿王智佛告妙音菩薩：「汝往，莫輕彼國生下劣想。善男子！彼娑婆世界高下不平，土石諸山穢惡充滿，佛身卑小，諸菩薩眾其形亦小，而汝身四萬二千由旬，我身六百八十萬由旬，汝身第一端正，百千萬福光明殊妙，是故汝往莫輕彼國，若佛菩薩及國土生下劣想。」

[0190b11] 妙音菩薩白其佛言：「世尊！我今詣娑婆世界，皆是如來之力，如來神通遊戲，如來功德智慧莊嚴。」

[0190b13] 於是妙音菩薩，不起于座，身不動搖而入三昧，以三昧力，於耆闍崛山去法座不遠，化作八萬四千眾寶蓮華，閻浮檀金為莖，白銀為葉，金剛為鬚，甄叔迦寶以為其臺。

[0190b17] 爾時文殊師利法王子，見是蓮華而白佛言：「世尊！是何因緣先現此瑞，有若干千萬蓮華，閻浮檀金為莖，白銀為葉，金剛為鬚，甄叔迦寶以為其臺。」

[0190b20] 爾時釋迦牟尼佛告文殊師利：「是妙音菩薩摩訶薩，欲從淨華宿王智佛國，與八萬四千菩薩圍遶，而來至此娑婆世界，供養親近禮拜於我，亦欲供養聽《法華經》。」

[0190b24] 文殊師利白佛言：「世尊！是菩薩種何善本，修何功德，而能有是大神通力？行何三昧？願為我等說是三昧名字，我等亦欲勤修行之，行此三昧，乃能見是菩薩色相大小威儀進止。惟願世尊，以神通力，彼菩薩來，令我得見。」

[0190b29] 爾時釋迦牟尼佛告文殊師利：「此久滅度多寶如來，當為汝等而現其相。」

[0190c02] 時多寶佛告彼菩薩：「善男子！來，文殊師利法王子欲見汝身。」

[0190c03] 于時妙音菩薩於彼國沒，與八萬四千菩薩俱共發來，所經諸國六種震動，皆悉雨於七寶蓮華，百千天樂不鼓自鳴。是菩薩，目如廣大青蓮華葉，正使和合百千萬月，其面貌端正復過於此；身真金色，無量百千功德莊嚴，威德熾盛光明照曜，諸相具足；如那羅延堅固之身，入七寶臺上昇虛空，去地七多羅樹；諸菩薩眾恭敬圍繞，而來詣此娑婆世界耆闍崛山。

[0190c11] 到已下七寶臺，以價直百千瓔珞，持至釋迦牟尼佛所，頭面禮足，奉上瓔珞，而白佛言：「世尊！淨華宿王智佛問訊世尊，少病少惱，起居輕利安樂行不？四大調和不？世事可忍不？眾生易度不？無多貪欲、瞋恚、愚癡、嫉妬、慳慢不？無不孝父母、不敬沙門不？無邪見不？無不善心不？攝五情不？世尊！眾生能降伏諸魔怨不？久滅度多寶如來在七寶塔中來聽法不？又問訊多寶如來，安隱少惱堪忍久住不？世尊！我今欲見多寶佛身，惟願世尊，示我令見。」

[0190c22] 爾時釋迦牟尼佛語多寶佛：「是妙音菩薩欲得相見。」

[0190c23] 時多寶佛告妙音言：「善哉，善哉！汝能為供養釋迦牟尼佛及聽《法華經》并見文殊師利等故來至此。」

[0190c25] 爾時華德菩薩白佛言：「世尊！是妙音菩薩種何善根、修何功德，有是神力？」

[0190c27] 佛告華德菩薩：「過去有佛，名雲雷音王多陀阿伽度、阿羅呵、三藐三佛陀，國名現一切世間，劫名喜見。妙音菩薩於萬二千歲，以十萬種伎樂供養雲雷音王佛，并奉上八萬四千七寶鉢，以是因緣果報，今生淨華宿王智佛所，有是神力。華德！於汝意云何？爾時雲雷音王佛所妙音菩薩伎樂供養奉上寶器者，豈異人乎？今此妙音菩薩摩訶薩是。華德！是妙音菩薩，已曾供養親近無量諸佛，久殖德本，又值恒河沙等百千萬億那由他佛。華德！汝但見妙音菩薩其身在此，而是菩薩現種種身，處處為諸眾生說是經典，或現梵王身、或現帝釋身、或現自在天身、或現大自在天身、或現天大將軍身、或現毘沙門天王身、或現轉輪王身、或現諸小王身、或現長者身、或現居士身、或現宰官身、或現婆羅門身、或現比丘、比丘尼、優婆塞、優婆夷身、或現長者、居士、婦女身、或現宰官婦女身、或現婆羅門婦女身、或現童男童女身、或現天、龍、夜叉、乾闥婆、阿脩羅、迦樓羅、緊那羅、摩睺羅伽、人非人等身、而說是經。諸有地獄、餓鬼、畜生及眾難處皆能救濟，乃至於王後宮變為女身，而說是經。華德！是妙音菩薩，能救護娑婆世界諸眾生者。是妙音菩薩，如是種種變化現身，在此娑婆國土，為諸眾生說是經典，於神通變化智慧，無所損減。是菩薩，以若干智慧明照娑婆世界，令一切眾生各得所知，於十方恒河沙世界中，亦復如是，若應以聲聞形得度者，現聲聞形而為說法；應以辟支佛形得度者，現辟支佛形而為說法；應以菩薩形得度者，現菩薩形而為說法；應以佛形得度者，即現佛形而為說法；如是種種隨所應度者，而為現形。乃至應以滅度而得度者，示現滅度。華德！妙音菩薩摩訶薩，成就大神通智慧之力，其事如是。」

[0191b04] 爾時華德菩薩白佛言：「世尊！是妙音菩薩深種善根。世尊！是菩薩住何三昧，而能如是在所變現度脫眾生？」

[0191b06] 佛告華德菩薩：「善男子！其三昧，名現一切色身；妙音菩薩住是三昧中，能如是饒益無量眾生。」

[0191b08] 說是〈妙音菩薩品〉時，與妙音菩薩俱來者八萬四千人，皆得現一切色身三昧，此娑婆世界無量菩薩，亦得是三昧及陀羅尼。

[0191b11] 爾時妙音菩薩摩訶薩，供養釋迦牟尼佛及多寶佛塔已，還歸本土，所經諸國六種震動雨寶蓮華，作百千萬億種種伎樂。既到本國，與八萬四千菩薩圍遶，至淨華宿王智佛所白佛言：「世尊！我到娑婆世界饒益眾生，見釋迦牟尼佛及見多寶佛塔，禮拜供養；又見文殊師利法王子，及見藥王菩薩、得勤精進力菩薩、勇施菩薩等，亦令是八萬四千菩薩得現一切色身三昧。」

[0191b20] 說是〈妙音菩薩來往品〉時，四萬二千天子得無生法忍，華德菩薩得法華三昧。

◎
◎添品妙法蓮華經觀世音菩薩普門品第二十四

[0191b25] 爾時無盡意菩薩，即從座起，偏袒右肩，合掌向佛，而作是言：「世尊！觀世音菩薩，以何因緣名觀世音？」

[0191b27] 佛告無盡意菩薩：「善男子！若有無量百千萬億眾生，受諸苦惱，聞是觀世音菩薩，一心稱名觀世音菩薩，即時觀其音聲皆得解脫。

[0191c02] 「若有持是觀世音菩薩名者，設入大火火不能燒，由是菩薩威神力故。

[0191c03] 「若為大水所漂，稱其名號即得淺處。

[0191c04] 「若有百千萬億眾生，為求金、銀、琉璃、車璩、馬瑙、珊瑚、琥珀、真珠等寶，入於大海，假使黑風吹其船舫，飄墮羅剎鬼國，其中若有乃至一人稱觀世音菩薩名者，是諸人等皆得解脫羅剎之難，以是因緣名觀世音。

[0191c10] 「若復有人臨當被害，稱觀世音菩薩名者，彼所執刀杖，尋段段壞而得解脫。

[0191c11] 「若三千大千國土滿中夜叉羅剎，欲來惱人，聞其稱觀世音菩薩名者，是諸惡鬼尚不能以惡眼視之，況復加害。

[0191c15] 「設復有人，若有罪、若無罪，杻械枷鎖撿繫其身，稱觀世音菩薩名者，皆悉斷壞即得解脫。

[0191c17] 「若三千大千國土滿中怨賊，有一商主將諸商人，齎持重寶經過險路，其中一人作是唱言：『諸善男子勿得恐怖，汝等應當一心稱觀世音菩薩名號，是菩薩能以無畏施於眾生，汝等若稱名者，於此怨賊當得解脫。』眾商人聞俱發聲言：『南無觀世音菩薩！』稱其名故即得解脫。

[0191c23] 「無盡意！觀世音菩薩摩訶薩，威神之力巍巍如是。

[0191c24] 「若有眾生，多於婬欲，常念恭敬觀世音菩薩，便得離欲。若多瞋恚，常念恭敬觀世音菩薩，便得離瞋。若多愚癡，常念恭敬觀世音菩薩，便得離癡。無盡意！觀世音菩薩，有如是等大威神力，多所饒益，是故眾生常應心念。

[0191c29] 「若有女人，設欲求男，禮拜恭敬觀世音菩薩，便生福德智慧之男；設欲求女，便生端正有相之女，宿殖德本眾人愛敬。

[0192a03] 「無盡意！觀世音菩薩有如是力，若有眾生，恭敬禮拜觀世音菩薩，福不唐捐；是故眾生，皆應受持觀世音菩薩名號。

[0192a05] 「無盡意！若有人受持六十二億恒河沙菩薩名字，復盡形供養飲食、衣服、臥具、醫藥，於汝意云何？是善男子善女人，功德多不？」

[0192a08] 無盡意言：「甚多！世尊！」

[0192a09] 佛言：「若復有人，受持觀世音菩薩名號，乃至一時禮拜供養，是二人福正等無異，於百千萬億劫不可窮盡。無盡意！受持觀世音菩薩名號，得如是無量無邊福德之利。」

[0192a12] 無盡意菩薩白佛言：「世尊！觀世音菩薩，云何遊此娑婆世界？云何而為眾生說法？方便之力其事云何？」

[0192a15] 佛告無盡意菩薩：「善男子！若有國土眾生應以佛身得度者，觀世音菩薩，即現佛身而為說法。應以辟支佛身得度者，即現辟支佛身而為說法。應以聲聞身得度者，即現聲聞身而為說法。應以梵王身得度者，即現梵王身而為說法。應以帝釋身得度者，即現帝釋身而為說法。應以自在天身得度者，即現自在天身而為說法。應以大自在天身得度者，即現大自在天身而為說法。應以天大將軍身得度者，即現天大將軍身而為說法。應以毘沙門身得度者，即現毘沙門身而為說法。應以小王身得度者，即現小王身而為說法。應以長者身得度者，即現長者身而為說法。應以居士身得度者，即現居士身而為說法。應以宰官身得度者，即現宰官身而為說法。應以婆羅門身得度者，即現婆羅門身而為說法。應以比丘、比丘尼、優婆塞、優婆夷身得度者，即現比丘、比丘尼、優婆塞、優婆夷身而為說法。應以長者、居士、宰官、婆羅門、婦女身得度者，即現婦女身而為說法。應以童男、童女身得度者，即現童男、童女身而為說法。應以天、龍、夜叉、乾闥婆、阿修羅、迦樓羅、緊那羅、摩睺羅伽、人非人等身得度者，即皆現之而為說法。應以執金剛神得度者，即現執金剛神而為說法。

[0192b10] 「無盡意！觀世音菩薩，成就如是功德，以種種形遊諸國土，度脫眾生；是故汝等，應當一心供養觀世音菩薩。是觀世音菩薩摩訶薩，於怖畏急難之中，能施無畏，是故此娑婆世界，皆號之為施無畏者。」

[0192b15] 無盡意菩薩白佛言：「世尊！我今當供養觀世音菩薩。」即解頸眾寶珠瓔珞價直百千兩金，而以與之，作是言：「仁者！受此法施珍寶瓔珞。」時觀世音菩薩不肯受之。

[0192b18] 無盡意復白觀世音菩薩言：「仁者！愍我等故受此瓔珞。」

[0192b20] 爾時佛告觀世音菩薩：「當愍此無盡意菩薩及四眾、天、龍、夜叉、乾闥婆、阿修羅、迦樓羅、緊那羅、摩睺羅伽、人非人等故、受是瓔珞。」

[0192b22] 即時觀世音菩薩，愍諸四眾及於天、龍、人非人等故，受其瓔珞，分作二分，一分奉釋迦牟尼佛，一分奉多寶佛塔。

[0192b25] 「無盡意！觀世音菩薩，有如是自在神力，遊於娑婆世界。」

[0192b27] 爾時莊嚴幢菩薩問無盡意菩薩言：「佛子！以何因緣名觀世音？」

[0192b28] 無盡意菩薩即便遍觀觀世音菩薩過去願海，告莊嚴幢菩薩言：「佛子！諦聽觀世音菩薩所行之行。」

[0192c01] 爾時無盡意菩薩即說偈言：

「世尊妙相具，　　我今重問彼；
　佛子何因緣，　　名為觀世音？
　具足妙相尊，　　偈答無盡意。
　汝聽觀音行，　　善應諸方所，
　弘誓深如海，　　歷劫不思議，
　侍多千億佛，　　發大清淨願。
　我為汝略說，　　聞名及見身，
　心念不空過，　　能滅諸有苦。
　假使興害意，　　推落大火坑；
　念彼觀音力，　　火坑變成池。
　或漂流巨海，　　魚龍諸鬼難；
　念彼觀音力，　　波浪不能沒。
　或在須彌峯，　　為人所推墮；
　念彼觀音力，　　如日虛空住。
　或被惡人逐，　　墮落金剛山；
　念彼觀音力，　　不能損一毛。
　或值怨賊繞，　　各執刀加害；
　念彼觀音力，　　咸即起慈心。
　或遭王難苦，　　臨刑欲壽終；
　念彼觀音力，　　刀尋段段壞。
　或囚禁枷鎖，　　手足被杻械；
　念彼觀音力，　　釋然得解脫。
　呪咀諸毒藥，　　所欲害身者；
　念彼觀音力，　　彼即轉迴去。
　或遇惡羅剎，　　毒龍諸鬼等；
　念彼觀音力，　　時悉不敢害。
　若惡獸圍遶，　　利牙爪可怖；
　念彼觀音力，　　疾走無邊方。
　蚖蛇及蝮蠍，　　氣毒烟火燃；
　念彼觀音力，　　尋聲自迴去。
　雲雷鼓掣電，　　降雹澍大雨；
　念彼觀音力，　　應時得消散。
　眾生被困厄，　　無量苦逼身；
　觀音妙智力，　　能救世間苦。
　具足神通力，　　廣修智方便，
　十方諸國土，　　無剎不現身。
　種種諸惡趣，　　地獄鬼畜生；
　生老病死苦，　　以漸悉令滅。
　真觀清淨觀，　　廣大智慧觀；
　悲觀及慈觀，　　常願常瞻仰。
　無垢清淨光，　　慧日破諸闇；
　能伏災風火，　　普明照世間。
　悲體戒雷震，　　慈意妙大雲；
　澍甘露法雨，　　滅除煩惱焰。
　諍訟經官處，　　怖畏軍陣中；
　念彼觀音力，　　眾怨悉退散。
　妙音觀世音，　　梵音海潮音，
　勝彼世間音，　　是故須常念。
　念念勿生疑，　　觀世音淨聖；
　於苦惱死厄，　　能為作依怙。
　具一切功德，　　慈眼視眾生；
　福聚海無量，　　是故應頂禮。」

[0193a26] 爾時持地菩薩即從座起，前白佛言：「世尊！若有眾生，聞是〈觀世音菩薩品〉自在之業普門示現神通力者，當知是人功德不少。」

[0193a28] 佛說是〈普門品〉時，眾中八萬四千眾生，皆發無等等阿耨多羅三藐三菩提心。

添品妙法蓮華經妙莊嚴王本事品第二十五

[0193b04] 爾時佛告諸大眾：「乃往古世，過無量無邊不可思議阿僧祇劫，有佛，名雲雷音宿王華智多陀阿伽度、阿羅訶、三藐三佛陀，國名光明莊嚴，劫名喜見。彼佛法中有王，名妙莊嚴，其王夫人，名曰淨德，有二子：一名淨藏，二名淨眼。是二子，有大神力福德智慧，久修菩薩所行之道，所謂檀波羅蜜、尸羅波羅蜜、羼提波羅蜜、毘梨耶波羅蜜、禪波羅蜜、般若波羅蜜、方便波羅蜜，慈、悲、喜、捨，乃至三十七助道法，皆悉明了通達。又得菩薩淨三昧、日星宿三昧、淨光三昧、淨色三昧、淨照明三昧、長莊嚴三昧、大威德藏三昧，於此三昧亦悉通達。

[0193b16] 「爾時彼佛欲引導妙莊嚴王，及愍念眾生故，說是《法華經》。

[0193b17] 「時淨藏淨眼二子，到其母所，合十指爪掌，白言：『願母往詣雲雷音宿王華智佛所，我等亦當侍從親覲供養禮拜。所以者何？此佛於一切天人眾中，說《法華經》，宜應聽受。』

[0193b21] 「母告子言：『汝父信受外道，深著婆羅門法，汝等應往白父，與共俱去。』

[0193b22] 「淨藏、淨眼合十指爪掌，白母：『我等是法王子，而生此邪見家。』

[0193b24] 「母告子言：『汝等當憂念汝父為現神變，若得見者心必清淨，或聽我等往至佛所。』

[0193b26] 「於是二子，念其父故，踊在虛空高七多羅樹，現種種神變，於虛空中行、住、坐、臥，身上出水身下出火，身下出水身上出火；或現大身滿虛空中，而復現小，小復現大；於空中滅，忽然在地；入地如水履水如地，現如是等種種神變，令其父王心淨信解。

[0193c03] 「時父見子神力如是，心大歡喜得未曾有，合掌向子言：『汝等師為是誰？誰之弟子？』

[0193c05] 「二子白言：『大王！彼雲雷音宿王華智佛，今在七寶菩提樹下法座上坐，於一切世間天人眾中，廣說《法華經》，是我等師，我是弟子。』

[0193c08] 「父語子言：『我今亦欲見汝等師，可共俱往。』

[0193c09] 「於是二子從空中下，到其母所，合掌白母：『父王今已信解，堪任發阿耨多羅三藐三菩提心，我等為父已作佛事，願母見聽於彼佛所出家修道。』爾時二子，欲重宣其意，以偈白母：

「『願母放我等，　　出家作沙門；
　　諸佛甚難值，　　我等隨佛學。
　　如優曇波羅，　　值佛復難是；
　　脫諸難亦難，　　願聽我出家。』

[0193c18] 「母即告言：『聽汝出家。所以者何？佛難值故。』

[0193c18] 「於是二子白父母言：『善哉父母！願時往詣雲雷音宿王華智佛所親覲供養。所以者何？佛難得值，如優曇波羅華；又如一眼之龜值浮木孔，而我等宿福深厚生值佛法。是故父母，當聽我等令得出家。所以者何？諸佛難值時亦難遇。』

[0193c24] 「彼時妙莊嚴王，後宮八萬四千人，悉皆堪任受持是《法華經》。淨眼菩薩，於法華三昧久已通達。淨藏菩薩，已於無量百千萬億劫通達離諸惡趣三昧，欲令一切眾生離諸惡趣故。其王夫人，得諸佛集三昧，能知諸佛祕密之藏，二子如是以方便力善化其父，令心信解好樂佛法。

[0194a01] 「於是妙莊嚴王，與群臣眷屬俱，淨德夫人與後宮婇女眷屬俱，其王二子與四萬二千人俱，一時共詣佛所，到已頭面禮足，繞佛三匝却住一面。爾時彼佛，為王說法示教利喜，王大歡悅。爾時妙莊嚴王及其夫人，解頸真珠瓔珞價直百千，以散佛上，於虛空中化成四柱寶臺，臺中有大寶床，敷百千萬天衣，其上有佛結跏趺坐，放大光明。

[0194a10] 「爾時妙莊嚴王作是念：『佛身希有端嚴殊特，成就第一微妙之色。』

[0194a11] 「時雲雷音宿王華智佛告四眾言：『汝等見是妙莊嚴王於我前合掌立不？此王於我法中作比丘，精勤修習助佛道法，當得作佛，號娑羅樹王，國名大光，劫名大高王。其娑羅樹王佛，有無量菩薩眾及無量聲聞，其國平正，功德如是。』其王即時以國付弟，與夫人二子并諸眷屬，於佛法中出家修道。

[0194a18] 「王出家已，於八萬四千歲常勤精進，修行《妙法華經》，過是已後，得一切淨功德莊嚴三昧。即昇虛空高七多羅樹，而白佛言：『世尊！此我二子已作佛事，以神通變化轉我邪心，令得安住於佛法中得見世尊。此二子者是我善知識，為欲發起宿世善根饒益我故，來生我家。』

[0194a24] 「爾時雲雷音宿王華智佛告妙莊嚴王言：『如是，如是！如汝所言。若善男子、善女人，種善根故，世世得善知識，其善知識，能作佛事示教利喜，令入阿耨多羅三藐三菩提。大王當知！善知識者是大因緣，所謂化導令得見佛，發阿耨多羅三藐三菩提心。大王！汝見此二子不？此二子已曾供養六十五百千萬億那由他恒河沙諸佛親見恭敬，於諸佛所受持《法華經》，愍念邪見眾生，令住正見。』

[0194b04] 「妙莊嚴王，即從虛空中下，而白佛言：『世尊！如來甚希有，以功德智慧故，頂上肉髻光明顯照，其眼長廣而紺青色，眉間毫相白如珂月，齒白齊密常有光明，脣色赤好如頻婆果。』爾時妙莊嚴王，讚歎佛如是等無量百千萬億功德已，於如來前，一心合掌復白佛言：『世尊！未曾有也，如來之法具足成就，不可思議微妙功德，教戒所行安隱快善。我從今日，不復自隨心行，不生邪見、憍慢、瞋恚諸惡之心。』說是語已禮佛而出。」

[0194b13] 佛告大眾：「於意云何？妙莊嚴王，豈異人乎？今華德菩薩是。其淨德夫人，今佛前光照莊嚴相菩薩是，哀愍妙莊嚴王及諸眷屬故於彼中生。其二子者，今藥王菩薩、藥上菩薩是。是藥王、藥上菩薩，成就如此諸大功德，已於無量百千萬億諸佛所殖眾德本，成就不可思議諸善功德。若有人識是二菩薩名字者，一切世間諸天人民，亦應禮拜。」

[0194b21] 佛說是〈妙莊嚴王本事品〉時，八萬四千人遠塵離垢，於諸法中得法眼淨。

添品妙法蓮華經普賢菩薩勸發品第二十六

[0194b26] 爾時普賢菩薩，以自在神通威德名聞，與大菩薩無量無邊不可稱數，從東方來，所經諸國普皆震動，雨寶蓮華，作無量百千萬億種種伎樂；又與無數諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等大眾圍遶，各現威德神通之力，到娑婆世界耆闍崛山中，頭面禮釋迦牟尼佛，右繞七匝白佛言：「世尊！我於寶威德上王佛國，遙聞此娑婆世界說《法華經》，與無量無邊百千萬億諸菩薩眾共來聽受。唯願世尊，當為說之，若善男子善女人，於如來滅後，云何能得是《法華經》？」

[0194c08] 佛告普賢菩薩：「若善男子、善女人，成就四法，於如來滅後當得是《法華經》：一者、為諸佛護念，二者、殖諸德本，三者、入正定聚，四者、發救一切眾生之心。善男子善女人，如是成就四法，於如來滅後必得是經。」

[0194c12] 爾時普賢菩薩白佛言：「世尊！於後五百歲濁惡世中，其有受持是經典者，我當守護除其衰患令得安隱，使無伺求得其便者，若魔、若魔子，若魔女、若魔民，若為魔所著者，若夜叉、若羅剎，若鳩槃荼、若毘舍闍，若吉遮、若富單那，若韋陀羅等諸惱人者，皆不得便。是人若行、若立讀誦此經，我爾時乘六牙白象王，與大菩薩眾俱詣其所而自現身，供養守護安慰其心，亦為供養《法華經》故。是人若坐思惟此經，爾時我復乘白象王，現其人前。其人若於此《法華經》，有所忘失一句一偈，我當教之與共讀誦，還令通利。爾時受持讀誦《法華經》者，得見我身，甚大歡喜轉復精進，以見我故，即得三昧及陀羅尼，名為旋陀羅尼、百千萬億旋陀羅尼、法音方便陀羅尼，得如是等陀羅尼。世尊！若後世後五百歲濁惡世中，比丘、比丘尼、優婆塞、優婆夷，求索者、受持者、讀誦者、書寫者、欲修習是《法華經》者，於三七日中應一心精進，滿三七日已，我當乘六牙白象，與無量菩薩而自圍遶，以一切眾生所憙見身現其人前，而為說法示教利喜。亦復與其陀羅尼呪，得是陀羅尼故，無有非人能破壞者，亦不為女人之所惑亂，我身亦自常護是人。惟願世尊！聽我說此陀羅尼。」

[0195a08] 即於佛前，而說呪曰：

[0195a09] 「◎多(上)姪他　阿壇荼(徒皆反)　壇荼(直下反)鉢底　壇荼跋囉(上)多(上)儞　壇荼(上)矩舍(始迦上反)犁　壇荼穌(上)陀唎(上)　穌(上)陀囉(上)陀囉(上)跋底　勃馱鉢羶泥陀囉(上)尼(奴移反)阿跋囉(上)怛儞阿囉怛儞　僧伽(上)跛[口*梨](上)綺羯　僧伽(上)儞伽多(上)泥達囉(上)磨(上)跛[口*梨](上)綺羯囉(上)婆(上)娑(上)多(上)婆(上)　戶嚕多(上)憍(俱照反)舍(始迦反)羅耶阿(上)努伽(上)羝　[言*斯]伽(上)鼻(上)抧[口*梨]馳(上)羝

[0195a16] 「世尊！若有菩薩，得聞是陀羅尼者，當知普賢神通之力，若《法華經》行閻浮提有受持者，應作是念：『皆是普賢威神之力。』若有受持讀誦正憶念解其義趣如說修行，當知是人行普賢行，於無量無邊諸佛所深種善根，為諸如來手摩其頭。若但書寫，是人命終，當生忉利天上，是時八萬四千天女，作眾伎樂而來迎之，其人即著七寶冠，於婇女中娛樂快樂。何況受持、讀誦、正憶念、解其義趣、如說修行。若有人受持、讀誦、解其義趣，是人命終為千佛授手，令不恐怖，不墮惡趣，即往兜率天上彌勒菩薩所。彌勒菩薩有三十二相大菩薩眾所共圍遶，有百千萬億天女眷屬，而於中生。有如是等功德利益，是故智者應當一心自書，若使人書，受持、讀誦、正憶念、如說修行。世尊！我今以神通力守護是經，於如來滅後閻浮提內，廣令流布使不斷絕。」

[0195b03] 爾時釋迦牟尼佛讚言：「善哉，善哉！普賢！汝能護助是經，令多所眾生安樂利益，汝已成就不可思議功德，深大慈悲，從久遠來，發阿耨多羅三藐三菩提意，而能作是神通之願，守護是經，我當以神通力守護能受持普賢菩薩名者。

[0195b09] 「普賢！若有受持、讀誦、正憶念、修習、書寫是《法華經》者，當知是人則見釋迦牟尼佛，如從佛口聞此經典；當知是人供養釋迦牟尼佛；當知是人佛讚善哉；當知是人為釋迦牟尼佛手摩其頭；當知是人為釋迦牟尼佛衣之所覆；如是之人不復貪著世樂，不好外道經書手筆，亦復不憙親近其人，及諸惡者，若屠兒、若畜、猪羊、鷄狗、若獵師、若衒賣女色，是人心意質直，有正憶念有福德力；是人不為三毒所惱，亦不為嫉妬、我慢、邪慢、增上慢所惱；是人少欲知足，能修普賢之行。

[0195b19] 「普賢！若如來滅後後五百歲，若有人見受持、讀誦《法華經》者，應作是念：『此人不久當詣道場破諸魔眾，得阿耨多羅三藐三菩提，轉法輪、擊法鼓、吹法螺、雨法雨，當坐天、人大眾中師子法座上。』

[0195b24] 「普賢！若於後世，受持、讀誦是經典者，是人不復貪著衣服、臥具、飲食、資生之物，所願不虛，亦於現世得其福報。若有人輕毀之，言：『汝狂人耳，空作是行終無所獲。』如是罪報，當世世無眼。若有供養讚歎之者，當於今世得現果報。若復見受持是經者，出其過惡。若實若不實，此人現世得白癩病，若有輕笑之者，當世世牙齒踈缺，醜脣平鼻手腳繚戾，眼目角睞身體臭穢，惡瘡膿血水腹短氣，諸惡重病。是故普賢！若見受持是經者，當起遠迎當如敬佛。」

[0195c05] 說是〈普賢勸發品〉時，恒河沙等無量無邊菩薩，得百千億旋陀羅尼，三千大千世界微塵等諸菩薩，具普賢道。

添品妙法蓮華經囑累品第二十七

[0195c10] 爾時釋迦牟尼佛，從座而起現大神力，以右手摩無量菩薩摩訶薩頂，而作是言：「我於無量百千萬億阿僧祇劫，修集是難得阿耨多羅三藐三菩提法，今以付囑汝等，汝等應當一心流布此法廣令增益。」

[0195c14] 如是三摩諸菩薩摩訶薩頂，而作是言：「我於無量百千萬億阿僧祇劫，修集是難得阿耨多羅三藐三菩提法，今以付囑汝等，汝當受持、讀誦、廣宣此法，令一切眾生普得聞知。所以者何？如來有大慈悲，無諸慳悋，亦無所畏，能與眾生佛之智慧、如來智慧、自然智慧。如來是一切眾生之大施主，汝等亦應隨學如來之法，勿生慳悋，於未來世，若有善男子、善女人信如來智慧者，當為演說此《法華經》使得聞知，為令其人得佛慧故。若有眾生不信受者，當於如來餘深法中示教利喜。汝等若能如是，則為已報諸佛之恩。」

[0195c26] 時諸菩薩摩訶薩聞佛作是說已，皆大歡喜遍滿其身，益加恭敬曲躬低頭，合掌向佛俱發聲言：「如世尊勅，當具奉行。唯然，世尊！願不有慮。」

[0195c29] 諸菩薩摩訶薩眾，如是三反俱發聲言：「如世尊勅當具奉行。唯然，世尊！願不有慮。」

[0196a02] 爾時釋迦牟尼佛，令十方來諸分身佛各還本土，而作是言：「諸佛各隨所安，多寶佛塔還可如故。」

[0196a04] 說是語時，十方無量分身諸佛坐寶樹下師子座上者，及多寶佛，并上行等無邊阿僧祇菩薩大眾，舍利弗等聲聞四眾，及一切世間天人阿修羅等，聞佛所說皆大歡喜。

添品妙法蓮華經卷第七

[0196a10] ◎阿檀地(途置切)(一)　檀陀婆地(二)　檀陀婆帝(三)　檀陀鳩舍隷(四)　檀陀脩陀隷(五)　脩陀隷(六)　脩陀羅婆底(七)　佛馱波羶禰(八)　薩婆陀羅尼阿婆多尼(九)　薩婆婆沙阿婆多尼(十)　脩阿婆多尼(十一)　僧伽婆履又尼(十二)　僧伽涅伽陀尼(十三)　阿僧祇(十四)　僧伽婆伽地(十五)　帝隷阿惰僧伽兜略(盧遮切)阿羅帝波羅帝(十六)　薩婆僧伽三摩地伽蘭地(十七)　薩婆達磨脩波利剎帝(十八)　薩婆薩埵樓馱憍舍略阿㝹伽地(十九)　辛阿毘吉利地帝(二十)

【經文資訊】大正藏第 09 冊 No. 0264 添品妙法蓮華經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，范振業大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA