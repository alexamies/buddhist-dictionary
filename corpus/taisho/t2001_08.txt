宏智禪師廣錄卷第八
明州天童山覺和尚偈頌箴銘

侍者道京淨覺編

[0084a14]  次韻真歇和尚圓覺經頌一十四首

大光明藏

衲僧撥轉鐵牛機。默耀靈通底是誰。月兔影  沈雲母地。  
海禽夢臥珊瑚枝。韶陽佛法嫌饒  舌。  
魯祖家風解惜眉。端坐環中虛白處。縱經  塵劫箇難移。

文殊師利菩薩章

曼殊大士振真風。智洗無明去夙蒙。眼瞖纔  消華自滅。  
靈光獨照妄還鎔。木人步轉初歸  位。  
玉女機回却借功。綱領提持看手段。門門  變態是神通。

普賢菩薩章

儂家活計本天然。剎剎塵塵見普賢。犀角一  星蟾影透。  
神珠九曲蟻絲穿。覺非漸次亡稜  縫。  
幻自消鎔得混圓。妙應通身無向背。古菱  花不染  媸  妍。

普眼菩薩章

誰從普眼道場來。天帝堂前珠網開。徹底光  明成一段。  
箇中清淨絕纖埃。交羅理事真空  觀。  
照破根塵不夜臺。恰恰相應爾時節。陶  家壁上起梭雷。

金剛藏菩薩章

黃金出鑛斷前疑。岸走舟安覺所欺。動目是  渠搖湛水。  
聚螢無我灼須彌。瞖消便見飛華  盡。  
機迅將知擊電遲。識得堆堆庵內主。外魔  那得到藩籬。

彌勒菩薩章

癡根愛種力鋤除。一段靈明是舊基。插草天  人深會意。  
拈華尊者笑開眉。魚行大士須珍  重。  
布袋憨僧且伏惟。處處鼻頭相撞磕。唯心  境界爾謾誰。

清淨慧菩薩章

覺了前前非處難。而今步步到長安。色心  [泳-永+曶]  合無絲路。  
法性圓融沒許般。箇事本來元脫  灑。  
幾人到此出顢頇。妄亡起滅功成也。應笑  風旛動剎竿。

威德自在菩薩章

門開三觀莫遲留。得路行行到始休。鑑像照  心無所住。  
樓鐘出礙有來由。頂中具眼如天  主。  
肘後分符似國侯。應世度生游幻海。月船  風棹駕濤頭。

辯音菩薩章

妙圓單複絕中邊。五五機輪互換難。絃管調  來聲律合。  
梭絲織出錦文觀。身心一一能分  應。  
手眼千千不可謾。似付鹽梅巖叟用。和羹  無復見醎酸。

淨諸業障菩薩章

證悟由來把抦長。重重脫處雪加霜。眾生相  在猶流浪。  
壽命根除自息狂。退骨龍能將雨  去。  
蛻鱗鯤復得風翔。郢人斲盡蠅泥也。方見  元初鼻孔光。

普覺菩薩章

藥病相攻雙去難。心華開發自家禪。天真歷  歷非修證。  
日用堂堂豈授傳。高步丹霄知得  計。  
止啼黃葉信成權。底時屑屑行泥滓。可笑  蝸牛自涴涎。

圓覺菩薩章

選場隨手取標毬。長短期中入社流。覺後繩  繩機自脫。  
悟來密密類難收。十分飽足雪山  草。  
一色渾成露地牛。風掃水天塵翳盡。蘆華  相照月明秋。

賢善首菩薩章

陀羅尼句覺皇宣。一略聞名勝施緣。端見髓  心相付囑。  
莫將耳口作流傳。頓機做處天飛  電。  
大器任時海納川。不是老婆情分切。肯留  文字破尼乾。

總頌

木童吟處槁回春。箇裏莊嚴功德林。垂手斷  崖知路活。  
藏身空劫忌機沈。未翻識浪無多  子。  
不挂唇皮有一音。佛祖契心言迹外。炷香  清坐與追尋。

別洪山預和尚

般游念未穩。又別住山人。雁影水中字。雲心  江上賓。  
同條如是住。千里亦成隣。深翠一枝  璽。  
腐紅五合陳。回途登鳥道。華木故園春。

別滿首座

丹山鳳窟冷相依。慚愧如今羽翼齊。雲外翔  鳴同頡頏。  
林間啄步暫分携。玉華  銜  處天容  曉。  
珠樹捿時月影低。引喙醴泉期後會。殆將  新語濯塵泥。

別環首座

雪立空庭疇墮賓。丹山握手履芳塵。石人破  曉初移位。  
玉女羞明却轉身。去意江湖頻挂  夢。  
回頭棠棣一成春。叢林衰色待膏沃。側耳  風霆起蟄鱗。

與楷知倉

米坊能者較些些。七百僧中獨作家。半夜傳  來衣有據。  
機前收得鏡無瑕。祖師只麼閑舂  碓。  
若子如今莫撒沙。古井先秋念枯冷。金繩  釣出玉蝦蟇。

與因典座

胸中行脚事分明。親見芙蓉綴晚英。黑馬踏  霜元不迹。  
白魚吹水了無聲。投機曾弄無須  鎖。  
出手相扶折脚鐺。去米去沙還未可。要須  偏正竝頭行。

與白表白

密室分燈光焰焰。空壺著月影沈沈。誰言古  殿今無佛。  
只在其時來梵音。

十月朔與法上人南谷行

拕策鳴林游興濃。要將丘  壑  醉青瞳。黃華尚  媚秋餘日。  
錦樹那禁霜後風。轉岫蛇行岐屈  曲。  
斷崖虹臥水丁東。誰慳劇味平生事。分付  飲茶談笑中。

一笻雙屨征具簡。幽討勝友賓捿深。與公半  夜丘壑語。  
慰我平生麋鹿心。倒榻雅成山水  夢。  
落泉寒作絲桐音。歸歟城寺禪膚粟。定是  流想來家林。

別覺知藏

一從豆顆爆寒灰。頭角崢嶸頂目開。碧玉盤  中珠宛轉。  
瑠璃殿上月徘徊。木人顧影當明  去。  
石女披雲半夜來。偏正功圓須轉位。入  廛  垂手類難該。

與諾侍者

夢回茶碗手親扶。雅意溈山轉道樞。自喚主  人醻一諾。  
誰違尊者應三呼。死生到日還能  否。  
辜負當年是有無。妙得古人行履處。了無  些事作工夫。

與杲侍者

道吾當年不肯道。漸源中路沒商量。先師靈  骨今猶在。  
無用扶鍬上法堂。

送通禪者之襄陽

疎巢凄冷臥西柯。夢覺歸思遽許多。風雨江  頭亂雁字。  
家山島外懸漁蓑。白楊村落龐居  士。  
青石浮圖蘊大哥。倦倚蒼松坐涼夕。兔推  明月下星河。

宗知客

虛明一念洗紛埃。眼在髑髏眉底開。玉鳳  銜  華春不老。  
金鷄喚月夢初回。匣中古劍光干  斗。  
壁上寒梭蟄破雷。佛祖入  廛  成化事。那嫌  榼  [木*(天/韭)]  鼻頭堆。

與初禪人

洞下家風虛一著。白牛耕斷青山脚。而今何  處不逢渠。  
鼻孔纍垂相撞磕。阿剌刺始信從  來無縛脫。

與充維那

機梭未動若為顏。一點虛靈入道環。明月光  中窺自己。  
白雲影外到家山。金鼇轉側夜潮  落。  
玉馬嘶鳴春信還。得手應心無不可。脫然  時事豈相關。

送僧歸豫章省親

賓繭風枝夢不寧。夜堂思對老人星。一心歸  去事萱草。  
千里相求鳴鶺鴒。樹樹丹楓金墮  葉。  
叢叢黃葦雪浮汀。西山秀骨濯秋雨。窓戶  卷簾分遠青。

與簡禪人

虛明道洗壯心秋。畦服蒙顱下板頭。定起要  看星漢兔。  
回機失却雪山牛。

與演侍者

白鷗定怪盟事寒。杖  [卄/梨]  投社不多難。葦風華  雪秋著岸。  
舡月蓬霜夜轉灘。丘壑身心徒役  夢。  
江湖臭味賦游般。他時衣外傳來物。喚得  回頭倒剎竿。

顯禪人求頌

顯處機須隱。忙時智自間。泥牛初出海。玉馬  復臨關。  
寒水澄涵月。流雲靜倚山。回途分化  抦。  
不作舊家慳。

蒙禪人丐麥求頌

杖頭挂鉢丐丹丘。力破清貧一點憂。紅雨幾  番華事老。  
黃雲萬頃麥家秋。對緣手眼通身  是。  
應物機輪轉處幽。歸理韶陽餬餅話。肚皮  束篾飽齁齁。

送緣上人持鉢

緣丐人間一錫飛。蒼巖煙膩雪初晞。風絲未  許鬧禪眼。  
雲錦將看落化機。自勉叢林供食  鉢。  
誰嫌塵土翳征衣。歸來僧飽上方飯。相伴  春山歌采薇。

與法上人南谷過黃氏居

淡煙蒼樹水濺濺。黃氏初平已得仙。滿地癡  羊不收拾。  
夕陽零亂繞籬眠。

亂石深雲尋野泉。老儂怪我地行仙。鍾情山  水醇於酒。  
今夜竹床成醉眠。

與輔禪人

方游捋遍虎髭鬚。空劫壺中探有無。風月滿  頭功未轉。  
江山入骨病難扶。針投芥粒機非  爽。  
絃續鸞膠道不枯。歸去叢林看儀羽。丹山  出處九包鶵。

與嵩禪人

烏石嶺頭相見。長生路上常逢。正是游山時  節。  
落華芳草蒙茸。

次韻端楞伽與生首座

縛茨枯坐九江東。鏡像虛融方寸中。舜若多  身禪夜看。  
母陀羅臂用時通。緣生誰兆有非  有。  
寂照自知空不空。道契觀音斯善應。蕭蕭  竹雨雜松風。

假日山行

平生胸中雲外峯。有閒便與扶瘦笻。但知一  世丘壑味。  
想得十分猿鳥從。明見秋容山洗  雨。  
清可人意風吟松。歸來游興散不盡。誰杵  喚月黃昏鐘。

別陸尚書

千里同風德不孤。心秋覺月照空壺。兩頭坐  斷何生死。  
一點圓明異有無。木馬寒嘶青草  塢。  
泥牛春種白雲區。見聞佛事誰迎背。用處  全機道轉樞。

超然居士。得得問道於寶峯祥禪師。且  欲歸歌長篇。以謝予偕其行見挽。以和  漬筆。說句繼之

門門通徹長安道。信手拈來還恰好。脚跟踏  著趙州關。  
丈六金身一莖草。我初相會箇中  人。  
法法圓通見懷抱。杖屨追隨來道場。不學  癡禪事關掃。  
青山白雲一徑通。行行鳥道誰  尋討。  
寶峯師是馬馰兒。相得而今恨不早。吸  盡西江居士龐。  
喚回竪指俱胝老。泥牛力耕  空劫春。  
木人捧出形山寶。罷捋虎鬚歸去來。  
荊棘林中任起倒。午日麗天光杲杲。

過王彥與郊居

晨露晞時桑柘。宿雲  斂  處溪山。摩詰畫圖未  卷。  
淵明農事初閒。

與福州滿禪人

而今別後記丁寧。曹洞家風句未形。月滿鳳  林寒不夢。  
年深龜殼灼猶靈。沈沈莫觸蛇頭  毒。  
的的須明犀角星。便與放開聊展手。那時  相見望州亭。

投食山家

霜晨  [卄/梨]  杖起孤禪。乞食山家圖省緣。斜徑順  風鳴竹火。  
飛甍迷眼映松煙。秋羹木鼈有真  味。  
午飯樹鷄無俗羶。誰謂客床臥不穩。我無  支遁買山錢。

禮大陽明安塔道中得句

佳處軫游念。芒鞵笻杖俱。溪寒臥虹餓。路暗  垂雲腴。  
岡樹鳩呼雨。田家鷄告晡。此心亮誰  語。  
三繞石浮屠。

教禪人出丐求頌

歷歷樞中轉化機。出門氣象履芳時。溪光麗  濯紅錦段。  
風柳細撚黃金絲。空空不礙渾亡  我。  
處處相逢却是誰。會得賓頭盧見佛。向人  賣弄有長眉。

妙禪人出丐求頌

劫壺浩浩洗魔緣。妙處真觀自見前。的的未  萌明實際。  
靈靈無得入深禪。風搏海運鯤將  蛻。  
月皎沙寒鷺不眠。觸事投諧能轉變。何妨  大浪駕空船。

折桂章首座近自雙泉來因作句與之

家林穩臥一巢雲。厭作梁家庵底賓。折桂手  舒寒觸月。  
銜  珠眼合夢游春。庭除不見雨華  鳥。  
麋鹿能來呼谷神。五老芳隣歸間訊。笑談  相對白頭新。

宣和甲辰歲開十日。予欲束衣隨淮水  東下錦官。常禪人且合掌請語。因留三  絕

麓華聯蕾破春紅。慚愧無私造化功。誰怕滿  頭樁歲月。  
要聽啼鳥說家風。

蔬  腸那著一星愁。但覺春眠粥似稠。夢外尋  盟何處是。  
荻州稚子綠排頭。

恬然誰作去留心。月下滄波風過林。相別相  逢定何所。  
明明向道只如今。

送同座主歸上黨

月兔含清欲噴霜。客懷陳習作歸翔。誰云掃  盡名言垢。  
我笑熏成知見香。聚石為徒頭易  點。  
悟空能講義難量。到家握麈隨宜說。莫對  餘機揮界方。

覺海長鯨作蛻翔。青天端以背磨光。胸中浩  浩吞雲夢。  
眉際津津秀太行。靜榻每來成友  語。  
孤笻他往咽人腸。後將訪我先傳雁。為薙  別來三徑荒。

夜明簾外月天霜。衲子還家機事忘。枯木吟  雲須內照。  
死蛇含毒更隄防。聞琴起舞飲光  習。  
放鏡迷頭演若狂。好是重來斵蠅翼。祖師  鼻孔要生光。

大明庵留偈

略彴橫門下轉流。挂窓山在屋簷頭。大明古  意是時節。  
霜夜月堂簾上鉤。

心知莊求頌

耕雲種月自由人。田地分明契券真。黃獨將  看炊作飯。  
白牛今已牧來純。钁頭活計時時  用。  
物外家風處處親。禾黍十分秋可望。飽叢  林漢著精神。

與  [月*柬]  禪人

白蘋風作江頭秋。青鳥夢隨沙水流。清興十  分蓬上月。  
滿船載入蘆華洲。斯適意去來休。  
六鼇合負歸來也。煙浪雪翻收釣鉤。

純白禪人求頌

明月蘆華未得如。清光自照本來虛。十方坐  斷須拈帽。  
一色功圓要放鋤。轉背石人歸位  後。  
擡頭玉馬過關初。塵塵剎剎見身相。方信  曹山井覷驢。

泐潭雲庵偶作

曦色雲庵半堵紅。霜林初暖鳥啼風。不知人  在蘿窓裏。  
瞑目爐薰百慮空。

次韻超然與折桂覺大師兼簡方丈老

束肚三條篾。恬然臥家林。機深大仰寂。用捷  長沙岑。  
空壑溪鳴玉。疎筠月漏金。東山師叔  在。  
此道未浮沈。

借雪竇韻送超然居士趙表之時在泐潭

一口吸盡西江水。馬師家風擢然起。老龐俯  伏嗣芳塵。  
古也今也誰如此。超然道與若人  交。  
南游浩意未相饒。風清骨秀眼寒碧。玉井  氷壺凍不消。  
羌床孤臥淨名室。無住無依脫  虛溢。  
淵然一默乃全提。不二門開肖當日。佛  事圓來作歸想。  
出門岐路平如掌。到家兒女  獨圝頭。  
相對無言得真賞。

南麓新居

山麓水濱竹木陰。我儂懶養靜居深。一生自  足淡中味。  
三際那收閒底心。壑雲未成出岫  意。  
松風能作下灘音。十分清興與誰共。想有  沃洲支遁林。

送嵩上人住庵

世間塵雜長人癭。歸臥蘿龕霜月影。裏許離  微妙轉功。  
玉壺夜汲瑠璃井。吾家語味嚼枯  硬。  
醉飽回來雙眼冷。雲水明明得自由。六門  事外誰關屏。

禪腹須來竹篾纏。好看水牯自耕田。布單不  賣三千里。  
樹耳誰疑二十年。一句合頭尊旅  會。  
十方坐斷正偏圓。他時投杖來相訪。且莫  窮忙空竪拳。

燒痕笋蕨富登春。誰解看承庵內人。天供異  華功未盡。  
龍吟枯木病難泯。夜禪終作寒蟬  蛻。  
晝臥何妨倦鳥伸。後日重來勘諸祖。阿誰  鉤上赤梢鱗。

榮上人發心知羅漢堂辨茶油事乞頌

這開夢覺底因緣。佛佛心同亡後先。一點靈  明三世外。  
十分妙淨萬機前。琢磨自得叢林  下。  
游戲何妨百草顛。塵剎縱橫俱化事。起家  人只奮空拳。

心上人乞食求頌

去去之人乞食心。春風浩蕩洗叢林。松蹊香  膩糝黃粉。  
竹塢清癯包玉簪。炊  甑  分珠齋鉢  滿。  
淨瓶汲月夜塘深。歸來磨濯光明在。向道  塵泥不涴金。

訪楊才叔不遇留偈齋舍

呼笻起寂下雲居。寒麓回春尋友于。煙染草  芒三徑暗。  
雪晞麥脚一鉏濡。欲求真語滌塵  想。  
那畏峭風生粟膚。不見詩郎歸悵怏。清癯  時對石菖蒲。

解首座職事書記相招以偈力辭

原鴒能作歸呼音。暮風墮葉秋在林。路沙漠  漠水潏潏。  
夜色冉冉山陰陰。坐冠多士自省  短。  
挽袂乃友相知深。乞與高閒償夙歉。閉  門穩臥舒疲心。

偶成示眾

楊柳斜風力弱。芭蕉擊雨聲寒。莫把見聞作  對。  
誰將聲色相瞞。

成侍者求頌

真源不皺風。月兔影澄水。枯情但恬如。默默  飽禪味。  
家風迺廓然。當年第一義。機輪轉有  方。  
萬化出彈指。

庚子冬二十八日。天意晴和。與止上人  同南麓行。橫岡轉流。長作清響。陰溪直  木。寒無悴容。到竹林人家。飲茶而還

雲麓勝處夙未到。清行興銳忘崎嶔。誰無瘦  杖少扶力。  
我與幽人同賞心。壑津軟綠自宛  轉。  
岸樹老碧長陰森。溪西乞火煮茶去。竹裏  人家齋磬音。

別五祖山悅眾

東山聚散亦夤緣。華吐芳姿柳鎖煙。肯處根  塵非一一。  
用時手眼恰千千。塔中祖有相傳  事。  
嶺外人元不會禪。後日能來圓此話。未嫌  敲枕喚春眠。

五祖將禪人求頌

東風吹斷濡華雨。淮上秀峯青可數。束屨欲  尋南北山。  
卷衣又別東西祖。淵魚蒲鳥鬧一  家。  
汀笋溪  蔬  甘兩箸。處處相逢記得麼。夜寒  月在珊瑚樹。

雲上人持鉢求頌

雲林風雪暮纖纖。滴瀝寒聲曉斷簷。一點丐  心盟杖屨。  
十分化事入鎚鉗。霽光如拭月無  礙。  
華錦落機春不嫌。百億分身遍塵剎。見聞  蕭灑孰相粘。

清上人持鉢求頌

苕霅溪頭柳眼青。食時持鉢眾香城。諸隣定  怪顛毛白。  
久客自憐心境清。重念雪寒親塵  語。  
無忘水暖赴鷗盟。飽叢林漢深相悉。笋蕨  春山次第生。

送廣禪人

溫風促客下雲嶺。觸處無心即道游。得坐會  當明變豹。  
出門須解倒騎牛。衝煙笻入青蘿  徑。  
載月船回白鳥洲。中外夷猶功迹絕。  [泳-永+曶]  然  天水一成秋。

勤大師訪別作句贈之

若子能來過我門。端知良遂志彌敦。微塵破  處得經卷。  
萬象紛時空眼根。與世支離誰惡  意。  
怪人棱瘦自秋痕。歸興定到家林穩。山月  流明洗夜昏。

送金上人之水南

裏許由來懶荷擔。百草頭上何廉纖。半夜對  月笑拍手。  
不見噴霜三脚蟾。劫空有句妙如  許。  
公去誰余對眉語。後見太平堂上師。敢煩  為我分明舉。

送覺禪人

明月堂虛客不留。衡湘秀處賦清游。回途復  妙無遺影。  
天水從來一樣秋。

送願上人歸鄉

溪頭買船歸鄂渚。一櫂清風夜蟾午。行盡韶  山半月程。  
白雲兒就青山父。巖頭老子末後  句。  
此到將知問不語。無縫塔前風色高。洞然  不隔絲毫許。  
丁寧此去快須回。吾家之子要  全才。  
不坐兩頭明暗路。偏中歸去正中來。阿  呵呵胸次風流知幾何。

自廬山折桂旛竿原下。望彭  蠡  湖。握杖  過前山僧舍說偈

木落山骨瘦。水退沙痕隆。漁舟弄江日。一葉  浮軟紅。  
眼底事不俗。道人心若沖。旛竿頭進  步。  
雲水展家風。

出康廬渡江淮山拜諸祖塔道中作

澁舟沙水岸棱棱。岸上春泥深涴藤。回首康  山懷結社。  
真情祖室事傳燈。子孫亹亹雪庭  可。  
衣鉢繩繩舂屋能。坐照少林牆面意。湛明  心地瑩如氷。

與傳道者

殘毳編衣裹槁形。胸中底事獨醒醒。亡機沖  應用時妙。  
活眼冷窺虛處靈。語秀錦雲春片  段。  
氣清梅雪曉零星。而今功盡牛頭懶。華鳥  不來風掃庭。

題至游庵兼簡庵中道友

真實人居遍十方。至游處處露堂堂。鵝於水  器擇其乳。  
蜂在華房採得香。心鑑照中無垢  翳。  
道環虛裏見神光。能來鬧市住三昧。鳥度  長空迹不彰。

次韻傳道者且游落星院

風立沙根膚粟頑。冷涵星石水灣灣。登舟欲  濟軒窓底。  
扶檻政疑圖畫間。雲拭山容蒼玉  障。  
日浮江面紫金環。回頭五老相招我。林友  無嫌夜扣關。

懷上人出丐求頌

胡床擁毳怯春寒。懷丐人行野雪乾。風信入  華披錦段。  
月魂墮水濯金盤。淨名取飯亡多  力。  
慈氏開門只一彈。妙得其中佛受用。頭頭  成見不相瞞。

一知殿化佛殿僧堂中燈油求頌

佛燈誰我續光明。果若蓮開大夢醒。香草有  心持潔白。  
蘭膏無脚湛寒青。默耕化外那知  夜。  
真照壺中不覺冥。家世兒孫傳底事。從教  輝耀顯門庭。

亮禪人持鉢求頌

家林一錫飛。炊處青煙微。嚴默起禪板。虛通  轉化機。  
溪寒秋染色。月冷夜流輝。莫學西山  亮。  
此行宜早歸。

初禪人持鉢求頌

佛事潛通興化門。用時斤斧莫成痕。全機超  出輪回際。  
一句拔除生死根。涼吹洗磨煩袂  暑。  
素蟾排逐夜臺昏。鵝王引飲唯醇味。水乳  斯分不我渾。

過般若庵

重軒瘦立曲欄頭。島嶼青微冷枕流。望眼解  隨沙水轉。  
賞心真與岸雲浮。平分野色連延  屋。  
點破江光相趁舟。般若空宗深得義。森羅  元不礙人休。

登雲庵

廜  [序-予+穌]  對碧溪。霜草露幽蹊。顧我丘壑醉。知誰  塵土迷。  
蘿門窺窈窕。雲磴履高低。猿鳥未相  棄。  
伴人煙樹捿。

送傳道者歸省母氏

夜來霜嚇橘臍黃。乞與歸人懷冷香。到日跨  門須轉却。  
白頭不是本生娘。

妙盡功圓轉處幽。若人真解倒騎牛。雨蓑風  笠舊行李。  
適意明明百草頭。

圓禪者求頌

枯歇身心百不思。湛圓自照劫空時。妙明智  鑑那留垢。  
虛廓靈機未度絲。的的髑髏看活  眼。  
堂堂塵剎用間眉。是須恁麼承當去。鼻孔  纍垂識祖師。

斜川道上望廬山三絕

真味酣心倚瘦笻。蕭騷風嘯一蹊松。無人共  語圓通境。  
笑看雲吞石耳峯。

青山放足溪轉腰。蓑翁理網兒搖  [舟*力]  。先生疇  日騎魚去。  
岸上人家誰姓陶。

水從烏石山前轉。人在斜川岸上行。寂漠柴  桑古祠下。  
我來無酒酹淵明。

妙湛大師求頌

妙則不粗。湛則不渾。妙湛而照。瑩然亡痕。雲  山是主。  
水月無根。瘦坐一默。虛融六門。竅作  風籟。  
華含春恩。相承箇事。子子孫孫。

次韶谷書記勝果院絕句

沙風漠漠卷煙湖。默默漁舟似有無。五老回  看更癡絕。  
渠應怪我得工夫。

小師慧果丐鹽求頌

可中滋味欠些些。成就廬山笋蕨家。丐事子  行黃葦渡。  
盟心人在白鷗沙。和羹戶戶俱煎  鹵。  
掃雪村村欲沒靴。味及衲僧初偃月。圓通  只箇是生涯。

暉禪人丐鹽求頌

廬山淡薄已多時。誰與叢林洗敗姿。為愛海  氷資菜味。  
不嫌春雨破華枝。仙陀婆事行行  辨。  
舜若多身處處宜。快意截流船到岸。江頭  風順看檣旗。

送元上人過長蘆

阿祖江濱插葦枝。叢林蕃茂果臻斯。師門昆  仲知名舊。  
緣法東西得面遲。沙上盟寒鷗怪  晚。  
屋頭字草雁來時。月明古渡清鋪練。千里  同風不隔絲。

登雲頂庵峽口倚仗說偈

雪梯陟雲頂。來尋壞衲師。破峽水一脈。挂松  月半規。  
疎曠麋鹿性。厭飫丘壑姿。眷言携不  去。  
遲立倚笻枝。

景禪人求頌

混處還須轉側看。底時妙在一絲端。閑雲卷  雨秋空闊。  
明月流輝夜水寒。棹破波光華細  碎。  
夢驚蓬曉影團圝。真機分應頭頭准。却出  黃蘆把釣竿。

次韻傳道者過香林

松烟竹藹細蹊通。清津白石寒瓏璁。艾禪真  是甘蔗種。  
香林再吹薝蔔風。一溪冷引藩籬  外。  
五老秀蹲懷抱中。寫目軒窓意幽遠。淡然  消息不雷同。

滿化士與圓通大眾出丐說偈送之

過門衲子上饒人。破我胡床默味真。道活髑  髏前有地。  
用沖赤肉上無塵。盟心蘆笋白鷗  社。  
夢眼華枝蝴蝶春。滿著圓通無盡意。四衢  處處主中賓。

送照禪人之湖南

衡岳迎秋翡翠瘦。瀟湘漾風瑠璃皴。夜船載  月急如箭。  
歸去來兮休問津。

還南麓舊居

枝藤結伴得游娛。懷習難寧尋舊居。雲水夢  思孤榻穩。  
山林眼味四窓虛。秋衣未絮怯繁  雨。  
午飯無鹽甘軟  蔬  。老境端來償底志。道同  巢鳥與淵魚。

拜芭蕉情禪師

來謁芭蕉大仰孫。要明圜相識耽源。橫山煙  雨洗秋骨。  
掠面溪風吹暑痕。菖蒲葉瘦水石  秀。  
枇杷樹密軒窓昏。阿誰床頭柱杖子。乞我  欵曲尋雲根。

芭蕉道中

雨暗岡頭客路。炊煙山裏人家。映水竹鷄  [目*舌]  [目*舌]  。  
飄風字雁斜斜。

大陽道中

耿人胸次佳處。借力床頭古藤。風樹葉頹淅  淅。  
秋山骨瘦棱棱。

禮明安塔二偈

老阿師卒無嗣。石浮屠立有年。丁寧金針玉  線。  
慚愧鸞膠鳳絃。

石床冷臥禪虎。階蕪秋跳草虫。有念耿懷陳  事。  
無言凄立西風。

玉壺閣頌

風霜磨洗秋空清。月浴星河分外明。默默玉  壺中自照。  
家傳清白妙難名。

送僧歸撫州

不肯雲林伴冷凄。疎山歸謁矮闍梨。非枯樁  句如明白。  
會要重來摩伏犀。

送鹿門宗席頭

吉祥草織禪家供。一片瑠璃滑無縫。門掩鱗  鱗水不流。  
窓含冉冉雲初凍。坐寒風月蒲蘆  秋。  
睡足江湖鷗鳥夢。而今卷處追昔人。隱隱  猶懷鼻頭痛。

籜庵頌

玉龍退殘鱗。編庵事枯兀。禪捿錦鳳巢。道履  霜蟾窟。  
飲茲明月津。濯彼微塵骨。五葉少林  春。  
家風未湮沒。

登清涼三山亭

絮風花雨一春殘。未厭茲亭夜倚闌。隱隱三  山抱江月。  
清涼境界露松寒。

送圓上人之龍舒

赤頭老師無揀擇。  灊  峯染翠吳塘碧。明明萬  法入齊觀。  
豁淨絲毫元不立。

道人歸作山下賓。霜笻笋屨飄孤雲。到時春  滿石牛谷。  
蔬  蕨是誰相與分。

舉侍者求頌

秋風濯煩骨。日日覺清省。相與事枯禪。所養  飽正命。  
老蟾浴星河。魂魄明耿耿。真味入誰  腸。  
但知百念冷。

春意漸深。送客至山麓田舍。來往道中。  復逢法上人。因作數語以記所見云

青桑柳暗山前路。麥脚含滋一鋤雨。陽林桃  是舊家春。  
冷眼靈雲合頭語。

雲陣纖纖洗花雨。深竹新聞子規語。青山白  雲吾定居。  
枯膓那著歸思慮。

鳥拳花枝作春語。風日煥然晞宿雨。水肥山  翠木欣欣。  
芳事駢羅不容數。

華蹊歸來鳥啼暮。庖舍炊煙臥風縷。西窓舊  有竹肋床。  
伸足曲肱成栩栩。

隔年相逢瘦驚許。風立溪頭少時語。緘情客  上釣魚磯。  
四面垂雲一蓑雨。

三印頌示眾

印空印水印泥。無言桃李成蹊。隨分納些稅  賦。  
牧牛溪水東西。

印泥印空印水。疾雷不及掩耳。豁然樓閣門  開。  
消得輕輕彈指。

印水印泥印空。誰傳祖稱家風。夢眼影迷一  色。  
轉身體合全功。

機禪人出丐求頌

塵剎分身看化機。青煙幾處午家炊。面牆坐  照叢林事。  
持鉢丐緣雲水飢。出谷鳥傳春次  第。  
漾舟人愛月相隨。歸來定有飽參句。笑解  枯禪篾肚皮。

心禪人出丐求頌

將看秋早瘦風林。禾卷黃雲副丐心。妙印手  中那外物。  
虛空胸次不容針。誰家落甑炊香  雪。  
後夜歸船棹軟金。洗足蒲團松石上。繞籬  山水有清音。

一禪人化鹽求頌

泥沙淘洗浪煎乾。一片照人氷雪寒。意得試  蓮浮鹵力。  
默知隨筯入  蔬  盤。萬家婉婉能相  助。  
眾口調和信不難。無像有神聊勘過。圓通  眼在舌頭端。

寄大洪和尚

飲茶作別出蘿門。相送猶懷握手溫。斷雁幾  時歸綴字。  
浮萍隨處臥生根。秋風窓外擁蘆  雪。  
夢冷床頭墮月魂。  麈  柄年來疲轉徙。却思  紅顆共炊盆。

送智首座還鄉

顛毛垂雪墮清貧。臥久風林夢轉身。一境妙  明還就父。  
六門虛應却來人。涼秋月兔流魂  瑩。  
湛水雲龍蛻骨陳。家法兒孫須力振。此行  未可腐賓賓。

嵩山老人告行作六偈送之

未能老養臥林麓。要乞優恩除髮鬚。濯足滄  浪歲寒事。  
終來清友石菖蒲。

挽衣苦怪不我住。懷事乞成今乃時。雷動定  知開蟄戶。  
春寒無要勒華枝。

嚶嚶鳥鳴如客情。行行柳眼向人青。投心舊  友春成物。  
汲水前溪月下瓶。

夢裏結憂三變事。覺來還喜一成春。鶯華時  節洗衰落。  
不信餘寒猶著人。

服像中情將有得。江湖底事勿相忘。橘洲白  鳥秋成伍。  
漁火尊羹蓬底香。

應緣分影來池月。遊世無心出岫雲。適意歸  來尖屋底。  
蔬  畦還與力鉏勤。

送淵上人

朱絲不用挂燒桐。一曲新豐為送公。後夜老  松風籟靜。  
皐禽不見月巢空。

送平禪人歸鄂渚

浮舟春水作歸征。家有良田可飯羹。久客回  翔雲一點。  
舊巢臥看月三更。人猜我住尖頭  屋。  
爾去誰扶折脚鐺。為問巖頭窮鬼子。當時  何似此時生。

資聖庵欲過圓通

我初浮舟濟九江。幽尋蘭若山蒼龍。王摩詰  畫倚檽檻。  
謝靈運詩開綺窓。艾禪高談肖琢  玉。  
法身雅論非枯樁。夢回便是圓通路。月冷  上方鐘一撞。

登祥雲庵謁東林明首座

伐木清哦癖在腸。握笻蒼磴履重霜。玲瓏墮  壑乳泉嚮。  
蕭瑟到門松吹香。高寒夜雨凍一  色。  
虛淨曉雲流五光。社散荷枯有遺友。目青  鬚髮半滄浪。

與天池信長老

晚歲叢林鬧葦麻。可中著眼辨龍蛇。行當五  路我能事。  
坐斷孤峯渠作家。佛法從來如嚼  蠟。  
朋儔此去似團沙。音書不寄思惟盡。千里  同風却較些。

朱熙載作平陰令。八十日致仕而歸

勇退歸來適舊遊。家林禾黍一成秋。黃蘆雪  照沙頭屋。  
明月波浮江口舟。耕道誰從夫子  後。  
逃禪今與老僧儔。柴桑試問陶彭澤。風味  真醇相肖不。

周秀才出家求頌

標心脫帽法丹霞。借力堂前剗草些。塞上不  須嗟失馬。  
盃中端欲斷疑蛇。久懷甘露濯塵  骨。  
將意叢林開覺華。古渡雪蘆明月共。一壺  秋色屬吾家。

牧童

水牯老行步穩。蓑郎癡歌笑繁。物外初無塵  滓。  
胸中別有丘園。

遊司真洞

桃華濯錦春水寒。洞門窈窕玉勾欄。三峯擁  翠雲吞屋。  
九井揚波雪濺壇。象帝先身元老  語。  
谷神後事阿誰觀。羽郎清瘦髮半白。待乞  安期五色丸。

仲春過龍舒法華山。尋誦經道者舊庵

支徑入窮谷。來尋道者庵。梵音今默默。華雨  尚毿  毿  。  
夜白月半屋。寒青燈一龕。夢隨歌吹  去。  
借路過江南。

月禪人出丐求頌

踏雪到人家。投機的不差。月魂通水脈。春信  入梅華。  
去覓炊香許。來寬束篾些。上方分佛  事。  
先我過毘耶。

淵禪人出丐求頌

淵源徹底碧涵秋。誰道寒光凝不流。轉眄蘆  華與明月。  
更無一物礙船頭。去來得妙縱橫  自由。  
巨鼇犯餌快須掣。便是仙山墜也休。

即覺庵子中居士。來訪妙峯之西既去。  作六言五首送之

越境能來訪我。扶笻頗肖游僧。得與坐間語  味。  
諒其胸底懷氷。

夢曉寒松挂月。心秋古井含津。至道百家合  轍。  
同風千里成隣。

欲下前時雪磴。重開向日風翎。此去丁寧華  鳥。  
莫來狼藉春庭。

歸來三徑春草。夢臥一圍雨蓑。白髮暗移玉  燭。  
昏窓淨洗金波。

世外道人有在。庵中瓶粟無儲。過客未容空  去。  
挽衣相與分  蔬  。

送月上人歸鄉

西風木落山露骨。秋月在水波濯魂。客意歸  臥四明麓。  
三世佛從禪口吞。大千俱壞我不  壞。  
三六相昏渠不昏。劫空照見造化種。回首  應物亡塵根。

夏安居日。過實上人東軒。時新竹浴雨。  因作句歌之

籜龍出叢林。脫錦露新綠。昂藏引頭角。密密  均節目。  
娟然塵外姿。雲霧膩寒玉。翠滿東窓  陰。  
心眼掃惡俗。虛靜頗道情。清癯見風骨。惠  我不老春。  
為誰無絃曲。葛陂蟄時事。第恐雷  雨促。  
不能留高間。雙碧淡相矚。

再和朱朝奉見寄

朅來林下人。挂冠脫朝綠。身間道愈尊。神靜  碧照目。  
落落我就璞。碌碌誰如玉。欲學陶淵  明。  
高情異浮俗。白雲無定心。青山有奇骨。肯  從蓮社賓。  
共奏無絃曲。佛生等一念。日劫詎  延促。  
傾蓋同故人。道存聊一矚。

擬石牛與悟上人

阿牛純熱不鞭牽。臥向古源蒼樹邊。春谷玉  田看去種。  
雪山香草飽來眠。背頭隆骨任豐  載。  
鼻底流津大作川。異路行行哮吼處。莫忘  露地未萌前。

雨夜宿龍門曉登靈光臺禮佛眼塔

一躍龍門適舊懷。棱棱浪級向人開。洗塵雲  陣澆華雨。  
借力天衢破蟄雷。略彴駕溪桃水  滿。  
浮屠瘞骨玉山頹。欲知佛眼無遮障。須到  靈光不夜臺。

過虎頭巖

空巖儼若虎頭蒼。雲膩巖前草木光。竹吐錦  萌春雨飽。  
松含黃粉野吹香。石床蟠足散征  倦。  
道境洗心聊坐忘。投飯上方蘭若去。未能  癡學顧長康。

塵上人出丐求頌

輕輕彈指便開門。百億門前百億身。妙應因  緣通處處。  
圓明箇事遍塵塵。華間峯採黃鬚  蜜。  
柳上鶯傳青眼春。歸日相呼滿鉢飯。一時  分付飽參人。

別鄒秀才

聲利明來若夢游。肯迃征家宿雲棲。情高素  抱山樊志。  
性淡幽尋松石儔。愛我家風清入  眼。  
問伊時事點搖頭。今朝送別還孤坐。空  對爐煙篆字浮。

游雲棲院作偈。與住山琛老禪

紫宵峯頂金浮屠。風鈴揚音鬧蒼虛。玉欄中  地穩行道。  
雲磴下林新葺廬。江山懷抱富不  惡。  
霜月軒窓清有餘。老眼寒青伴耶舍。炷香  心醉竺仙書。

與觀禪者

豁淨虛通入覺場。體前一段本來光。孤禪恰  恰如擔板。  
默照明明似面牆。秋光蘆華兩岸  雪。  
夜寒桂月一船霜。迢迢象外行歸路。雁字  低低正夕陽。

禪人發心丐席求頌

萬指相從作正觀。出求臥席著蒲團。恬處  斂  雨野雲薄。  
湛若磨風秋水寒。卷去猶知鼻頭  痛。  
坐來方信髑髏乾。蘆花明月阿誰事。人在  江湖把釣竿。

吉祥長者草茸茸。香軟登機棱路通。卷去若  人呈已事。  
得來與我展家風。默游兩岸雪蘆  外。  
瘦坐五湖煙水中。未許春眠夢蝴蝶。大方  引步劫壺空。

送從上人馳書至京西

衲帔蒙頭自照人。月明堂上轉機輪。肯傳千  里鶺鴒語。  
要作十分棠棣春。雪嶺同風當日  事。  
石頭束篾舊時麟。家林歸臥長連穩。滿眼  清光不見身。

蔣新臣秀才告別作句送之

雪屋高寒能我過。疎梅清秀雪林柯。不屈慳  宋楚人語。  
來試宗雷蓮社科。後會說盟如有  以。  
此行洗念入無何。春風遲立欄竿曲。白雪  樓前船弄梭。

津禪人出化盞橐乞頌

喫茶去語落諸方。聚首商量柄杷長。相席是  渠能打令。  
同塵輸爾解和光。舌頭狤獠明無  骨。  
鼻孔纍垂暗有香。盞橐成來圓此話。儂家  受用恰平常。

宣和甲辰三月三日。山谷寺偶成。是時  欲下長蘆也

溫風在山谷。青紫班芳妍。浩然春公心。不作  彼此偏。  
其來初無像。榮事亦自然。雲容淡如  鶴。  
草色齊膩煙。竹萌裹豹袴。蕨茁引兒拳。盤  箸富可喜。  
齒頰甘亦便。山水濯塵念。風雲會  前緣。  
葦江懷道人。擁眾幾兩千。頂門眼照世。  
胸中海吞川。同雛丹山巢。羽成各翔遷。而今  欲住集。  
相見而忘年。執鞭驅竝駕。未愧無綵  韉。  
白鷗行作伍。水  蔬  對烹煎。撫摩青石牛。不  得陪高眠。  
將趨皖口市。就買莎郎船。回首謝  諸祖。  
覺法吾所天。慧燈耿不夜。心花芳枝聯。  
後日兒孫輩。莫怪森羅前。

欲渡長蘆。與琛上人漁家詞

岸樹藤繩欲解維。海門蒲席弄清吹。舟不澁  興無涯。  
回首  灊  山煙翠姿。

一葦江頭老白眉。而今問訊慰相思。風靜夜  月明時。  
滿眼寒光下釣絲。

游龜山和何學士

一宿曹溪今迺時。永嘉想見未忘茲。如何淮  風遏行色。  
不得扶杖相參隨。斯須佳惠玩珠  璧。  
璨然傾瀉胸中奇。詞鋒明銳許誰敵。禪悅  清酣還我追。  
約君入社背時事。種藕著華春  滿池。  
道在金蘭端未艾。回頭閱世真兒嬉。

送慧禪人往上江糴麻米

石霜拈處最分明。萬萬千千一粒生。歸日飯  香穿鼻孔。  
相呼作舞下堂行。

雲門糊餅趙州茶。裏許明明著得些。公案見  成知味底。  
一千二百衲僧家。

解開蔑束肚皮寬。子去誰憂甑釜寒。雲水相  迎船到岸。  
飽叢林事不相瞞。

蘆華明月水茫茫。激箭風舟破冷光。親到廬  陵醻米價。  
那時開口便相當。

去去西江趁便風。丁寧底意語龐公。歸來定  是通身飯。  
直下人人識己躬。

浮舟下淮訪龜山禪師

霜風獵獵掃平野。沙頭蓁翳淨如燖。淮津斜  轉龜山麓。  
雲漢微分雁塔尖。籬落梅梢春點  點。  
庭除松影月纖纖。禪家況是不  覉  友。問訊  勤來想未嫌。

與黃道友

人頭膏火底心休。來預林儔默默游。犀暈成  時月魄夜。  
雁行斷處霽容秋。百年分付三椽  下。  
萬象崢嶸一指頭。歸去懶融無伎倆。庵前  華鳥莫相求。

浮舟之昌國謁韓克明知縣

南風帆腹飽。半夜渡滄津。鯨海漾新月。仙山  尋故人。  
浪寒千里雪。烟暖十洲春。來就昌黎  語。  
良慚我効顰。

冲禪人與翠山出丐求頌

歸去家山雪未消。到時雪後翠棱高。豁然直  下斷三際。  
卓爾箇中抽一毫。化鉢不妨游幻  海。  
虛舟何憚駕驚濤。因緣成熟袖雙手。莫學  吾家敗酒糟。

利禪人發心丐開海田

檀度夤緣約遠尋。利他方稱出家心。丐行端  取叢林飽。  
耕耨不嫌泥水深。地面丕平春種  玉。  
波痕清淺月浮金。栽田博飯吾家事。一段  風規得老琛。

湛禪人開田求頌

衲僧茲欲起家門。老牯鞭催泥水渾。混處蹈  翻明月影。  
轉時耕斷白雲根。力田辛苦遵吾  祖。  
炊飯馨香飽子孫。底事既歸蒲坐穩。湛圓  心鑑夙忘痕。

小師智寬與國清作丐請語

入鄽一鉢是生涯。來自寒山拾得家。曉影玉  鉤蘿戶月。  
春叢黃粉蜜房華。午炊佛土香傳  鼻。  
參飽雲門飯打牙。准擬神通何處借。淨名  居士住毘耶。

靈上人丐鹽求頌

熬煉渠經幾度難。炎炎爐鞴頭看。可中皓  色從來瑩。  
直下滄溟吸得乾。力展家風排淡  薄。  
妙將滋味破辛酸。道人意滿期歸也。雪擁  茅簷不覺寒。

端禪人丐鹽求頌

紅爐焰裏結氷霜。收拾儂家妙有方。舌本要  資雲水味。  
鼻端相助蕨薇香。掃歸茆舍閒堆  雪。  
坐照金盤淨發光。去去道人成底事。芳滋  許我沃枯腸。

與孫宣教

作別江頭五載餘。海邊相訪未嫌迃。山林意  與世幾絕。  
丘壑姿逢秋更癯。約我道耕新活  計。  
輟君詩戰老工夫。兒婚女嫁誰家事。居士  有心從馬駒。

隣月堂求頌

畦衣我是出塵人。卜築高堂與月隣。床上金  刀香剪桂。  
篋中玉斧冷修輪。寒癯破夢無嫌  病。  
清白傳家不愧貧。門外潮平舡著棹。點頭  老兔靜分身。

善應不觸

出門雲水任茫茫。相應相醻許當行。一切時  無第二念。  
雪峯於此謝靈光。

大功不宰

吾家消息默中看。看處虛明霽月寒。一色是  功須轉却。  
石霜端要髑髏乾。

寄石湫童知縣

溪頭茆屋遠追陶。斗米而今懶折腰。漢水丈  人甘抱甕。  
箕山居士厭鳴瓢。心秋霽月夜相  照。  
鬢雪溫風吹不消。身世曲肱分付夢。遽隨  蝴蝶到華條。

上元後二日過謙師庵

橫溪一徑兩山分。深翠籠蔥竹日昏。流水漱  氷寒有骨。  
閒雲  斂  霽雪無根。應容野毳來投  飯。  
不管春眠往扣門。窓  几  薰爐搖篆字。龜床  塵語對清溫。

應禪人開田求頌

飄飄捉杖出煙蘿。行丐身心遽許多。針鼻細  中投玉線。  
機頭密處度金梭。應緣片片雲成  雨。  
分照團團月在波。底意周旋便回首。舊巢  寒臥雪林柯。

恭鑑二禪人幹浴鑊求頌

大冶鎔金入範看。不嫌口闊肚皮寬。得來妙  觸通身眼。  
淨放光明赤肉團。衲子落成俱受  賜。  
檀那相助許投干。底心試問楞嚴友。道契  圓通只箇般。

範金為鑊沸蘭津。分付楞嚴會上賓。妙觸宣  明渠具眼。  
纖塵不受我通身。投諧冷暖渾忘  水。  
迎合溫和似得春。爐鞴相催成底器。量吞  雲夢可斯人。

航海之寶陀訪真歇師兄

至人親見古觀音。化迹今居海上岑。煙機外  分青嶂骨。  
水天中見白雲心。潮痕擁岸棱棱  雪。  
月魄浮波爛爛金。根境一如能所斷。圓通  游踐法門深。

得得來尋真歇兄。孤舟揚檝順潮行。重聯斷  雁雲中字。  
遠赴閒鷗沙上盟。新味清油燷紫  菜。  
古方淳蜜漬黃菁。海山只箇供盤筯。一段  家風不世情。

與昌國善友

駕潮舟濇岸頭沙。得與巖僧欵語些。夢付莊  周窓外蝶。  
疑醒樂廣酒中蛇。夜堂莫怪雲慳  月。  
春嶠將知雨促華。想像舊山歸去路。照門  新錦眼迷家。

化上人持鉢乞頌

化事而今盡付君。歸來還我驗兒孫。諸塵正  受盛於鉢。  
一句含胡覆却盆。別處見人知雪  嶺。  
自家喫飯識雲門。底心肯負檀那力。開發  真機報施恩。

端禪人開田乞頌

衲僧田地有來端。底意相携出問檀。春塢耕  開雲錦曉。  
月津劃破練光寒。飽期束肚三條  篾。  
功就移身百尺竿。恰恰相投看規矩。谷聲  鑑像一般般。

珊知浴求頌

妙觸宣明不洗塵。楞嚴會上悟心人。潛鱗窟  宅半篙水。  
枯木形骸一杓春。涓滴量同法界  性。  
髮毛垢淨虛空身。南園應問聊彈指。用處  綿綿谷有神。

傳上人丐鹽求頌

瀕海人居不事田。生涯清白是家傳。雷鳴山  麓潮橫雪。  
津出泥沙鹵泛蓮。氷玉色承殺煉  力。  
蕨薇滋藉合。和緣。舌頭妙有圓通眼。坐斷  叢林五味禪。

崇上人求默庵頌

默默中居底是庵。白槌上首乃同參。深明鐵  磨莫顛倒。  
真見末山非女男。坐裏水天能湛  湛。  
門前華雨任  毿  毿  。一言妙證超名相。不惜  眉毛笑翠巖。

雪晴寄劉殿撰

羊氈半幅一羗床。寒淡家風肖老龐。容易著  身藏北斗。  
等閑開口吸西江。龕燈梵夾香搖  几。  
茆屋禪蒲雪照窓。方外友于思對塵。隱人  胸次作舂撞。

餘姚胡氏繡觀音求頌

線蹊密密度金針。一一針針觀世音。妙淨莊  嚴成相好。  
光明感應發身心。江橫練色月浮  水。  
雨灌華枝春在林。聞見可中超有路。普門  處處許相尋。

丹霞忌日

明月清風霽景涼。華鯨噴雪水茫茫。靈然一  點誰人委。  
懷抱千年作夜光。

鑑維那求月堂頌

桂轂誰將玉斧修。風簾收卷許相留。虛明窓  戶不知夜。  
清白身心長濯秋。鶴夢巢寒松挂  壁。  
魚驚波動水浮鉤。胡床瘦坐搖香篆。淨照  壺中一默游。

一禪人出丐求頌

一霎山前春雨乾。叢林氣韻洗衰寒。水明玉  免隨征棹。  
線重金鱗上釣竿。午鉢莫嫌分飯  甑。  
千僧無念集蒲團。化機妙應頭頭准。手眼  通身不著謾。

過則上人庵

歸來蘿蔦挂煙蓑。釣月耕雲倦也那。山上山  下吞佛語。  
溪東溪西牧牛歌。廿年樹耳亡疑  著。  
一箇拳頭得用麼。做盡平生閑伎倆。赤鱗  無奈甕虀何。

泉州王道友捨簟乞頌

秋入眠床水一方。江湖風月坐來涼。浮浮爽  氣仙游去。  
身在蒼煙白鳥行。

真戒大師求頌

炷香坐羊氈。默默心住禪。仙桂萌兔窟。神珠  媚龍淵。  
湛照自家事。出隨群動緣。應機分手  眼。  
不翅有千千。

謝通講師五偈并引

[0094c29]  前年過我得少欵。甚慰平日也。別後得書  并頌。以忙迫乞食不暇答。秋來氣清惠然  見訪。同丘壑般游。得不作字招隱。良愧後  時。

得得客來窺大方。松間目擊揖歸堂。秋橫兩  眼瞳人碧。  
雲擁三衣梔子香。奪席胸襟君隗  礧。  
愕隣鬚髮我滄浪。竹床相對夜深語。河漢  濯磨星斗光。

五月人間膏火煎。清風塵對有夤緣。點頭頑  石能明證。  
借口虛空解講玄。隨類佛身分百  億。  
出塵紅卷等三千。未閑相約蒲禪穩。作  別又趨華雨筵。

慰心佛氏未蕭條。卓卓緇林有俊髦。知見香  熏舌本利。  
名言垢淨眼稜高。錦雲脚踏冷修  月。  
仙嶠牽頹閒釣鼇。良遂肯從麻谷後。聲光  矯矯壯吾曹。

一昨書來約見過。遲留行李未成那。梨黃棗  赤秋如許。  
髮白眉龐老奈何。相伴採薇雲膩  襪。  
不嫌伐木雨濡蓑。對床默默香搖篆。霽月  夜窓懸女蘿。

乞食因循答教遲。想能心照未相疑。三年約  友共連璧。  
千里同風那隔絲。鞭箏嫰黃出泥  土。  
槿華寒紫裹藩籬。雨驅暑去晚明霽。來雁  門頭字脚垂。

鄭通判母氏贊并引

[0095a25]  鄭禹功博士母氏。  蔬  食五十年。於動靜四  儀。專念佛三昧。愈老愈勤。夙夜匪懈。行年  七十有二。於八月八日鷄鳴之初。安坐而
逝。博士書具。告我以是事。然人之老縻。形  繭臨蛻。得自在無畏者。斯正念之力也。以  無情垢之翳心。惡習之兆境。圓湛長存。虛
靈獨照。夢幻之迹。廓然泯矣。故地水崩流。  火風散滅。順履于如如也。底事可嘉。因說  偈為之贊。

法喜為食。慈悲為舍。信佛是歸。視身如借。住  正念以唯勤。  
趣外塵而無暇。機閑萬象光中。  
眼活髑髏眉下。彼亡也夢蝶露蟬。自得也雲  犀香麝。  
神游真淨兮天水同秋。心印妙明兮  風月破夜。

機禪人發心丐田

歷歷機梭看轉旋。衲僧手眼有千千。將知白  雪上方飯。  
出自黃雲負郭田。溉灌流金溪口  月。  
耕犁卷幕隴頭煙。和泥合水誰家事。參飽  元無分外禪。

虛禪人發心丐田

虛廓襟懷作丐游。機緣處處定相投。開田大  義聊舒手。  
得意忘言暗點頭。白牯耕回山月  曉。  
金刀剪斷野雲秋。長連趺坐通身飯。一飽  分明百不憂。

早發寧海。壽寧道中過奉化

曉徑風香雨陣紅。鑿崖棱石上梯空。勸歸鳥  語春過半。  
投飯人家日正中。山怪翠寒台對  偶。  
溪能柔碧剡相通。楊華便是浮萍草。蹤迹  又隨流水東。

宿覆船山阻雨

枝笻同到覆船巔。暫寄笻枝借榻眠。山水鉤  簾知屬我。  
煙霞膩枕夢遊仙。覺來笋窟投  蔬  筯。  
閒把華房入線編。想像玲瓏巖下雨。春寒  猶可臥羊氈。

行通善友求頌

明白家風月洗霜。道人寒夜坐繩床。安身誰  効兔三窟。  
返照自如龜六藏。疑若蛇弓蟠酒  醆。  
妙同蜂蜜得華房。默游宛轉臻元極。虛廓  無涯步大方。

姚道人乞頌

慈悲方便事。觸處有工夫。應變隨聲色。團團  盤走珠。

戚澤民從新正日供三僧求頌

君家炊飯辨  蔬  薇。日供畦衣三阿師。海上浮  柸登岸後。  
雲間飛錫過門時。伊蒲塞作新香  氣。  
賓度盧迎老白眉。施受等心相稱可。月隨  流水下春池。

時禪人出丐求頌

老能碓下米無舂。一出相煩作變通。陣陣香  風看稻熟。  
番番時雨見年豐。手携拍板傅大  士。  
杖挂剪刀梁誌公。妙應群機真絕待。秋清  河淡月行空。

仙上人出丐求頌

綴鉢持來勇入鄽。家家行結勝因緣。三千界  重慈悲佛。  
五百生稱忍辱仙。芳濯叢林春冉  冉。  
明隨流水月娟娟。飽參事與千僧供。洗足  蒲團枯木禪。

普淵行者請頌

脫盡塵機真出家。平持心地是生涯。法堂剗  草墮僧數。  
舂屋傳衣聯祖華。想變石頭山下  虎。  
悟空弓影酒中蛇。寒枯只麼清修去。佛種  從今却較些。

妙慧上人求頌

妙中有慧獨醒醒。歷歷機前自照靈。老兔夢  寒眠淨魄。  
真犀心醉得通星。道游剎剎參諸  佛。  
智破塵塵出大經。頑石點頭揮麈尾。坐間  華雨一番馨。

宗禪人出匃求頌

萬指生涯一鉢歸。叢林宗尚默無機。道耕自  信我寒槁。  
妙用相煩君發揮。薜荔藩籬秋蔓  衍。  
女蘿窓戶月依俙。時時處處通消息。物象  都盧入範圍。

小師慧果馳書取雪峯真歇和尚

鳥窠閑口聊吹布。雪老低頭却入庵。生死同  條末後句。  
也應千里問同參。

解兄之雪峯禮本師

南山去見雪峯師。古  澗  寒泉瞪目時。徹底無  痕才識己。  
轉身有路復名誰。子歸父處那求  顧。  
雲向山來不待吹。西舍機鳴聊織錦。梭臍  陰陰細飛絲。

與辨庵主

夾山鉤上得芳鱗。不作當年棒喝嗔。直向劫  前分手眼。  
端能化外撥機輪。是須眉底有筋  漢。  
方契寰中無舌人。徹照自宗知細密。任從  天下樂忻忻。

甲寅春之海山。雨後訪王淵明知縣

誰問春泥沒履牙。蘿門窈窕綠差斜。幽芳松  菊淵明徑。  
深秀溪山摩詰家。默照佛燈寒不  掉。  
對緣心鑑淨無瑕。仍聞懶甚融居士。庭鳥  幾番狼藉華。

禪人發心幹鐘乞頌

木落空山霜。夜樓時一撞。隨風度林嶺。喚月  到蘿窓。  
響應虛傳谷。聲飛不礙江。夢回天意  曉。  
蝴蝶失雙雙。

保福傳化士乞頌

梅福仙游井汲枯。而今雲水穩禪蒲。青原門  下藏麟角。  
黃蘗床頭捋虎鬚。學子柏庭寒立  雪。  
檀家飯甑軟炊珠。乞歸將意叢林煖。松食  荷衣良槁癯。

儞上人幹造延壽院乞頌

叢林百丈有清規。特設堂安老病師。隱几虛  心還自照。  
炷香孤坐絕他思。妙窮正念空三  世。  
淨洗餘昏月一墀。底意欲從何處問。毘耶  居士飽相知。

訪黃給事承。往寶陀禮普門大士留偈

泛舟誰畏海門津。丈室來尋彼上人。  塵  語欲  求青眼舊。  
友心未爽白頭新。黃家羊臥藩籬  晚。  
梅氏仙游島嶼春。餬餅饅頭看手段。觀音  妙智在塵塵。

廓禪人幹田求頌

廓虛田地絕蓁荊。望斷玉壺氷鑑平。素色依  稀雲擁耒。  
練光片段月分耕。意為衲子延笻  履。  
力匃檀那助飯羹。將見金牛笑相喚。叢林  氣像不多爭。

送修街坊出匃

海上鼇峯裹綺霞。梅仙朋舊有生涯。清眠夢  落三山月。  
和氣吹成一縣華。去駕風舟尋長  者。  
來分甑飯入吾家。待君歸掃餘疑膜。盃影  垂弓不是蛇。

退天童上太守吳學士

三椽五合不求餘。  汩汩  營營笑拙疎。妄立是  非徒喻馬。  
樂同彼此解觀魚。洗霜骨出山宜  瘦。  
答響神藏谷應虛。莫涴人間名字垢。身雲  心月本如如。

衛進可寺丞。臘月二十九日。招我以  蔬  飯。從容勝集其居之西一堂。榜曰六湛。  意六處休復同一湛然。且求語因作偈  云

風瀾未作見靈源。六處亡功體湛存。諸法性  空方得座。  
一彈指響頓開門。寒梅籬落春能  早。  
野雪櫺窓夜不昏。萬像森羅心印印。根塵  超豁妙無痕。

因雪示隨行禪者

家家種玉滿區區。誰裹煙蓑細步趣。千里同  風休綴綴。  
十方一色尚拘拘。夢醒光彩兩頭  斷。  
坐穩身心三際無。清白傳家衲僧事。其間  轉處看工夫。

符十五郎求頌

塵勞排遣廊而明。靈照心空合未萌。妙盡源  窮成本得。  
從來等佛與眾生。

圓虛裏許得真游。離水犀通一點秋。機應無  私登鳥道。  
妙同明月靜隨流。

歲開八日謁西溪真悟講師

雨華几席自清馨。茗盌初收篆縷青。柔弄柳  條風剪剪。  
冷濡梅蘂雪星星。不嫌黃卷閑遮  眼。  
有意微塵破出經。思大氣吞三世佛。兒孫  未到敗門庭。

雲上人持鉢乞頌

雲水千僧共默耕。煩君乞食出山行。蕨薇夜  雨萌寒麓。  
桃李春風織錦城。空谷一呼同響  應。  
圓珠眾色合光明。上方此去分香飯。為我  先須見淨名。

方上人持鉢乞頌

卷衣破曉下連城。意欲分炊往上方。僧鉢飯  歸三篾飽。  
蜂房蜜合百華香。柳絲鶯友調唇  滑。  
雲錦人家照眼光。應變縱橫看伎倆。隨身  干木慣逢場。

與李居士

枯禪胸底洗餘紛。一點虛明湛若存。剎剎塵  塵成淨土。  
華華葉葉發靈根。無心頗肖雲為  潤。  
有照渾如月破昏。舒卷縱橫俱在我。箇人  真得總持門。

森禪人持鉢求頌

森羅萬象本同根。箇事虛通有化門。歷歷當  機元不爽。  
頭頭大用了無痕。妙明田地傳家  祖。  
參飽叢林委子孫。緣就歸來牆面坐。秋空  連水月黃昏。

立春後五日次本上人韻

雪繞樓欄同楚些。梅將青子柳柔柯。山林臭  味入新語。  
風月膺胸遵古科。夢付曲肱春困  甚。  
乞如胼胟老間何。雨師雷伯情多妬。收  拾陶家壁上梭。

良禪人幹田求頌

良田一片望無涯。曠古相傳佛祖家。四至町  畦誰作伴。  
中心樹子自開華。示人鎌樣秋雲  卷。  
催牯鞭聲春日斜。收拾歸來付耕事。衲僧  氣味較些些。

古上人出丐求頌

化門到處大千身。古鑑無塵谷有神。方信相  隨混不得。  
堂堂獨露是何人。

江郎中求頌

淨治心地廓無垠。一段光明破夙昏。撥轉機  輪分化事。  
百千三昧見門門。

雨晴偶作示禪者

快雨快晴寒食近。崢嶸芳事趁佳辰。弄風柳  絮疑成雪。  
滿地榆錢買得春。雷吐英英茶爪  露。  
暖班茁茁蕨拳伸。桃華眼鬧隨蝴蝶。誰似  靈雲識故人。

來上人幹延壽院乞頌

披蓁卜築古林阿。百丈心於老病多。照徹有  無方得我。  
緣分生滅不干他。谷雲冷抱松根  石。  
山月明懸屋角蘿。若子殷勤圓此話。毘耶  城裏問維摩。

道禪人發心幹田乞頌

道人欲乞一囊錢。為我成褫負郭田。淺水駕  牛披曉月。  
深雲下耒破春煙。力耕妙用吾家  事。  
坐照真機自己禪。寄語檀那好相助。年年  長得飯僧緣。

以何學士韻示像侍者

茂養高標松抱苓。歲寒姿傲雪霜丁。蕭騷風  度山林韻。  
偃蹇氣鍾丘壑形。霽月霽雲胸次  淡。  
秋山秋水眼棱青。磨  塼  誰問馬師語。妙發  枯龜一灼靈。

夢齊求頌

香風華雨政紛紛。春困何妨聊曲肱。三世佛  相傳寐語。  
覺來無我壞兒孫。

觀知殿化殿堂燈油求頌

廣堂清白照蒲團。相續真燈未許殘。寂默無  聲閑口醭。  
光明不掉寸心寒。蓮開似對秋波  淺。  
夢覺渾疑曉漏乾。十法界身流影事。自他  交徹鏡中看。

海上人知浴求頌

溫溫氣象半篙津。匏杓調和冷煖勻。直得通  身渾是水。  
端知赤肉了無塵。風埃面目揩磨  淨。  
丘壑形骸洗濯春。妙觸宣明佛子住。首楞  嚴會有斯人。

時司理求頌

淨磨心鑑絕游塵。本際靈明自照神。箇裏機  回圓歷歷。  
化分百億大千身。

行月大師求頌

霽明夜永月行空。破暗真光默默中。一點至  靈虛且應。  
十方圓鑑照而沖。床頭爐篆浮寒  紫。  
壁上龕燈對冷紅。箇裏宗乘消息在。蒲團  紙帳舊家風。

齊上人發心知羅漢堂求頌

修結僧緣清淨因。青油白茗與烏薪。龐眉五  百聖尊者。  
行脚一千吾上人。雲屋芳姿開菡  萏。  
地爐煖氣臥麒麟。睡魔不至蒲禪穩。自照  光明默默神。

華亭顧道友兒女俱出家求頌

兒兒女女著袈裟。留得閑身且在家。不作丘  坈看覺地。  
當鉏薈蘙種曇華。深藏北斗端能  許。  
吸盡西江始較些。三界脫然亡影像。淨名  居士好生涯。

送明專使

廓落無依合太虛。行行何處不逢渠。功回冷  眼雙眉底。  
照盡橫身曠劫初。大仰默知東寺  意。  
玄沙明上雪峯書。將歸束肚三條篾。鈯斧  相隨到處居。

月禪人出丐求頌

一月在諸水。動隨來去舟。分身能恁麼。到處  恰相投。  
湖海墮全璧。魚龍吞曲鉤。歸來端可  慶。  
俱得飽參休。

應禪人出丐求頌

應身隨處見塵塵。能順因緣不背真。樹上虎  頭呈伎倆。  
毛端師子顯精神。平生自許得游  刃。  
投老難傳知斵輪。香氣滿城  [火*帚]  鉢飯。叢林  一洗浩然春。

王觀察求頌

廓虛深淨裏頭看。一點至靈珠走盤。默默通  身明有眼。  
塵塵分應妙無瘢。江湖浩浩月隨  溜。  
華木欣欣春入端。變化鯤鵬是時節。便乘  羊角作風摶。

趙學士求頌

身前身後獨靈靈。一切如來出此經。歇盡狂  心便相見。  
水秋天淨月亭亭。

朱幹辨求頌

磨洗紛塵百念秋。湛然源底未分流。其間自  照因緣外。  
水淨娟娟浮月鉤。

久上人出丐乞頌

孤禪抖擻起僧氈。挂鉢寒藤著瘦肩。破夜無  私看霽月。  
開華不染出泥蓮。底心眾事水雲  餓。  
何處人家粥飯緣。寄語毘耶老居士。相投  莫怪喚春眠。

坐禪箴

佛佛要機祖祖機要。不觸事而知。不對緣而  照。  
不觸事而知。其知自微不對緣而照。其照  自妙。  
其知自微。曾無分別之思。其照自妙。曾  無毫忽之兆。  
曾無分別之思。其知無偶而奇。  
曾無毫怱之兆。其照無取而了。水清徹底兮。  
魚行遲遲。空闊莫涯兮。鳥飛杳杳。

瑞巖山鐘銘并序

[0098b07]  四明瑞巖。山林之勝處也。胸虛豁而吞吐風  雲。足舒放而濯磨潮雪。開善蘭若。居其正中。  碧甍藻棟櫺檻綺疏。爛爛相照。杖  [卄/梨]
擁衲。扣  室投籌。雲水之賓。森二千指。高平范公佺。施  巨鐘可受四十斛。以警寤寐。以齊動息。俾四  方水雲聞鯨音。而知捿食有處也。姑乞銘于  予。銘曰。

巨溟之西有古招提。來遵鳥道歸陟雲梯。叢  林取則毳侶投捿。  
規矩之振刀尺之齊。環十  二峯翠色瓏  璁  。  
大廈眾集層樓虛空。誰清淨  施我高平公。  
法窟永器鄧山薦銅。虛中堅外  宣明破晦。  
迎蟾到門送烏下岱。杵發有時聲  揚無礙。  
一念旋聞諸塵自在。十方會同一鳴  是從。  
華蜂羶螘風虎雲龍。尊賓成序捿食相  容。  
楚楚法子恢恢佛宗。月低夜闌霜清曉寒。  
金壺響斷玉漏津乾。夢枕深省禪家正觀。動  隨其後靜得其端。  
希微妙音無方可尋。寄茲  鴻韻導彼幽沈。  
鈜鈜擊耳冷冷洗心。神應在  谷風傳度林。  
隱隱徐徐反聞厥初。根塵亡偶  性覺含虛。  
攬之不足縱之有餘。真明了了淨  智如如。  
觸之而聲轟雷吼鯨。當處滅盡當處  出生。  
化蝶影散債魚業清。山海固深天地成  平。

本際庵銘

平等本際非去來今。豈墮諸數妙圓一心。一  心妙圓自照靈然。  
超出生滅混融正偏。正偏  混融可中忘功。  
鸞騰玉鑑鶴出銀籠。如是住  處佛祖同得。  
同得之宗淨名一默。

至游庵銘

[0098c07]  長蘆第一座臻兄老禪相從久如。深造道妙  姑以所得之奧。柄麈調牧雲來衲子。茲日語  予曰。禪家動靜游燕。常在其中。佛束比丘不
可肆意。獨居者屋則尖頭。箇所謂庵者是也。  我所住處。師可以名之。隨問而應曰。至游。夫  道人之至游矣。履虛極守妙明。飲真醇住清
白。斷崖放足。空劫轉身。一得妙存。亡絕對  待。自然出應無方。谷響水月。塵塵無礙。心心  一如。彼我相忘。是非斯泯。方圓大小。歷歷不
爽。能如是也。入諸世間。真契游戲三昧。斯可  謂至游矣。衲僧之所住處。何必縛屋編茨。孤  兀世外。因系以銘曰。

道人至游。了無方所。何辨從來。何求止住。去  來迹絕。  
言詮句滅。寒水吞空。垂雲作雪。十分  明白。  
還須轉側。直下相逢。箇中誰識。識也回  頭。  
煙冷山秋。默默自得。綿綿至游。至游綿  綿。  
後地先天。虛空體合。萬像理圓。其間游  刃。  
電掣機鈍。該括十方。通同一印。一印通  同。  
十方混融。鏡影谷響。水月松風。應之自  然。  
誰正誰偏。明明絕慮。恰恰周旋。歸復舊  家。  
黃蘆放華。夜船隱隱。桂魄斜斜。至游如  是。  
真實行履。不墮人天。何曾雲氷。家風寥  寥。  
無可咬嚼。枯槁身心。清涼法藥。相期底  處。  
結庵而住。量外難窺。主中之主。如是至  游。  
如是真樂。傳最上機。提第一著。

明州天童山宏智覺禪師廣錄偈頌箴銘

偈頌

五位

正中偏。霽碧星河冷浸乾。半夜木童敲月戶。  
暗中驚破玉人眠。

偏中正。海雲依約神山頂。歸人鬢髮白垂  絲。  
羞對秦臺寒照影。

正中來。月夜長鯤蛻甲開。大背摩天振雲  羽。  
翔游鳥道類難該。

兼中至。覿面不須相忌諱。風化無傷的意  玄。  
光中有路天然異。

兼中到。斗柄橫斜天未曉。鶴夢初醒露氣寒。  
舊巢飛出雲松倒。

五王子誕生

星攢金殿降生時。稱體宮衣覆雪肌。功就轉  身全合父。  
光中潛撥玉輪移。

朝生

雄心脫略戰文場。端把煙蓑換龍章。葵藿奉  君知貴味。  
肯懷歸去見嚴光。

未生

甘分清孤守固窮。衡門寥落正西風。一鳴便  是蒼梧鳳。  
不意飄流鷗鷺中。

化生

絲綸傳得出宸幃。宣花春城類莫齊。妙握當  途無字印。  
馬蹄終不染塵泥。

內生

妙齡天嗣自重瞳。尊貴威嚴鎮六宮。規步從  來不出禁。  
閽人祇得頌芳風。

四賓主賓中賓

平生心事結眉頭。滿面風埃鬢已秋。大底  出門無伎術。  
柰何今日路貧愁。

賓中主

不戀經商利萬金。晚來古路問家音。分明得  報尊親健。  
爭柰難平喜懼心。

主中賓

御樓吹角六街明。金馬將軍出禁城。閫外化  權良有準。  
不傷風物致昇平。

主中主

不動金輪萬德全。宸苔含月未排班。當頭諱  字寰中禁。  
誰敢依俙犯聖顏。

四料簡奪人不奪境

懶問誰持造化權。門前春事正喧妍。雨晴花  色明如錦。  
風暖鸎聲滑似絃。

奪境不奪人

厭餘客路忽思家。鬢髮春饒盡雪華。月底路  岐通著脚。  
歸心未穩隔煙霞。

人境兩俱奪

罷奏笙篁夜欲闌。銀河光浸紫微寒。星移月  暗無消息。  
客散雲樓酒椀乾。

人境俱不奪

十分花事屬歌喉。笑入芳塵爛漫游。皇道太  平無忌諱。  
縱橫何處不風流。

借功明位

蘋末風休夜正央。水天虛碧共秋光。月船不  犯東西岸。  
須信篙人用意良。

借位明功

六戶虛通路不迷。太陽影裡不當機。縱橫妙  展無私化。  
恰恰行從鳥道歸。

借借不借借

識盡甘辛百草頭。鼻無牽纏得優游。不知有  去成知有。  
始信南泉喚作牛。

全超不借借

霜重風嚴景寂寥。玉關金鎖手慵敲。寒松盡  夜無虛籟。  
老鶴移棲空月巢。

針線貫通

峩峩青山著秋瘦。毛髮凋減風骨舊。白雲乃  子久相依。  
清風借力扶出岫。人間雨足便歸  來。  
澹泞寒明同去就。箇中消息妙不傳。白雲  無心青山壽。

真身

一葉落時天下秋。不風流處却風流。木人退  步金繩斷。  
直下無機牽鐵牛。

應身

雙六盤中信彩贏。風行草偃月彎晴。欄街截  巷憨皮袋。  
彌勒何時不下生。

門裡出身

無位真人赤肉團。大千沙界著毛端。明明不  借他家事。  
用處全功祇箇般。

身裡出門

放曠還來荊棘林。倒騎牛自醉吟吟。誰嫌  煙雨鬧簑笠。  
祇箇虛空不掛針。

因覽仰山小釋迦語成唱道二首

脫盡諸緣空不空。杳無邊表喻難同⊙。須知  月蚌腸中物。  
體取雲犀角裡通  [○@日]  。建化何妨  行鳥道。  
迴途復妙顯家風 ![T48p0099_01.gif](/cb_tripitaka_web/figures/T/T48p0099_01.gif)
。太平游子歸來  也。  
雲鬢霜眉內轉功◎。一念全超曠劫初  ○。  
玉人端坐白牛車  [○@目]  。往來歷盡傍參妙◎。  
回首途中物物渠 ![T48p0100_01.gif](/cb_tripitaka_web/figures/T/T48p0100_01.gif) 。

禮三祖智鑑禪師塔

道無揀擇。水深山嶷。祖無出沒。月寒天碧。不  萌枝上覺華春。  
無影樹頭靈鳥宅。天柱巍峩  兮星河瀉清。  
石牛哮吼兮洞雲生白。

禮四祖大毉禪師塔

祖道已傳。黃梅妙齡。幻泡忽滅。白淨無形。真  相堂堂照膏火。  
教音默默鳴風鈴。老松掛月  寒方夜。  
凍鶴巢雲夢未醒。

禮五祖大滿禪師塔

黃梅果熟白藕花開。問唯佛性種異凡胎。衣  傳南嶺人將去。  
松老西山我再來。兩借皮囊  成底事。  
一壺風月湛無埃。

禮投子青禪師塔

塔藏玉骨。雲抱山腰。跡塵外泯。道光內昭。度  金針之玉線。  
續鳳絃之鸞膠。壺春在而花芳  枯木。  
夜鶴鳴而月浸孤巢。家風清淡兮石牛  飲水。  
兒孫秀拔兮天柱摩霄。

贊芙蓉師祖真

鳳眼鶴形。宗門偉匠。量外提撕。聲前敲唱。據  令兮長劍倚天。  
應機兮明珠在掌。太虛有月  兮。  
老兔含霜。大海無風兮。華鯨吹浪。

默照銘

默默忘言。昭昭現前。鑒時廓爾。體處靈然。靈  然獨照。  
照中還妙。露月星河。雪松雲嶠。晦而  彌明。  
隱而愈顯。鶴夢煙寒。水含秋遠。浩劫空  空。  
相與雷同。妙存默處。功忘照中。妙存何  存。  
惺惺破昏。默照之道。離微之根。徹見離  微。  
金梭玉機。正偏宛轉。明暗因依。依無能  所。  
底時回互。飲善見藥。檛塗毒鼓。回互底  時。  
殺活在我。門裡出身。枝頭結果。默唯至  言。  
照唯普應。應不墮功。言不涉聽。萬象森  羅。  
放光說法。彼彼證明。各各問答。問答證  明。  
恰恰相應。照中失默。便見侵凌。證明問  答。  
相應恰恰。默中失照。渾成剩法。默照理  圓。  
蓮開夢覺。百川赴海。千峯向岳。如鵝擇  乳。  
如蜂採花。默照至得。輸我宗家。宗家默  照。  
透頂透底。舜若多身。母陀羅臂。始終一  揆。  
變態萬差。和氏獻璞。相如指瑕。當機有  準。  
大用不勤。寰中天子。塞外將軍。吾家底  事。  
中規中矩。傳去諸方。不要賺舉。

淨樂室銘

色見聲求。取道未正。自得之淵。常樂我淨。其  淨者常。  
其樂者我。是二相資。如薪與火。我樂  無窮。  
淨常無終。湛存象外。智照環中。環中自  虛。  
非有非無。密運靈機。妙轉玄樞。玄樞機  轉。  
本光瑞現。心緣未萌。言像何辨。其辨者  誰。  
了了自知。圓該家慧。不涉思惟。思惟不  涉。  
蘆花照雪。一段光明廓然瑩徹。瑩徹無方。  
初不覆藏。乘時則出涉化則昌。涉化隨宜淨  樂不移。  
空含海印。恰恰無虧。無虧之功。內外  沖融。  
法法絕待。門門虛通。虛通之門。游戲之  徑。  
脫落根塵蘆灑眺聽。眺聽夤緣手眼千千。  
彼亡勤勤我常綿綿。綿綿之妙未痕眹兆。淨  中之樂。  
默中之照。默照之家。淨樂之室。居安  忘勞。  
去華取實。取實之銘。無得而言。善哉摩  詰入不二門。

僧堂記

夫靈山之笑溫。少林之坐寒。東西繩繩。三十  三傳。  
老盧授衣盋而逃。厥事顯著。開闔歙  張。  
波瀾光焰。肆口而說。肆心而應。道傳器  受。  
源深流長。南嶽青原。代以得人。或默有所  宗。  
幽潛遠遯。掃跡世外。研究生死。松食荷  衣。  
巢栖草座晦而不輝。持養老成。有慕其風。  
師而親之。鋤植舂炊。  采  汲烹瀹。溪芼原粟。枯  槁自甘來遠集繁。  
乃建僧堂而統受焉。齋臥  之華。  
師友同事。刳情刲智。擯學黜思。妙盡心  空。  
宗通眼活。發越于設施。果其能而備也。建  炎之末。  
人病亂離。湘漢江淮。兵火燔掠尊宿  叢林。  
蕪沒十八九。毳衣瓶錫。投棲于東南。四  明禪席。  
素號小廬山。郡東六十里。天童道場。  
山紆盤而氣幽。松偃蹇而皮皴。蒼壁附蘿。煙  晞而翠膩。  
孤虹枕  澗  。埃濯而清揚。予住山之  四年。  
十方來學。雲趨水赴。屋不能容。比丘行  深。  
遽來白事曰。柏庭友于露坐簷宿。殆無尋  赤與受單盋。  
欲募淨信增大其堂得乎。予頷  之已。  
而匠披于林。斧鳴于谷。一年餘礎布楹  列。  
梁橫桷攢。棼橑翼張。甍瓦鱗覆。前後十四  間。  
二十架。三過廊。兩天井。日屋承雨。下無  廧陼。  
縱二百尺。廣十六丈。窓牖床榻。深明嚴  潔。  
萬指食息。超搖容與。謀始于紹興壬子之  冬。  
工畢于甲寅之春。總費紙錢萬五千有奇。  
冬溫夏涼。晝香夜燈。開盋而飯。洗足而坐。耕  牧其間。  
警導以寂。秋涵古井。春人化機。淵兮  默成。  
粲兮用光。水盈科而流。谷隨呼而響。理  契平等。  
智應自然。動靜威儀。針砭相益。撿責  滲漏。  
磨瑩瘢痕。淬礪光芒。錯礱圭角。高標遠  到。  
追武古人。丐心施力。等不負負。噫器劣  學弊。  
希易欲速。以機械為蹊。放蕩為詣。耕于  空言。  
餒無所穫。戰于彊辨。勝無所歸。見聞流  習。  
知解  汩  心。佛祖之所呵。魔外之得便。其疵  癘萌  [薜/子]  。  
治不可緩也。登崑崙之丘。決河源之  水。  
濯肝膽之洿。盪心目之翳。生滅跡亡而妙  存。  
有無轍泯而過量。大夜之夢破。永劫之疑  拔。  
出家之志償。行脚之事  辦  。相從儔侶。殆庶  幾焉。

[0101a12]  天童宏智禪師廣錄終

天童宏智禪師廣錄卷第八

* * *

【經文資訊】大正藏第 48 冊 No. 2001 宏智禪師廣錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
