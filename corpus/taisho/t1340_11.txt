大法炬陀羅尼經卷第十一
隋天竺三藏闍那崛多譯

  * 六度品之餘 
  * 求證品第二十五 
  * 諸菩薩證三昧品第二十六 
  * 召諸菩薩品第二十七 

六度品之餘

[0707a10]  復次摩那婆。云何名為第四菩薩樂行毘梨  耶波羅蜜者。謂彼菩薩行毘梨耶波羅蜜時。  或在居家若見如來及諸菩薩聲聞大眾。凡
有所須悉能備辦。所謂飲食湯藥衣服床敷。  洗塗手足揩摩身體。此等眾具。浴器澡水浣  染衣服。庭燎燈燭經行處所。及餘種種作使
之事。如是眾務。皆悉能為。彼菩薩行毘梨  耶波羅蜜時。於一切處所須眾具無不畢備。  摩那婆。彼菩薩在家之時。亦為祭火焰王。
備辦一切驅使眾具。皆是精進無休息行。於  出家後增修精進。隨順莊嚴永除懈慢。成就  念根終不暫捨策勤諸事。如是次第事諸世
尊及諸菩薩聲聞大眾。而亦不捨精進之心。  摩那婆。是為第四菩薩摩訶薩樂行住彼毘  梨耶波羅蜜中。

[0707a25]  復次摩那婆。云何名為第五菩薩樂行禪波  羅蜜者。謂彼菩薩行禪定時。尚在居家無量  妻妾導從圍繞。作諸音樂入園苑中。摩那婆。
彼園池內多有流泉及眾花果。外人不見乃  至飛鳥尚不能入。何況於人。摩那婆。時彼菩  薩在園林間。遊樂訖已從彼眾出。至一別林
陰密虛靜。端坐念禪思惟觀察。覩見大海所  有眾生。共相殺害更相食噉。亦見三十三天。  與諸眷屬無量天女。作天妙音歡喜受樂。復
見一切大地獄中所有惡業諸眾生等。受種  種苦。或斫或刺或剝或割。或棓或打或燒或  煮。或以刀劍或以弓箭。或以鈇鋸或以鑽矛。
如是罪人受諸苦時。發大叫聲種種言音。菩  薩是已驚悸憂惱。即於定中發聲大喚。而諸  婦妾寂然無有一人聞者。惟有寶火如來舒
金色手如大火光。作如是言。來善丈夫。汝勿  驚怖。時彼菩薩即隨如來金手光明。從園林  出直趣寶火佛世尊前。頭面禮足以偈白曰。

世尊我今大恐怖　　以獨入彼深林間  
端坐安禪失正念　　願天人尊為我說

[0707b16]  摩那婆。爾時寶火如來。復以偈答彼菩薩曰。

汝為丈夫未失念　　汝向所見恐怖事  
我故示之警悟汝　　汝以昏惑不覺知

[0707b19]  摩那婆。時彼菩薩頭面禮敬彼世尊足。未起  之間。法服著體自成沙門。既出家已不捨禪  波羅蜜。而更發起增上精進行禪波羅蜜。便
得具足三摩跋提。究竟禪定到於彼岸。摩那  婆。是為第五菩薩摩訶薩樂行住彼禪波羅  蜜中。

[0707b25]  復次摩那婆。云何名為第六菩薩樂行般若  波羅蜜者。謂彼菩薩行般若波羅蜜時。於般  若中一切善根成就無疑。生如是想。彼佛世
尊問第六菩薩。時彼菩薩報言。世尊。是中一  切五波羅蜜取著於有。故有窮盡不到彼岸。  世尊。我作是念。此般若波羅蜜。即是一切諸
如來業。何以故。世尊。以智慧根具足滿故。菩  薩摩訶薩菩提樹下證初明時。已得究竟過  彼二波羅蜜。何等為二。所謂檀波羅蜜。尸波
羅蜜。亦得於彼宿命智證心厭於有。過斯已  往證第二明。證此明時亦更過彼二波羅蜜。  何等為二。所謂羼提波羅蜜。禪那波羅蜜。此
亦即是見諸眾生生死智也。若欲證於第三  明者。所謂決定成就大精進根。何以故。必當  破壞百千億數諸魔軍故。而是菩薩未破加
趺。以右掌按地當斯時也。由彼具足大精進  根力故。令此大地六種震動。遍動下方恒河  沙等世界。所有一切諸魔軍眾皆大恐怖。又
彼諸世界中諸佛出世。於彼世界。所有菩薩  懈怠嬾惰者。一切聞此地動之聲。應時皆住  不退轉忍。是為菩薩摩訶薩證第三明時能
發如是大精進力令魔驚怖。是為於此般若  波羅蜜中證第三明。於是即見彼諸世界依  二事住。何等為二。所謂有無。復有二事。所謂
斷常。復有二事。謂過去未來。彼諸世界具有  如是六種之事住世心中。知見是已起大慈  悲。遍觀四方證第三明。證諸明已。而彼菩薩
不離本座。三師子吼曰。汝等諦聽。汝等諦聽。  我觀真實法界已盡。爾時地天聞此聲故。即  唱是言。如來應供正遍覺今已出世。地居諸
天發此言已。自上天眾展轉出聲。乃至有頂  及諸世界皆聞此聲。先是外道建立幢幡。高  七多羅樹。聲出之後盡皆摧倒。

[0707c29]  爾時善覺菩薩發如是言。此五波羅蜜具足  滿已。則皆入彼般若波羅蜜中。世尊。若菩薩  不住如是般若波羅蜜中。則不能發如是究
竟大精進心。何以故。以能說彼一切世間難  得難信希有之法無窮盡故。

[0708a05]  爾時放光佛告善覺菩薩言。善覺。彼六菩薩  各自安住智門中已。咸作如是所修行業。時  寶火如來為令彼諸菩薩次第滿足六波羅蜜
義故。又復告言。摩那婆。若有菩薩摩訶薩滿  足般若波羅蜜者。如是菩薩則為具證第三  智明。善覺復言。世尊。如佛所說般若波羅蜜。
我等樂聞。惟願更為具分別說。令此億數諸  菩薩輩。咸得聽聞具足佛慧。佛告善覺言。善  哉善哉。摩那婆。汝今乃能諮問如來般若波
羅蜜深妙義也。摩那婆。於意云何。或時有人  能供養此陀羅尼門者。如來豈當於是法中  有祕惜也。摩那婆。若佛如來於是門中說般
若波羅蜜法門義者。有諸菩薩或多違背不  能信受。摩那婆。我先已說。汝等應思諸佛世  尊方便密教。何以故。摩那婆。假使有人若一
劫。若百劫若千劫。若百千億劫。得聞如來所  說妙法。若能書寫。或時讀誦。或復受持。乃至  信解如來方便微妙密語一偈一句者。是人
即得無量善根。復能獲彼多功德聚。摩那婆。  般若波羅蜜者。即是一切諸佛智慧甚深源  底。何以故。以是佛智證三明時。見一切法皆
無所有。汝等當觀為彼等說。遠離煩惱本住  處時。有諸菩薩心生恐怖。以漸說故還得安  隱摩那婆。如令彼等既樂修行。能使諸根漸
成牢固。於如來所得不壞信。信成就故。當如  教受。受已修行。摩那婆。是中何者是諸如來  第一勝教。所謂發起不住。摩那婆。何等名為
發起不住。謂不取著一切諸有。然彼有中有  諸菩薩作如是念。云何令我於阿僧祇劫在  有流中長夜修行而不取有。彼等以有愚癡
心想取著諸有依止煩惱故。摩那婆。以是因  緣。菩薩摩訶薩方便取有。為彼愚癡無智之  人。作如是念。云何獲得勝上智已更受最下
畜生之身。彼愚癡人不作是念。以我受此畜  生身故。所作究竟不可捨離此身而成於事。  摩那婆。當知有中一切生處不可取著。何以
故。以彼生處本無言說。是故菩薩摩訶薩坐  道場時。是般若波羅蜜具足滿故。得第三明。  菩薩既證第三明已。爾乃得名具足三明。亦
得名為三明波羅蜜。亦名清淨一切三世教  藏。亦名宣說過去未來現在平等如實不二  門。摩那婆。是名陀羅尼門修多羅中根本一
大句。亦名大足跡。摩那婆。是亦七佛世尊  如來應供正遍覺所轉法輪為諸聲聞大眾說  時。猶未說此一大句也。摩那婆。於意云何。是
句可謂大不。善覺言。甚大世尊。佛言。是名  大句。善覺復言。世尊。一佛所說法。與過去未  來現在三世諸佛所說法同耶。佛言。摩那婆。
如是如是。如一佛所說。三世諸佛所說無差  違也。

[0708b26]  復次摩那婆。於劫濁世極穢惡時。諸佛興世  說是修多羅法門。彼諸邪偽諂曲眾生。在如  來前誹謗不信如是經典及菩提道。初不思
惟亦不分別永無信受。不信受故則無修行。  不修行故不得解脫。無解脫故受諸苦惱。摩  那婆。若有眾生輕毀如來誹謗正法。如斯之
輩當於何處得安隱也。摩那婆。時寶火如來  出於濁世。今我亦然。摩那婆。又寶火如來剎  土之中。實有無量無邊眾生。而彼但有二十
四聲聞得果證者。以是惡世具五濁故。五濁  者。所謂眾生濁。壽命濁。見濁。煩惱濁。劫濁。  如是等種種惡法行眾生中。諸佛雖說而不
弘普。以於彼時無大福德厚集善根諸眾生  故。假使諸佛如來常欲攝受開發顯示種種  法門引諸譬喻方便誘導度脫彼等。終不能
知。摩那婆。惡世多有如是惡法。我今當說。

[0708c13]  復次摩那婆。今我法中有諸比丘比丘尼優  婆塞優婆夷遠離鬪諍。皆悉調柔身心快樂。  從佛世尊諮請深法。聞已能受。受已能持。持
已能行。如我所教奉順無違。滅除諸有入於  涅槃。摩那婆。如我先說於當來世多作佛者。  即此眾中百億諸魔。却後皆於安樂國中成
佛世尊。爾時無有魔軍嬈亂彼諸眾生。亦不  習學外道經籍。多受快樂無有窮盡。調柔易  化少欲知足。各行慈心不用多功。有所成辦
從佛所聞。佛菩提事皆能受行。摩那婆。諸佛  世尊觀是諸法然後出世。摩那婆。諸佛世尊  一觀一說亦無多種。汝等從今於此法中莫
生恐怖。汝所諮問般若波羅蜜。如來世尊未  解說者。皆由汝等時未至耳。摩那婆。譬如二  人。一者沈深有智。二者輕躁愚癡。有時二人
共行山野。逢遇生棗。是愚癡人欲取食之。彼  智者言。此棗今時實未任食。何以故。此棗內  外未成熟故。愚人復言。但取食之何論生
熟。言訖取棗擲置口中。嚼已無味方乃吐棄。  是人於後雖得美食亦言無味。所以者何。是  人愚癡不別味故。如是摩那婆。今此眾中有
諸菩薩。煩惱未斷智根未成未證大地。雖復  聞說般若波羅蜜。則不堪受。猶如彼人惡先  生棗棄餘美味。

大法炬陀羅尼經求證品第二十五

[0709a09]  阿難爾時彼眾有淨行子名須達多。問善覺  菩薩言。善覺我於今日宜共億數諸菩薩等。  至林樹間或山澤所。得一空閑寂靜之處。共
論如來方便密教。若得證知最為大善。如不  能入當須至彼經一七日立住思惟。身證禪  定糞蒙如來大慈大悲啟悟我等。時須達多
即與善覺諸菩薩等。往詣放光佛世尊所白  言。世尊。我等今者及此億數諸菩薩眾。咸欲  詣彼祭火焰王大園林中求空靜處共論如來
甚深密教。若合者善如不合者我等即當於  彼斷食。住立七日三  昧  思惟觀察是義。世尊。  我於今日決行此事。遂爾相率奉辭世尊。此
諸菩薩如是白已。時放光如來應供正遍覺  告諸菩薩言。摩那婆。汝欲共此億數菩薩入  祭火焰王園林中者。謹攝汝心慎無放逸剋
終斯事。時諸菩薩頂受聖教。入園林已作是  思惟。世尊教曰。汝等入我方便密教。如來世  尊今為我等作何方便而說斯法。前為我等
作何方便而說法也。而更告我於此法中我  為汝等說一句門。則能顯示億數修多羅義。  而我請問如來世尊。復不為我說彼一句清
淨般若波羅蜜。亦不為我解釋般若波羅蜜。  世尊。又為我等作如是言。汝等當知我方便  說。是故摩那婆。我等當共一心善觀察此三
種義門。何等是此陀羅尼門。何等復是修多  羅岸。何等復是般若波羅蜜。何等復是如來  世尊方便密教。摩那婆。是故我等應各樹下
住立思惟如是義已。若解一者即白世尊。時  彼億數諸菩薩等。各各皆自至一樹下。住立  思惟一心觀察。乃至於此三種義中。必定應
當證知此義。是諸菩薩即經一日。乃至二日  三日。不念食飲思惟此義。復作是念。此中更  有何等因緣。世尊但說三種句名。而不為我
解釋義理。今此眾中將無有人。貪著我想及  富伽羅。或退法行。或貪食無厭。或樂多睡眠。  或多食腹滿。或多有疑心。或此億數菩薩眾
中於如來所生不信者。或此眾中有不如法。  行梵行故致他譏呵。或多緣覺觀。或空事鬪  諍。或心力劣弱。或心煩嬾惰。或精進心薄。
或忘失正念。或憙樂作罪。或破戒亂心。或心  生怯怖。或為病所纏。或放逸違背。或不受善  言。世尊。得無見如是人故為祕藏不即演說
如斯法也。復作是念。何等是修多羅。何等為  億數修多羅。何等是陀羅尼法門。何等為般  若波羅蜜。何等是如來。何者為如來密教。如
來依何說。因何發起。何謂為語言。復作是念。  如來依彼人故說修多羅。若依彼人有言說  者如是言說則為虛妄。何以故。以人想故。有
人想者則有我想。有我想者則有眾生。有眾  生故則有言說。有言說故則世間相。世間相  故則受諸有受諸有故則有無明。有無明故
則有諸行。有諸行故則有生識。有生識故有  名色。有名色故有六入。有六入故有觸。有觸  故有受。有受故有愛。有愛故有取。有取故有
有。有有故有生。有生故有死。死已復生。如是  則為因緣往來相也。以是義故。世尊如是依  世間事。次第說修多羅。修多羅者。所謂即彼
盡際根本。是名無明。言無明者。所謂我等於  彼無中起念分別。如是分別則是無明。如來  說此為凡夫事亦愚癡業。又復於彼四聖諦
中。不知不覺故名無明。以是義故。我與汝等  長夜往來輪轉無窮受種種苦以不見知四聖  諦故。世尊所說四聖諦法。彼應於此陀羅尼
門修多羅中。觀察一切如來所宣無有斷絕。  所以者何。斯法甚深難可見故。是中唯有如  來乃知邊際。若人欲於如來智慧知邊際者。
是人亦應於佛所說修多羅中甚深法門知其  本始。是處我應如是思惟。諸修多羅邊際彼  岸不可得見。是諸如來深密教法。謂說四聖
諦。我等於此四聖諦中應當思惟稱量分別  得諸義理。是中初一聖諦者。是如來所說苦  及苦智。何故如來說此苦陰。陰名受有。此為
無明力法。是中所有無明力者。此亦名陰。陰  為苦聚即是如來所憂念事。諸眾生等墮在  無明黑闇藏中。常被纏覆莫知自出。如來見
已即起大悲。作是念言。是諸眾生。云何流轉  是苦惱中。而於何處受是流轉。何因緣故有  此往來。以是往來輪轉苦聚故。如來於中如
是說陰。陰者如來為說障礙。故言陰也。云何  流轉何處。流轉等。於此一陰。而諸如來說苦  聖諦五陰所攝。此為往來生滅行。如來方便
說天說人。乃至地獄畜生餓鬼等界。於五道  中輪轉受苦。是故如來說彼五陰輪轉往來  處處受生無有休息。當知如是名苦聖諦。從
眾因緣次第而有。我等思惟生如是想。所言  集聖諦者。是中何者為集。所謂無明滿足。取  彼多陰能具成就如是色性故云集也。復何
故集欲為根本生造行業。彼業滿足。故云集  也。復云何集。彼所作行無增無減。如所造作。  故云集也。是為苦集聖諦。所言苦滅聖諦者
當知彼滅惟有名色。云何為色。是中色者。  所謂四大和合為色。如來於中示現何義。但  以譬喻名字言說。云何譬喻。如來說色猶水
聚沫。於是色中無有色想。是故如來凡所言  說但有名字。汝等當知。此五陰者乃至初無  生處可觀。亦無一切邊際可得。故以聚沫喻
此四種。凡夫於中妄生色想。彼是地界此是  水界。及以一切火風界等。如是四種聖者了  知。但有譬喻名字示現。其中更無餘物可得。
諸是生法皆不可得。色不可得。求色生時亦  不可得。惟是生滅行分別故彼苦聚生。彼非  慧滅但是自滅。諸法無有生而不滅。故言苦
滅是中若此三種語言。即苦聖諦。苦集聖諦。  苦滅聖諦。入此三處智知陰滅。求道思聞故  言滅苦道也。

大法炬陀羅尼經諸菩薩證三昧品第二十  六

[0710a29]  佛告阿難。爾時彼諸菩薩復作是念。如來所  說四聖諦法。我於彼義不覺不知。是故長夜  往來輪轉。是中誰為輪轉。謂彼愚人以彼愚
癡增長苦聚故。令我等長受大苦。如來於中  種種方便。為欲除彼愚癡苦輪。故開示此陀  羅尼門。及說億數修多羅法。無有邊際無始
無源。不可宣說不可證知。乃至一切諸佛法  中。皆不可以言說說故。亦非隨宜少智而知。  惟以相似相續智知。時彼億數諸菩薩等復
作是念。世尊。知我少智力故。所應作處不為  我說。是故我今應觀所作。如是住立乃至七  日。何以故。我念此故。雖於七日不飲不食猶
安樂住。可令我等未問斯事而便命終又作  是念。我今應當更求此事。誰為死者。誰當死  苦。何名命終。誰造死法。彼等如是於五日夜
得四念處智。彼等復於六日夜中。思惟觀察  十二因緣。如實知見無有顛倒。如是知已得  宿命智聖道現前我想滅盡。彼當如是觀宿
命時。又作斯念。此乃我等於往昔時所見顛  倒。於無常中而生常想。乃更分別宿命事處  熏習增長。是中所有迦羅邏時。諸大現前皆
無有我。何處復有昔時見色乃至取心。我以  長夜不正思惟如是身色。於苦聚中妄生樂  想。我等不見正念處故不見因緣。以不見此
因緣法故。則無牢固真實信根。長夜於此起  顛倒心。執著樂相不覺不知如是真法。彼諸  菩薩復作是念。我等愚癡無智慧故。於如來
所說億數修多羅而尚不知。於般若波羅蜜  亦不知。於陀羅尼門所攝諸修多羅一句義  亦不知。而我內心如是惟忖。獨彼如來決定
方便善知所欲。當以我等心羸弱故略說一  邊。是中如來所說何義。云何我等不見彼法  所依。云何如來為我等輩作斯說也。時彼諸
菩薩思念受持此法門已得不退忍。云何不  退忍。所謂見此世間受諸苦故。云何名見世  間受苦。是中惟見愚惑無知。何以故。我等
諸所有見。皆即斷故。我等復有何見可斷。是  中惟有想縛。更無可見。以是一句義因緣  故。如來於中為我等說。所應作事是處所說。
不離名言言說根本。即是分別。若無分別則  無言說。若無言說則是寂滅。以寂滅故不可  得見不可得說。是中何見。若無所有則不可
見。而彼未滅無見分別。即有恐怖。有恐怖故  則有憂悔。若有憂悔。於如來所無有信心。若  無信心則不善思惟。若不善思惟則無解脫。
何處不脫。謂六結處不得解脫。時彼億數諸  菩薩等作如是念。若念此身取彼地相。牢持  有力不破壞故。更念彼三。依地不動自身隨
轉。我等思惟觀察此地。地相空故無物可著。  是故我等於地界中而無所著。如地不著。水  火風等不著亦然。如是我等離彼著故。則於
身相得輕薄想。覺身輕已即復覺知外法亦  輕。彼等一切過七日已各離諸樹。離諸樹已  一切咸更思惟是義。取是智明各共詳論。既
詳論已一切皆得念佛三昧。彼諸菩薩即從  彼林飛昇虛空。到須彌山頂。到山頂已出大  音聲。三稱南無佛陀夜。

大法炬陀羅尼經召諸菩薩品第二十七

[0710c29]  佛告阿難。爾時放光佛語眉間白毫梵天言。  梵天汝今知彼諸菩薩眾所覺不耶。白毫梵  天言。世尊。我實不知彼諸菩薩今所覺者。梵
天汝可詣彼與天帝釋及此億數諸魔眾等一  心尊重恭敬禮拜。如法供養彼菩薩眾已。俱  還此會。爾時白毫梵天。及天帝釋縲髻梵王。
四大天王。乃至淨居諸天眾。如此三千大千  世界諸天王。及諸天子眾。或處宮殿或住虛  空。一時雲集須彌山頂。頭面禮敬諸菩薩足
已。退住一面。咸共白彼諸菩薩言。大士長  壽能於祭火焰王園林之中。七日不食住一  威儀。立不移處為一心專念。是用勞弊為。斷
食七日羸損若是。爾時帝釋天王語諸天子  言。仁者汝今宜止且莫勞亂。諸菩薩眾此等  不食已經七日。聽我今者為諸大士聊設天
供。後對世尊乃當問耳。於是諸天眾咸敬諾  曰。如是如是。如天王言。時天帝釋即便顧命  主食天子言。上意汝能為此億數菩薩及此
欲界諸天大眾堪能食者。辦上味膳不。時主  食天報言。如是如是。我悉能為七十二億那  由他眾。設諸妙食。帝釋問言何時當辦。答言
天王。一彈指間謹當畢備。天帝釋言汝今速  去正爾當辦。爾時食天趨向食所。須臾自然  施設種種天上味食已。即還往詣天帝釋所。
白言天王。所須已具幸願知時。爾時帝釋天  王即以天食奉獻億數諸菩薩眾。及餘七十  二億那由他諸天大眾。彼皆食畢澡洗手已。
彼諸天眾皆於菩薩起希有心。尊重恭敬合  掌住彼諸菩薩前。各作是念何因何緣。斯諸  菩薩大丈夫等。忽能違離世尊足下。入王園
林經於七日。立住不坐忘飲與食。而復捨彼  光臨此天。我等今日至如來所當先諮白請  佛決除如是疑惑。惟諸世尊餘無斷者。時天
帝釋即與眉間白毫梵天。將無量梵眾諸餘  天子。并釋天王三十三所無量天眾。復有無  量魔王眷屬諸餘天眾。皆從億數諸菩薩眾。
俱詣佛所住虛空中。高一多羅樹。各以法言  歌讚放光如來。彼菩薩眾持諸香花散於佛  上住虛空中。變成花蓋。其蓋縱闊一百由旬
高一多羅樹。阿難。時彼香花滿四天下。彼四  天下所有眾生。於七日中等受天樂。彼等復  從虛空來。下住半多羅。於虛空中具四威
儀。頭面禮敬放光世尊。縱闊一拘盧舍。圍繞  七匝而說偈言。

世尊智行法界中　　最上德願久圓備  
悕望分別斯已除　　不著如雲無窮盡

[0711b17]  爾時放光如來告彼諸菩薩言。善哉善哉。諸  摩那婆。汝等在彼諸樹下時。一心思惟如是  妙義。今已證於不退墮處。斷除生死離諸語
言。破壞愛心功德已滿。於解脫門獲如是相。  汝於今日應自覺知。摩那婆。是故汝等善作  法聲。善稱佛陀善往忉利。何以故。有諸眾生
雖多往願。以懈怠故不獲神通。其有比丘比  丘尼優婆塞優婆夷。見聞汝等能作神通。便  捨懈怠勇猛精進。發起本願勤學汝等。復見
汝等躬在我前。為彼無量百千億數諸天大  眾。尊重供養生希有心。而作是言甚為希有。  如是億數諸菩薩等。於諸佛智隨分得證。我
等今日亦應勤求如是妙慧。尊重恭敬供養  如來。如此億數諸菩薩等。尊重恭敬供養如  來。亦願我等於是法中當得斷疑。更於一切
法波羅蜜中常聞解說。摩那婆。彼等若能  學汝所行。當得大利。

大法炬陀羅尼經卷第十一

* * *

【經文資訊】大正藏第 21 冊 No. 1340 大法炬陀羅尼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
