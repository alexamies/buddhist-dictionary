大乘寶雲經卷第七


梁扶南三藏曼陀羅仙共僧伽婆羅等譯

寶積品第七

[0276b06]  爾時，佛告寶積菩薩言：「善男子！有四種法，退  失菩薩智慧。何謂為四？於佛正法無尊重心，  亦不恭敬是說法者；慳嫉正法，設有人來求
正法者而不為說；於樂法者為作留難，遮護  覆藏，自生憍慢；復加誹謗說正法者。寶積！如  是四法退失智慧。

[0276b11]  「善男子！有四種法，增長菩  薩摩訶薩廣大智慧。何等為四？所謂敬重正  法及說法者；隨所聽得微妙正法，廣為他人
分別解說，不求名聞、無希望心而為說法；勤  求正法如救頭然；隨所聞聽堅固受持、如法  修行，不但說是名字而已。善男子！如是四法，  增長菩薩廣大智慧。

[0276b17]  「善男子！具有四法，而皆  忘失菩薩摩訶薩大菩提心。何等為四？所謂  不隨順和上阿闍梨一切福田、他人不疑而
為作疑、見行大乘者而誹謗之、自心欺誑復  誑於他。善男子！如是四法，失菩提心。

[0276b21]  「善男子！  有四種法，菩薩摩訶薩生生世世大菩提心  自然現前，中間不失乃至坐於菩提道場。何  等為四？所謂若失身命終不妄語乃至戲笑；
知而不說虛妄之言；於諸眾生起平等心，心  無欺誑亦不誑他；於諸菩薩生世尊想，不樂  小乘故。善男子！如是四法，生生世世大菩提
心自然現前，中間不失乃至坐於菩提道場。

[0276b29]  「善男子！具四種法，菩薩摩訶薩一切善根不  得生長。何等為四？自生憍慢、勤求世間文章  呪術、勤求利養貪著名聞、以欺誑心而誑於
他。善男子！具是四法，菩薩摩訶薩一切善根  永不增長。

[0276c04]  「善男子！具有四法，菩薩摩訶薩生  生世世增長善根，轉勝明淨，不復退失。何謂  為四？捨離一切不淨之法，勤求一切清淨正
法，夫正法者，所謂六波羅蜜菩薩法藏；於  諸眾生心無憍慢，猶若家犬；如法受施而自  知量，捨離一切諸邪慢等，安心知足住於聖
種；不說他人罪過虛實，不求人短。若於諸法  心不通達，亦於世世增長善根，轉勝明淨，不  復退失。

[0276c12]  「善男子！菩薩有四種諂曲之心，常應  捨離。何謂為四？於諸佛法心生疑、悔、不決了  等，於諸不毀謗當作是念：『唯佛作證。佛法
無量，為諸眾生隨機所說；甚深難解，唯佛自  知，非我所解。』是故，不生違逆之心。善男子！是  名四法令眾生生憍慢心、瞋恨惱等、於他
利養起嫉妬心、呵罵菩薩、廣其惡名。善男子！  是名四種諂曲之心，菩薩摩訶薩常應捨離。

[0276c20]  「善男子！菩薩摩訶薩具有四種真實之相。何  等為四？所謂於所犯罪終不覆藏，向他發露  懺悔、改往，心無蓋纏；若以實言應失國土、身
命、財物，如是急事不捨實語，亦不異緣作諸  餘語；一切惡事、罵詈、誹謗、撾打、繫縛、種種傷  害，受此苦時但自咎責、推於往業，不瞋恨他、
不懷其惡，善住信力、自心淨故；若於諸佛甚  深之法——難信、難解——悉能信受、讀誦、受持。善男  子！是名菩薩有四真實質直之相。

[0276c28]  「善男子！具  有四法，  [怡-台+龍]  悷難調難伏之相。何謂為四？讀誦  經典翻為戲論，雖口說法不隨順行，於諸教
誨違逆不信；不能隨順恭奉供養和上、闍梨  諸福田等令心喜悅；損他信施、恭敬供養，自  違本誓而受信施；見諸調御菩薩大士輕欺
生慢而不恭敬。善男子！是名菩薩有四種法，  [怡-台+龍]  悷難調難伏之相。

[0277a06]  「善男子！菩薩有四調順  之相。何謂為四？隨所聞法而善說之，如說而  行，依止於法、不依言說；承奉師教能知意旨，
易與言語，所作皆善不失師意；不退戒、定，以  調順心而受供養；見諸善調信順大士恭敬  愛樂，隨順善訓，稟受德行。善男子！是名菩薩  有四調順之相。

[0277a12]  「善男子！菩薩有四僻謬。何謂  為四？不可信人與之同意是菩薩謬、非器眾  生說甚深法是菩薩謬、樂大乘者為說小法
是菩薩謬、若布施時但施持戒供養善者不  施惡人是菩薩謬。善男子！是名菩薩四種僻  謬。

[0277a17]  「善男子！菩薩有四正道。何謂為四？於諸眾  生生平等心、普信眾生等以佛慧、於諸眾生  說法平等、等令眾生等住正行。善男子！是名
菩薩有四正道。

[0277a20]  「善男子！菩薩有四非善知識、  非善等侶。何謂為四？求聲聞者，但欲自利；求  緣覺者，心樂少事；歎外經典、路伽耶陀、文章
嚴飾；所親近者，但增世利、不慕法利。善男子！  是名菩薩有四非善知識、非善等侶。

[0277a24]  「善男子！  菩薩有四善知識、四善等侶。何謂為四？諸來  乞者是善知識，道因緣故；能說法者是善知
識，增長善故；勸令出家是善知識，出三界苦；  諸佛菩薩是善知識，增長一切正妙法故。善  男子！是名菩薩四善知識、四善等侶。

[0277a29]  「善男子！  菩薩有四實非菩薩而似菩薩。何謂為四？貪  求利養而不求法、貪求名稱不求功德、貪求  自樂不救眾生、以滅苦法樂聚徒眾不樂遠
離。善男子！是名四非菩薩而似菩薩。

[0277b04]  「善男  子！有四種真實菩薩。何謂為四？能信於空亦  信業報、知一切法無有吾我而於眾生起大  悲心、深樂涅槃而遊生死、所作布施皆為眾
生不求果報。善男子！是為菩薩四種真實菩  薩功德。

[0277b09]  「善男子！菩薩有四大藏。何謂為四？若  有菩薩值佛出世，因爾得聞六波羅蜜及其  義趣，以無礙心侍說法者、不暫遠離、心無懈
怠、住阿蘭若而無放逸。善男子！是名菩薩有  四大藏。

[0277b13]  「善男子！菩薩有四種法，能壞魔事。何  謂為四？常不捨離菩提之心、於諸眾生心無  罣礙、於諸執著悉皆覺知、心不輕賤一切眾
生。善男子！是名菩薩有四種法，能壞魔事。

[0277b16]  「善  男子！菩薩有四不可思量福德行業。何謂為  四？以清淨心而行法施、於破戒人生大悲心、  於諸眾生稱揚歎詠菩提之心、於無力者修
習忍辱。善男子！是名菩薩有四不可思量福  德行業。

[0277b21]  「善男子！菩薩有四種法，破碎煩惱、無  明住地。何謂為四？戒品清淨——若輕、若重——悉皆  不犯、攝持正法不憚劬勞、布施燈明供養福
田、捨施財物無有親踈，是名四法破碎煩惱、  無明住地。

[0277b25]  「善男子！有四種法，得無礙智。何謂  為四？無希望心常行法施、受持正法與理相  應、於他利養不生嫉妬、恒自攝心不生憍慢，
是名四法得無礙智。

[0277b28]  「善男子！非但名字號為  菩薩，能行善法、行平等心名為菩薩，若能成  就三十二法則名菩薩。何謂三十二法？常為
眾生深求安樂，皆令得住一切智中，常自稱  量無上法器，心不憎惡他人智慧，破壞憍慢，  深樂佛道，心地堅固敬無虛假，親友究竟得
至成佛，於親、非親心常平等，言常含笑、言語  知量、前應問訊面無顰蹙，所為事業終不中  息，普為眾生等行大悲，心無疲倦，多聞無
厭，自責己過、不譏彼短，於有罪者慈悲呵責，  以菩提心行諸威儀，所行布施不求反報、不  求生處而行持戒、於諸眾生生無礙忍、為修
一切諸善根故勤行精進、遣無色界取於禪  定、行方便慧應四攝法，持戒、毀戒慈心平等，  至心聽法，心樂遠離，住阿蘭若而不樂著一
切世間種種榮華，於大乘中見大利益，離惡  知識、親近善友，常運平等，四種梵心，遊戲五  通，常依真智，於諸眾生——邪行、正行——俱不棄捨，
言常決定貴真實法，一切善根以菩薩心而  為上首。若人具此三十二法則得名為菩薩  之位。

[0277c19]  「善男子！菩薩功德無量無邊，當以譬喻  因緣知之。善男子！譬如大地容受眾生，無分  別心、不求報恩；菩薩亦爾，從初發心至坐道
場，一切眾生皆蒙利益，心無分別、不求報恩。

[0277c23]  「善男子！如一切水潤生百種稻禾、藥草、叢林、  樹木皆得增長；菩薩亦爾，自心淨故，慈悲普  覆潤諸眾生，皆令增長一切善法。

[0277c25]  「善男子！譬  如火種皆能成熟百種禾穀、藥草、華果；菩薩  智慧亦復如是，皆能成就一切善根。

[0277c27]  「善男子！  譬如風輪皆能成立一切世界諸佛剎土；菩  薩方便亦復如是，皆能成立一切善法。

[0277c29]  「善男  子！如月初生，光明炎色日日增長；菩薩淨心  亦復如是，一切善法日日增長。

[0278a02]  「善男子！如日  初出，一時發光普為一切眾生照明；菩薩亦  爾，發智慧光，一時普照一切眾生。

[0278a04]  「善男子！如  師子王，隨所至處不驚不畏；菩薩亦爾，持戒  清淨，智慧真實，隨所住處不驚不畏。

[0278a06]  「善男子！  譬如善調大龍象王，荷負重擔身不疲極；菩  薩亦爾，善調心故，荷負一切眾生之類，作大  利益而無疲倦。

[0278a09]  「善男子！譬如蓮華生於水中，  水不染著；菩薩亦爾，生於世間，諸世間法而  不染污。

[0278a11]  「善男子！如人伐樹，根在還生；菩薩亦  爾，方便力故，雖斷結使有善根愛還生三界。

[0278a13]  「善男子！譬如諸方流水入于大海皆為一味；  菩薩亦爾，以種種門習諸善根，迴向阿耨多  羅三藐三菩提皆為一味。

[0278a15]  「善男子！譬如須彌  山王，忉利諸天及四天王皆依止住；菩薩大  菩提心亦復如是，為薩婆若所依止住。

[0278a17]  「善男  子！如大國王，以群臣力能辦國事；菩薩智慧  亦復如是，以方便力皆能成辦一切佛事。

[0278a19]  「善  男子！譬如天淨清明，無諸雲氣必無雨相；寡  聞菩薩無所知解、無法雨潤亦復如是。

[0278a21]  「善男  子！譬如天陰雲起必能降雨，充足眾生生長  萌牙；菩薩亦爾，從大悲雲起大法雨利益眾  生。

[0278a24]  「善男子！如轉輪聖王所出之處則具七寶；  菩薩亦爾，隨所出處三十七品現於世間。

[0278a25]  「善  男子！如摩尼珠所在之處，則有無量金、銀、珍  寶；如是，菩薩隨所出處則有無量百千聲聞、  辟支佛寶。

[0278a28]  「善男子！如忉利天入雜藏園，隨意  所用悉在其中；菩薩亦爾，真淨心故，於諸眾  生平等教化。

[0278b01]  「善男子！譬如呪術藥力，毒不能  害；菩薩結使亦復如是，智慧力故不墮惡道。

[0278b03]  「善男子！如大城中所棄糞穢，若置甘蔗、蒱萄  田中則有利益；菩薩結使亦復如是，所餘習  氣為一切智而作因緣。

[0278b05]  「善男子！譬如有人不  曾習學戈矛之法則無武用；菩薩亦爾，不曾  習學一切諸法而不能為算擇分別、受持修  行。

[0278b08]  「善男子！譬如陶師，於諸坏器未燥之時不  堪大火；菩薩亦爾，於諸眾生智慧微弱不堪  聽聞諸佛大法故不為說，彼設得聞則生狂  亂。

[0278b11]  「善男子！菩薩摩訶薩欲學寶雲微妙經者，  常應修習實法正觀。云何正觀？所謂真實思  惟是法正觀，不觀我、人、眾生、壽命，是名中道
真實正觀。

[0278b14]  「善男子！夫實觀者，觀色非常亦非  無常，亦觀受、想、行、識非常亦非無常，是名中  道真實法觀。所以者何？常是一邊、無常一邊，
常與無常二邊中間無色、無形、無命、無知，是  名中道諸法實觀；我是一邊、無我一邊，我與  無我二邊中間無色、無形、無命、無知，是名中  道諸法實觀。

[0278b20]  「善男子！若心有實是為一邊、若  心非實是為一邊，若無心識、亦無心數諸大  地法，是名中道諸法實觀。如是，善法、不善之
法，世間諸法、出世間法，有罪之法、無罪之法，  有漏、無漏，有為、無為，乃至有垢、無垢亦復如  是，離於二邊而不可取亦不可說，是名中道
諸法實觀。善男子！有是一邊、無是一邊，有無  中間無色、無形、無命、無知，是名中道真實法  觀。

[0278b28]  「善男子！我之所說十二因緣：無明緣行、  行緣識、識緣名色、名色緣六入、六入緣觸、觸  緣受、受緣愛、愛緣取、取緣有、有緣生、生緣
老、死、憂、悲、苦、惱，如是因緣而為招集成大苦  聚。若無明滅故行滅、行滅故識滅、識滅故名  色滅、名色滅故六入滅、六入滅故觸滅、觸滅
故受滅、受滅故愛滅、愛滅故取滅、取滅故有  滅、有滅故生滅、生滅故，如是，老、死、憂、悲眾惱  大苦聚滅。明與無明無二、無別，若如是知，是
名中道諸法實觀。如是，行及非行、識與所識、  名色可見及不可見、諸六入非六入、觸及所  觸、受及受滅、愛與愛滅、取與取滅、有與有
滅、生與生滅、老死與老死滅皆是無二、無別，  若如是知，是名中道諸法實觀。

[0278c12]  「復次，善男子！  夫真實觀，不以空故令諸法空，法性自空；非  無相故令法無相，法性之體本自無相；不以
無願令法無願，但諸法性本自無願；不以無  起、無生、無我、無取、無性令法無起、無取、無性，  但法本來自無起、無取、無性。若如是觀，是名  實觀。

[0278c18]  「復次，善男子！非無人故名之曰空，但空  自空；前際、後際、中際亦空，但法自空。非色滅  空，當依於空、莫依於人。若以得空而依於空，
佛說是人則為退墮。

[0278c21]  「善男子！寧起我見積如  須彌，莫以空見起增上慢。所以者何？一切諸  見以空得脫，若起空見則不可治。

[0278c23]  「善男子！如  醫授藥令治彼病，是藥在內祕而不出。於意  云何？如是病人寧得差不？」

[0278c25]  「不也。世尊！是藥不  出，其病轉增。」

[0278c26]  「善男子！如是諸見唯空能滅，若  起空見則不可治。譬如有人怖畏虛空，悲號  搥胸，作如是言：『却此虛空。』於意云何？如是虛
空可除却不？」

[0278c29]  「不也。世尊！」

[0278c29]  「善男子！如是，若畏空  法，我說是人狂亂失心。所以者何？常行空中  而畏於空。

[0279a02]  「譬如畫師自手畫作夜叉鬼像，見  則怖畏，迷悶躄地；一切凡夫亦復如是，自造  色、聲、香、味、觸故往來生死，受諸苦惱不自覺  知。

[0279a05]  「善男子！譬如幻師幻作猛虎，幻虎成已還  食幻師；行道沙門亦復如是，有所觀法皆空、  皆寂、無有見者，是觀亦空。

[0279a07]  「善男子！譬如兩木  本無火相，以兩相揩從中火生遂燒是木。善  男子！如是真實觀故，生聖智慧；聖智生已，遂  滅實觀。

[0279a10]  「善男子！譬如然燈，一切黑暗皆自無  有，無所從來、去無所至，非東方來、去亦不至，
南、西、北方、四維、上、下，不從彼來、去亦不至。而  此燈明亦無是念：『我能滅暗。』但因燈明，法自  無暗。明、暗俱空，無作、無取。善男子！如是，實智
慧生、無智自滅，智與無智二相俱空，無作、無  取。

[0279a16]  「善男子！譬如千歲暗室未曾見明，設復有  人於中然燈。於意云何？暗寧作念：『我久住此，  不欲去也。』」

[0279a18]  「不也。世尊！若燈然時，是暗無力，必  當滅去。」

[0279a19]  「善男子！如是，百千萬劫久集結業，以  一觀智即皆能滅。其燈明者，聖慧根是；其黑  暗者，諸結業是。

[0279a21]  「善男子！譬如種植空中，若能  增長無有是處；菩薩取證亦復如是，增長佛  法亦無是處。

[0279a23]  「善男子！譬如種植在於良田則  能生長，斯有是處；菩薩亦爾，有諸結使雜世  間垢能長佛法。

[0279a25]  「善男子！譬如於彼高原陸地  不生蓮華；菩薩亦爾，於無為中不生佛法。

[0279a26]  「善  男子！譬如卑濕污泥乃生蓮華；菩薩亦爾，生  死污泥、邪定眾生能生佛法。

[0279a28]  「善男子！譬如四  大海水生蘇滿中；菩薩有為善根甚多無量  亦復如是。

[0279b01]  「善男子！譬如若破一毛以為百分，  以一分毛取海一滴；一切聲聞有為善根亦  復如是。

[0279b03]  「善男子！譬如虫芥子孔所有虛空；一  切聲聞有為智慧亦復如是。

[0279b04]  「善男子！譬如十  方虛空無量無邊；菩薩有為智慧亦復如是。

[0279b06]  「善男子！譬如轉輪聖王有大夫人懷妊七日，  是子具有轉輪王相，諸天尊重過餘諸子具  身力者。所以者何？是胎王子必紹尊位，繼聖
王種。善男子！初心菩薩亦復如是，雖未具足  諸菩薩相，如胎王子，諸天、神、王深心尊重。所  以者何？如是菩薩必紹尊位，不斷佛種。

[0279b11]  「善男  子！譬如一琉璃珠勝於水精；菩薩亦爾，從初  發心便勝一切眾生之類。

[0279b13]  「善男子！譬如大王  夫人生子之日，小王、群臣皆來拜謁；菩薩亦  爾，初發心時，諸天世人所應禮拜。

[0279b15]  「善男子！譬  如雪山王，諸藥草遍無所屬、無所分別，隨有  所病悉能療治；菩薩亦爾，所集智藥無所分  別，普為眾生平等救護。

[0279b18]  「善男子！如月初生，眾  人愛敬踰於滿月。善男子！如是，眾生信我語  者，愛敬菩薩甚於如來。所以者何？由諸菩薩  生如來故。」

[0279b21]  爾時，世尊復告寶積菩薩摩訶薩  言：「善男子！菩薩摩訶薩常為利益一切眾生  修集梵行、清淨功德、無上善根，以平等心施
與眾生，所得智藥遍到十方療治一切煩惱  病苦，皆令畢竟，永不復起。

[0279b25]  「云何名為菩薩智  藥？謂不淨觀治於貪欲、以修慈心治於瞋恚、  以因緣觀治於愚癡、以修空觀治諸妄見、以
無相觀治諸憶想分別境界、以無願觀治於  一切生三界願、以四非倒治於四倒、以無常  觀治無常中計常顛倒、以修苦觀治諸苦中
計樂顛倒、以法無我治無我中計我顛倒、涅  槃寂滅治不淨中計淨顛倒。

[0279c03]  「身、受、心、法四念  處觀則為對治四種顛倒——順身相觀不墮我  見、順受相觀不墮我見、順心相觀不墮我見、
順法相觀不墮我見——是四念處能治一切身、  受、心、法，開涅槃門。

[0279c07]  「以四正勤能斷已生諸不  善法、不起未生諸不善法、未生善法悉能令  生、已生善法能令增長。舉要言之，能斷一切
諸不善法、成就一切諸善之法。四如意足治  於身心一合之相，令得如意自在神通。以此  五根治諸無信、懈怠、失念、亂心、無慧一切眾
生，以此五力摧諸煩惱，以七覺分治諸法中  疑悔妄謬，以八正道治諸邪道一切論師。

[0279c14]  「善  男子！是為畢竟智慧妙藥，菩薩常應修集、殷  勤行之。

[0279c16]  「善男子！閻浮提內，耆婆醫王最為第  一。令三千大千世界一切眾生皆如耆婆，若  有人問心中結使、煩惱、邪見、疑悔病藥，尚不
能答，何況能治？菩薩於中應作是念：『我終不  以世藥為足，我當修習出世智藥，亦修一切  善根福德。』如是，菩薩得智藥已，遍到十方畢
竟療治一切眾生煩惱等病。

[0279c22]  「何謂菩薩出世  智藥？信知諸法從緣合生，信一切法無我、無  人，亦無眾生、壽命知見，亦無作者、亦無受者，
信解通達無我我所。於是空法無所得中不  驚不畏，勤加精進而求心相，菩薩摩訶薩如  是求心。

[0279c27]  「何等是心？若貪欲耶？若瞋恚耶？若愚  癡耶？若過去、未來、現在耶？若心過去，過去已  滅；若心未來，未來未至；若心現在，現在無住。
是心非內、非外亦非中間，是心無色、無識、無  形、無見、無知、無住處。如是之心，十方三世一  切諸佛不已曾見、非今現見、非當來見。若一
切佛過去、來、今所不見者，云何當有？但以顛  倒妄想因緣，心生諸法種種差別。

[0280a05]  「善男子！是  心如幻，憶想分別，起種種業、受種種身。

[0280a06]  「善男  子！心去如風，於非境界遠行難收；心如流水，  生滅不住；心如燈炎，眾緣故有；是心如電，剎
那不停；心如虛空，客塵煩惱之所障蔽；心如  獼猴，取一、捨一，遍諸境界；心如畫師，能造種  種業因緣故；心無暫定，隨逐種種諸煩惱故；
心唯獨一，無第二故；心如大王，一切諸法增  上主故；心常獨行，無伴侶故；心如怨家，能作  一切諸苦惱故；心如狂象踏小兒諸土舍，能
壞一切諸善根故；是心貪著如魚吞鈎，於苦  受中生樂想故；是心如夢，於無我中生我想  故；心如青蠅，於不淨中起淨想故；心如債主，
生苦楚故；心如惡鬼，求人便故；心常高下，貪、  瞋逼故；心如偷劫，奪善根故；心常貪色，如蛾  投火；心常貪聲，如戰鼓響；心常貪香，如猪樂
廁；心常貪味，如駝愛蜜；心常貪觸，如蠅著  油。

[0280a22]  「善男子！菩薩如是求於心相而不可得，若  不可得則非過去、現在、未來；若非過去、現在、  未來則出三世；若出三世則非有、無；若非有、
無則是不起；夫不起者則是無性；若無性者  則是無生；若無生者則是無滅；若無滅者則  無所離；若無離者無來、無去、無退、無生；若無
來去、無退、無生則無諸行；若無諸行是則無  為；若無為者，是為一切諸聖根本，是中無有  持戒、破戒；若無持戒、無破戒者，是則無行亦
無非行；若無有行、無非行者，是則無有心心  數法；若無心心數法者，則無有業亦無業報；  若無有業、無業報者則無苦樂；若無苦樂是
則聖性，是中無業、無起業者，無有身業亦無  意業，是中無有上、下差別。

[0280b06]  「聖性平等，猶若虛  空；是性平等，無有優劣，一切諸法等一味故；  是性平等，遠離一切身心相故；是性遠離一
切諸法，順涅槃故；是性清淨，遠離一切煩惱  垢故；是性無我，離我所故；是性真實，順如如  故；是性寂靜，常安樂故；是性無有高下，從平
等出故；是性真實，第一義故；是性無盡，畢竟  不生故；是性常住，諸法常爾故；是性安樂，涅  槃第一故；是性清淨，離一切相故；是性無我，  求不可得故。

[0280b15]  「善男子！汝等應當內善觀察，莫  外馳騁。

[0280b16]  「善男子！當來沙門，如狗逐塊。云何名  為如狗逐塊？譬如有人以塊擲狗，狗即捨人  而走逐塊。如是，善男子！有諸沙門、清信士女，
怖畏色、聲、香、味、觸故，住阿蘭若空閑之處，獨  無等侶，離眾憒閙，身離五欲而心不捨。是人  存念色、聲、香、味、觸等，心貪樂著而不內察，不
知云何當離五塵。以不知故，有時來入城邑、  聚落、在人眾中還為五欲之所繫縛。若空閑  處持有漏戒，死得生天，又為天上五欲所縛。
從天上墮，終不得脫於三惡道——所謂地獄、畜  生、餓鬼——是名沙門如狗逐塊。

[0280b26]  「善男子！云何沙  門不如於彼逐塊之狗？若有沙門為人所罵  而不加報，打害、瞋毀亦不報之，但自內責、求
伏於心，作如是觀：『罵者是誰？受者是誰？打者、  害者、毀者、瞋者亦復是誰？』是名沙門不如於  彼逐塊癡狗。

[0280c02]  「善男子！如調馬師，馬若  [怡-台+龍]  悷  即為制伏；行者亦爾，隨心所向則能收攝，不  令放逸。

[0280c04]  「善男子！譬如有人咽喉閉塞則能斷  命；如是，善男子！一切諸見，唯有我見則能斷  於智慧命根。

[0280c06]  「善男子！譬如有人隨所縛處而  求解脫；如是，善男子！隨心所著當應求解。

[0280c07]  「善  男子！出家之人則有二種不淨污心。何謂為  二？一者、讀誦世間文章、外道諸術，二者、多畜  諸好衣鉢、種種服飾。

[0280c10]  「又，出家人二種堅縛。何  謂為二？一、執著縛，二、供養縛。

[0280c11]  「又，出家人二種  障法。何謂為二？一者、親近白衣，二者、憎惡善  友。

[0280c13]  「又，出家人有二種垢。何謂為二？一者、忍受  煩惱，二者、求諸檀越。

[0280c14]  「又，出家人二種雹雨。何  謂為二？一者、毀壞善根，違逆正法；二者、以破  戒身受他信施。

[0280c16]  「又，出家人二種癰瘡。何謂為  二？一者、求顯他過，二者、自覆其罪。

[0280c17]  「又，出家人  二種燒熱。何謂為二？一者、以垢穢心愛著法  服，二者、持戒人邊受其供養。

[0280c19]  「又，出家人有二  種病。何謂為二？一者、懷增上慢而調伏心，二  者、破壞他人發大乘心。

[0280c21]  「善男子！夫沙門者凡  有四種。何謂為四？一者、形相詐現沙門，二者、  威儀欺誑沙門，三者、求名沙門，四者、實行沙  門。

[0280c24]  「何謂形相詐現沙門？有一沙門形相具足——  服僧伽梨，剃除鬚髮，執持應器——而便成就不  淨身業、不淨口業、不淨心業，不善護身、慳嫉
懈怠、破戒懷惡，是名形相詐現沙門。

[0280c27]  「何謂威  儀欺誑沙門？有一沙門具足沙門身四威儀，  行、立、坐、臥一心安詳，斷諸美味，修四聖種，遠
離眾會憒閙之所，言語柔軟。如是德行欲為  欺誑、不為寂靜，而於空法見有所得、於無所  得而生怖畏如臨坑想、於說法者而生忿怒  如怨賊想，是名威儀欺誑沙門。

[0281a04]  「何謂名聞沙  門？有一沙門偽作相貌、現行持戒，欲令人聞；  努力讀誦，欲令他知自為多聞；獨處閑靜不
餘雜閙，欲使人知住阿蘭若；少欲知足修遠  離法，欲得人知我是厭離。不為寂靜、不為得  道、不為沙門及沙門果、不為涅槃微妙勝果，  是則名為求名沙門。

[0281a10]  「善男子！何謂實行沙門？  有一沙門於自身命尚不生貪，何況利養、名  聞等事？於空、無相、無取之法，聞大歡喜，順達
真如，隨說而行。不為涅槃而修梵行，豈樂三  界無樂之處？空尚不執，何況我見、眾生人見？  依止於法而求解脫——夫求解脫不外馳騁——見
一切法本來無垢、畢竟清淨，但依自身、不依  於他。於佛法身尚不執著，何況色身？以空遠  離而不見法，何況貪著音聲、言說？以無為法
尚不見僧，何況當見有和合眾？於諸法中無  所斷除、無所修行，不生生死、不著涅槃，知一  切法本來寂滅，不見有得、不求解脫，是名實  行沙門。

[0281a22]  「如是，善男子！汝等當學實行沙門，莫  著名字，空無利益。

[0281a23]  「善男子！譬如貧窮下賤之  人強為作字名為富貴。於意云何？是貧賤人  稱此名不？」

[0281a25]  「不也。世尊！」

[0281a25]  「如是，寶積！雖為沙門而  無沙門實行之德，如彼貧人空荷名字。

[0281a26]  「善男  子！譬如有人漂溺海中渴乏而死。如是，寶積！  有諸沙門雖多讀誦種種經典，而不能止貪、
恚、癡渴，在法水中煩惱渴死，墮諸惡道。

[0281a29]  「善男  子！譬如醫王多畜眾藥，自身有病而不能治；  多聞之人有煩惱病亦復如是，雖有多聞，不  止煩惱，何能自利？

[0281b03]  「善男子！譬如有人服王貴  藥，不能將節為藥所害；多聞之人有煩惱病  亦復如是，得好法藥，不能修行自害慧命。

[0281b05]  「善  男子！如摩尼珠墮不淨中，未即可用；多聞之  人貪著利養，未能利益一切天人。

[0281b07]  「善男子！譬  如死人著金瓔珞；多聞破戒而被法服、受他  供養，亦復如是。

[0281b09]  「善男子！如長者子——若男、若女——  淨自洗浴，剪除爪甲，以香自熏，著新淨衣，寶  飾、華鬘莊嚴身首。如是，寶積！多聞之人受持
淨戒而被法服、受他供養，亦復如是。

[0281b12]  「善男子！  有四種破戒似善持律。何謂為四？設有一人  具足持戒，大小罪中心常怖畏，所聞戒法皆
能履行，身、口、意業悉皆明白，正命清潔，如是  之人說有我論，是初破戒似善持律。善男子！  復有一人誦持戒律，隨所說行，身見不滅，是
二破戒似善持律。善男子！復有一人具足持  戒，取眾生相而行慈心，聞一切法本來無生  心大驚怖，是三破戒似善持律。善男子！復有
一人具足修行十二頭陀，見有罪相，是四破  戒似善持律。

[0281b22]  「善男子！夫持戒者，無我、無我所，  無作、無非作，無有作法、亦無作者，無行、無非
行，無色、無名，無相、無非相，無成、無不成，無取、  無捨，無可取、無可棄，無眾生、無眾生名，無心、  無心名，無世間、無非世間，無依止、無非依止，
不以持戒而自矜高，亦不輕蔑毀破戒者，亦  不憶想分別此戒。

[0281b28]  「寶積！是名聖戒、無流之戒、  不著三有無所依戒。」

[0281b29]  爾時，世尊欲重宣此義  而說偈言：

「清淨持戒者，　　無垢、無所有，  
持戒無憍慢，　　亦無所依止，  
持戒無愚癡，　　亦無有諸縛，  
持戒無塵污，　　亦無有違失。  
持戒心善軟，　　畢竟常恒寂，  
遠離於一切，　　憶想諸分別。  
解脫諸亂念，　　是淨持佛戒，  
不貪惜身命、　　不用諸有生，  
修習於正行、　　安住於正道，  
是名為佛法，　　堅實淨持戒。  
持戒不染世，　　亦不依世法，  
逮得智慧明，　　無暗、無所有，  
無我、無彼想，　　已知見諸相，  
是名為佛法，　　真實淨持戒。  
無有此彼岸，　　亦無有中間，  
於無此彼中，　　亦不有所著，  
無縛、無諸漏，　　亦無有欺誑，  
是名為佛法，　　真實淨持戒。  
心不著名色，　　不生我我所，  
是名為安住，　　真實淨持戒。  
雖持諸戒行，　　其心不自高，  
亦不以為上，　　過戒求智慧，  
是名為真實，　　清淨持戒相。  
不以戒為最，　　亦不貴三昧，  
過此二事已，　　修習於智慧。  
空寂無所有，　　是諸賢聖性，  
如是淨戒者，　　諸佛所稱美。  
心脫於身見，　　除滅我我所，  
信解於諸佛，　　所行空寂法，  
如是持聖戒，　　則為無有等。  
依戒得三昧，　　三昧能修慧；  
依因所修慧，　　逮得於淨智；  
已得淨智者，　　具足清淨戒。」

[0282a06]  佛說是語時，五百沙門不受諸法，心得解脫；  三萬二千人遠塵離垢，得法眼淨；五百沙門  得於禪定，聞此深法心不信解、不能通達、不
入內懷，從座而起還于山林。

[0282a09]  爾時，大迦葉前  白佛言：「世尊！是五百沙門皆得禪定，不能信  解入深法故，從座起去。」

[0282a11]  佛語大迦葉：「是諸沙  門以增上慢，聞是清淨無流戒相，不能信解、  通達了知。佛所說偈，其義甚深，不入內懷。所
以者何？諸佛菩提極甚深故。若無福德、未種  善根、隨逐惡友，多不能信受此深法。迦葉！是  五百人於過去世迦葉佛時外道弟子，往到
佛所欲求佛過，聞佛說法得少信心而自念  言：『是佛希有，快說妙法。』以是善心福德因緣，  命終之後生忉利天。從彼墮落生閻浮提，於
我法中而得出家。是諸沙門深著諸見，聞說  深法不能信解，而不隨順、不能通達。以聞深  法因緣力故，得大利益，不以此生更墮惡道，  當用此身得入涅槃。」

[0282a23]  爾時，世尊告長老須菩  提言：「汝往就彼諸沙門邊為教誨之，令其得  解。」

[0282a25]  長老須菩提對曰：「世尊！是等沙門於佛所  說尚不信受，豈能信受於我語耶？」

[0282a26]  是時，如來  即為化作二沙門像，隨逐如是五百沙門所  遊道路。是諸沙門見是二人而問之曰：「汝何  去耶？」

[0282a29]  答曰：「我等欲去就阿蘭若，住於山林閑  寂之處修禪定樂。所以者何？佛所說法殊不  可解。」

[0282b02]  諸沙門言：「長老！我等聞佛說法亦不能  解，故欲入山修學禪定。」

[0282b03]  時化沙門而對之曰：  「我等當離自高逆心，應當求解佛所說義。所  以者何？無高、無諍是沙門法。長老！如佛所說，
涅槃之名空無所有。誰得涅槃？為何所滅？何  法當名為涅槃耶？於此身中頗有我、人、眾生、  壽者、作者、士夫、弗伽羅等得涅槃耶？」

[0282b08]  又問：「何  法名涅槃耶？」

[0282b09]  諸沙門曰：「長老！貪、瞋、癡盡故涅  槃耶？」

[0282b10]  化沙門曰：「長老！是貪、瞋、癡可盡滅者當  何處有？」

[0282b11]  諸沙門曰：「是貪、瞋、癡，非內、非外，亦非  中間。若無憶想、虛妄分別，是貪、瞋、癡亦不得  生。」

[0282b13]  化沙門曰：「長老！若爾，不須分別。長老！若  不分別，貪、瞋、癡等豈得生耶？

[0282b14]  「是貪、瞋、癡若不  更生，是名寂靜，不為生死、不為涅槃。

[0282b15]  「長老！以  戒、定、慧、解脫、解脫知見不生、不滅。長老！如是  等法顯了涅槃，是等諸法性相空寂，不取、不
捨。長老！當滅此相謂涅槃想。若於無相而作  想解、若於有相而作想解、於此有無而起想  者，是名相縛。長老！應當入於滅受想定，若一
能得入滅想定者、所作已辦，則為滿足更無  餘事。」

[0282b22]  是化沙門說是語時，五百沙門不受諸  法，心得解脫。得解脫已，往詣佛所，頭面作禮，  却坐一處。

[0282b24]  爾時，長老須菩提問諸沙門言：「汝  等向者為何處去？今何來耶？」

[0282b25]  諸沙門曰：「長老！  佛所說法，來無所從、去無所至。」

[0282b26]  又復問曰：「汝  等沙門云何聽法？」

[0282b27]  沙門答曰：「不為繫縛、不為  解脫。」

[0282b28]  又問：「汝等沙門習行何法？」

[0282b28]  答曰：「不為得  故、不為失故。」

[0282b29]  又問：「誰調伏汝？」

[0282b29]  答曰：「身無決定、  心無所著，有此二者能調伏我。」

[0282c01]  又問：「汝等云  何解脫？」

[0282c02]  答曰：「不斷無明、不生明故。」

[0282c02]  又問：「汝等  為誰弟子？」

[0282c03]  答曰：「無證、無覺，是彼弟子。」

[0282c03]  又問：「汝  等幾何當入涅槃？」

[0282c04]  答曰：「猶如如來所作化人，  其入涅槃，我等當入。」

[0282c05]  又問：「汝等已得己利耶？」

[0282c06]  答曰：「自利不可得故。」

[0282c06]  又問：「汝等所化已得辦  耶？」

[0282c07]  答曰：「我及我所不可得故。」

[0282c07]  又問：「汝等修梵  行耶？」

[0282c08]  答曰：「於三界中不行亦非不行，是我  梵行。」

[0282c09]  又問：「汝等煩惱盡耶？」

[0282c09]  答曰：「一切諸法畢  竟盡故。」

[0282c10]  又問：「汝等破魔眾耶？」

[0282c10]  答曰：「陰魔不可  得故。」

[0282c11]  又問：「汝等承事如來耶？」

[0282c11]  答曰：「不以身、心  故。」

[0282c12]  又問：「汝等住福田耶？」

[0282c12]  答曰：「無有住故。」

[0282c12]  又問：  「汝等斷於生死諸往來耶？」

[0282c13]  答曰：「無常斷故。」

[0282c13]  又  問：「汝等斷諸行耶？」

[0282c14]  答曰：「無礙解脫故。」

[0282c14]  又問：「汝  等究竟當至何所？」

[0282c15]  答曰：「隨於如來化人所至。」

[0282c16]  於是，長老須菩提問沙門時，五百沙門不受  諸流，心得解脫；三萬二千人遠塵離垢，得法  眼淨。

[0282c18]  爾時，會中有菩薩摩訶薩名曰普明，在  大眾中合掌恭敬而白佛言：「世尊！菩薩欲學  是寶雲經，當云何學？」

[0282c20]  佛言：「善男子！汝當勤心  學此經典。何以故？諸佛如來說此寶雲微妙  經典，但為實行有善根者大利益故。

[0282c22]  「善男子！  譬如有人乘土坏船欲渡大河。善男子！於意  云何？以何精進乘是坏船？是人得渡如是大  河？」

[0282c25]  對曰：「世尊！以大勇猛精進力故。所以者  何？是人念言：『我今漂溺四種大流，莫於中間  是船破壞。』勇猛精進乃可得渡。」

[0282c27]  佛告普明菩  薩摩訶薩言：「菩薩亦爾，欲學此法當勤精進  倍過於此。所以者何？是身無常、無有決定，難
信、難養，必當敗壞、不得久住、終歸磨滅，未得  法利勿令於中而破壞故。我在大河為渡眾  生於四流故，常習法船往來生死度諸群品。

[0283a04]  「云何菩薩習於法船？謂平等心於諸眾生為  船因緣，習無量善以為牢厚，清淨戒行以為  板障，布施及果以為裝飾，信心佛道為諸林
木，一切福德以為校具，慈、悲、喜、捨堅固繫縛，  忍辱柔軟憶念為釘，諸菩提分堅強精進，最  上妙善諸法林中出生如是不可思議無量
禪定、功德、業慧，善寂調心以為師匠，畢竟不  壞大悲所攝，以四攝法廣度致遠，以智慧刀  防諸惡賊，善權方便種種諸法，合集奉行以
為裝飾，四正念處以為樓櫓，四正勤行以為  人力，四如意足以為疾風，五根善察以為船  師，五力強壯以為防備，七覺覺悟能破魔
賊，八直正道隨意到彼，離外道法，止為調御，  觀為利益，不著二邊，有因緣法甚為安隱，大  乘廣博、無盡辯才、廣布名聞能濟十方一切
群品，而自唱言：『汝等當來上我法船，從安隱  道得至涅槃，度於斷常到無為岸。』

[0283a20]  「善男子！  如是，菩薩摩訶薩常應修習如是法船，以是  法船——無量無邊百千萬億船——於阿僧祇劫在  生死中度脫漂沒長流眾生。」

[0283a23]  佛復告普明菩  薩摩訶薩言：「善男子！又有法行能令菩薩疾  得成佛，謂諸所行真實不虛，厚習善法，身心
清淨，不捨精進，樂近光明，修善根故；常正憶  念，樂善法故；多聞無厭，具足慧故；破碎憍慢，  增益智故；除滅戲論，具功德故；樂住山林，無
爭競故；不處憒閙，離惡友故；深求諸法，決定  依於第一義故；求於智慧，通達真實諸法相  故；求於空法，所行正故；求於遠離，永寂滅故。

[0283b03]  「如是，善男子！是為菩薩摩訶薩獲得速成諸佛  神通，當如是學，如是修行。」

[0283b04]  爾時，長老摩訶迦  葉復白佛言：「希有。世尊！如是寶雲微妙經典，  大為利益一切天人無量無邊。若善男子、善
女人於此大乘寶雲經典，受持、讀誦、若為人  說、若稱善哉，及諸幢幡、華香、燈燭而供養之，  乃至讀誦一四句偈，而不誹謗、歡喜信受，是
人得福無量無邊。所以者何？財施果報但在  三界，法施之力出於三界，無老、病、死，得涅槃  樂。設有女人能誦此經，彼則離於四種惡趣，
從今以去永不復受女人之身；轉女身已得  成男身，聰明智慧，生正信家，當速得成如來  法身三十二相、八十種好、金剛不壞真實之  身。」

大乘寶雲經卷第七

* * *

【經文資訊】大正藏第 16 冊 No. 0659 大乘寶雲經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，CBETA 自行掃瞄辨識，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
