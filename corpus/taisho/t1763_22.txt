大般涅槃經集解卷第二十二  (月喻品第十五　菩薩品第十六)
[0466a08]  釋月有六事。以譬法身  釋日及歲星譬  釋未發菩提心。為作菩提因緣事  釋一闡提不受道事

月喻品第十五

[0466a13]  案。法瑤曰。從見月不現。至譬如日出眾霧悉  除。答云何如日月大白問也。上長壽金剛。明  法身體相。名字功德品。結經名也。經之大體。
以涅槃為極致。下竟解脫。皆明大涅槃義耳。  從四種人竟四到。明弘經人。即是長壽金剛  緣因也。從二十五有有我不耶。竟共聖行鳥
喻明佛性。即是金剛長壽正因也。一周大明  因果義訖。今復明長壽金剛。應感無方之能  也。僧宗白。上鳥喻。遍就六行。以明圓理。今
月喻。遍明法身真應之德也。寶亮曰。猶答  第十二問未竟。更偏明常樂我三德也。

[0466a24]  佛復告迦葉譬如有人  (至)  為化眾生示有生滅。

[0466a25]  案。僧亮曰。月譬有六事。此第一明雖生不  生。成前品未應物之迹。廣常義也。問曰。在前  而先答月者。以月事廣故也。法瑤曰。明一應
之迹始終也。僧宗曰。此譬中有五重。第一舉  今一化始末。第二明非但於此。乃遍十方也。  第三寄月食。辨示有出身血事。而實不可傷
也。第四顯壽之脩短。隨感而應也。第五明如  來是眾聖之王。能為物益也。須彌障故不見  者。有四天下。而須彌處中。日月運行。周迴旋  轉也。

[0466b06]  善男子如此滿月餘方見滿  (至)  是故名為常住  不變。

[0466b07]  案。僧亮曰。第二事。廣上生滅義也。從  初至十五日。廣生義。自下廣滅義也。

[0466b09]  復次善男子譬如滿月  (至)  如來常住無有變異。

[0466b10]  案。僧亮曰。第三事。普應六道。隨感而現。  亦是廣生中事也。在在處處者。既大小之器  不同。月形亦異。譬六道既殊。迹亦不一也。百
由旬者。向舉水器。明隨處而現。此明去來隨  人也。僧宗曰。猶是第二事。

[0466b15]  復次善男子如羅睺羅  (至)  分別法句如彼醫子。

[0466b16]  案。僧亮曰。第四事。為制戒故。示有出身血  等也。法瑤曰。明果報必受也。僧宗曰。第三事  也。寶亮曰。此示制戒。凡有三意。第一明法身
無損。猶如滿月。雖有其事。而無所傷。第二所  以無傷。引二人共鬪。本無殺心。雖死無罪。第  三舉醫譬。明有此示現。必有利益也。

[0466b22]  復次善男子如人見月  (至)  是故如來常住無變。

[0466b23]  案。僧亮曰。第五事。顯現涅槃及業報等也。  法瑤曰。前示行惡止善也。此示行善制戒也。  僧宗曰。第四事。月實不蝕。似損月。取譬涅槃。

[0466b26]  復次善男子譬如明月  (至)  故言如來譬如明月。

[0466b27]  案。僧亮曰。第六事。佛之功德。略如彼也。  僧宗曰。第五事也。法瑤曰。既示行善。制戒止  惡。今明樂法眾生。從教無厭也。

[0466c01]  復次善男子譬如日出  (至)  即是諸佛真實法性。

[0466c02]  案。僧亮曰。答日問也。有二譬。初取長短  為喻。次以損益為譬也。

[0466c04]  復次善男子譬如眾星  (至)  猶如世人不見晝星。

[0466c05]  案。僧亮曰。答太白星問也。法瑤曰。譬法身  玄妙。寂寞絕於視聽之表。於情為隱。唯見丈  六。謂之為極。二乘之謂言無。故二乘不見也。

[0466c08]  復次善男子譬如陰闇  (至)  不為諸垢之所染故。

[0466c09]  案。僧亮曰。總以日月。譬三寶滅也。法瑤  曰。譬佛在世人。謂體盡丈六。是則無有常住  法身。今明涅槃之後。故異上耳。

[0466c12]  復次善男子譬如黑月  (至)  如彼日月無有滅沒。

[0466c13]  案。僧亮曰。答慧星問也。謂佛不並興。若  辟支出世。真佛滅度。人生倒見。謂不祥也。僧  宗曰。黑月者。以脩羅手障。令不見也。又言
水精白銀為月。以水精邊故。如黑月也。

[0466c17]  復次善男子譬如日出  (至)  一切諸惡無間罪業。

[0466c18]  案。僧亮曰。已證佛常。六行已顯。今說經功  德。及聞經之益。勸人受持。通答二問。云何未  發心。而名為菩薩。至猶如閻浮金。無能說其
過也。法瑤曰。前日月太白慧星等譬。廣上  長壽金剛品也。今次廣上名字功德品也。一  經耳者。起一聞之功。終藉此慧。眾惡消除。不
言一經歷耳。煩惱便盡也。正顯此經功能。滅  惡生善。齊法身也。竟良醫譬。皆明經力也。僧  宗曰。經之置品。乃出自後人。隨義類而標之
耳。謂菩薩品名應在此初。相承。仍舊輒改  為難。付之來哲也。寶亮曰。若經生歷死。發心  之者。名發心菩薩。今言未發心者。就一生
之中作論也。此生中。未經發心。但見涅槃經。  改惡脩善。起弘護之心。便名發心菩薩也。將  欲廣答此問。故先借日月之光。以譬涅槃經
也。智秀曰。此下有三意。第一從此訖答二難。  廣顯經力也。第二次因迦葉舉其前問。即是  正答所問。第三後廣釋除闡提之義也。

[0467a07]  是大涅槃甚深境界  (至)  正法不斷僧寶不滅。

[0467a08]  案。法瑤曰。此明思慧思惟常住三寶之心。

[0467a09]  是故應當多脩方便  (至)  阿耨多羅三藐三菩提。

[0467a10]  案。法瑤曰。此明脩慧也。以勤學故。得近無  上道。故言不久。

[0467a12]  是故此經名為無量功德所成。

[0467a12]  案。法瑤曰。  此經正明佛是常住。常住猶三慧而成。今以  此三。苞一切行盡。故言無量功德之所成也。

[0467a15]  亦名菩提不可窮盡。

[0467a15]  案。法瑤曰。因既無量。  果亦無窮。以因果俱無量故。故稱大。

[0467a17]  以不盡故故得稱為  (至)  身無邊故名大涅槃。

[0467a18]  案。法瑤曰。有般若智光故。法身無邊。以此二  事。名為大涅槃也。

菩薩品第十六

[0467a21]  復次善男子如日月光  (至)  是故復名大般涅槃。

[0467a22]  案。道生曰。雖未發心。而得為菩提之因。與  大權無異。若聞佛性信解。則是菩提心發。乃  為因耳。若生誹謗。豈為因耶。僧亮曰。眾生受
道。必由內信。信之微者。無過四重五逆。善根  不斷。由如毛髮。藉此微善。感涅槃光。成菩提  因。得名菩薩。不畏大眾。如彼真金。無過可說
也。作菩提緣者。菩薩以發心為因。住前三十  心是初發心之因。即日未有此心。而有重惡  所障。以經力故。得作菩薩也。法瑤曰。向明能
滅諸惡。此明能生諸善。發菩提心也。僧宗曰。  善根未斷。必有絲髮許也。經有緣發之力。能  令感悟。深自改悔。上求佛慧。下度眾生。令未
發心作菩薩也。入毛孔者。將明此經力能除  闇。稱為光也。善以感教。教善相扶。義如入  也。所益未深。稱毛孔也。

[0467b08]  迦葉菩薩白佛言世尊  (至)  云何能斷一切煩惱。

[0467b09]  案。僧亮曰。夫有三障。則不受道。若聞皆作  菩提因者。則善惡無差也。如來何故。說四依  義者。若一經耳。以是耳識所得。  已
為菩提因  者。何故。昔云依智不依識耶。云何斷一切煩  惱者。夫不退菩薩。要伏斷煩惱。若不解義。云  何伏結耶。寶亮曰。兩難各有兩關。便成四也。
初關一往且非今旨也。若三種罪人聞經。便  為菩提因者。治戒破戒。復有何殊。第二關。即  以四依品結難也。謂治戒者。聞經亦為菩薩。
破戒者。亦爾者。何用四依出世。治破戒耶。又  如佛言。第二難亦兩關。初關即引上鳥喻品  云。若能歸依一體三寶者。雖有煩惱。如無煩
惱。若果一聞此經。便能決信。即令煩惱根虛  者。佛四依品中。自說恒沙佛所發心。聞經尚  不解義。云何一聞經耳。便斷煩惱。第二關。即
以理徵。結成難也。謂解惑相違也。彼之積德。  猶尚未解。而此之經耳。云何除惑耶。智秀曰。  有兩難。第一云。若三種罪人。心不樂向。而以
經力。強令發心者。何須依四依人耶。第二若  果發心。便是得理。即能遣惑者。云何彼云三  恒河沙佛所發心。猶未解義。此彼二說。未可  解也。

[0467c02]  佛言善男子除一闡提  (至)  以是義故名為大事。

[0467c03]  案。僧亮曰。除一闡提者。具三障故也。云何  為具。謂不見因果。煩惱障也。說無因果。業障  也。世世積惡。今成闡提。報障也。其餘眾生。
聞是經者。謂四重五逆。雖有惡業。聞經生信。  必久種功德。非無因也。凡夫下劣。不得聞者。  謂不應經耳。聞亦不生信也。

[0467c09]  迦葉菩薩白佛言世尊  (至)  未發菩提心者得菩  提因。

[0467c10]  案。僧亮曰。謂此二人。既有業障。應障  發心。云何得發耶。僧宗曰。二難既通。今廣明  經力發心之由。

[0467c13]  佛告迦葉若有聞是大涅槃  (至)  大乘妙典真佛  所說。

[0467c14]  案。僧亮曰。見羅剎像者。以有障故。雖  復聞經。不即發心。由經發夢。夢見業果。懼苦  發心。經之力也。憶念菩提者。發心有強弱
也。強者生人中。弱者生三塗。雖受罪報。菩提  之心不絕也。法瑤曰。誹謗經者。將絕之時。謗  對相現。方生怖懼。臨終之時。其心憒亂。謂之
夢也。罪對切人。可怖可懼。有過羅剎也。寶亮  曰。大論經教。有二時明義也。經言。以下下  智。斷上上煩惱者。應以昔經。治三種罪。而今
涅槃之教。方云能除此惑。則於理相反。云何  為中耶。經言下下智。斷上上惑者。此據真無  漏道。斷通為語。今所釋兩經。正明伏道也。夫
起惑之與生善。本在有漏心中。若心重心輕。  善惡俱爾也。昔經明理不圓。解亦微尠。故以  輕善伏於輕惑。今經所明。理既周足。信解深
勝。故以增上之善。得抑上上之惑。所以知如  此者。如戒律中。若犯第二篇。則於二十人中  懺方滅。犯第三篇以去。直對手而除。乃至突
吉羅罪。責心而遣。若尋此為言。則應輕罪。須  多人而滅也。今則不然。故知。昔經理淺。生善  則劣。止伏輕惑。今經理深。生福增上。能伏
重惑。尋此而推。昔經不能令人得道。明矣。

[0468a07]  復次善男子如虛空中  (至)  一闡提輩立菩提因。

[0468a08]  案。僧亮曰。手瘡者。闡提以耶見為手。有善  則壞。取譬瘡也。

[0468a10]  復次善男子如馬齒草  (至)  密緻猶如金剛不容  外物。

[0468a11]  案。智秀曰。雨降無甄。密緻者不受。闡  提如是。豈法雨之咎耶。

[0468a13]  迦葉菩薩白佛言世尊  (至)  如是所說有何等義。

[0468a14]  案。僧亮曰。引昔說作惡不悔偈。證闡提不  可化也。僧宗曰。更問昔偈。廣彰其惡。先舉可  畏。欲顯後偈無畏義也。寶亮曰。此下答第十
五問。明三種罪人。聞涅槃經。改悔脩善。能為  人天之福田也。本時有惡。恒畏大眾。今改往  脩來。則無懼矣。此答中說三偈。初一行作造  惡於眾有畏之偈。

[0468a21]  佛言善男子不見者謂  (至)  嶮惡道者謂諸行也。

[0468a22]  案。寶亮曰。佛自廣釋也。

[0468a23]  迦葉復言如佛所說  (至)  如王夷坦道是義何謂。

[0468a24]  案。僧亮曰。引昔作罪能悔之偈。證四重可  化也。上說發心。今說除惡也。僧宗曰。此答云  何於大眾得無畏。言依經改悔。廣脩諸善。眾
惡消滅。如王夷坦道也。寶亮曰。此第二偈。政  明惡時不畏大眾。說其本乃惡。今依經改悔  者也。

[0468b01]  佛言善男子見所作者  (至)  何以故諸佛法爾。

[0468b02]  案。僧亮曰。至無至處者。無至名無始。從無始  已來。盡發露也。又無至名涅槃。以發露能至  涅槃也。膏油俱盡者。言佛由行。得自然相好。
亦與人俱滅耳。若有菩薩以下。不信二人。用  發露功德。迴向菩提。即名菩薩也。為闡提毀  訾。言無因果。然諸菩薩。不以彼惡。不捨而不
救也。寶亮曰。從有生死際。至涅槃以來。所作  惡業。盡皆發露。作此心而悔。則無罪而不滅  也。獼猴捉水中月者。為闡提作喻。夫水中之
月。月之影也。獼猴譬闡提。月譬涅槃。水譬有  漏相善。水中月譬涅槃影也。無水則無月影。  緣有佛說有漏之善。善本資向涅槃。氣分相
關也。凡夫脩相善。故遏重惑。得人天報。無  大麁苦。顛倒謂樂。猶如闡提。見生死中。五欲  之樂。謂為真實也。

[0468b17]  作惡不即受如乳即成酪猶灰  覆  火上愚者輕  蹈之。

[0468b18]  案。僧亮曰。作惡方便。及闡提之惡。不  即受報。闡提生報。非現報也。如乳即成酪  者。乳有現果。明不如此。愚者輕蹈者。愚人見
現在。不見未來。以非現報。而輕造之。將出闡  提之行。先說偈也。僧宗曰。還釋作惡之人。所  以造罪。以不見後世故爾。若使前念為惡。後
念受報。誰敢為惡。以不見後世故。如灰覆火。  愚人所踐。不覺燒也。寶亮曰。第三偈。明不依  經悔者也。

[0468b27]  一闡提者名為無目  (至)  流轉生死無有窮已。

[0468b28]  案。僧亮曰。無目者。謂但見現在。不見未來  也。不見羅漢道者。羅漢能斷未生。而此人不  見也。寶亮曰。譬如王使者。乃應出是羅漢似
闡提。而但將菩薩來對。明此羅漢堅信大乘。  一向撥法華以前經。云非實而是方便。言中  乃以闡提也。王使譬菩薩也。善談論者。明菩
薩四辨也。奉命他國者。捨法身之地。應生死  也。寧喪身命。終不匿王說者。乃可為外道所  弊。終不唱佛是無常也。譬如蓮華者。喻行人
也。既協信作罪。若見涅槃日者。其信心必增  明也。

[0468c10]  復次善男子如優鉢羅華  (至)  何以故非法器故。

[0468c11]  案。僧亮曰。答問云何處濁世不污如蓮華。  與二人為譬雖有重罪。不障發心。不為罪行  污也。法瑤曰。明菩薩能於眾無畏。必忘身命。
宣弘常住。而惡之世。耶見誹謗其說。而執解  不從。不改其橾。是處濁世不污。如蓮華也。  夫能不從外耶者。皆由自己肉眼伏累。不
歸煩惱污其內心也。故處煩惱。不能染也。  四種蓮華。生淤泥中不為彼淤泥所污。答處  世不污也。次下句。雖有煩惱。終不為所污。以
知如來性相力故。至譬良醫。答煩惱不染也。

大般涅槃經集解卷第二十二

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
