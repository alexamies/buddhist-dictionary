持人菩薩經卷第一

西晉月氏三藏竺法護譯

持人菩薩經四事品第一

[0625a07] 聞如是：

[0625a07] 一時，佛遊王舍城加隣竹園中，與大比丘眾千二百五十，菩薩不可計，一切大聖神通以達，辯才無礙慧不可量，諸根寂定見一切本，應病與藥靡不蒙濟，為法橋梁度脫三界也。

[0625a11] 爾時，世尊與無央數百千之眾眷屬圍繞而為說經。時，持人菩薩即從坐起，正服長跪，前問佛言：「菩薩何行建立誓願？無限功勳曉了諸法，分別一切諸度無極，識解無量方便善權，弘要被不可喻，戒德大鎧真正道義，為眾生願弘恩仁慈，覆如虛空不可測度。其心清淨德行具足，布施、持戒、忍辱、精進、一心、智慧，普度無極。若有眾生欲奉斯業，殊特之原無上大道，今故為斯如此等類啟問如來。菩薩大士諮問如來言教處所，周遊三界所行備悉，勤修禁戒無所忘講，奉清淨行遊居成辦遵無極慧，無量方便隨時開化，為此眾生有心存法，不能自達，故問如來。何謂菩薩曉了諸法，能以隨時為人班宣？其心堅強力念不忘，致微妙慧解一切法，章句誼理所生之處，常識宿命不中忽忘，至成無上正真之道為最正覺也。」

[0625a27] 佛言：「善哉！善哉！持人菩薩！多所哀念、多所安隱，愍傷諸天及十方人，乃為一切諮問如來如斯要義，功勳之德不可盡極，決一切疑猶豫羅網，以大弘慈加於眾生顯示大明。現在、將來諸菩薩施行無蓋哀，為眾生故普現大道，興舉弘誓將護一切，為開發化濟眾厄令得自歸，使度彼我，拔濟眾生，不墮三惡勤苦之獄，乃以勸之使立大道無上正真；欲脫眾生，生老病死啼哭之惱憂困之患，使長安隱，將來最後末世流布正法，消大恐畏令無所懼。諦聽！諦聽！善思念之。」持人菩薩與諸大眾受教而聽。

[0625b09] 佛語持人：「菩薩有四事義，觀其言教曉了諸法，能以隨時為人頒宣。何謂為四？心念成就逮致正真，志存道法未曾忽忘，性行柔和庠序仁慈，其心所興與眾殊異，是為四。

[0625b13] 「復有四事。何謂為四？分別道義決諸種姓，曉了眾行義理所趣，宣布一切諸法至要，達諸法本隨而開度，是為四。

[0625b16] 「復有四事。何謂為四？解無央數所行諸法，以行超越暢無量法，所當應宜剖判所行，無底功勳識別諸法因斷諸習，是為四。

[0625b18] 「復有四事。何謂為四？因其正行逮無上正真之道，疾具足滅道行之法三十七品，通達諸法自然之智無所依仰，解權方便成一切愍，是為四。

[0625b22] 「復有四事。何謂為四？心離穢垢不懷慳嫉，以是恩仁攝眾生類；其戒清淨所行解明；常奉精進未曾懈廢；勤修清淨建立成就，曉了順行專思道業；是為四。

[0625b25] 「復有四業。何謂為四？志性清淨所願解明；所行功勳至德清淨；忍辱仁和建立妙法，以逮顯明無所不照；分別經義暢入道門；是為四。

[0625b28] 「復有四業。何謂為四？夙夜勤修求一切智；志存一心定意正受；曉了脫門奉于大哀，無極之慈喜護濟厄；逮致深慧修清淨行，暢達正義解了道行；是為四。

[0625c03] 「復有四業。何謂為四？遵承智慧所行具足，聖明清淨志願弘大，愛樂至德無罣礙慧，心存普救未曾捨行，是為四。

[0625c05] 「復有四事，察言觀義心誓堅固。何謂為四？其意堅強所求具足，性行安詳所思備悉，其行究竟不斷道念，修四意止成就雅德，是為四。

[0625c08] 「復有四事，察言觀義志存堅固。何謂為四？意以得立心念佛業道品之法三十有七；意根通利曉了往宿無央數劫所生之處；意以平正聖慧清淨，無能毀斷；疾成佛道，攝取至真佛一切智；是為四事。

[0625c13] 「復有四事。何謂為四？察識方便慕具慧義，曉了勤修顯真諦慧，緣是親近得至佛道，所行精進未甞忽忘，是為四。

[0625c15] 「復有四事，志性堅固。何謂為四？常奉精進不遠佛道，志性安和能制其意；普解諸法未曾放逸；解暢眾道諸根寂定；常應經義不違佛教；是為四。

[0625c19] 「復有四事，志性堅固。何謂為四？立清淨戒所行無穢，去五陰蓋不為所蔽，心無所著未曾懈廢，蠲除眾罪所滅塵勞，是為四。

[0625c21] 「復有四事，志性堅固。何謂為四？心不憒亂求正真法，方便安心順一切法，曉了隨時不失儀節，所生之處不貪家業志存沙門，是為四。

[0625c24] 「復有四事，志性堅固。何謂為四？常親善友遠惡知識，志慕深法未曾放逸，歸命諸佛諸菩薩俱，諮問禁戒曉了諸觀，是為四。

[0625c27] 「復有四事，觀義察言，普解法句。何謂為四？建眾方便了諸道業，解諸法門因緣報應，志上慧義分別佛道，解暢諸法章句所趣，是為四。

[0626a01] 「菩薩復有四事，觀義察言曉了分別諸法章句。何謂為四？解暢宣布真實言教，敷演諸法無所不達，剖判諸法方便具足，明知諸義本所從習，是為四。

[0626a05] 「復有四事，觀義察言。何謂為四？奉行聖慧分別道業，逮得勢力宣布諸法，速成佛道清淨之慧，明度無極普以備足，是為四。

[0626a07] 「復有四事，分別諸法。何謂為四？曉了所習精進修行，消滅因緣靡所不了，因其逮得應真之力，隨時勤修奉受正典，是為四。

[0626a10] 「復有四事，分別諸法。何謂為四？曉了萬物一切無常，分別萬物本因所習，精練諸物皆歸滅盡，解知無常便修道業八正真元，是為四。

[0626a13] 「復有四事，分別諸法。何謂為四？曉了眾行合會諸習，分別一切滅盡諸習，逮得因緣無極大力，方便斷別合散之行，是為四。

[0626a16] 「復有四事，分別諸法。何謂為四？解暢諸義言辭所趣，曉了眾義不從他受，敷演諸法一切眾相慧印之源，令一切法立無相慧，是為四。

[0626a19] 「復有四事，所生之處常識宿命心念不忘，至成無上正真之意。何謂為四？諸根明利暢善惡法，以了他人意念是非；一切陰蓋咸得休息；所生之處常念不忘；志在無上正真之道；是為四。

[0626a23] 「復有四事，心念不忘至成正覺。何謂為四？常行定志曉習方便，智慧通暢明慧為首，明所行觀無所不覩，分別道慧光明遠照，是為四。

[0626a26] 「復有四事，心念不忘至最正覺。何謂為四？逮得總持無所生慧，以得超越永盡聖慧，以消滅慧觀于三界，以無底慧覩見三世，是為四。

[0626a29] 「復有四事，所生之處常識宿命，無能亂者至成正覺。何謂為四？以斷結著莫能亂者，口之所言未曾闕漏，皆達一切諸有業患悉是無為，逮得佛行無極大道，是為四。」

[0626b04] 佛於是頌曰：

「其心念成就，　　志性常明了，
　未曾忽忘法，　　由是致正覺。
　曉了一切法，　　柔和行仁慈，
　以達諸法無，　　解無央數行。
　遵承真智慧，　　聖達以具足，
　去心之穢垢，　　未曾懷嫉妬。
　方便以隨時，　　分別無上慧，
　志願甚弘大，　　乃至最正覺。
　其意得自在，　　道品三十七，
　心根以通達，　　識宿無數劫。
　知苦所由生，　　習因本根無，
　一切所有盡，　　解之悉本無。
　以菩薩正法，　　開化三界厄，
　使諸無明者，　　皆通無上道。」

[0626b19] 佛告持人：「菩薩有五事，行清淨力逮斯德句。何謂為五？以仁和性本淨慧力；所願清淨聖明慧力；德本清淨道力無量；所誓清淨則是慧力；休息罪業慧力清淨；是為五。

[0626b22] 「清淨慧力復有五事。何謂為五？其力以暢威儀禮節，斯念成就清淨慧力，善權方便曉無穢力，為眾生故聖力解明，以通達力勤修瑞應，是為五。

[0626b26] 「復有五事，清淨慧力逮是一切功勳之業。何謂為五？布施清淨則謂慧力，救攝眾生則清淨力，建立大慈則淨慧力，心懷大哀則淨慧力，以無極喜護淨慧力，是為五。

[0626b29] 「復有五事，為清淨力逮是功勳。何謂為五？其戒清淨成無權慧，以戒禁行救濟慧行，忍清淨莫能懷恨，以淨慧力救濟無勢，博聞清淨力靡不通，是為五。

[0626c04] 「復有五事，具諸功勳。何謂為五？以精進行志性慧力，以能勤修應清淨慧，一心慧力疾得定意，了禪定慧，以寂然淨察三界空，是為五。

[0626c07] 「復有五事，逮是功勳。何謂為五？智慧清淨博聞無厭，以見世力得度世力，強而有勢救脫劣弱，以聖明力曉了清淨，以淨慧力暢達有無生死無為，是為五。

[0626c10] 「復有五事，成聖明力逮是功勳。何謂為五？以承智力剖判諸觀，以曉了力究竟本淨慧明解脫，以成聖力盡無生慧致于道力，以一相自然淨，用智力察所有本淨，是為五。」

[0626c14] 佛告持人：「菩薩大士常當奉行如是比像清淨之法。」

[0626c15] 佛於是頌曰：

「五力無能當，　　乃致清淨慧，
　五陰蓋消除，　　神通自然成。
　布施持戒忍，　　精進一心慧，
　六度本無形，　　行者因有名。
　道行為一切，　　諸有不達經，
　解三界猶幻，　　乃致無從生。」

[0626c23] 佛告持人：「菩薩大士有三事法，雖在盛色，以法淨力常勤修慧。何謂為三？好樂道法，精進不惓，行無放逸，是為三。

[0626c25] 「復有三事，在於色法慧力清淨，疾成佛道至一切智。所以者何？勤精進者無放逸本成就諸法，以是清淨逮致道力速成精進，一切愍慧行不迴轉，以不迴轉究暢道法成就功德，已成功勳疾逮諸法通達慧力，以逮是者則世眾祐，便致暢畢無礙之德乃行如來，逮得聖慧觀如來，不久證明如來道慧。」

[0627a03] 佛告持人：「佛往宿世行菩薩業無央數劫，為燈光佛所見授決，最後究竟逮如是像，清淨慧力所度無極。若有菩薩致是慧者便轉法輪，我亦如今所轉法輪，暢師子吼亦復若斯。以致斯慧，便於諸法而得自在，已得自在便成大道。若欲逮是無極道慧，當學是法，亦復不久當疾得佛無極正覺。」

持人菩薩經妙慧超王佛品第二

[0627a12] 佛告持人：「乃往過去久遠世時，無央數劫不可稱限，越是無量。爾時，有佛號妙慧超王如來、至真、等正覺、明行成為、善逝、世間解、無上士、道法御、天人師，為佛、世尊。其佛世時，諸聲聞眾不可計數，其諸菩薩無央數會，皆是其佛本學道時至願所致。佛國清淨功勳巍巍，其佛國土無三惡趣、八難之處，眾生安隱福同快樂，皆離貪欲除去五蓋，如是比像無世俗義，唯以道品而相娛樂，以四禪定而行正受。」

[0627a21] 佛言：「持人！其妙慧超王如來，壽八十億姟百千劫，其國土人壽三十億姟。當爾世時，無有國王典制萬民，唯以妙慧超王如來、至真為法王，咸共稱曰無上道王。其妙慧超王如來、至真諸菩薩眾，能為一切普決疑網，多所歡悅頒宣菩薩無極法藏。

[0627a26] 「時，諸菩薩聞佛所說如是比像清淨法力，五百菩薩一心精進夙夜慇懃，不想念坐不想求食，盡其形壽不念服飾，唯念至真無極道王，思是像法清淨法力。以是一心德本所致，於彼壽終生於東方，去是佛土八千億國，適生未久亦逮此法，識念不忘悉見宿命，叡哲聰明諸根通達，無所不覩探古知今。

[0627b04] 「又其佛土，佛號無量華王，講說經法。是五百人生彼佛土，尋時其身年如十六，即報父母出家捐業，行作沙門淨修梵行，在其佛所奉行精進六十億歲。」

[0627b08] 佛語持人：「於彼世時五百菩薩，如是比像，值見諸佛二十億。普在其所夙夜精進，妙慧超王如來、至真，使五百人於萬劫中，值二萬佛而授其決，當逮無上正真之道，以億萬劫供養奉事二萬佛訖，是五百人皆同一劫次第成佛。

[0627b13] 「是故，持人！菩薩大士速欲逮成無上正真為最正覺，當精進學如是比像清淨慧力經典之要，夙夜勤修，勿得懈廢為放逸行。所以者何？諸佛本學皆由精進，無逸為本致最正覺、普具道品。佛皆識念往昔古世精進如是，見是十二億諸佛世尊所生之處，當得意力探古知今無所不通，各各識知一切宿命，如近不遠悉覩見之，皆由精進學是法故，無放逸行夙夜勤修未曾懈廢。」

[0627b22] 爾時，世尊以無極慈興大悲哀觀于四方，即如其像三昧正受，化現諸佛周遍三千大千世界，各為眾生頒宣經道決諸狐疑，聞各開解莫不歡悅，復重為演菩薩之法。

[0627b25] 爾時，世尊尋現神足顯其威德，使竹園中諸會菩薩，皆見十方諸如來，在其世界敷演經法。時諸菩薩各從坐起，叉手自歸為佛作禮，各自歎曰：「至未曾有！諸佛世尊威德聖慧不可思議，道法超殊巍巍無量，猶如虛空不可攀逮。」

[0627c01] 時，佛即告諸菩薩曰：「是不為難！如來、至真不可限喻。所以者何？族姓子！解諸法界無所不達，所解法界，如來、至真其一毛德神足變化不可稱限，光明普照江河沙等十方世界。其光明中各演音聲頒宣經道，其一毛孔億百千姟神足變化不足為難。所以者何？如來、至真神足功勳不可限量，巍巍如是。

[0627c08] 「又，族姓子！如來、至真見眾生心以為說法，少有信樂如是像法，精進勤修志樂慕求，是無量法亦復希有。所以者何？如來今興在五濁世。何謂五濁？一者、人多弊惡不識義理；二者、六十二疑邪見強盛不受道教；三者、人多愛欲塵勞興隆不知去就；四者、人壽命短，往古世時八萬四千歲以為甚損，今壽百歲或長或短；五者、小劫轉盡三災當起無不被害。若有在此五濁惡世能信樂是如斯像法深妙道義，有一人好能受如此佛正真慧，是為甚難至未曾有，何況信樂如來所行受持乎？

[0627c19] 「族姓子！佛從古無央數劫被大德鎧，長夜遵習如是像法精進忍辱仁慈博愛。若見眾生在於厄難勤苦之患無救護者，心生恐懼墮於惡趣，願生彼土導利眾生，救濟眾厄令入正道。如來、至真德不可量，如空無侶勇健獨步度脫十方。是佛往昔過去世時本願清淨，今有信樂是無量法深妙之義愛喜受持，皆往古昔曾見被訓故今信喜，現人少有信樂。於斯如來所顯如來十力、四無所畏、十八不共，諸佛之法空無之慧，希有好喜入斯法者。若有入斯，皆是如來威德所致，神足變化勇猛功勳。佛以慧力善權方便，長夜開化勤修不解，皆由往宿矜矜一心不捨此法，常行大慈修無蓋哀，大喜大護救濟眾生。

[0628a04] 「又，族姓子！諸菩薩學，少有愍念於五濁世成最正覺，為諸眾生在五濁世，開導大難亦復希有，如吾於今所立教訓。所以者何？往古宿命通大精進積功累德，每生自剋布施頭目，肌肉支體妻子國邑，群從車乘無所愛悋，不計身命無所貪慕，三界無怙惟道可恃，以無極力行權方便開化眾生，能成無上正真之道。

[0628a11] 「佛悉憶念往宿世時，一日之中所施無量，并惠身命無所愛惜，皆由愍念眾生之故。開化盲冥令見道明，亦識往宿無數世時，見飢饉者無有飲食，供養之具可用施者，割己股肉煮之炙之，持用授之不以作患，心不懷恨惟行大哀，愍傷眾生奉無極慈。以是之故，當作斯觀，遵修如是通大精進開化眾生，如斯精進積累功德，逮致無上正真之道。

[0628a19] 「是故，諸仁！諸族姓子！勤學如是微妙精進，以習如是無極道法，亦當如我往昔所行菩薩之業開化眾生。如是無異頒宣經道，亦如我今有所救脫，是賢劫中所興千佛皆當咨嗟吾本所行，各當說言：『能仁如來本行精進，不可限量不可班喻，道慧巍巍所度無極，於五濁世五逆亂中開化眾生，如是無窮不可計盡。』

[0628a26] 「是故，族姓子！假使有人如是比像奉精進行，愛樂勤修而無放逸，疾成正覺。又吾於是逮無上正真道為最正覺，臨滅度時所度無量。若有能遵如是精進，應如至教而不懈廢，取如芥子佛之舍利建立塔寺，皆當得佛滅度之業。所以者何？佛興愍哀。為諸將來眾菩薩施，本為菩薩行佛道時曾所訓誨，由是緣故顯示大道。

[0628b04] 「又復慈愍墮八難者，故興大哀普布舍利。若取舍利大如芥子建立塔寺，面見如來手自供養，滅度自後覩其舍利，心懷悅豫所立地處，以是地施於舍利而興塔寺，隨心所願興于大哀。本宿命時行菩薩法，等心眾生誓願所致舍利遍流。

[0628b10] 「佛所積功累德，光光不可限量，巍巍如是，愍念眾生興于大哀，最後末世立無極慈加於一切。若有菩薩受是像法，好喜慕樂勤修精進而不放逸，用至願故最後末世受如是像，弘雅經典能持講誦，為他人說令普流布建立菩薩。若有持誦為他人說，以是像典勸諸菩薩，令學諷誦轉復宣布。所以者何？若是景摸久在天下，則佛正道永長現矣！如來常存以是觀之。

[0628b18] 「族姓子！佛本往世如是方便，攝護眾生建是經典，以用將養未來俗世，在五濁世宣布斯典。若族姓子所在郡國縣邑、州域大邦，如是像典所流布現，受持諷誦廣為人說；如是學士、族姓子等，見佛現在、臨滅度時、如來遊彼，佛則現在而不滅度。所以者何？族姓子！佛不曾說乎？佛者法身。若見法者則覩如來，莫以色身觀於如來。若信正典聞見受持則覩如來，聞法奉行住如法教乃曰見佛，聞宣正典順法入道乃曰見佛。佛以未曾以法生法，以能行法敷演正典，不懷妄想猗求諸法則覩如來。一切諸法悉無所著，爾乃名曰覩如來耳！

[0628c01] 「若族姓子！不見諸法則覩如來。所以者何？如來、至真不存有法非法之辭，不當觀見如來。所以者何？如來曾說假引譬喻，猶如縛栰，尚當除法，況非法乎？以除是法非法之行乃見如來。所以者何？如來、至真皆除諸法，不宣諸法而有處所也。無所興起亦無名號，況復講說諸處所乎？所以者何？皆除一切諸法。若能順斯如來觀者，則見如來也。佛本以斷一切諸法乃覩正覺。所以然者，一切諸法皆虛不真，覩一切法本無本淨，觀真諦者乃見如來。

[0628c11] 「又，族姓子！不得諸法則無諸法，謂無放逸。彼無有法亦無非法，以無有法亦無非法乃以了斯義，以了斯義乃見本淨，以平等觀乃見如來，見法如是則見如來，觀如來然見平等覺。若有異觀如來至真則為邪觀，已邪觀者，則為虛觀，不真諦觀也。

[0628c17] 「又，族姓子！其真諦者消除一切音聲言辭，不真不虛亦無真虛，蠲去一切諸所有業，悉不復得一切所受乃見如來。所以者何？如來、至真不覩諸法有所生者，若令生者以除一切所見諸法，乃曰自然。以解自然，如是觀佛，乃謂吾等觀佛如是，所見若斯，佛之所說也。

[0628c23] 「如是觀佛，皆入一切諸法本無，已了一切諸法本無，便了諸一切本無興顯道法，分別諸行一切本淨，一切諸法歸于本無，一切諸法皆如來法也。自然入道，一切諸法皆以普入如來境界，一切諸法界不可議成最正覺。

[0628c28] 「故族姓子！佛說言，一切諸法皆如來界，無有境界為如來界。所以者何？一切諸法所有境界，計彼諸法無有境界，則如來界也。一切諸法以為境界，無斯諸界乃曰有界。所有界者亦如來界，一切眾生行無境界，而悉曉了真諦淨界，雖知是法永不解達。如來、至真解達如是無所不通，是故名曰無有境界也。

[0629a05] 「如來界無所有界，則如來界也。所以者何？佛說諸界真諦本末，無有諸界乃如來界，一切諸界如來界也。無界非界分別曉了靡所不達，是謂證明，無所有界則如來界也。

[0629a09] 「唯族姓子！解一切法是無境界則如來界也，乃入道義。觀如是法，爾乃逮致如來境界。樂無所樂是如來界，而無所著亦無憎愛。所以者何？以知無界乃曰佛界，故言無有界則如來界。用一切法不可得故無有處所，於一切法無所著故，是則名曰如來境界。遊居入慧，一切諸法悉無所入，故無六門亦無所入。所以者何？族姓子！皆無有門亦無所入則無有見。所以者何？如來、至真不得諸法有所入處也。而有所見也、有所說者也，亦無善惡麁細微妙言辭本末，是則名曰入一切法。入無有相，無應不應一切諸法，不精進不懈怠，無合不散，是乃名曰一切法門，曰無名門、無言辭門、無所入門、無所著門、無訓誨門、無生門、永寂然門，不以是門可用知法。

[0629a24] 「若見法者，不以法門、永寂然門，不以是門可用知法。若見法者，不以法門能證諸法，亦無所出入。所以者何？一切諸法皆無有門，門不可得，一切諸法為虛偽門，一切諸法悉本清淨，一切諸法門不可量，一切諸法無斷不斷無有邊際，故曰，族姓子！一切諸法悉不可得皆虛無實，一切諸法門不可量不可得限。其本際門不可盡極、無能斷壞，得本際者若壞本際，真實之義也。若族姓子及族姓女，至斯法門悉解達了，因得普入一切法門，皆能頒宣眾生心。」

[0629b05] 時佛復告持人菩薩：「若有菩薩大士，欲以方便解一切法，分別諸法義之所趣，欲得意力具足成就，隨時之宜入於諸法，所生之處心斷絕。若以寂定心念，成無上正真之道，志習入斯比像法門。若能逮得是法門光，勤學斯法速疾歸附。」

持人菩薩經卷第一

【經文資訊】大正藏第 14 冊 No. 0481 持人菩薩經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，張文明大德提供，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA