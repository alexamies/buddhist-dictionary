佛說華手經卷第一
  (亦名攝諸善根經)

後秦龜茲國三藏鳩摩羅什奉　詔譯

序品第一

[0127a07]  如是我聞：

[0127a07]  一時，佛在王舍城迦蘭陀竹園，其  中閑靜，宜修遠離，行空、無相、無願定者所應  住處。

[0127a09]  爾時慧命舍利弗，於日晡時從禪定起，  往詣佛所，頭面禮足，却坐一面。大目揵連、摩  訶迦旃延、摩訶俱絺羅、摩訶劫賓那、摩訶均
陀、須菩提、無訶羅闍、婆耆舍、難陀、難提、伽跋  難陀、阿難、金毘羅、那羅陀、婆私詫、無醯羅、  優波離，有如是等五百比丘，皆於晡時從
禪定起，往詣佛所，頭面禮足，却坐一面。

[0127a15]  爾時，  復有名聞比丘、護國比丘、天敬比丘、樂名聞  比丘、樂眾比丘、樂欲比丘，有如是等五百比
丘，於舍衛國夏安居已，趣王舍城，詣竹園中，  頂禮佛足，却坐一面。

[0127a20]  爾時，彌勒菩薩與三萬菩薩，於瞻婆國夏安  居已，來詣竹園，頂禮佛足，却坐一面。跋陀婆  羅菩薩、寶積菩薩、導師菩薩、星得菩薩、那
羅達菩薩、因陀達菩薩、水天菩薩、梵天菩  薩、善力菩薩、大意菩薩、勝意菩薩、增意菩  薩、不虛見菩薩、善發菩薩、大力菩薩、常精進
菩薩、不休息菩薩、日藏菩薩、持世菩薩、持  地菩薩、持甘露味菩薩、善住意菩薩、無量  意菩薩、堅意菩薩、越三界菩薩、無邊力菩
薩、無量力菩薩、金剛力菩薩、無等力菩薩、無  動力菩薩、疾辯菩薩、利辯菩薩、深辯菩薩、無  邊辯菩薩、無量辯菩薩、文殊師利法王子、華
德藏法王子、曇無竭菩薩、寶手菩薩、持寶  菩薩、轉無量劫莊嚴菩薩、轉女相願菩薩、轉  男相願菩薩、轉眾生相願菩薩、無邊自在菩
薩、無量自在菩薩、壞自生緣自在菩薩，是  諸菩薩，能隨無量眾生行願，而度脫之。各於  其處夏安居已，遊行諸國遇集中路，俱詣佛  所，頭面作禮，却坐一面。

[0127b09]  爾時，世尊知諸大眾  皆悉雲集，以神通力，令摩伽陀國舊住比  丘、比丘尼、優婆塞、優婆夷皆詣竹園，頂禮佛  足，却坐一面。

[0127b13]  爾時，長老摩訶迦葉在韋提訶山帝釋石室，  五百比丘俱止其中，皆行頭陀，乞食納衣，受  常坐法，隨敷樹下，少欲知足，樂遠離行。

[0127b15]  時大  迦葉以佛神力，於彼石室忽然不現，現於竹  園，行詣佛所。世尊遙見告諸比丘：「汝等且觀，
是大迦葉今從彼來。是人常修阿蘭若行，乞  食、納衣、麁弊三衣、邊外遠住，少欲知足，樂遠  離行，於一切法心不與合，聲聞德行皆悉
具足；我諸弟子於是法中無能及者。汝等當  知，是大迦葉尚不樂與諸天言說，何況人耶！」

[0127b23]  爾時，世尊遙命之曰：「善來，迦葉！久乃相見。汝  當就此如來半坐。」佛移身時，大千世界六  種震動，有大光明遍照世界，大音普聞，如
擊金鍾。

[0127b26]  摩訶迦葉偏袒右肩，右膝著地，長  跪合掌，白世尊曰：「佛是大師，我為弟子。佛之  所有衣鉢坐處，為弟子法不應受用。所以者
何？如來衣者，一切世間諸天及人供養、恭敬，  如宗塔廟。我昔從佛受僧伽梨，恭敬、尊重未  曾敢著，我從是來不生欲覺、瞋覺、惱覺，不生
欲熱、恚熱、癡熱，以自燒惱。

[0127c03]  「世尊！以要言之，我  於學地受世尊衣，以頂戴時即成無學。我  為順教受如來衣，而實不敢生高下心；但
手執持，不親餘身；若未澡手亦不敢捉，豈敢  輕慢枕於頭下？常與身俱未曾遠離；我持此  衣，敬如舍利；佛捨與我，我不敢著，自持衣來，
心常念佛，除入餘定。入餘定時，無有地相、  水、火、風相，亦無今世、後世之相，於諸所有  見聞覺知心之所行，於中無想亦無無想。

[0127c11]  「世  尊！諸無想行及無想定，過諸想行過諸想定  及眾想行，我於是中不見學行若無學行，不  見如來若如來法及如來行。譬如虛空，有種
種名，名曰虛空，虛誑無住亦無所有，無取、無  捨、無諍、無受，又名如實，亦稱清淨；無色、無形  不可得見，雖以是等種種名字，名字虛空，
而虛空相不可得示，若大、若小、若高、若下、有  邊、無邊。

[0127c19]  「世尊！聖智慧名能知一切，而是聖慧  亦不能知虛空分數、若干形色，如是相緣。

[0127c20]  「世  尊！如來亦爾，或言為佛，或言大師，又稱世尊；  為炬、為燈、為歸、為救、為世間舍、為照明者、為
將導者、療眾病者、示說道者、究竟道者、一切  智者。雖以是等世俗假名稱讚如來，我於是  中不見有法，無受無得。所以者何？一切諸
法本自空故。譬如幻師，幻作灌頂轉輪聖王，  有四種兵、七寶具足，遊四天下。其諸民眾見  有種種差別形相、若干言音。世尊！是轉輪
王不作是念：『我為尊貴，統四種兵，遊諸天下。』  是四種兵，亦復不念：『王是我主，我為從者。』雖  有所為而無心念。世尊！此諸法相亦復如是，
無有如來，亦無聲聞若學、無學，無辟支佛，亦  無凡夫。

[0128a04]  「世尊！是法相中，若如來法及如來相，  皆不可得，亦不可知，不可得取。辟支佛法、辟  支佛相，若聲聞法及聲聞相，凡夫心法及凡
夫人相，皆不可得，亦不可知不可得取，是法  相中色相、色法，皆不可得，無知無取，受、想、行、  識、識法、識相，亦不可得，無知無取。

[0128a09]  「世尊！又是  相中所謂色空，以是故空，是處色空，皆不可  得。受、想、行、識空，以是故空，是處識空亦不可  得。

[0128a12]  「世尊！又是相中，謂如來空，如來法空。以是  故空，及此處空，皆不可得。乃至凡夫、凡夫法  空，以是故空，及此處空皆不可得。猶如幻化
轉輪聖王及四種兵，是中實無轉輪聖王，無  四種兵，無幻、幻事，無地、地種，無水、火、風，水、火、  風種，無虛空、識，虛空、識種。

[0128a17]  「世尊！我觀諸法皆  亦如是，我從本來，不在此法，於是法中亦無  分別。我以此法念佛功德，是名正道。世尊！
若善男子、善女人，入如是道而行餘法，隨順  餘師敬從教誨，謂有正見，則無有處。

[0128a21]  「世尊！  我於此法無有所疑。我入此門，知一切法皆  是一相，所謂離相、無所受相。我於帝釋石室
中住，承世尊命故來到此，欲於佛法請質所  疑。而今如來顧命分坐，大千世界六種震  動，我即惟曰：『如來希有！成就甚深清淨大
法，自然無師，成無上道，住大慈悲，摧憍慢幢。  今乃顧命弟子分坐，如貧賤人，以尊敬心見  轉輪王；時轉輪王命之共坐，是貧賤人生希
有心。我見聖王尚以為難，況復得與分床共  坐！佛亦如是，一切智人有大威德，法王無  師，自然逮覺，一切聲聞及辟支佛無能勝者，
況餘世間一切天、人、阿修羅等。我今得見親  近諮請，已為大利，況乃見命分床共坐，甚  為希有！』我作是念：『如來深具大慈、大悲、大喜、
大捨，不自矜高我為最尊、世間中上；如來功  德而自顯現，是名不與一切聲聞、辟支佛共。』」

[0128b09]  爾時，世尊讚迦葉言：「善哉，善哉！如汝所言。如  來無量，亦能成就無量大法，謂不可量爾所  布施施波羅蜜、爾所持戒戒波羅蜜、爾所忍
辱忍波羅蜜、爾所精進精進波羅蜜、爾所禪  定禪定波羅蜜、爾所般若般若波羅蜜、爾所  三昧三昧波羅蜜、爾所功德功德波羅蜜、爾
所行願行願波羅蜜、爾所方便方便波羅蜜、  爾所解脫解脫波羅蜜、爾所解脫知見知見  波羅蜜。迦葉！如來成就四無等智，能於大
眾正師子吼。何謂為四？戒品無等、定品無  等、慧品無等、佛法無等，是名如來四無等智。」

[0128b20]  爾時，世尊欲明此義而說偈言：

「諸佛智無等，　　世所難思議，  
心業清淨故，　　能正師子吼。  
當作師子吼，　　怖畏諸外道，  
聞佛甚深法，　　當墜於大坑。  
若人住我相，　　及住眾生相，  
是人於佛法，　　我說為外道。  
若人依法相，　　依我我所相，  
是人於佛法，　　我說為外道。  
若人貪著戒，　　及餘諸功德，  
著多聞自高，　　我說為外道。  
若人著小欲，　　知足遠離行，  
及麁弊納衣，　　我說為外道。  
如空無觸閡，　　煙塵所不污，  
我說沙門法，　　無染亦如是。  
如人以名華，　　塗香及燒香，  
供養於虛空，　　虛空不生喜。  
若污以埃塵，　　不染虛空性，  
以本性淨故，　　沙門法亦爾。  
若以惡口毀，　　虛空無恚恨，  
沙門法無染，　　其喻亦如是。  
若人於是法，　　已學今當學，  
其心無染著，　　是名真沙門。  
如空無障礙，　　煙塵不能污，  
沙門法如是，　　本淨無變異。  
如月在空中，　　其明無翳閡，  
亦不生是念，　　我光能悉照。  
比丘入他家，　　不染世八法，  
亦如月無念，　　我能無所染。  
比丘入他家，　　不應懷憍慢，  
自大自高心，　　若生皆當滅。  
當以慈愍心，　　無欲無所求，  
說法廣饒益，　　淨行於世間。」

神力品第二

[0128c25]  爾時，世尊告迦葉曰：「汝且就座請問所疑，當  為汝說令得悅解。」

[0128c26]  爾時，迦葉即從地起，頂禮  佛足隨次而坐。是時，世尊復現神力，令諸國  土所有比丘、比丘尼、優婆塞、優婆夷，皆承佛
力來詣竹園，頂禮佛足，却坐一面。時四部眾、  天、龍、夜叉、乾闥婆、阿修羅、迦樓羅、緊陀羅、摩  睺羅伽，人非人等來入竹園，皆見廣博不相  逼礙。

[0129a03]  爾時，世尊又現神力，令此三千大千世  界諸四天王、帝釋、梵王、光音諸天、遍淨天、廣果  天、無誑天、無熱天、喜見天、善見天、阿迦膩吒
天皆承佛力，至王舍城行詣竹園，合掌禮佛，  却住一面。

[0129a07]  爾時，世尊復以神力，令娑伽羅  龍王、阿耨達龍王、欠婆羅龍王、輸陀羅龍王、  橋陀龍王、難陀龍王、跋難陀龍王、摩那斯龍
王、德叉迦龍王、孫陀羅龍王、伊羅鉢龍王，有  如是等億千龍王，承佛神力來詣竹園，頂禮  佛足，却住一面。

[0129a12]  爾時，三千大千世界天、龍、夜  叉、乾闥婆、阿修羅、迦樓羅、緊陀羅、摩睺羅伽  等，上至阿迦尼吒天，皆承佛力來入竹園，并
先在坐諸菩薩眾、比丘、比丘尼、優婆塞、優婆  夷，皆悉容受，不相妨閡。

[0129a16]  爾時，世尊告目連  曰：「汝與如來敷置高座，吾今當說斷眾生疑  經，悉知一切眾生深心，皆令歡喜得入法海。
說諸菩薩摩訶薩行及淨佛國化眾生業，亦  說成就檀波羅蜜、尸波羅蜜、羼提波羅蜜、毘  梨耶波羅蜜、禪波羅蜜、般若波羅蜜，亦說成
就諸法門行，能知一切眾生諸根及處非處，  令諸比丘、比丘尼、優婆塞、優婆夷、天、龍、夜叉、  乾闥婆、阿修羅、迦樓羅、緊陀羅、摩睺羅伽、人
非人等皆得歡喜。我於過去業緣果報及心  所願，智無有礙，當為汝等說其少分。」

[0129a26]  時，大目  連即從坐起，頂禮佛足，為佛敷座高至梵天。  又於空中作經行處，七寶莊嚴柔軟細滑，如
加陵伽，長千世界廣七百由旬，經行坐處皆  有窓牖，七重行列、七重寶窟、七重欄楯、七重  寶網羅列圍遶。其座左右寶樹行列，金銀琉
璃頗梨所成，金樹銀葉頗梨為華琉璃為果，  銀樹金葉琉璃為華頗梨為果，琉璃樹者銀葉  金華頗梨為果，頗梨樹者金葉銀華琉璃為
果。諸寶樹間皆有浴池，八功德水充滿其中，  其池四邊有四寶階，金銀琉璃頗梨所成，底  有金沙，青黃赤白雜色蓮華彌覆水上，鴛鴦
眾鳥相和而鳴。七寶羅網覆諸池上，竪諸幢  幡燒眾名香。於經行處華深七仞，其眾華上  有化比丘，皆如目連。

[0129b11]  爾時，目連以神通力化  作座訖，還詣佛所，白世尊曰：「我已敷座，唯  聖知時。」

[0129b13]  佛告目連：「雖設此座，如來不於變化  座上為眾說法。」

[0129b14]  爾時，佛告示無量緣菩薩：「汝  為如來敷置法座，我今當坐，說斷眾生疑  經。」

[0129b16]  時示無量緣菩薩承佛教已，欲敷法座。於  時，三千大千世界其中菩薩各以上衣積為  高座。於時如來而作是念：「我今當現神通之
力，令諸菩薩自知所願，發心行道淨佛國土  成就眾生。及成佛時，國土嚴淨，聲聞菩薩眾  數如是，演說正法度人如是，壽命長短佛法
如是，形色相好正行如是，滅度之後法住久  近；令諸菩薩各於衣中見如是事，得斷所疑。」

[0129b24]  爾時，世尊安詳而起，昇于高坐入佛三昧，其  三昧名示無量緣。時諸菩薩各於衣中，自見  所得嚴淨國土成無上道，聲聞菩薩眾數如
是，壽命長短色相如是，精進正行功德如是，  演說正法度人如是，滅後舍利流布如是，法  住不壞久近如是，各於衣中見如是事。

[0129b29]  時諸  菩薩同時發聲而說偈言：

「淨行最高尊，　　諸法中自在，  
以功德莊嚴，　　禪定力無礙。  
聖主無諂曲，　　無憍慢戲調，  
得聖明解脫，　　住深三昧故。  
住佛深三昧，　　現無上聖通，  
以無礙智慧，　　悉現未來事。  
我等得見己，　　其心安不動，  
則為坐道場，　　降魔具三昧。  
我等便為得，　　諸佛無上眼，  
以是無上眼，　　見諸法皆空。  
名眼而無閡，　　名見而無見，  
達諸法無礙，　　是名無上眼。  
等心於有無，　　因是得佛眼，  
能於三界中，　　普見無障礙。  
佛入三昧故，　　令我得是眼，  
及諸總持門，　　遍入一切法。  
我等始於今，　　見佛無盡智，  
因本修無量，　　清淨行所得。  
非少施戒慧，　　能逮是果報，  
故處師子座，　　光明照十方。  
令諸天龍神，　　皆知我作佛，  
亦悉知我等，　　本行業因緣。  
佛處無畏座，　　說法斷眾疑，  
猶如師子王，　　處林而獨吼。  
本從無量劫，　　修集是智慧，  
今以三昧力，　　普令天人知。  
本求兼利故，　　修無量施戒，  
忍辱進定慧，　　行是為眾生。  
以是行因緣，　　故處師子座，  
我等今合掌，　　唯願斷所疑。  
隨法住久近，　　令眾得法明，  
悉斷諸疑網，　　通達一切法。」

[0130a05]  於時眾中，有法王子名華德藏，即從坐起，偏  袒右肩，右膝著地，合掌向佛，作是念言：「我欲
從佛問諸法門、金剛句門、重句門、不斷句門、修  集一切諸法句門。若善男子、善女人學是句  門，於一切法門，當得無閡眼智方便。唯願
如來，觀我先世所種善根，深心求道發大莊  嚴。」

[0130a11]  於時，如來觀此菩薩從初發意所種善根，  深心求道大莊嚴已，顧視眾會口出妙光明  如熾焰，遍照無量無邊世界，山林、牆壁、地、水、
火、風及虛空界皆一金色，八方上下流演  無閡。

[0130a15]  爾時，三千大千世界所有眾生，皆自見  身如真金色，眾生多為欲火所燒，自覺其身  婬欲意息；多為瞋恚火所燒者，自覺其身瞋
恚意息；多為愚癡火所燒者，自覺其身愚癡  意息。普此三千大千世界大地獄中苦惱眾  生，以佛神通本願力故，暫得休息。

[0130a20]  爾時，三千  大千世界，其中眾生業障，報障，煩惱障所覆，  以佛神力及華德藏本願力故，皆得暫廢。

[0130a22]  爾  時如來身諸毛孔，普放無量業報光明，皆令  眾生增長善根。所放光明，過于東方無量無  邊恒河沙等阿僧祇國；南、西、北方，四維、上下
亦復如是。佛放光已舉聲謦欬，其聲遍聞一  切世界。

網明品第三

[0130a29]  爾時，東方過無量無邊阿僧祇世界，國名一  蓋，是中有佛，號一寶嚴，現在說法，與網明菩  薩摩訶薩授阿耨多羅三藐三菩提記，作
如是言：「今是菩薩摩訶薩，次於我後當得作  佛。」

[0130b04]  爾時，網明白彼佛言：「今此大光及大音聲，  誰之所為？」

[0130b05]  彼佛答言：「西方去此過于無量阿  僧祇國，有世界名娑婆，佛號釋迦牟尼，今  現在為菩薩說攝一切法斷眾生疑令眾歡
喜菩薩藏經。彼有菩薩名華德藏，欲問彼佛  攝一切法能起無量功德法門。網明當知，彼  世界中所有菩薩皆發大願無限之行，俱集
彼會，餘諸世界尠有如是大莊嚴者。彼菩薩  眾若有得見聞其名者，尚得大利，況復供養  親近諮問！」

[0130b13]  爾時，網明白彼佛言：「唯然。世尊！我  欲詣彼娑婆世界供養、禮覲釋迦牟尼佛，及  見彼土具足莊嚴諸菩薩眾。」

[0130b15]  彼佛報言：「汝自  知時，當以一心遊于彼國。所以者何？彼諸  菩薩威德難勝。」

[0130b17]  一寶嚴佛以眾蓮華與網明  言：「汝以是華供養彼佛，并稱我意，致敬問訊：  少惱、少病，起居輕利，氣力安耶？」

[0130b19]  網明菩薩禮  彼佛足，右遶三匝，即與無數菩薩大眾前後  圍遶，如大力士屈伸臂頃，於彼國土忽然不
現，到此世界。行詣竹園，頂禮佛足，而白佛言：  「唯然，世尊！我是網明。」

[0130b23]  佛言：「善哉！今汝安隱？」

[0130b24]  網明菩薩頭面禮已，却住一面，白世尊曰：「一  寶嚴佛問訊世尊：少惱、少病，起居輕利，氣力  安耶？以此蓮華奉上世尊。」佛即受之，轉與彌
勒。

[0130b27]  彌勒受已，告跋陀婆羅等五百菩薩言：「諸  善知識！如來與我此眾蓮華，今與汝等。」

[0130b28]  時跋  陀婆羅菩薩、寶積菩薩、導師菩薩、星得菩薩、  水天菩薩、善力菩薩、大意菩薩、勝意菩薩、增
意菩薩、不虛見菩薩、住意菩薩、過力菩薩、常  精進菩薩、不休息菩薩、日藏菩薩、持世菩薩、  持地菩薩、越三界菩薩、無量力菩薩、金剛力
菩薩、堅意菩薩、無邊自在菩薩，有如是等五  百菩薩，皆從彌勒受蓮華已。白世尊曰：「我  等本願，若有眾生得聞我名及見我者，皆得
必定於阿耨多羅三藐三菩提。世尊！彌勒菩  薩與我此華，我等今以散於東方過去、未來、  現在諸佛，亦以供養南、西、北方、四維、上下，過
去、未來、現在諸佛，願所散華遍到十方無量  世界，其中眾生若見此華聞其香者，當隨我  等本所志願深心所行，不捨一切眾生力故，
皆當必得阿耨多羅三藐三菩提。」

[0130c14]  時諸菩薩  以此蓮華欲散十方，佛以手摩一一華中佛  身悉現，此諸化佛從空而去，亦作是言：「若  有眾生不信諸法空如幻化、無相無緣；是諸
眾生，佛不為師，非佛弟子。」即說偈言：

「諸法空無相，　　無取無所緣，  
一切如幻化，　　亦如水中月。  
不以空故空，　　性本常自爾，  
是名佛所說，　　最上微妙法。  
諸法空無相，　　亦復無有我，  
若人如是知，　　則為無貪諍。  
若人樂是法，　　佛則是其師，  
我等以佛力，　　當遊於十方。」

[0130c27]  時諸化佛各說此偈，遍至十方。

[0130c27]  網明菩薩白  佛言：「世尊！此諸菩薩本願清淨至未曾有，能  令此土苦惱眾生并餘世界多惱患者，聞其
名字皆得必定阿耨多羅三藐三菩提。但為  如來及諸菩薩不應生此雜惡世界。所以者  何？譬如無價寶摩尼珠，能除一切眾生衰
惱得安隱樂。若有智人善識寶相，聞此寶珠  有大功德，心念想像周行推覓，見在不淨糞  穢坑中，有諸工巧貧窮下役弊惡之人，止住
其邊，猶尚不識此寶珠名，況復能知所有功  德？時求寶者見如是已，即作此言：『是珠不  應在斯穢處。』時貧賤者語此人言：『何等是珠？
今為所在？』時求寶者指珠示之。其人無智不  識寶相，便作此言：『汝雖如是讚此寶珠，我等  不見是珠功德。汝言無實誰當信者？』時求寶
人即於其處出珠持去，其後貧人遭諸衰惱，  疾病諍訟眾苦不安。

[0131a14]  「世尊！娑婆世界亦復如是，  皆相殘食貧窮下賤成就惡法，亦如寶珠，所  住之處穢惡充滿。世尊！是摩尼珠能滅衰惱
與眾安樂，當知是佛及此世界，具足莊嚴諸  菩薩眾；寶珠四邊貧窮下賤，當知是為娑婆  世界諸惡眾生。其諸男女聞珠功德，便行求
覓見在穢處，作如是言：『此珠不應在是處者。』  則是我等聞十方國現在諸佛稱揚世尊，及  此世界具足莊嚴大菩薩眾，故來欲見禮敬
問訊；而見此土多諸苦惱、濁亂、罪垢薄福眾  生充滿其中。世尊！如此寶珠在不淨處光明  不現，猶如如來及大莊嚴諸菩薩眾，今在此
土功德不現。如摩尼珠，雖在穢處亦能少  利諸貧賤者。如今世尊於此世界但現大光，  如來真實光明色相、功德、勢力、自在神通及  本願力，皆悉不現。

[0131a29]  「世尊！此土眾生善根  薄少，尚不能信如來所現光明功德，何況能  信諸大菩薩所有功德，則無是處。世尊！如
求寶者，從不淨處出此寶珠持之而去，其後  貧人遭諸衰惱、疾病、諍訟、眾苦不安。佛滅度  後，讀誦修集如是經者，生餘國已，此世界中
有大衰惱，乃至不聞佛法名字。所以者何？是  諸眾生樂處惡法，共相殘食，沒在種種諸大  衰惱，無有淨行、福行、慧行，則失大利。

[0131b08]  「世尊！  若善男子及善女人，欲求善利成佛道者，不  應生此；求聲聞者，猶尚不應生此世界，何況
菩薩！所以者何？如阿鼻地獄、等活地獄、黑  繩地獄、大熱地獄、熱地獄等，其中眾生無須  臾樂。世尊！彼土如來及諸菩薩，見此娑婆世
界眾生，猶如在此諸地獄中受眾苦惱；彼  土眾生生便常樂，我若說之未曾受故無能  信者。

[0131b16]  「世尊！我為聞法入淨法門，來詣佛所，  何用稱說彼土樂為？所以者何？一切苦樂皆  悉無常、無決定相。我等欲聞無苦、無樂、無常
非常、無想分別、無修非修、非為無為、無說  非說、無有世間及出世間、無漏非漏、無實無  虛、無有菩提及菩提分、無力非力、無闇無明、
無道非道、無果非果、無發無住、無所至處。

[0131b23]  「唯然，世尊！我等今者，欲聞是法。所以者何？一  切樂事，皆從虛妄福德因緣，現於世間。如來
法空，無形無相，無有十力、四無所畏，無諸神  通亦無說法、無苦無樂，離諸動念及心所行，  得是如相，故名如來。諸動念者，是實是虛、
是漏無漏、是名世間是出世間、是戒非戒、是  力非力、是畏無畏、是聖福田是非福田、是  名如來、是菩薩眾、是諸聲聞、是辟支佛、是通、
是願。如來悉斷此諸戲論。以是無礙、無畏力  故，能於大眾作師子吼現佛大音。

[0131c03]  「世尊！如  來亦能於厭惡中生無厭想，淨不厭中生厭  離想，又能俱離一心行捨，是名佛行、聖自在  行、不共聲聞辟支佛行。

[0131c06]  「世尊！不共行者，餘無  能及亦不能壞。所以者何？餘人智力不能及  知，諸佛世尊如是諸行若干分數，如是深
遠，如是因緣，如是寂滅，如是安樂。

[0131c09]  「世尊！如  來諸行無行，眾生所不能行。是故，世尊！如來  諸行，一切聲聞及辟支佛非所能行。非所行
者，非行非不行，一切聲聞及辟支佛於是法  中本無行力。是故，世尊！如來所行名無邊  行。無邊行者，諸佛如來本所志樂無有邊際。

[0131c15]  「世尊！是法不可以文字說，以文字說則離  此行。是法名為義趣法門，能開六萬六千法  門，皆令照明。世尊！一寶嚴佛常為眾生說是
法門。」

[0131c18]  說是門時，七萬七千諸菩薩眾皆逮得  是無閡法門，便能隨順如來之行，此諸菩薩  同聲唱言：「我等今者，則為已逮無上正覺。」六
萬眾生皆發無上正覺之心。

[0131c21]  即時，如來便為  授記。八百億萬那由他眾，於諸法中遠塵離  垢得法眼淨。復有三萬比丘尼眾，不受諸法
漏盡意解。時佛微笑，放大光明普照世界，地  大震動。

[0131c25]  爾時，阿難即從坐起，偏袒右肩，右膝  著地，白世尊曰：「何因何緣而現微笑，放大  光明普照世界，地大震動？」

[0131c27]  佛告阿難：「網明菩  薩說是法門，七萬七千諸菩薩眾皆得是門。  網明菩薩於此世界虛空分中，曾從八萬諸
如來所，聞是法門。聞已，逮此無閡法門，逮  此門，已常能遊化無量佛國。」

如相品第四

[0132a04]  爾時，東方過七百八萬阿僧祇國，有世界名  一寶聚，有佛號曰無邊寶力，今現在，無量大  眾恭敬圍遶而為說法。是無邊寶力佛與不
虛行力菩薩摩訶薩授阿耨多羅三藐三菩  提記，作如是言：「今是菩薩次於我後，當得作  佛。」

[0132a09]  時不虛行力菩薩，於彼眾中見大光明聞  大音聲，白彼佛言：「是為何佛光明音聲？」

[0132a10]  彼佛  報言：「西方去此過七百八萬阿僧祇國，有世  界名娑婆，彼中有佛號釋迦文，今現在，為大  莊嚴諸菩薩，說斷眾生疑令眾歡喜菩薩藏
經。」

[0132a14]  時不虛行力菩薩白彼佛言：「我欲詣彼  娑婆世界，供養、禮覲釋迦文佛，及見彼土具  大莊嚴諸菩薩眾。」

[0132a16]  彼佛報言：「汝自知時，當  以一心遊彼世界。所以者何？彼諸菩薩有大  威德，難勝難及。汝以我言問訊彼佛：少惱、少
病，起居輕利，氣力安耶？以此蓮華供養彼佛。」

[0132a20]  時，不虛行力菩薩從坐而起，頂禮佛足右遶  三匝，即與七萬八千菩薩於彼佛土，忽然  不現，到此世界。令此三千大千國土樹木
非時皆生華實，雨眾名華香氣普熏，上妙伎  樂同時俱作。

[0132a24]  時，不虛行力菩薩行詣竹園，頭  面作禮，手摩佛足，三自稱言：「我是不虛行力  菩薩。」

[0132a26]  佛言：「且止！明汝至心。」

[0132a26]  時，不虛行力菩薩  頭面禮已，而白佛言：「無邊寶力佛問訊世尊：  少病、少惱，起居輕利，氣力強耶？以此蓮華供  養世尊。」

[0132a29]  佛受華已，而問之曰：「無邊寶力佛安  隱、無恙，氣力康耶？」

[0132b01]  答言：「世尊！無邊寶力佛  少惱、少病，安隱無為。」佛以此華與彌勒菩薩。

[0132b03]  爾時，彌勒手執蓮華，作如是言：「以此蓮華善  根福德因緣力故，令善男子，若善女人發阿  耨多羅三藐三菩提心者，得淨佛土成就眾
生。所以者何？若諸眾生不種善根難可教化，  善根不具難可教化，善根微淺難可教化，樂  小法者難可教化。所以者何？是眾華中若人
欲見十方諸佛即皆得見，亦能得見無邊寶  力佛寶聚世界諸菩薩眾，及見彼土得共解  脫三明六通大聲聞眾。世尊！是華從深善根
因緣報生，是故我今以供諸佛，令眾發心求  佛道者得無障閡，未發心者亦令得發。如  如來通達諸法，無所壞相得無上道，我以是  心持華供養。」

[0132b15]  爾時，佛告跋陀婆羅：「何謂為法，  如來以如通達不壞，得無上道？」

[0132b16]  跋陀婆羅白  佛言：「世尊！無有是法，如來以如通達不壞  得成佛道。所以者何？如來不得是諸法相。若
佛不得，是不名法不名非法。世尊！無所得中  若有法者，則為如來起此法相。所以者何？諸  相所生皆因六入。如來尚自不得諸入，況無
得中而得相耶！有如是觀即復為相，是故佛  說一切諸法，無取無捨亦無隨順。如應行者  得是相故，名為如來。所以者何？佛所欲法皆
於如中，若取諸法則為壞如。如無如來，而因  如故名為如來；是如無相，因無相故名為如  來；是如無盡，因無盡故名為如來；是如不
壞，因不壞故名為如來；諸法如實，因如實故  名為如來。是故，世尊！一切法如即是如來，  如來即是一切法如。是故，世尊！無所住處是
如來義，於正通達亦不住故。是故佛說，若人  於法無取無捨無順無諍，是名一切世間福  田。」

[0132c04]  佛告跋陀婆羅：「汝住何處，能作是說？」

[0132c04]  答言：  「世尊！一切世間諸所住處我住其中，作如是  說：『世尊！我不貪著如凡夫住。』所以者何？凡
夫所住，即是貪著敗壞之相。若著壞相，是人  即為敗壞變異。世尊！實相不如世間所住，賢  聖於此世間相中無諍無二，名住世間；凡夫
於此無有行處。世間如焰，過諸入故；世間無  常，從緣生故；世間不淨，起惡業故。是故世間、  世間住處、世間壞相，皆悉住於無所住中。是
故我住無二法中，能作是說。」

[0132c13]  爾時，佛告跋陀  婆羅：「汝住此法，作是說耶？」

[0132c14]  答言：「世尊！佛所得  法，自捨如來無能知者。」

[0132c15]  「跋陀婆羅！吾得何  法？」

[0132c16]  「唯然，世尊！佛坐道場所得之法，若法非法  無有是處。」

[0132c18]  佛告跋陀婆羅：「善哉，善哉！如汝所說。如來道  場所得法者，是法非法亦非非法，我於此法  智不能行、目不能見無有行處，慧所不通明
不能了，問無有答，於此法中無受無取無垢  無淨。若我說是自所得法，若以相行行是法  者，則皆迷悶。跋陀婆羅！我於是法唯除諸佛
無證明者，現身菩薩一生菩薩於我是法亦  不能證，聞如是法尚懷驚怖，況斯已下能證  明者！」

不信品第五

[0132c28]  佛告跋陀婆羅：「來世當有比丘、比丘尼、優婆塞、  優婆夷，不修身、不修心、不修戒、不修慧，聞是
經說諸佛菩提無得、無失、無有分別、無垢、無  明，隨順於如，佛所囑累。驚疑怖畏墜大深坑，  作是念言：『如來名為得一切智，而今此經
說智不行、慧不能通、明不能了、問無有答、無可  知相。』是諸人等，見有讀誦說是經者，反加憐  愍，或生恚慢起怨賊心。

[0133a06]  「跋陀婆羅！汝觀末  世，有是顛倒違逆我者，是法中賊反得尊貴；  能說如來正智慧者，而被輕賤，不得住止僧
坊精舍。我以是法自然無師，於大眾中作師  子吼，是諸惡人不識如來及如來法，以不識  故，可呵事中生稱讚想，可譽事中生呵責
想。何謂可呵？若人於法有所貪取乃至善法，  是名如來之所呵責，是人以此所呵責事而  生稱讚，是則名為沙門中賊、污沙門者，於沙
門中為旃陀羅，僧中敗壞眾之糟糠，隨逐外  道深計斷常，起貪著法分別之心。

[0133a16]  「跋陀婆羅！  如來所說世間正見，可戲論法順生死理，欲  令眾生知業果報，此諸癡人於是法中生第一
想。跋陀婆羅！結髮梵志亦說世間罪福因緣，  若如是知名菩提者，則是梵志應得菩提。跋  陀婆羅！如是梵志我滅度後，自於所知見
有過失生厭離心，於我法中而求出家，既出  家已能得佛法。

[0133a23]  「跋陀婆羅！汝觀來世，是諸癡  人尚不能及事火梵志，如是癡人當如末迦梨、  富蘭那等，以我所說世間正見，順生死理業緣
果報可戲論法，為上智慧。是人則為毀謗如  來及如來法，不能見知出生死要。我說此人  不堪道器。所以者何？是人於我無量無邊阿
僧祇劫所集佛法，以微因緣而毀壞之，是人  則為生如來過、如來之賊。

[0133b01]  「跋陀婆羅！何等  名為稱讚如來、隨如來意而說法者？若於  諸法無貪無諍、無起無作無相無為，出過三
世而演說法，是人名為稱讚如來隨意行者，  是名佛子，從佛口生、從法化生。

[0133b05]  「跋陀婆羅！是  人  則  能讀誦、問答如是等經，是則名為隨  意行者、如法說者、隨法行者，我加神力。是人
昔曾受我教誨，我所勸請，能建法幢、吹大法  貝、擊大法鼓、張設法幡，為諸如來之所知  識。是人則著功德華鬘，住常樂處降諸魔怨，
世間希有見者獲利，堪任受持無上道器，為  諸菩薩諸佛所念，能淨法眼，於一切法無所  障礙，悅可佛意。佛聽是人親近禮事諮受正
法，以諸功德而自莊嚴，智慧深遠，為諸學  者雨大法雨，增長佛法敷覺意華，成解脫果  為坐道場，得佛菩提示眾生道，能演法施滿  眾生願。

[0133b17]  「跋陀婆羅！我今略說是人功德，若廣  說者少能信受，是人名為稱揚如來讚佛法  者。

[0133b19]  「跋陀婆羅！如人未見阿耨達池，若見餘池  作如是言：『與彼大池等無有異。』是人雖欲讚  美彼池，乃更毀損。跋陀婆羅！此諸癡人無是
功德，無如是法、如是智慧，以諸世間有漏正  見，生死染著而稱讚我，作如是言：『如來智慧  於此法中無有障閡。』雖欲讚我而實毀辱。又
如愚人聞金色黃，後聞人說閻浮檀金殊勝  相貌，不肯信受，語其人曰：『汝止勿言，真金色  黃，不如汝說。』此諸癡人亦復如是，無目盲冥。

[0133b28]  「若聞人說佛名法名，又聞如來三十二相、八  十種好，生在王家眷屬具足，出家學道戒定具  足，不聞真實佛法身相及真法相，但以是法
名一切智，名為如來。又亦不聞如來演說，以  何相故諸法非法？是人或時，聞是等經說  佛真身如實法相，則生疑怪。有是法耶？為如
是不？如彼盲人聞金色黃，後聞人說閻浮檀  金，生疑不信，為如是不？

[0133c06]  「又如愚人聞說大海，  其量彌廣三萬由旬，淵深八萬四千由旬，有  無量寶，其水一味不增不減。是人不信，作是
念言：『眾流皆注，云何不溢？』深廣如是，雖有  珍寶誰能得者？便謂大海無如是德。癡人亦  爾，但聞人說佛名法名，不聞甚深功德、智慧、
真實法相；或聞人說如是等經，究竟涅槃無  量法寶，得大解脫，令眾生得佛無礙眼。於  一切法無增無減，一切智慧無邊無際，功德
甚深難得崖底，一切餘眾無能測量，亦無壞  者。譬如大海不宿死屍，佛法亦爾，邪見惡人  失慧命者不得止住。又如大海同一醎味，佛
法亦爾，同趣涅槃一解脫味。癡人聞是不  能信解，謂無斯事非真實法。

[0133c19]  「跋陀婆羅！觀  是癡人，尚不自知生從何來、死至何所？於過  去世為行何行？不知業緣不知果報，於將來
世，當行何法？得何果報？為行智道為行識道？  若是癡人於是法中生非法想，我所呵法生  真實想，於我滅後不能依止如是等經。

[0133c24]  「跋陀  婆羅！我經中說，如來滅後若人毀謗佛法僧  者，汝等不應瞋恨憂惱，應作是念：『我等若生
瞋恨心者，則非沙門、非沙門法、不隨順道；若  為沙門而不隨法，終不能得信解通達阿耨  多羅三藐三菩提法。』」

佛說華手經卷第一

* * *

【經文資訊】大正藏第 16 冊 No. 0657 佛說華手經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
