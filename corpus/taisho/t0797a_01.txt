◎佛說貧窮老公經


宋沙門慧簡譯

[0742c06]  聞如是：

[0742c06]  一時，佛在舍衛國祇樹給孤獨園，與  千二百五十沙門俱，菩薩萬人。

[0742c07]  爾時，天龍鬼  神、無央數大眾共會，恭敬圍繞，聞佛說法無  不歡喜。

[0742c09]  時有一貧窮老公，年二百歲，眉生秀  毛，耳出於頭，齒如齊貝，手過於膝，貌而視之，  似如有相；而貧窮辛苦衣不蓋形，五體裸露
腹恒飢虛，行步纔動示有氣息。聞佛在世心  獨歡喜，晝夜發願由來十年今始得果，扶杖  而來求欲見佛，釋梵侍門勅不通之。

[0742c14]  老公因  大喚曰：「我生世不幸，貧窮辛苦飢餓寒凍，求  死不得活無所賴。我聞世尊仁慈普逮，萬物
蒙賴莫不受恩，心獨歡喜晝夜發願，由來十  年今始得果，是以遠來，乞一特見，求離眾苦。  而卿斷我，既違我願，又乖聖意，豈宜爾乎？」

[0742c19]  佛  已知之，顧語阿難：「汝寧見耆年長壽有相老  公，而  罹  罪未畢者乎？」

[0742c21]  阿難長跪叉手白佛言：  「安有福耆壽而有  罹  罪，  罹  罪之人豈得有相？  生所未見，今在何許？」

[0742c23]  佛言：「近在門外。釋梵斷  之，可呼使前。」

[0742c24]  於是老公匍匐肘進，見佛悲喜  涕淚交流，為佛作禮，長跪叉手白佛言：「我生  世不幸，貧窮辛苦，飢餓寒凍，求死不得，活無
所賴。我聞世尊仁慈普逮，萬物蒙賴莫不受  恩，心獨歡喜，晝夜發心，願一奉顏。由來十年  今始得果，向在門外，久不得前。計欲還去，氣
力不堪，進退無路。但恐命絕，穢污聖門，重增  其罪。不悟天尊，已哀矜之，得蒙前進，如此而  死，無復恨矣！唯欲速終畢罪，後世願得垂恩，  賜其上慧。」

[0743a04]  佛言：「人之受生生死因緣，以多因  緣致有罪根，今我為汝說其本源。卿前世時，  生豪強大國明慧王家，時為太子憍貴非凡，
上為父母所珍，下為臣民所奉，用此恣意輕  [夌*欠]  於人。高目大視矜抗邈然，財產巨億皆是  民物，百姓貧窮皆坐課  歛  ，唯知聚積不知布  施。

[0743a10]  「時有貧寒沙門，名曰靜志，從遠國來故往  詣卿，所求不多唯乏法衣耳。而卿了不當接，  遇之甚惡，既不乞衣又不與食，空坐著前，去
復不聽。晝夜七日七夕水漿斷絕，小有氣息，  命在轉燭，而卿見此方大歡喜，聚眾看之以  為至樂。邊有侍臣，而諫卿曰：『太子莫爾！沙門
慈恭道德內存，凍之不寒、餓之不飢，所以來  乞，欲為福耳！既不施與，安使窮逼？幸發遣之，  莫招其罪。』

[0743a18]  「太子答曰：『此是何人，詐稱道德，試  小困之，纔不令死。正爾放去，無所憂也。』即便  遣去驅逐出國。

[0743a20]  「未出國界十餘里中，遭逢餓  賊欲殺噉之。沙門因言曰：『我是貧凍沙門，羸  瘦骨立，肉既腥臊不中噉也。空當見殺，而無  所任。』

[0743a23]  「餓賊曰：『我飢困累日，但食土耳。卿雖小  瘦，故是肉也，終不相放，但當就死。』如此前却  紛紜良久。

[0743a25]  「太子得知，便往救曰：『我已不能乞  其衣食，寧當復使餓賊殺之耶？』賊見太子，皆  各叩頭首過謝罪，放沙門去。

[0743a27]  「時沙門者，今彌  勒菩薩是也；憍貴太子者，今卿是也。卿今受  此貧窮之罪者，坐前慳貪也；所以得長壽者，
活救沙門之命也。罪福報應，如影隨形，如響  應聲。」

[0743b02]  老公白佛：「去事已爾，願畢於今，願得以  垂殘之命，得作沙門，後生世世常侍佛邊。」

[0743b03]  佛  言：「善哉！善哉！」應時，老公鬚髮墮地，法衣自然  著身體，氣力強健，耳目聰明，即得上慧入三  昧門。

[0743b06]  爾時，世尊以偈頌曰：

「汝昔為太子，　　不識仁義方，  
憍貴自放恣，　　恃為大國王，  
自謂無罪福，　　以此可保常。  
豈悟生死對，　　於今受其殃？  
從罪復蒙祐，　　得覩天中天，  
能脫既往罪，　　垂命入法門。  
永離慳貪心，　　長受智慧根，  
世世侍佛邊，　　保壽萬劫存。」

[0743b15]  於是，老公比丘聞經歡喜，為佛作禮。

[0743b15]  爾時，世  尊  顧  語阿難：「若有誦斯經者，當見賢劫千佛。  行斯經者，令後世宣傳，當從彌勒佛受決。如  來廣長舌，所語無有異。」

[0743b18]  一切大眾聞佛說已，  歡喜受持為佛作禮。

佛說貧窮老公經

* * *

【經文資訊】大正藏第 17 冊 No. 0797a 佛說貧窮老公經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
