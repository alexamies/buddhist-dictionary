曼殊室利菩薩呪藏中一字呪  王經
唐三藏法師義淨奉　制譯

[0781a23]  爾時釋迦牟尼佛。在淨居天上。於天眾中跏  趺正念。普觀大眾而告之曰。汝諸天子。當至  心聽曼殊室利童子微妙之行。所謂壇場神
呪作法。所須療病護身。第一祕密最上呪  心。一切如來所共宣說咸皆稱歎。是大呪王。  若有善男子善女人。能誦此呪者。則為受持
一切神呪。汝諸天眾。此大呪王無能違者。假  使曼殊室利童子菩薩摩訶薩。此呪亦能隨  心自在引攝將來。令使現前為作眾事。況復
諸餘菩薩。世出世間所有神呪。一切障礙悉  皆除遣。有大勇猛有大威力。神驗第一。諸  呪中上一字中尊。此之一字悉能成就一切
事業。悉能圓滿所有善法。常在一切世出世  間。呪術之上不可毀壞。是一切佛心。悉能滿  足所有求願。汝諸天眾。咸皆一心聽此不可
思議具大威力最上神呪。即說呪曰。

[0781b10]  唵叱洛呬焰  (此有四字總成一字是故梵漢二體俱存)

[0781b11]  汝等天眾。此是一切祕密中勝一字呪王。一  切有情無敢違者。一切鬼神不敢親近。一切  諸佛為吉祥事。一切呪中最能成立隨意所
為。一切世間作大尊勝。於求財者有大自在  能令富盛。諸瞋恚中此令慈善。於諸含識  悲愍為性。有違逆者皆悉順從。要而言之。
凡有所為悉皆成就。縱不作法入壇場等直  爾誦持。手觸彼時即便隨意。呪衣著時。人皆  愛樂見者歡喜若呪齒木用揩齒時。齒疼即
差。若患眼時。取先陀婆鹽研之為末。呪七  遍已少置眼中。其痛便止。若患耳者。取象馬  糞聚上地菌。并苣蕂油先陀婆鹽。各取少
許呪之七遍。一處研使碎絞取汁煖之。渧耳  孔中其痛便止。若有女人。將產之時。被胎所  惱腹中結痛不能疾出。取阿吒留灑根或牛
膝根。取無蟲水磨擣令碎。呪之七遍塗在臍  下。即能易出。若人被射。箭鏃入身不能出者。  可取陳酥呪一百八遍。令彼飲之其鏃便出。
若患宿食不消。腹中結痛上變下瀉癨亂  畏死者。可取烏鹽或先陀婆鹽或諸雜鹽類。  呪之七遍。研碎煖水令服便差。或復苦痢
不能斷者。取橘柚根及榠樝根。磨擣呪之七  遍。和水服之即差。

[0781c05]  若是石女無產生法。欲求男女者。應取阿說  健陀根。以酥熟煎擣之令碎。和黃牛乳呪  二十五遍。待彼女人身淨之時令飲其藥。妻
莫犯他男。夫莫犯他女。未久之間即便有娠。  或復女人斷緒無子。經三五年或復多年。或  被他禁呪或由厭禱。或因諸病或他所惱
或遭毒藥。遇此惡緣遂無子息者。應取少許  孔雀尾。安陳酥中箭之數沸。研令相得。投  少石蜜量如棗許。呪二十七遍服之令盡。
於後七日中日日常以石蜜和乳。每呪七遍  飲之。女身清淨諸病皆差即便有娠。若有女  人月水不息。應以阿藍部根或以藍根一握
擣之。和乳熟煎呪一百八遍服之即差。若患  頭痛者。應以烏羽呪之七遍。掃拂痛處即便  永差。若人患瘧。或一日二日三日四日發
者。或常熱病或暫時熱病。應以乳粥和酥呪  一百八遍。食之即差。若人被他厭魅蠱毒  所中。應作反緣心。呪自  己  面一百八遍。觀彼
病人所患便差。若人被邪鬼羯吒布單那等  諸鬼所著。或小兒諸病。但是一切非人所為  共相惱者。應呪自手一百八遍。摩病人頭即
眾病皆差。若人被蛇蠍所蜇或狂狗所傷。以  氣急吹瘡上。呪之七七遍即差。若有人患癩  病瘦病者。應洗浴潔淨於閑靜處。常誦此呪
悉皆除愈。凡誦呪之人。常須遠離惡人不淨  臭穢之處不近酒肉五辛。一心受持無不驗  者。若有一日常誦一遍。能護自身。若誦二遍
能護同伴。若誦三遍能護一家。若誦四遍能  護一村。若誦五遍能護一城。若誦百遍能護  一國。若誦千遍能護四天下。以要言之略述
如是。療病護身隨時利益。若更有餘所為之  事。皆隨意作無不成就。爾時諸天大眾聞佛  說此一字呪王經已。歡喜奉行  (若復有人志求解脫希大利益現望
果證者當可至心依呪藏中作大呪法廣說如經)  。

佛說一字呪王經

* * *

【經文資訊】大正藏第 20 冊 No. 1182 曼殊室利菩薩咒藏中一字咒王經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
