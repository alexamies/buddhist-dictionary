治禪病祕要法卷下


宋居士沮渠京聲譯

治樂音樂法

[0337c25]  「復次，舍利弗！若四部眾樂諸音樂，作倡無  厭，因是動風，如縱逸馬、亦如秋狗、似伊尼  利鹿王，耽惑愚癡，心如黐膠，處處隨著不
可禁制，當疾治之。

[0337c28]  「治之法者，先想一天女端  正無雙，兩手自然有諸樂器，聲萬種音。行者  見已，見此天女過於外色百億萬倍、聞此天
聲世所無比，因是惑着觀色、聽聲。因是當教  觀此女人六情諸根所起境界，數息力故見  可愛眼生六毒蛇，從眼根出，入耳根中；復見
二蟲，狀如鵄鵂發大惡聲，破頭出腦爭取食  之；餘四根中，見猫、見鼠、見狗、野干爭取食  之。因是得見一切女色，三十六物污露不
淨——子藏蛔蟲為女瓔珞，見女所執諸雜樂  器宛轉糞中，諸蟲鼓動作野干鳴，所說妖  怪不可聽採，如羅剎哭——因是厭離。詣智者
所，說前所作惡不善業，誠心懺悔。智者應當  教無常觀。」

[0338a12]  告舍利弗：「汝好受此治音樂法，慎  莫忘失。」

[0338a13]  時舍利弗及阿難等聞佛所說，歡喜  奉行。

治好歌唄偈讚法

[0338a16]  「復次，舍利弗！若行者好作偈頌美音讚歎，猶  如風動娑羅樹葉出和雅音，聲如梵音悅可  他耳，作適意辭令他喜樂。因是風嚮，貢高
憍慢、心如亂草，隨煩惱風處處不停，起憍慢  幢、打自大鼓，弄諸脈零，因是發狂——如癡猨  猴採拾花菓，心無暫停，不能數息——當疾治之。

[0338a22]  「治之法者，先當想一七寶高幢，有乾闥婆在  其幢端，身如白玉，動身讚偈，身毛孔中出大  蓮華，百千比丘在蓮華上聲萬種音，過於己
身百千萬倍，因是漸漸息其憍慢。

[0338a25]  「智者復應  教於行者諦觀幢端，見於幢端頗梨明鏡。諸  比丘等恃聲憍慢、心不淨者化為羅剎出大
惡聲，火從口出。復有夜叉從四方來，拔舌取  心置於幢端，其心戰掉，號哭叫喚如醉象吼，  或復細聲如毘舍闍吟。因是復見諸美音聲，
如人叫喚稱己父母罵詈無道，因是厭離，耳  不樂聞、生厭離想。智者應當教觀八苦，如八  苦觀說。」

[0338b04]  告舍利弗：「汝好受此治歌唄偈讚法，  慎莫忘失。」

[0338b05]  時舍利弗及阿難等聞佛所說，歡  喜奉行。

治水大猛盛因是得下

[0338b08]  「復次，舍利弗！若有四眾入水三昧，遍體水出  不見身心，猶如大海。出定時，飲食不甘，患  心下熱，水脈增動，患下不止，當疾治之。

[0338b10]  「治  之法者，想一金翅鳥，比丘乘上，於大海中遊  行無畏，諸龍、羅剎皆悉驚走。鳥取龍食，龍畏
怖故，吸水都盡，化為四蛇。金翅鳥王口銜四  蛇，比丘坐上求水不得。金翅鳥王眼出火  燒蛇，諸蛇驚怖——猶如幻夫所作幻人隱沒不
現——入比丘身。從是出定，應服世間斷下之藥，  想二火珠，一在胃管溫煖諸脈、一在糞門狀  如熱石；想雪山神名欝多伽，身長六丈，白如
珂雪，持一香藥名娑呵那伽授與行者。服此  藥時，先發無上菩提之心。一服藥已，四百四  病終身不動；何況下耶？

[0338b21]  「若令彼神疾疾來者，  當淨澡浴、不食五辛、不飲酒、不噉肉，於靜寂  處一心數息、稱彼神名、念彼神像。一日至
七日，雪山大神與十二白光神等至行者前，  先為說法，後授與藥，復教十二門禪。彼諸神  等皆是五地大菩薩也。

[0338b26]  「若有病者，應先念彼  欝多羅伽神，次念勇健神、強力神、雄猛神、智  行神、自在神、善臂神、鳩摩羅神、難勝神、白
光明神、白光明王神、藥王神等十二白光神。  既得見已，於一一神所各問異法門。彼諸神  等先令行者得見彌勒菩薩，於彌勒菩薩所
見文殊師利等一切諸菩薩及十方佛。

[0338c03]  「若此  人過去世不犯四重禁、現在世不破四重禁，  見諸神時即見道跡。若犯戒者，是諸神王教  已懺悔，足滿千日然後得見彌勒菩薩及文
殊師利諸大士等，後獲道跡。」

[0338c07]  告舍利弗：「若有  行者因水致下動四百四病，欲得治者，當疾  服是娑呵等藥，除病無患、滅業障海、疾見道
跡。是故，汝等善好受持，慎莫忘失。」

[0338c10]  時舍利  弗及阿難等聞佛所說，歡喜奉行。

治因火大頭痛眼痛耳聾法

[0338c13]  「復次，舍利弗！若行者入火三昧，節節火焰，大  腸、小腸一時火起燒動火脈。出定時，頭微微  痛、諸脈掣縮、眼赤耳聾，因是發病當疾治
之。

[0338c16]  「治之法者，先想一琉璃甕，盛眾色水、生  雜寶花，花上皆有百千化佛，諸化菩薩各放  白毫照諸火光，令諸火光化為金龍。行者見
已即生歡喜，作念想甕——安置火下，花臺在  上——己往佛所，以手攀甕，手即清涼，因是舉  身投於甕邊為佛作禮。即見化佛放眉間
光，雨滴甘露灑散諸節，所滴之處化成琉  璃，因灌大腸，大腸、小腸甘露盈滿，火光漸  息，生諸寶花，寶華有光，其色紅、白。

[0338c24]  「復當想  一摩醯首羅，乘金色牛、持寶瓶水至行者前，  水中眾藥藥名破毒，令行者服。復持一珠名  旃陀羅摩尼  (宋言月精)
置其頂上，流出諸藥灌耳、  灌眼、灌鼻，但一見已即得除差。摩醯首羅——  是大菩薩，常自遊戲首楞嚴三昧——即從眉間
放大光明，化作佛像，五百仙人侍衛世尊，為  於行者說甘露門治病之法。」

[0339a02]  告舍利弗：「汝好  受持，慎莫忘失。」

[0339a03]  時舍利弗及阿難等聞佛所  說，歡喜奉行。

治入地三昧見不祥事驚怖失心法

[0339a06]  「復次，舍利弗！若行者入地三昧，見四方面黑  山，諸山  巖  間有無量無邊諸鳩槃荼蹲踞  土埵，現醜惡形，身根分端。復有五山，夜叉
競來爭取彼山，諸鳩槃荼痛急驚怖，發大  惡聲，向行者所。復見諸鬼頭髮蓬亂，捉大鐵  棒棒端有山，至行者所。復見夜叉擔山起
舞。羅剎持樹至夜叉所，羅剎瞋恚與夜叉  鬪。毘舍遮鬼頭戴黑山、口銜死虎。

[0339a13]  「行者見  已，心驚毛竪。以驚怖故，羅剎熾盛，共夜叉  鬪，羅剎得勝，截夜叉頭、毘舍遮手足以為
瓔珞、鳩槃荼身根以為花鬘，鼓舞前地，狗  牙上出如劍樹枝，眼中雨雹、霹靂火起。夜叉  復勝，搏撮羅剎，剝其面皮、剜取女根、截鳩
槃荼身根、毘舍遮手足用為花鬘，串耳串  頸鼓舞前地，動身大叫，發大惡聲甚可怖  畏。

[0339a21]  「復見四大海神所生之母毘牟樓至，仰臥  海水——有千頭，各二千手足——挓身四向現其  女根、巖崿可畏，如血塗山。其諸惡毛狀如劍
樹，中生一樹如刀山林，百千無量驢耳、牛  頭、師子口、馬脚、狼尾、鳩槃荼身根，如是諸鬼  等從中而出。復見大龍百千頭，長數十由
旬，從中而出。見有一鬼似百獸，形如師子，  有一萬脚，甲間無數百千毒蛇，從中而出。復  見餓鬼，其形長大十億由旬，吐毒、吐火，擔
諸山從中而出。復見千狼，連尾異體，牙如  石尖，從中而出。復見千虎，尾亦有頭，合身  側行，從中而出。復見龍女，瓔珞嚴身，甚  悅  人
目，從中而出。夜叉取食，狸猫、鼷鼠、獼猴、野  干、狐魅、惡鬼、一切惡獸，皆從中出。阿鼻地獄  沃焦山神、十八地獄神、九億牛頭阿傍、八十
億餓鬼、千億廁蟲、五百億蛔蟲，如是種種諸  變狀事，可惡鬼神或持刀山、或捉劍樹、或搖  須彌、或動鐵圍、由乾陀山等。

[0339b09]  「行者自見身滿  大地，三百三十六節皆如高山至無色界，  齊中出水。四大毒蛇遊戲水中，口中出火；
十惡羅剎在火中走，耳中出風、糞門出風，  吹動諸山；一切鬼神皆來瞋目節解。

[0339b13]  「行者因  是驚怖，喜發狂病。若見是事，當疾治之。

[0339b14]  「治之  法者，先想一日與日天子乘四寶宮殿作百  千伎樂，在黑山上照曜黑山令漸漸明。想  一日成已，復想二日。想二日已，復當自觀己
身白骨三百三十六節白如雪山，日照雪山；  復想頂上有月天子四寶宮殿，百千眷屬捉  於月珠置其頭上。此想成已，想第三山上復
有一日，如上無異；見此日已，復想頂骨白  雪山上如上，復有一月。既見月已，復想第四  山上復有一日照此黑山；既見日已，當想己
身三百三十六節白骨之山皆角相向  (四角皆相對也)  ，  一一角間有一月光。天子手捉兩珠兩向  持，如是諸節角角之間皆應停心，十出入息
頃諦觀令了了，見一一骨有二十八宿，明  淨可愛如七寶珠。

[0339b28]  「此想成已，復想一金翅鳥  王頭戴摩尼珠，搏撮四蛇及與六龍，蛇驚龍  走。諸山鬼神一時驚動，狀如黑色——皆是前身
破戒果報——當勤懺悔嚴淨尸羅。尸羅淨故，日  月光明倍更明顯；若心念惡、口說惡言、犯突  吉羅，摩尼珠上則雨黑土、日月坌塵、星宿
不行。阿修羅王九百九十九手千頭一時出  現，映蔽日、月、星宿不現，此名為退，為惡心刀、  惡口火，破戒賊之所劫奪。

[0339c07]  「若欲服此勝甘露  藥，先當持戒淨諸威儀，懺悔業障、惡不善罪。  復當繫心繫意端坐一處，數息閉氣，如前觀
於三百三十六節，使一一節角角相向。星月  之屬亦如上說。心復明利，見一一節間月光  如衣、星光如縷，縫持相著；見四日出，四大海
水三分減二；見五日出，須彌融盡，大海消  竭；見六日出，想此諸山漸漸融盡；見七日  出，大地烱然。諸鬼、羅剎飛住空中乃至欲
界，火幢隨後；復至色界，火亦隨至；欲往無  色界，手脚焦縮落火聚中，聲吼可畏動於大  地  (入此三昧時，大地稍稍動也如車輪旋)  。

[0339c18]  「當疾持心，想三百三十六  節如金剛山，形狀可愛過於須彌，地、水、火、  風不能傾動，唯見四蛇含摩尼珠在骨山間。
爾時，應當先想佛影，見金剛際，金剛幢端有  摩尼鏡，過去七佛影現鏡中。復當諦觀毘婆  尸佛眉間白毫、尸棄佛眉間白毫、提舍佛眉
間白毫、拘樓孫佛眉間白毫、迦那含牟尼佛  眉間白毫、迦葉佛眉間白毫、釋迦牟尼佛眉  間白毫，見七佛眉間白毫如頗梨色，水甚清
涼，洗諸節間，三百三十六節白毫水洗，皎然  大白，色潔鮮妙如頗梨鏡，無物可譬。

[0339c28]  「因是復  見五金剛輪在七寶幢端，從下方出迴旋空  中說四諦義。雖見聞此，一心觀於身白骨山，  即見釋迦牟尼佛以澡罐水灌其頂上；餘六
佛亦爾。

[0340a03]  「爾時，釋迦牟尼佛告言：『法子！色、受、  想、行、識，苦、空、無常、無我，汝當諦觀。』又為廣說
空、無相、無作、無願，說身空寂、四大無主、五陰  無家，畢竟寂滅，同於虛空。因是即悟無常壞  世間，觀四真諦；五出入息頃破二十億烔
然之結成須陀洹；十出入息頃免諸欲流，成  斯陀含；十出入息頃斷諸鈍使、欲色界使、諸  結根本，不還欲界，成阿那含；於十息頃遊戲
空法，心無繫礙，住三十四心相應、解脫十根  本不滅不壞、摧九十八使山。大勇猛將、慧光  法幢從四方至，金剛寶座從下方出，共相
掁觸演說空法；五金剛輪住左膝邊，自然  演說九無礙、八解脫法；過去聲聞皆入毘琉  璃三昧住立其前；釋迦牟尼佛廣為宣說金
剛譬定境界義味。於是，寂然不見身心，入金  剛三昧。從金剛三昧起，結使山崩、煩惱根絕、  無明河竭、老死奴滅，於生分永盡、梵行已
立，如煉真金不受諸欲、所作已辦，是名大  阿羅漢。

[0340a21]  「若發無上菩提心者，初見七佛白毫  光照，一一如來白毫光明分為十支，化十寶  花、寶樹、寶臺行列在空。時十方佛亦放光、
水，如上所說洗諸節間，一一佛白毫光中說  十八種慈心法門、說十八種大悲法門、說十  八種大喜法門、說十八種大捨法門。漸漸增
長教已，修習四無量心；具四無量已，為說  十種明心；具明心已，教說色即是空、非色滅  空；既觀空已，教菩薩六法；行六法已，修行
六念，念佛法身；念佛法身已，起迴向心；迴向  成已，立四弘誓不捨眾生；四願成已，具菩薩  戒；菩薩戒成已，學修相似檀波羅蜜；檀波羅
蜜成已，學修相似十波羅蜜。

[0340b04]  「此想成已，觀內  空、外空，於是現前見百千無量諸佛以水灌  頂、以繒繫頭，為說空法。因空心悟入菩薩  位，是名性地——菩薩最初境界
(於此法多生增上慢，宜應識之，此是  菩提心初境界相)  」

[0340b08]  告舍利弗：「此名治地三昧增上慢滅  無明母三毒可畏相，汝好受持，慎莫忘失。」

[0340b09]  時  舍利弗及阿難等聞佛所說，歡喜奉行。

治風大法

[0340b12]  「復次，舍利弗！若行者入風三昧，自見己身九  孔之中如大溪谷出五色風。復見己身三百  三十六節白如雪山，節節風出諸藹吉支
(藹吉支者，起尸鬼也)  。諸藹吉支手捉鐵棒，以千髑髏為身  瓔珞，與諸龍鬼九十八種，至行者所。行者見  已，心驚毛竪，因是發狂或白癩病，當疾治之。

[0340b18]  「治之法者，先當觀於雪山、香山四大仙人，皆  悉盡是大菩薩也。想彼仙人身黃金色，長十  六丈，一手捉花、一手捉金剛輪、口銜香藥，遮
護行者不令風起。仙人持花、呪水出，龍吸諸  風盡，龍身脹大，在地眠臥終不能起。當觀  此龍猶如芭蕉，皮  皮  相裹不能喘息。」

[0340b23]  爾時，  世尊而說呪曰：

[0340b25]  「南無佛陀　南無達摩　南無僧伽  南無摩訶梨師毘闍羅闍　藹咄陀達陀  娑滿馱　跋闍羅翅  (矢馳反)  陀邏崛荼誓  荼　遮利遮利
摩訶遮利吁摩利吁摩勒  翅  (矢馳反)  悉耽鞞閻鞞　阿閻鞞利究匊匊翅  (矢馳反)  薩婆陀羅尼翅  (矢馳反)  阿扇  (叔看反)  提摩俱梨
應詣吁彌吁彌吁摩吁摩婆禍呵」

[0340c03]  爾時，世尊說此呪已，告舍利弗：「如此神呪，過  去無量諸佛所說、我今現在亦說此呪、未來  彌勒賢劫菩薩亦當宣說。如此神呪功德如
自在天，能令後世五百歲中諸惡比丘得淨  心意，調和善治四大增損，亦治心內四百四  病、四百四脈所起境界、九十八使性欲種子，
亦治業障、犯戒諸惡，永盡無餘。此名『善治七  十二種病憂惱陀羅尼』，亦名『拔五種陰無明  根本陀羅尼』，亦名『現前見一切佛及諸聲聞  為說真法破諸結使』。」

[0340c12]  爾時，世尊而說偈言：

「法性無所依，　　觀空亦復然，  
若能觀四大，　　不為使所殺。  
服藥行禪定、　　誦此陀羅尼、  
一心念諸佛，　　結使永不起。  
煩惱海永盡、　　恩愛河亦絕，  
諸欲無所因，　　自稱是解脫。  
無患心恬怕，　　遊戲六神通，  
亦以陀羅尼，　　教授於他人。」

[0340c21]  爾時，世尊說此偈已，告舍利弗：「汝今當知，我  涅槃後，未來世中若有比丘、比丘尼、優婆塞、  優婆夷，得聞此甚深祕要淨尸羅法及行禪
定諸病方藥——此光明王勝幢陀羅尼——當知此  人不於一佛、二佛、三、四、五佛種諸善根，久於  無量百千佛所修習三種菩提之心，今得聞
此甚深祕要。如說修行，當知是人最後邊身，  如駛水流，速疾當得四沙門果及菩薩行。」

[0340c28]  佛  說是語時，五百釋子倍更增進，具六神通；舍  衛城中一千首陀羅宿世行禪發狂之者，聞  佛所說即生歡喜，得須陀洹；八十億諸天治
四大病，身心無患，應時即發無上道心，普雨  天花以散佛上及諸大眾。

[0341a04]  爾時，會中天龍八  部聞佛所說，異口同音而說是言：「如來出  世正為治此狂惡邪見羅剎行人，令得本心，
如好花幢甚可愛樂。善哉，世尊！如優曇花時  乃一現。」

[0341a08]  時會大眾以偈讚言：

「日種王太子，　　甘蔗之苗裔，  
星光月外甥，　　摩耶夫人子。  
生時行七步，　　足躡動大千，  
十方諸神應，　　嘉瑞三十二。  
棄國如涕唾，　　坐於畢鉢羅，  
金剛勝道場，　　降伏萬億魔。  
得成菩提道，　　面淨如滿月，  
心垢亦永盡，　　我今一心禮。  
諸釋中最勝，　　具勝慈悲者，  
能令諸眾生，　　永脫生死苦。」

[0341a19]  爾時，世尊聞諸四眾說此偈已，復更殷勤申  金色手摩舍利弗及阿難頂，付囑是事。

[0341a20]  時舍  利弗及阿難等并餘大眾聞佛所說，歡喜奉  行。

初學坐者鬼魅所著種種不安不能得定治之  法  (尊者阿難所問)

[0341a25]  如是我聞：

[0341a25]  一時佛在舍衛國祇樹給孤獨園，  那利樓鬼所住之處，末利夫人所造講堂。羅  旬踰等一千長者子始初出家，請尊者阿難、
摩訶迦葉、舍利弗等以為和上，摩訶迦葉  教千比丘數息靜處。

[0341a29]  鬼魅所著，見一鬼神——面  如琵琶，四眼、兩口，舉面放光——以手擊擽兩  腋下及餘身分，口中唱言：「埠惕埠惕。」如旋
火輪、似掣電光，或起、或滅，令於行者心不安  所。

[0341b04]  若見此者，當急治之。治之法者，教此行  人，埠惕來時，一心閉眼，陰而罵之，而作是  言：「我今識汝，知汝是此閻浮提中食火、嗅香、
偷臘吉支。汝為邪見，喜破戒種。我今持戒，  終不畏汝。」

[0341b08]  若出家人，應誦戒序；若在家人，應  誦三歸、五戒、八戒，鬼便却行，匍匐而去。

[0341b09]  爾時，  阿難聞此語已，白佛言：「世尊！今此長者子比  丘因世尊說治埠惕鬼以免諸惡，不為鬼魅
之所縛著。後世比丘——佛涅槃後，過千歲已——欲  教比丘、比丘尼、優婆塞、優婆夷數息靜處，念  定安般。若諸鬼神為亂道故，化作鼠形，或黑、
或赤，掊行者心、搔行者脚、兩手、兩耳，無處  不至；或作鳥聲、或作鬼吟、或復竊語；或有狐  魅作新婦形莊嚴其身，為於行者按摩調
身、說於非法；或現作狗，號哭無度；或作鵰；  鷲百類眾鳥，作種種聲，竊語大喚，其音不同；  或作小兒，百千為行，十十五五若一、二、三，作
種種聲至行者所；或見虻、蠅、蟲、蚤、蛇、蚖，或入  耳中如蜂王鳴、或入眼中如迸酪沙、或復  觸心作種種亂事。因是發狂，捨離靜處，作放  逸行，當云何治？」

[0341b24]  佛告阿難：「諦聽諦聽，善思念  之，當為汝說。

[0341b25]  「若有四眾患此鬼者，汝當為說  治鬼之法。此埠惕鬼有六十三名，乃是過去  迦那含牟尼佛時，有一比丘垂向須陀洹，因
邪命故為僧所擯，瞋恚命終自誓為鬼，乃至  今日惱亂四眾。壽命一劫，劫盡命終落阿鼻  獄。汝等今日宜識名字，一心繫念，莫為所亂。」

[0341c02]  爾時，世尊即說曰：  「埠惕埠惕是惡夜叉，亦名夢鬼。夢見此時即  便失精，當起懺悔：『埠惕來也。我是過去惡因
緣故，遇此破戒賊害惡鬼，我今鞭心束縛諸  情不使放逸。』

[0341c06]  「如此鬼神，住虛空時名虛空鬼、  在床褥間名腹行鬼。復有三名：一名深索  (沙劇  反)  迦伏丘那丘泥脂隷覆嗅覆嗅阿摩勒迦
沙禍訶，  方道鬼、魑魅鬼、魍魎鬼、飡膿鬼、食唾鬼、水  神鬼、火神鬼、山神鬼、園林神鬼、婦女鬼、男  子鬼、童男鬼、童女鬼、剎利鬼、婆羅門鬼、毘
舍鬼、首陀羅鬼、步行鬼、倒行鬼、騎乘鬼、驢  耳鬼、虎頭鬼、猫子聲鬼、鳩鴿鬼、車鵂聲鬼、  士鵁鳥鬼、角鵄鳥鬼，或復化作八部鬼神、虛
耗鬼、八角鬼、白鼠鬼、蓮華色鬼、狐魅鬼、鬼  魅鬼、百蟲精魅鬼、四惡毘舍遮鬼、鳩槃荼鬼。  如是等醜惡鬼神六十三種，是鬼神名。

[0341c18]  「鬼  為亂時，應當數息極令閑靜，應當至心念過  去七佛、稱彼佛名——南無毘婆尸佛、尸棄佛、提
舍佛、鳩樓孫佛、迦那含牟尼佛、迦葉佛、釋  迦牟尼佛——稱彼佛名已，應當憶持一切音聲  陀羅尼。」

[0341c23]  即說呪曰：

[0341c24]  「阿彌阿彌迦梨奢酸地利腹棄  [少/兔]  翅偷涕他  偷涕他摩訶迦樓尼迦彌多羅菩提薩埵

[0341c26]  「若有亂心為埠惕鬼所惑亂者——或作種種諸  幻境界——應當誦持此陀羅尼七佛名字、彌勒  菩薩，一心數息誦波羅提木叉經一百遍，此
諸惡鬼各各調伏，終不惱亂行道四眾。」

[0341c29]  佛告  阿難：「汝好持是淨身口意調伏威儀擯惡鬼  法，為得增長四部弟子——使不起亂念、得入  三昧——當好受持，慎莫忘失。」

[0342a03]  爾時，尊者阿難聞  佛所說，歡喜奉行。

[0342a05]  「復次，阿難！若行者坐時，患兩耳滿、骨節疼痛、  兩手掌癢、兩脚下痛、心下動項、筋轉眼眩，坐  處肶鬼來竊語、或散香花作種種妖怪，當疾
治之。

[0342a08]  「治之法者，先當觀藥王、藥上二菩薩手  執金瓶持水灌之。次復當觀雪山神王持一  白花至行者所覆其頂上，白光流入潤身毛
孔即得柔軟，更無異相。然後復見闍婆童子  持仙人花散行者上，一一花間雨諸妙藥潤  於毛孔，諸肶疼癢、種種苦痛、音聲細語、諸  鬼神輩永盡無餘。

[0342a14]  「藥王菩薩、藥上菩薩為說  平等摩訶衍法，香山、雪山、一切神王、闍婆童  子亦隨其根為說種種十二門禪、隨病湯藥、醫
方呪術。因是得見尊者賓頭盧及諸羅漢、五  百沙彌淳陀婆等，一時悉來至行人所，一一  聲聞所說種種治病之法。

[0342a19]  「或有羅漢隨佛  所說，教此比丘剜於頂上使漸漸空，舉身  皆空以油灌之；梵天持藥——其藥金色——灌身令
滿；菩薩醫王說種種法。若發聲聞心，隨賓  頭盧所說得須陀洹；若發大乘心，隨藥王、藥  上二菩薩所說，即得諸佛現前三昧。」

[0342a24]  佛告阿  難：「佛滅度後，四部弟子若欲坐禪，先當寂  靜端坐七日，然後修心數息七日。復當服此
除病等藥，除聲去肶、定心守意、修心修身，  調和諸大令不失時。一心一意不犯輕戒及  與威儀，於所持戒如護眼目、如重病人隨良
醫教。行者亦爾，隨數數增不令退失，如救頭  燃，順賢聖語，是名治病服煖身藥。」

[0342b02]  佛告阿  難：「汝好受持，慎莫忘失。」

[0342b03]  時尊者阿難聞佛所  說，歡喜奉行。

治禪病祕要法卷下

後序

[0342b07]  河西王從弟，優婆塞大沮渠安陽侯，於于  填國衢摩帝大寺金剛阿練若住處，天竺  比丘大乘沙門佛陀斯那，其人天才特
拔，國中獨步，口誦半億偈，兼明禪法，內外  綜博，無籍不練，故世人咸曰：「人中師子！」沮  渠親面稟受，憶誦無滯。以孝建二年九月
八日於竹園精舍書出此經，至其月二  十五日訖。

* * *

【經文資訊】大正藏第 15 冊 No. 0620 治禪病祕要法  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
