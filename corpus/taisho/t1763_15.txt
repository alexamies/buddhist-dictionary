大般涅槃經集解卷第十五  (四依品第八)
[0436a15]  釋以四果擬菩薩　位釋三乘十地  出瞿師羅經魔變作佛事釋  正法餘八十年前三十年事  釋四依人修因久　近辯信不信相

四依品第八

[0436a20]  案。僧亮曰。此品答云何得廣大問也。廣上依  經流通也。四相說其德。此四出其人所住。因  說流通者。如來解脫。理幽事遠。恐後弘之無
人。於常住因果。不生信也。若不信果。則不行  因。雖說無益。是故先辯流通也。大分為八段。  第一就菩薩地。配四人相。第二顯須四依之
相也。僧宗寶亮曰。明降魔方法也。第三出流  通經時及處所也。智秀曰。廣四依人化功也。  第四辯四人師及弟子。脩因遠近也。第五說
不信四依之失。信者之德也。僧宗曰。勸信經  也。第六明應敬重師也。第七敘四依人之益。  謂依經修行。除八種不淨。內雖犯戒。不失福
田也。僧宗曰。簡福田也。寶亮曰汎明福田相  也。第八會宗明人。能知法人。即是法不違昔  說也。

[0436b06]  佛復告迦葉善男子  (至)  為世間依安樂人天。

[0436b07]  案。僧亮曰。末世通法。非聲聞之位。而以配菩  薩者。但以聲聞法服出家。其身正故配之。菩  薩樹自正之義也。雖晦迹俗流。而清白無染。
量同羅漢也。此下八段之第一。配顯四人相  也。依聲聞所斷見諦及欲界思惟。以配菩薩  斷三界煩惱。始終作二人也。依聲聞為三界
思惟。以配菩薩所斷者。習始終作二人。合為  四人。僧宗曰。護正法者。不使耶侵毀也建  立者。令法不墜也。憶念者。存而不忘也。智秀
曰。此第一段中。有三章。此第一總舉數歎德  也。

[0436b18]  何等為四有人出世具煩惱性是名第一。

[0436b19]  案。僧宗曰。聲聞位中。始於內凡夫。終阿羅漢  也。菩薩位中。始於住前。終期十地。取少分相  似。相擬配也。此從四意止。至世第一法。擬住
前三十心。並是折伏道。未得真無漏也。寶亮  曰。始得假名法空。伏見諦重執也。智秀曰。此  下第二章。列數置位也。依斷結經云。得眾生
空。至第七品。心已上信首五根立。未入真無  漏。如聲聞人。始於暖法。終世第一法。

[0436b27]  須陀洹人斯陀含人是名第二。

[0436b27]  案。僧宗曰。  聲聞以見諦為麁。思惟為細。菩薩以三界為  麁。習氣為細。今六位終心。斷三界結盡。如
須陀洹斷見諦盡也。七住始侵習氣。如斯陀  含侵思惟結也。寶亮曰。從初地訖六地。若一  豪惑未盡已來。如須陀洹斷見諦惑盡。斯陀
含斷欲界思惟六品結盡。證果行向。但使欲  界一豪惑未盡。猶名斯陀含。以未離欲界故  也。

[0436c07]  阿那含人是名第三。

[0436c07]  案。僧宗曰。欲界惑盡。  侵上二界思惟。不還下界受生。明八地以上。  斷三界外。若麁若細。不復還三界受生。而七
地不爾。容有身在欲界。成七地者。終不得。仍  進八地不逐之。名則不顯也。論此義勢。應通  十地。但為讚歎十地。以配第四人故也。寶亮
曰。六地滿足。後更進。所斷訖乎。九地斷色心  塵。麁障已盡。不復受三界生。故取類第三果  人。

[0436c16]  阿羅漢人是名第四。

[0436c16]  案。僧宗曰。經言十地  菩薩。當知如佛其有象王。視觀形容似佛。是  故前問云。實非阿羅漢。量與羅漢等也。事乃
應喻。聲聞羅漢。既位隣於佛。以其智用明勝  形儀。量與佛羅漢等也。寶亮曰。羅漢斷三界  結盡。而習氣未除。以類十地菩薩。斷色心麁
障乃盡。而色心集起之源未斷。以為類也。智  秀曰。羅漢是四果之極。十地是萬行之極。義  是同也。

[0436c25]  是四種人出現於世  (至)  為世間依安樂人天。

[0436c26]  案。智秀曰。此下第三章。廣顯德位也。

[0436c27]  云何名為具煩惱性  (至)  是名凡夫非第八人。

[0436c28]  案。僧宗曰。向合則為四。開則為八。是為聲聞  之與菩薩。各有其向。則成八也。猶如第十六  心。結成初果。十五心已來為近向。五方便為
遠向今菩薩以六地為果。五地以還為近向。  三十心為遠向。羅漢以三界盡為果。無礙道  以還為向。中聞果向。以意唯擬。是則第八
名同。高下為異也。恐人謬解故。復簡之言。是  住前地之名字。第一從未得假名法空。隣四  念處人。名乾慧地。第二從得四念處以上。至
世第一法。信根立者。名之性地。第三從登苦  忍心以去。至未得須陀洹果以來。名八忍地。  第四斷見諦盡。名為見地。第五得斯陀含果。
名為薄地。第六得阿那含果。名離欲地。第七  羅漢果。名已  辦  地。第八辟支佛地。第九菩薩  地。第十佛地。從上來作第一數。至八忍地。是
聖人位。今言非此第八人。是性地凡夫。為初  依也。所以須作此料簡者。昔小乘教中十地。  有因果兩別。從性地至八忍地。皆是須陀洹
向。今大乘十地。無因果異。而以性地。作初依  時。恐人猶作昔意。謂須陀洹向盡。是初依人。  欲指性地。故簡出八忍地也。

[0437a20]  第八人者不名凡夫名為菩薩不名為佛。

[0437a21]  案。法瑤曰。八人之名。名復濫佛。從佛下數至  此地。為第八。從此地上數至佛。復是第八。今  以菩薩名之。居然非佛第八也。

[0437a24]  第二人者名須陀洹  (至)  名為菩薩已得受記。

[0437a25]  案。僧亮曰。菩薩有三位。初地得無漏。是心位  也。八地無漏。是身位也。第十地。是法王位  也。明此第二依。未得八地以上二位也。法瑤
曰。制十地為三住處。三住處者。六地已還。未  出三界。穢國一住處。七地是二國中間。非淨  非穢。為一住處。八地已上。相心都盡。名為淨
國。為一住處。言此第二人。未得七地以上住  處故也。僧宗曰。所以復須簡名者。聖位有三。  而此人是四中之第二。恐濫聖位之第二。故
須簡也。第三人者。聖之第二。即是四中之第  三也。寶亮曰。就第二依人。向上數第三為第  二。而第四為第三。雖復未得此位。而已得受  記。登聖無漏也。

[0437b09]  第三人者名阿那含  (至)  是則名為第三人也。

[0437b10]  案。僧宗曰。客塵者。以三界外惑為舊。三界內  惑為客。以根本為義也。如前品說燈燼。譬後  明不還義也。

[0437b13]  第四人者名阿羅漢  (至)  名人中勝為歸依處。

[0437b14]  案。慧朗曰。略舉三德。釋羅漢也。斷諸煩惱。  釋殺賊也。逮得己利。釋應供也。所作已辦。  釋不生也。如序品中所釋也。

[0437b17]  迦葉菩薩白佛言世尊  (至)  亦無敬念而作依止。

[0437b18]  案。道生曰。執無常者。必畏常說。如必畏  者。四依出化。則成魔矣。僧亮曰。第二說須依  者之相也。常說依法不依人。今捨法依人。懼
魔道亂真。故下引成經證。魔為亂未。若能依  法者。不須依人也。僧宗曰。將明惡世魔以壞  亂。要須四依降其方法先假為依之辭耳。就
降魔文中。可有五翻。第一引瞿師羅經為難。  第二譬明聲聞須依菩薩也。第三明菩薩由  有經力故解降魔。第四明魔於二乘心無所
畏。唯四依人力能降之耳。第五明聲聞於外  魔生怖畏也。此即第一引經為難也。謂瞿師  羅。是須陀洹人。尚不免為魔所壞。況餘人耶。
下以銜物堅持。喻須陀洹。理當不為魔之所  亂。一往於形儀之中。不能不惑耳。

[0437c03]  佛言善男子於我所說  (至)  如是作已長夜受樂。

[0437c04]  案。道生曰。此明說常有真有偽。不可其不  信也。僧亮曰。依經法以撿實。則知說者之善  惡也。智秀曰。次明世間應須依此四人。受降
魔之法也。迦葉前後。凡作兩翻難。第一謂魔  能現作佛像。真之與偽。何由可分。今此答  中有兩意。此即第一。且一往許令分善惡也。

[0437c10]  善男子譬如偷狗夜入人舍  (至)  如彼偷狗更不  復還。

[0437c11]  案。僧宗曰。魔譬狗也。夫狗欲為盜。必  見其外。無守護之人。內有昏夜之闇。是以得  入。魔亦如是。外無善友知識。內有無明  覆
心。魔得為亂也。聞慧甚卑。喻之婢。使以微明  之中。撿魔虛實。以五繫之力。魔即去矣。智秀  曰。勸行者。以理撿魔。即是撿魔之方也。

[0437c17]  迦葉白佛言世尊  (至)  所可言說未必可信。

[0437c17]  案。  僧宗曰。此問意。明四依無益。何者。若力能降  魔者。則不假四依。若不能降。則形儀相亂。云  何可尋。智秀曰。此第二翻難。

[0437c21]  佛言迦葉善男子如我所說亦復如是非為不  爾。

[0437c22]  案。僧亮曰。答意云。若菩薩者。非為不  爾。我為聲聞。故說降魔。以聲聞未習大乘故。  須依也。依四依故。得降魔之法耳。智秀曰。答
有二意。此第一。且一往許之。明審能降魔。實  能近涅槃也。

[0437c27]  善男子我為聲聞有肉眼者  (至)  如此佛乘最上  最勝。

[0437c28]  案。僧亮曰。常理在生死之外。而天眼  本以見障外為用。若不能識者。不如肉眼。而  能識也。僧宗曰。必能降魔。則不假四依也。我
為聲聞故說耳。智秀曰。此下正答問。有三翻。  此即第一明應學降魔者。唯是聲聞。非都未  涉佛法人也。故須四依也。

[0438a05]  善男子譬如有人勇健威猛有怯弱者常來依  附。

[0438a06]  案。僧亮曰。有四弘誓者。譬勇士。畏生死  者。譬怯也。寶亮曰。此下有兩譬。先明佛在世  時。佛教聲聞降魔方法。第二惡龍以下。譬佛
去後。四依人出。以教聲聞降魔法也。勇者。佛  有十力四無畏也。怯者。聲聞也。智秀曰。此答  中第二翻。舉四譬。此第一譬也。

[0438a12]  其勇健人常教怯者  (至)  修學矟道長鉤羂索。

[0438a13]  案。僧亮曰。譬三修以防惡也。慧朗曰。三慧聞  慧如弓。思慧如箭。修慧如  [金*羽]  等也。

[0438a15]  又復告言夫鬪戰者  (至)  應自生心作勇健意。

[0438a16]  案。僧亮曰。涉生死之險。如履白刃也。當視人  天。生怯弱者。生死倒惑無根。譬彼怯弱也。從  理生解。有根難動。自譬勇健也。

[0438a19]  或時有人無有膽勇  (至)  不久散壞如彼偷狗。

[0438a20]  案。僧亮曰。魔如偷狗。設使詐為佛相。其內無  法若見聲聞。不怖畏者。則不能亂。

[0438a22]  善男子如來亦爾告諸聲聞  (至)  愁憂不樂復道  而去。

[0438a23]  案。智秀曰。合譬。

[0438a24]  善男子如彼健人不從他習  (至)  於是事中終不  驚畏。

[0438a25]  案。僧亮曰。學大乘者。有二事。不須依  人。一以積德深厚。二以大乘經力。自能降魔  也。此即第一。顯菩薩德行。所以無畏也。

[0438a28]  善男子譬如有人得阿竭陀  (至)  亦能降伏令不  復起。

[0438a29]  案。僧亮曰。第二譬經力也。

[0438b01]  復次善男子譬如有龍  (至)  或以眼視或以氣噓。

[0438b02]  案。僧亮曰。上云學大乘者。能令魔事不起。  而佛在道樹下。無魔事。斯言似虛。是故以此  一譬。正顯菩薩以降魔之力。攝得聲聞。兼遣
此嫌也。龍譬魔。

[0438b06]  是故一切師子虎豹  (至)  或觸其身無不喪命。

[0438b07]  案。僧亮曰。譬二乘也。

[0438b08]  有善呪者。

[0438b08]  案。寶亮曰。譬四依也。

[0438b09]  以呪力故。

[0438b09]  案。慧朗曰。譬經力也。

[0438b10]  能令如是諸惡毒龍  (至)  柔善調順悉任乘御。

[0438b11]  案。寶亮曰。正明四依。以經力故。非唯能降  魔。亦能攝二乘也。

[0438b13]  如是等獸見彼善呪即便調伏。

[0438b13]  案。僧亮曰。  蠲出師子等譬。明所以降魔。正為攝取三乘。  即是顯昔道樹降魔之本意也。

[0438b16]  聲聞緣覺亦復如是  (至)  不生畏懼之心猶行魔  業。

[0438b17]  案。慧朗曰。合諸獸畏龍。龍無所畏也。

[0438b18]  學大乘者亦復如是  (至)  因為廣說種種妙法。

[0438b19]  案。慧朗曰。如彼呪者。所以降龍。為調伏諸獸  故也。

[0438b21]  聲聞緣覺見調魔已  (至)  正法之中而作障礙。

[0438b22]  案。慧朗曰。如彼諸獸見龍降故。所以調伏也。

[0438b23]  復次善男子聲聞緣覺  (至)  百千億劫不墮惡道。

[0438b24]  案。智秀曰。第三翻。結上旨也。明聲聞所以  應依大乘經。學大乘者。實為可貴也。

[0438b26]  爾時佛告迦葉菩薩  (至)  是大涅解微妙經典。

[0438b27]  案。僧亮曰。第三辨流通時。及處所也。我涅  槃後者即是時也。當有誹謗者。即是處所也。

[0438b29]  迦葉菩薩復白佛言  (至)  當能拔濟是謗法者。

[0438c01]  案。智秀曰。問有二意。第一問滅後幾時。當有  誹謗。第二問何等人。能為作救護。欲顯四依  人也。

[0438c04]  佛告迦葉善男子  (至)  然後乃當隱沒於地。

[0438c04]  案。  僧亮曰。行之為顯。不行為隱。非為都沒也。僧  宗曰。佛滅度後。正法有五百年。像法亦五百
年。今言四十年者。據正法中。佛初涅槃後也。  寶亮曰。佛在世凡五十年說法。若與佛同年  者已過。其有中年受道者。佛雖涅槃。而此一
時人輩。能為流通。正可四十年也。此輩復去。  爾後法教理。就訛替也。

[0438c12]  善男子譬如甘蔗稻米石蜜  (至)  皆言是味味中  第一。

[0438c13]  案。僧亮曰。為行經者。作譬也。僧宗  曰。中有三譬。初譬明不假四依人。次譬明小  乘者。不須四依人。後譬明是四依人。後譬明
行大乘者。已自流通。何待弘化耶。

[0438c17]  或復有人純食粟米  (至)  我所食者最為第一。

[0438c18]  案。僧亮曰。譬不行者也。僧宗曰。此人執固弘  通者。終不入也。

[0438c20]  是薄福人受業報故  (至)  如彼福人食於粳糧。

[0438c21]  案。慧朗曰。舉二譬。以合行不行之處。

[0438c22]  善男子譬如有王居在深山  (至)  懼其有盡唯食  粟稗。

[0438c23]  案。僧亮曰。煩惱累多。大乘心弱。譬之  險難也。慈悲既少也。不能弘通。譬惜粳糧  懼盡不食也。但說小乘。資益至寡。譬唯食粟
稗也。僧宗曰。深山險難者。譬弘通之道。非無  其路。而崎嶇難入也。非無大乘經典。祕而不  傳。譬貪惜不食也。寶亮曰。小乘化主。譬彼王
也。愚癡障重。譬深山也。雖有大乘經典。其味  深玄。非己所解。譬之難得。復恐非理。譬懼其  有盡。

[0439a03]  有異國王聞而愍之  (至)  令我得是希有之味。

[0439a04]  案。僧宗曰。四依菩薩。乃廣寫大乘經典。流通  彼處。一時從化。譬舉國共食也。寶亮曰。四依  菩薩。赴彼所感。以譬愍之也。躬自弘通。喻如
車載也。

[0439a08]  善男子是四種人亦復如是  (至)  因王力故得希  有食。

[0439a09]  案。寶亮曰。合譬也。明向者小乘。深  山王者。受四依化。亦遂成菩薩也。仍復廣說。  昔為小乘。不肯在眾。共受持者。止為名聞利
養故也。下列五句。一以利養。二為稱譽。三為  解法。即是欲勝他故。四為依止。要人歸附也。  五為貿易。其餘經者。須更博悉。然後乃與。皆
是障法因緣。自非四依。云何能化耶。

[0439a16]  又善男子是大涅槃  (至)  大乘經典甚深義故。

[0439a17]  案。寶亮曰。經所流布。在地則地貴。在人則人  尊也。若不爾。以五陰法。如地人是法上之假  名也。因此法以成人。人法悉是金剛。

[0439a20]  迦葉菩薩白佛言世尊  (至)  却後久近復當還出。

[0439a21]  案。僧亮曰。第四段。說四依植遠近也。遠  者為師。近者為弟子。示功德之淺深。勸人修  習也。僧宗曰。向以深山險難為譬。是知流通
之日時處皆難。自非樹德深厚。豈能宣化。今  辨四依師。從修德之久近也。

[0439a26]  佛言善男子若我正法  (至)  於閻浮提雨大法雨。

[0439a27]  案。道生曰。法理湛然。有何興何沒。但行之  則盛。不行則衰耳。僧宗曰。前出四十年是正  法五百年初四十年。已一過流布。今明正法
將終。餘八十年。此四十年正法將盡。復一興  盛也。若二時既過。惡法增長。非德不傳。非因  不樹。欲令時眾慕道修因也。僧亮曰。佛般涅
槃。四十年後。爾來四依之人。更互為化。凡三  百八十年。信受四依也。并前四十年。合為四  百二十年。正法唯餘八十年在。而四十年中。
經法尚流行。四十年後。稍近像末。不復流通。  所以爾者。此一時人。盡為四依所化。皆能受  持此經。過是以後。于時滅度盡。無復有流通。  故言沒於地也。

[0439b10]  迦葉菩薩復白佛言  (至)  阿耨多羅三藐三菩提  心。

[0439b11]  案。寶亮曰。從此下第四段。明四依人。修  因久近。

[0439b13]  爾時佛讚迦葉善哉善哉  (至)  如是經與不生  誹謗。

[0439b14]  案。僧亮曰。此下辨初依人。具煩惱性  者之因也。經言。初地菩薩。供養微塵諸佛。豈  當止八恒沙。便具十地。但說初依功德如此。
餘三人不復待言也。性地解地。有三種慧。謂  聞思修也。是有漏功德。各有三品。熙連河沙  得下下聞慧。第八恒河得上上修慧。是為九
品。有漏慧滿。過是得無漏。入初地也。未來護  法之人。供養八恒河沙。始能宣說。恐有退者。  以此勸之也。僧宗曰。此中出兩家之因。從熙
連訖二恒河。是聽者之因也。從三河至八河。  是說者之因。

[0439b25]  善男子若有眾生於一恒河  (至)  不能為人分別  廣說。

[0439b26]  案。智秀曰。聞慧中品也。前供養熙連  河沙。得下品聞慧。唯能不生誹謗。今云愛樂  是典也。

[0439b29]  善男子若有眾生於二恒河  (至)  亦復不能為人  廣說。

[0439c01]  案。智秀曰。上品聞慧滿也。加以正解  信樂。受持讀誦。未能為人廣說也。

[0439c03]  若有眾生於三恒河沙  (至)  雖為他說未解深義。

[0439c04]  案。寶亮曰。此是思慧下品者也。此人假名  法空。將立未立。故悉屬弟子數也。云未解深  義者。未識人根也。前聞慧三人。並是念處人  也。

[0439c08]  若有眾生於四恒河沙  (至)  雖復演說亦不具足。

[0439c09]  案。僧宗曰。今初依人。具十六分解者。此是  分野說耳。文意似不論登住。何者。惡世流  通。在人為難。而凡夫具惑。遂能傳化。此事可
奇。若是登住。不足為難。亦不假問。且具縛之  人。雖欲宣通。不必惡世。今言宣通之德。惡世  彌盛也。所以初一至八。而後復四。如此增減
者。亦有意也。夫造次求理。其功則難。故得一  分。及其得理。則先  [跳-兆+(轍-車)]  易乘。故進八分。既入幽
微。神功難故。損之至四也。損四之二。其義亦  爾。最後應一而復二者。合束前因之力。將滿  以企厲。故復至二也。經文既無正顯處。是故
師說。往往不同也。寶亮曰。就初人上品。三  十心滿。懷抱所解。分為十六分也。所以參差  不調者。凡夫習惑。用有麁細。既中間遇惡友。
起一段重惑。心用不均。解何容等。執相難除。  故初解一分。習虛不已。藉前解為資。所以  頓悟七分。然微相難治。勝解難生。是則交固
之執難遣。瞥爾有存。則易忘故。勝解難得。

[0439c27]  若有眾生於五恒河沙  (至)  十六分中八分之義。

[0439c28]  案。智秀曰。所以初一乃至八者。其分外解。  何應有無量。但既不入可依之限。故不錄  也。今舉其可名得不退者。言一分也。

[0440a02]  若有眾生於六恒河沙  (至)  十六分中十二分義。

[0440a03]  案。智秀曰。理既漸深。精解難得。所以先多  而後少也。

[0440a05]  若有眾生於七恒河沙  (至)  十六分中十四分義。

[0440a06]  案。智秀曰。差池漸積。義同上也。

[0440a07]  若有眾生於八恒河沙  (至)  必能護持無上正法。

[0440a08]  案。智秀曰。習解稍積。於一分野之功。始得  具足。成初依也。

[0440a10]  善男子有惡比丘聞我涅槃  (至)  誹謗拒逆是大  乘經。

[0440a11]  案。僧亮曰。第五辨信不信相。明信四  依者得。不信者失。此先明不信者相也。僧宗  曰。勸信之意。以聞經之緣。其力不淺。豈得不
生深信耶。寶亮曰。此下有七重。第一明涅槃  後有不信者之過。第二明信者必能滅惡。第  三廣顯謗法之殃。第四出敬信經者現報。第
五明謗法之罪。於涅槃經而悔。其過必滅。亦  可成前第二信法人也。第六始出家譬。為信  法人作喻也。第七明本無好意。而學大乘者。
或有見他得利養故讀。或貪名譽故看。雖爾。  但眾生神明。後自覺知經力之深。此即第一  重。

[0440a23]  善男子汝今應當如是憶持  (至)  所作惡業皆悉  除滅。

[0440a24]  案。僧亮曰。顯信者之相也。寶亮曰。第  二明信經人。必能滅惡也。

[0440a26]  若有不信是經典者  (至)  不能得至人天善處。

[0440a27]  案。寶亮曰。第三明不信者現報。

[0440a28]  若復有人能信如是  (至)  聞其所說悉皆敬信。

[0440a29]  案。寶亮曰。第四明信者現報也。

[0440b01]  若我聲聞弟子之中  (至)  廣宣如是大乘經典。

[0440b02]  案。寶亮曰。上說信者之德。是聲聞人。樂行獨  善。故偏勸也。

[0440b04]  善男子譬如霧露勢雖欲住  (至)  悉能除滅一切  惡業。

[0440b05]  案。僧亮曰。善有二報。一者滅惡。二者  成善。此說滅惡。次說成善也。寶亮曰。第五為  向者謗經人作喻。明謗法之罪。若於大涅槃
經。而懺悔者。其過必滅。亦可成前第二信人。  以除惡故也。

[0440b10]  復次善男子譬如有人  (至)  則已墮於十住數中。

[0440b11]  案。僧亮曰。明生善也。所以言墮十住數者。  十住亦不退。此人亦不退故也。下云。一經於  耳。生生不失正見。寶亮曰。第六為向得者為
喻也。以必墮十地數故也。

[0440b15]  或有眾生是佛弟子  (至)  如是四人為世間依。

[0440b16]  案。寶亮曰。向為發軫深信人。譬今第七。此明  發家無好意。而學大乘者也。或見他人得利  養故。或貪名譽。故讀經典。雖然。眾生既非木
石。後亦自當覺知經力。而得近道。敬遺記僧  宗曰。向所說因遠。恐人心自絕。故復引之。莫  問真偽。但能標心。自有深益也。

大般涅槃經集解卷第十五

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
