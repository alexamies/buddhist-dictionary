沙彌十戒法并威儀一卷
失譯附東晉錄

[0926b05]  佛語舍利弗：「汝去，度羅睺羅出家。」舍利弗言：  「我當云何度？」佛教言：「我羅睺羅，歸依佛、歸依  法、歸依僧。  (如是三說)
我某甲，歸依佛竟、歸依法竟、  歸依僧竟。  (如是三說)  盡形壽不殺生、盡形壽不盜、盡  形壽不邪婬、盡形壽不妄語、盡形壽不飲酒，
佛婆伽婆出家，我某甲因和上某甲，隨佛  出家。  (如是三說)  佛婆伽婆出家，捨俗服著袈裟，我  某甲因和上某甲，隨佛出家，捨俗服著袈裟。

[0926b13]  「盡形壽不殺生，持沙彌戒。

[0926b13]  「盡形壽不盜，持  沙彌戒。

[0926b14]  「盡形壽不婬，持沙彌戒。

[0926b14]  「盡形壽不  妄語，持沙彌戒。

[0926b15]  「盡形壽不飲酒，持沙彌戒。

[0926b16]  「盡形壽不著香華鬘不香塗身，持沙彌戒。

[0926b16]  「盡  形壽不歌舞倡妓不往觀聽，持沙彌戒。

[0926b17]  「盡形  壽不坐高廣大床，持沙彌戒。

[0926b18]  「盡形壽不非時  食，持沙彌戒。

[0926b19]  「盡形壽不捉持生像金銀寶物，  持沙彌戒。

[0926b20]  「汝今已受沙彌十戒竟，當盡形  壽頂戴奉持，終身不得犯。應供養三寶，和上  阿闍梨一切如法教，不得違逆。上中下坐，心
常恭敬。勤求方便坐禪、誦經學問、勸助作福，  閉三惡道、開涅槃門。於比丘法中增長正業，  得四道果。

[0926b25]  「沙彌之戒，盡形壽不得殘殺傷害  人物。當念所生及師友恩，精進行道欲度父  母。慎無慍訟，推直於人，引曲向己。蠉飛蠕動
蚑行之類，無所剋傷，施恩濟乏使其得安。  心念為人，言無及殺，見殺不食、聞聲不食、疑  殺不食。若見殺時，當起慈心，誓吾得道國無
殺者。草木不用，慎無毀傷。有犯斯戒，非沙彌  也。

[0926c03]  「沙彌之戒，盡形壽不得偷盜。圭合銖兩  一無欺人，心存于義口不教取。販賣僕使奴  婢、借賃僮客、或有惠施，一不得取。無服飾珍
玩、高床幃帳，衣趣蔽形無以文綵。食趣支命，  不得嗜味。無得貯畜穀糧、藏積穢寶，人與不  受、受則不留轉濟窮乏。常為人說不貪之德，
寧就斷手不取非財。有犯斯戒，非沙彌也。

[0926c10]  「沙彌之戒，盡形壽不得取婦畜養繼嗣。防遠  女色禁閉六情，莫覩美色。目不瞻眄、心無  念婬、口無言調。華香脂粉無以近身，好聲邪
色一無視聽。寧破骨碎心焚燒身體，不得為  婬。雖婬妷而生垢穢，不如貞潔而死。有犯  斯戒，非沙彌也。

[0926c15]  「沙彌之戒，盡形壽誠信為  本，不得兩舌、惡罵、妄言、綺語。前譽後毀、證人  入罪，徐言持政無宣人短，為人說法思合議
理，見有諍者兩說和善。夫士處世，斧在口中，  所以斬身由其惡言。不慎言者，非沙彌也。

[0926c20]  「沙彌之戒，盡形壽不得飲酒。無得嘗酒、無得  嗅酒、亦無粥酒、無以酒飲人、無飲藥酒、無止  酒舍。酒為毒水，眾失之原，殘賢毀聖招致禍
殃。四等枯朽去福就罪，靡不由之。寧飲洋  銅，慎無犯酒。有犯斯戒，非沙彌也。

[0926c25]  「沙彌之戒，盡形壽不得習弄兵仗手執利  器、畜養六畜籠繫飛鳥、車輿騎乘快心恣意、  馳騁遊獵彈射禽獸。無得放火焚燒山林傷
害眾生、無得破決湖池堰塞  派  瀆、鉤釣魚網  殘害水性。有犯斯戒，非沙彌也。

[0926c29]  「沙彌之戒，  盡形壽不得習弄碁局摴蒲博塞，諍於勝負  弄舞調戲，吟咏歌音手執樂器，琴瑟箜篌箏
笛竽笙以亂道意。無得墾掘山澤耕犁田畝，  修治園圃種殖五穀，船車賈作於市販買，與  百姓諍利。有犯斯戒，非沙彌也。

[0927a05]  「沙彌之戒，  盡形壽不得學習奇技巫醫蠱道、時日卜  筮占相吉凶、仰觀曆數推步盈虛、日月薄蝕  星宿變怪、山崩地動風雨旱澇、歲熟不熟有
疫無疫，一不得知。不得論說，國家政事平量  優劣、出軍行師攻伐勝負。有犯斯戒，非沙彌  也。

[0927a11]  「沙彌之戒，盡形壽男女有別，居不同寺  跡不相尋。無同船車俱載、逢無道談，若持異  物無察視之，遠嫌避疑。無書  疏  往來，假借裁
割浣濯衣服及所乞求。彼若惠己，亦不宜受。  若欲往時必須耆年，慎無獨行、無止坐宿。有  犯斯戒，非沙彌也。

[0927a16]  「沙彌之戒，盡形壽非賢  不友、非聖不宗。不孝之子、屠兒獵者、偷盜嗜  酒之徒，志趣邪僻、履行凶嶮，不得交遊，往來
之藝濁虧損道行。法服應器常與身俱，非時  不食、非法不言。食則無語、臥則無談。精勤思  義，溫故知新。坐則禪思、起則諷誦。戒行如是，  真佛弟子。
(說戒已竟，次說威儀)

[0927a23]  「已受沙彌十戒，為賢者道人。次教之，當用漸  漸稍從小起，當知威儀施行所應，當知和上  幾歲、三師名字，當教識知初受戒時歲日月
數，當知事和上有幾事，亦當知隨事阿闍梨  有幾事，亦當知給楊枝澡水有幾事，亦當知  授袈裟攝袈裟及持鉢有幾事，亦當知捉錫
杖持履有幾事。與和上阿闍梨俱應請時，若  至國王家時、若至迦羅越家時、若至婆羅門  家時、若連坐飯時、若別坐飯時、若俱入城乞
食時、若俱還時、至故處時、若日晚時、若止水  邊飯時、若道邊時、若樹下飯時、若自先去住  相待時、若合鉢食時、若轉貿鉢時、若俱共
對飯時、若前後飯時、若飯已澡漱時、若澡鉢  去時，各當具知有幾事。當知給眾僧作直日  時，各當知有幾事。年滿二十欲受具足戒時，
皆悉當知。設為賢者比丘所問，不具對者，不  應與受具足戒。何以故？作沙彌乃不知沙彌  事所應施行，沙門事大難作甚微妙。賢者沙
彌，卿且去熟學。當悉聞知，乃應授與具足  戒。所以卿不知沙彌法者，但未諦知身苦故、  不伏意耳，而反欲受具足戒。今授卿具足戒
者，人謂佛法易行、沙門易作，不知佛道至妙、  罪福運行法律交互，以是數日之中相之，是  故當先問。設能具對能如法者，三師易得耳。

[0927b18]  「師教沙彌有五事：一者當敬大沙門；二者  不得呼大沙門名字；三者大沙門說戒經時  不得盜聽；四者不得求大沙門長短；五者大
沙門誤失時不得轉行說。是為沙彌威儀。

[0927b22]  「又教沙彌有五事：一者不得屏處罵大沙門。  二者不得輕易大沙門，於前戲笑、効其語言  形相行步。三者見大沙門過，即當起住、若讀
誦經；若飯時、若作眾事，不應得起。四者行  與大沙門相逢，當下道止住避之。五者若調  戲時，若見大沙門即當止謝言不及。是為施  行所應爾。

[0927b28]  「沙彌事和上有十事：一者當早  起；二者欲入戶當先三彈指；三者具楊枝澡  水；四者當授袈裟却授履；五者當掃地益澡  水；六者當襞被
[木*尤]  拂拭床席；七者師出未還  不得捨房中去，師還當逆取袈裟內襞之；八  者若有過，和上阿闍梨教誡，不得還逆語；九
者當低頭受師語去，當思念行之；十者出戶  當還牽戶閉之。是為事和上法。

[0927c06]  「教沙彌事  阿闍梨有五事：一者視阿闍梨一切當如視  我；二者不得調戲；三者設呵罵汝，不得還語；
四者若使汝出不淨器，不得唾惡怒；五者暮  當按摩之。是為事阿闍梨法也。

[0927c10]  「事阿闍梨  法，沙彌事師，當早起具楊枝澡水。有六事：一  者斷楊枝當隨度數；二者當破頭；三者當洗
使令淨；四者當易故宿水；五者當淨澡軍持。  六者當滿中水持入，不得使有汙湔有聲。  是為具楊枝澡水法。

[0927c15]  「授袈裟有四事：一者  當徐徐一手排一手捉下授之；二者當次視  上下；三者當止住持師衣已；四者當上著師  肩上。是為授袈裟法。

[0927c18]  「攝袈裟有四事：一者  當視上下；二者不得使著地；三者當著安常  處；四者覆上。是為攝袈裟法。

[0927c20]  「持鉢有四事：  一者當洗令淨；二者拭令燥；三者帶令堅；四  者不得使有聲。是為持鉢法。

[0927c23]  「持錫杖有四事：一者取拭去生垢；二者不得  著地使有聲；三者師出戶乃當授；四者師出  還當受取。若俱行若入眾、若禮佛，亦當取持。
是為持錫杖法。

[0927c26]  「持履有四事：一者當先抖  擻之；二者當視次比之；三者當澡手，不得  便持袈裟；四者師坐，當取次比之。是為持履  法。

[0927c29]  「若俱應請，連坐飯時有四事：一者坐當  離師六尺；二者當視師達嚫竟乃應授鉢；三  者不得先師食飯；四者師飯已當起取鉢自
近。是為連坐飯時法也。

[0928a03]  「別坐飯時有四事：  一者當立住師邊；二者師教食去乃當坐去；  三者頭面著地作禮；四者食飯不得倨坐上
戲。飯已當至師邊住，師教還坐乃應坐。是為  別坐飯時法也。

[0928a08]  「入城乞食時有四事：一者當持師鉢；二者當  隨師後，不得以足蹈師影；三者於城外當取  鉢授師；四者入城欲別行當報師。是為行乞
食時法。

[0928a11]  「俱行還至故處有四事：一者當先  徐開戶出坐具敷之；二者澡師手已乃却自  澡；三者當授師鉢，自却叉手住；四者當豫具
澡豆手巾等。是為還歸飯時法。

[0928a14]  「過水邊飯  時有四事：一者當求淨地；二者當求草作坐；  三者當取水澡師手已，還自洗手已乃却授
師鉢；四者師教使飯，當作禮却坐。是為水  邊飯時法。

[0928a18]  「止陰樹下飯時法，有四事：一者  當持鉢掛著樹上，採取葉作坐；二者取水澡  師手，設不得水，取淨草授與師；三者還取
鉢授師；四者當豫具淨草澡師鉢已，却以草  熟拭鉢乃去。是為樹下飯時法。

[0928a22]  「道中相待  有三事：一者持鉢著淨地，作禮如事說；二者  當視日早晚，可疾還歸、若道止；三者當取
師鉢并持隨師後去。是為道中相待時法。

[0928a26]  「合鉢飯時有二事：一者若師鉢中無酪酥漿，  當自取所得鉢飯授師；若師不取，旦當却住。  二者徐取師鉢中半飯，出著淨地樹葉上，却
自取鉢中半飯，著師鉢中却住。是為合鉢飯  時法。

[0928b01]  「轉貿鉢飯時有三事：一者若師鉢中  得美膳者、自得不如者，便當授師；二者師  欲貿鉢，當讓不受；三者師堅呼貿鉢，當取再
飡，便當拭鉢還授師。是為貿鉢飯時法。

[0928b05]  「對飯時有三事：一者當授師鉢乃却坐飯；二  者當數視師所欲得，即當起取與；三者食不  得大疾亦不得後，竟以起，當復問欲得何等？
師言持去乃當取去。是為對飯時法。

[0928b08]  「前後  飯時有三事：一者授師鉢具已，當却至屏處  住，聽師呼聲即當應之。二者當豫取澡水著
一邊。三者師飯畢，當澡師手却住；師教去飯，  乃當作禮去飯。是為前後飯時法。

[0928b12]  「飯已  澡鉢有三事：一者澡漱已，當先取師鉢澡令  淨已，著樹葉上；二者却自澡鉢已，亦著樹葉
上，先取師鉢已手摩令淨燥，內著囊中付師；  三者還自取鉢拭令燥，亦內著囊中帶之止  住。是為燥鉢時法。

[0928b17]  「澡鉢去時法，有三事：一  者師言：『我今欲過某許，賢者某自先歸。』二者  頭面著地作禮便去；三者獨還去，不得過餘
聚落中戲笑，直歸故處誦經。是為澡鉢去時  法。

[0928b21]  「沙彌入眾有五事：一者當明學；二者當  習事；三者當給眾；四者當授大沙門物；  五者欲受大戒時三師易得耳。

[0928b23]  「復有五事：  一者當禮佛；二者當禮比丘僧；三者當問訊  上下坐；四者當留上座坐處；五者不得諍坐  處。

[0928b26]  「復有五事：一者不得於坐上遙相呼語  笑；二者不得數起出；三者若眾中呼沙彌某  甲，即當起應；四者當隨眾僧命；五者摩摩帝
呼有所作，當還白師。是名入眾時法用。

[0928b29]  「沙  彌作直日有五事：一者當惜眾僧物；二者不  得當道作事；三者作事未訖不得中起捨去；  四者若和上阿闍梨呼，不得便往，應當報摩
摩帝；五者當隨摩摩帝教令不得違戾。是為  作直日法。

[0928c06]  「擇菜有五事：一者當却根；二者當齊頭；三者  不得使有青黃合；四者洗菜，當三易水令淨  已，當三振去水；五者作事畢竟當掃處令淨。

[0928c09]  「復有五事：一者不得私取眾僧物；二者若  有所欲取當報摩摩帝；三者盡力作眾僧事；  四者當掃除食堂中，乃却布席空案；五者當
朝暮掃除舍後，益水棄灰土。

[0928c12]  「汲水有十  事：一者手不淨不得便用汲水，當先澡手；二  者不得大投罐井中使有聲；三者當徐徐下
罐，不得大挑擊左右著使有聲；四者不得使  繩頭還入井中使有聲；五者不得持履覆井  欄上；六者不得持罐水著入釜中；七者不得
持罐置地；八者當洗澡器令淨；九者舉水入  當徐徐行；十者著屏處不得妨人道中。

[0928c19]  「澡釜  有五事：一者當澡釜緣口上；二者當澡釜緣  裏；三者當洗腰腹；四者澡裏底；五者當三易  水。

[0928c22]  「吹竈有五事：一者不得蹲吹火；二者不  得然生薪；三者不得倒然濕薪；四者不得然  腐薪；五者不得以熱湯澆火滅。

[0928c24]  「掃地有五  事：一者當順行；二者灑地不得有厚薄；三者  不得有污湔四壁；四者不得蹈濕地壞；五者  掃已即當自撮草糞棄之。

[0928c27]  「比丘僧飯時沙彌  掃地，有五事：一者常却行；二者不得挑手持；  三者過六人土作聚；四者悉掃令遍為善；五  者即當自手掃除持出棄之。

[0928c30]  「持水澡罐瀉  水，有五事：一者一手持上、一手持下，不得轉  易。二者當近左面堅持直視前。三者當視人
手澆下水，不得多不得少，正當投人手中。四  者下水當去人手四寸，不得高不得下，當相  視水多少；設水少不足一人，當益水，不得住
人手。五者以澡手還著袈裟如法。

[0929a06]  「持當盤有  五事：一者不得曳盤使有聲；二者當兩手堅  持左面；三者當隨人手高下，不得左右顧視；
四者澡盤中水滿當出棄之，不得澆人前地；  五者已當過澡手還著袈裟如法。

[0929a10]  「持手巾有  五事：一者當左手持下頭、右手持上頭授人；  二者去坐二尺，不得倚人膝；三者持手巾，不
得隨障人口；四者人拭手未放巾不得引去，  以下竟當持付主、若著故處；五者已當澡手  還著袈裟如法。

[0929a15]  「布履有五事：一者當先抖擻  去中所有；二者當從上座起；三者當從澡盤  後示主令自識；四者不得持左著右，皆當下
意沙彌。五者已竟當還澡手著袈裟如法。

[0929a18]  「沙  彌澡鉢有七事：一者鉢中有餘飯，不得便取  棄之；二者欲棄中飯當著淨地；三者當用澡  豆若草葉；四者澡鉢不得於淨地當人道中；
五者澡鉢當使下有枝；六者當更益淨水，不  得遠棄污湔人；七者欲棄鉢中水，當去地四  寸，不得使有高下。

[0929a24]  「拭鉢有五事：一者當更澡  手拭令燥；二者當持淨手巾著膝上；三者當  拭裏使燥；四者手已拭表，不復得拭裏；五者
鉢已燥，即當持淨手巾并覆，著囊中安常處。

[0929a28]  「行會飯時教沙彌持鉢，有五事：一者不得置  地；二者不得累使有聲；三者不得持楊枝著  鉢中；四者人來授案，不得持鉢榰著人案
上；五者不得從人後授鉢，當正從前，亦不行  眾中，視師飯已當起取鉢還坐。是為持鉢法。

[0929b04]  「為師遣行答謝人，有七事：一者當直往；二者  當直還；三者當識師所語，亦當識人報語；  四者不得妄有所過；五者若所索不得止留
宿；六者不得調譺；七者出行當有法則。

[0929b07]  「沙彌  給比丘僧使未竟，不得妄入大沙門戶。有三  事得入：一者若和上阿闍梨暫使往；二者若  倩有所取；三者欲往問經應得入。

[0929b10]  「欲入門  戶有七事：一者當三彈指乃得入；二者不得  當人道住坐、若障火光；三者不得妄語他事；
四者當叉手如法說；五者若教坐不得交脚；  六者不得調譺；七者不得障人先，欲出戶當  向戶出，迴面向戶却行而出，不得背去。

[0929b15]  「獨使  沙彌遠出行，當教上頭，有三事：一者彼人問  卿和上名何等，便報言字某甲。二者復問卿  和上作沙門來幾歲，便報言若干歲。三者復
問卿和上是何許人，便報言某郡縣人。設復  問卿阿闍梨名何等人，便報言字某甲。復問  卿阿闍梨年幾許，便報言年若干。復問卿阿
闍梨是何許人，便報言是某國縣人。若復問  賢者名何等字，便報言字某甲。復問卿作沙  彌已來幾時，便報言若干歲若干月若干日
若干時。是為知和上、阿闍梨亦自知時名字  歲日月數。

[0929b26]  「入浴室有五事：一者低頭入；二者  入當避上座處；三者上座讀經時不得狂語；  四者不得以水互相澆；五者不得以水澆火  滅。

[0929b29]  「復有五事：一者不得調譺；二者不得破中  瓫  盎  ；三者用水不得大費；四者不得潘中  澡豆麻油；五者當疾出去不得止中浣衣。

[0929c02]  「沙  彌至舍後行，有十事：一者欲大小便即當行；  二者行不得左右顧視；三者至當三彈指；四  者不得迫促中人使出；五者已至上復三彈
指；六者不得大咽；七者不得低頭視陰；八者  不得弄上灰土；九者不得持水澆壁；十者已  還當澡手，未澡手不應持物。

[0929c09]  「復有五事：一者不得正唾前壁；二者不得左  右顧視望；三者不得持草畫壁地；四者不得  持火  [火*曹]
畫地及壁；五者不得久固圊廁上。當  自下去，設當逢人不得為作禮，當避道去。」

[0929c13]  說沙彌威儀式竟。

[0929c14]  沙彌七十二威儀，總有十四事。

[0929c15]  師與語：有二事：一者不得報語；二者不得自  理。

[0929c17]  沙彌為師作禮，有十事：一者師頭前有盤不  應作禮；二者師坐禪不應作禮；三者師經行  不應作禮；四者師食不應作禮；五者師說經
不應作禮；六者與師相逢，左面不應作禮；七  者師梳齒不應作禮；八者欲入戶作禮，應彈  指三返，師不應應去；九者不得離師七步；十  者師戶開應作禮。

[0929c23]  早起入戶，有五事：一者整  理衣被；二者出甌；三者掃地；四者問經；五者  與物。

[0929c25]  襞三衣，有五事：一者不得當前；二者當  於左面；三者當識衣表裏；四者不得倒襞；  五者當置常處。

[0929c27]  隨師行，有五事：一者不得過  歷人家；二者不得止住道與人共語；三者不  得左右顧視；四者當低頭隨師後；五者到檀
越家當住一面，師教應坐。

[0930a02]  給師所須，有五事：一者當得楊枝；二者當得  澡豆；三者不得宿水；四者當更汲；五者手巾  用應浣淨。

[0930a04]  沙彌洗有五事：一者不得向塔；  二者不得向和上；三者不得向阿闍梨；四者  當於屏處；五者當自取水，不得取他人成事  水。

[0930a07]  暮入戶，有五事：一者當掃除床；二者當理  衣被；三者當內甌；四者當然燈；五者教臥  應去；出者當背向牽戶閉。

[0930a09]  沙彌從師受經，  有五事：一者整衣服；二者當叉手作禮；三者  不得前却；四者兩足當齊；五者當小僂。

[0930a11]  沙  彌授師三衣，有五事：一者當洗手；二者當與  安陀衛；三者當與憂多羅僧；四者當與僧  伽梨；五者當與手巾。

[0930a14]  沙彌洗鉢，有五事：一  者當得牛糞灰；二者當得澡豆；三者去地七  寸；四者不得有聲，三易水，欲捐水不得灑  地；五者當令燥。

[0930a17]  沙彌掃地，有五事：一者不得  背師；二者不得逆掃；三者當令淨；四者不得  有跡；五者當即時棄却。

[0930a19]  沙彌隨師至檀越家，  有五事：一者當持鉢；二者當持手巾；三者  當搏戶；四者到檀越家索淨水洗鉢；五者
師坐，捉手巾鉢授與師，乃應還自坐。

[0930a22]  沙彌入  浴室，有五事：一者不得先師入；二者不得在  坐前；三者師未獲水不得動；四者設欲揩背  先當擬之；五者浴已當先取可著衣。

[0930a25]  沙彌  禮節威儀，又朝晡問訊禮敬，有十三事：一者  當早起澡漱；二者當整頓衣服；三者問訊起  居；四者師若在內欲進之法，當先脫頭上所
著物及足所著物；五者不得躡跡；六者當住  外立三彈指，呼前乃進入；七者當頭面著地  稽首為禮；八者若命令坐，三讓乃坐；九者坐
必端嚴；十者有問即對，應聲分明；十一者無  云即默；十二者事必宜退，稽首如初；十三  者欲出戶時，當迴身還向去。

[0930b05]  沙彌又持師澡  罐，有十五事：一者淨洗澡瓶；二者當有常  處；三者當令淨水滿器；四者不得宿水；五者
豫具楊枝；六者治楊枝當令如法；七者澡瓶  去膝一尺；八者執澡瓶，當左手持上、右手捧  下；九者瀉水調適當得其多少；十者不得令
有聲；十一者手巾必有常處；十二者持巾，左  執其手巾、右以授師；十三者棄不淨水當有  常處；十四者無令澆灒淨地；十五者用巾已  當復常處。

[0930b14]  又灑掃拂拭床，有八事：一者常向  於尊；二者不得背；三者灑地當輕手裁水多  少；四者用糞箕當以自向；五者棄糞當有常
處；六者掃拭床席；七者襞衣被  [木*尤]  ；八者掃拭  床不令有聲。

[0930b18]  又持師食，有十四事：一者當具  淨巾；二者所欲進食，皆當兩手捧下；三者當  直進；四者跪以授師；五者不得道中與人言
笑；六者進食不得有聲；七者凡所進飲食當  適其寒溫；八者匙  斫  當令淨潔；九者若有所  益必令調均；十者住必有常處；十一者宜端
嚴；十二者食畢斂器務令徐徐；十三者隨次  所舉；十四者掃灑澡器一如常法。

[0930b25]  又取法衣  及履，有十事：一者當左執其上、右執其下；二  者當跪以授師；三者當襞袈裟，不得以口銜
之；四者不得振令有聲；五者還復其常處；六  者以巾覆上；七者取履當先抖擻之；八者不  得使有大聲；九者著地當令端正；十者還當  復其常處。

[0930c02]  若取應器及澡瓶，有八事：一者  先摩拭令淨；二者當兩手捧其下；三者跪取  師鉢；四者洗當用皂莢豆末；五者畢令於手
中澡；六者有急事當行，宜著日中；七者若向  火令其燥；八者畢令復其常處。

[0930c06]  若取錫杖，有  七事：一者當掃拭令淨；二者不得下拄地；三  者不得以有所指擬；四者無使有聲；五者當
兩手捧之；六者當跪以授師；七者畢還復  常處。

[0930c10]  又侍師沐浴剃頭朝當著法衣，有十  二事：一者務當恭敬執所宜作；二者隨時寒  溫；三者拂除浴室；四者具淨湯水；五者當先
具皂莢澡豆及麻油；六者豫取淨手巾；七者  寒具爐火；八者當端住於外無令人入；九者  若去髮必令有常處；十者若曝法衣當待乾
燥；十一者急事行，當有所付，不得使忘去；十  二者執事必宜復其常處。

[0930c17]  又持香賦花，有  七事：一者當淨拭香爐；二者當捨去宿花；三  者當裁火多少；四者賦香花從上座始；五者
賦香時手相離五寸；六者執香爐無以自薰；  七者畢竟當著常處。

[0930c21]  又然燈，有八事：一者去  故炷；二者梳洗燈爐令淨；三者當調適盛油；  四者求淨炷；五者不令欲盡數往益之；六者
朝當早起視護；七者油未盡，當扶出餘炷，聚  著倚處別然令盡；八者畢竟徐還著本處。

[0930c25]  若  行採花及取楊枝，有九事：一者有主問其主；  二者無主當呪願山澤樹神；三者取花及楊  枝不得拔其根株；四者於道路當直往還；
五者不得慢惰語戲；六者設為人所犯，慎無  與人交通；七者低頭內自剋責，勿令有恨心；  八者若欲賦花當於上座始；九者當去萎花。

[0931a03]  凡所施行不得自用，有十八事：一者出入行  來當先白師；二者若欲宿行當先白師；三者  若作新法衣當先白師；四者若欲著新法衣
當先白師從受；五者若欲浣法衣裳當先白  師；六者若欲剃頭先當白師；七者若疾病服  藥當先白師；八者若作眾僧事當先白師去；
九者若欲私有具紙筆之輩當先白師；十者  若諷起經唄當先白師；十一者若人以物惠  施，先白師已受取；十二者己物惠施人，當先
白師，師聽然後與；十三者人從己假借，一一  當先白師，師聽然後有與；十四者己欲從人  假借，皆當白師，師聽得去；十五者欲白之儀，
先整衣服稽首為禮；十六者若其聽或不聽，  皆當恭敬稽首作禮；十七者陳所欲知；十八  者不得有恨意有所應辭報。

[0931a17]  又從師行先後  還，有十六事：一者當整衣服；二者識所言趣  常報應答，隨持錫杖手巾之輩；三者尋師後；
四者無躡其影；五者無錫杖戲其前；六者不  得道中與人語；七者不得惡師有過；八者師  若遣還有所取，當尋其來道；九者即當如其
教行；十者慎無淹留；十一者師若使住為檀  越說經，即當稽首承受節度；十二者暮當早  還；十三者慎無留宿；十四者還到請禮問事，
先整衣服；十五者當五體投地稽首作禮；十  六者禮師自如常法。

[0931a27]  若獨行送死問疾，有九  事：一者當主人門，當相進退之儀，有異座  當坐，設無異座不宜雜坐；二者當視其座席，
無犯宜忌端坐；三者人若欲問經，當宜知時；  四者慎無為非時之說；五者主人設食，雖非  時法會之食，無令失其儀軌；六者宜還及日；
七者無犯夜行；八者若逼暮疾風雨，臨時制  宜；九者還畢如舊。

[0931b05]  若於道路與師相逢，有六  事：一者當先整衣服；二者當脫革屣；三者  禮師當稽首足下；四者身尋師後；五者師若
自別去，當稽首承受節度；六者雖不與師相  隨，所行禮節必令如常。

[0931b09]  若眾僧食飯時，十六  事：一者聞揵稚聲即當整衣服；二者當務脫  革往住塔下；三者住必端嚴；四者若從師
後到便位住，慎勿言笑有所及；五者若上人  說經呪願，皆當恭敬慎無失儀；六者欲食之  初，當先瞻望上下；七者食無眾人前、食止無
後眾；八者無訶食好惡；九者不得大飡小  飡；十者慎無大咽；十一者不得大撓刮鉢中；  十二者不得  斫  叩案上；十三者不得求益；十
四者不得以食私所與若摘與狗；十五者有  來益食，不得言不用；十六者說已飽，當以手  讓却之。

[0931b20]  又眾僧說經，有十三事，若法會說  經、在溫室及清涼室、若浴室：一者當整理衣  服；二者當平視直進；三者無得道中與人語
笑；四者以次禮所尊；五者却入偶坐席；六  者上座說經，及位便坐；七者坐必端嚴；八者  慎無亂語；九者無大欬唾；十者無唾淨地違
禮律；十一者若次應說經，即當說；十二者為  眾人所差上高座，當先審所舉措，慎莫失儀；  十三者若坐中有失義，當遏惡揚善，慎無苟  且現之過。

[0931b29]  又眾僧說經十三事，若番次、直日、  朝晡行禮：一者聞揵稚聲豫具香火；二者  賦香如舊；三者整所宜次；四者淨拂床席；
五者掃灑如法；六者若法會出所領，分明付  授檀越諸宜用；七者事畢領受畢，令如初；八  者門鑰相付，早關晚開一以為常；九者若
有異賓，當師邊聽，所須當付；十者若有賓  宿，皆當整衣服住其常位；十一者有即對，應  聲分明；十二者住必端嚴無令失儀；十三者
若欲暫出輒者，令人自代，無令處空重呼。

[0931c09]  又  直日所領知後十事，若為直日宜軌所修，  其有眾事功夫：一者起塔；二者講堂設僧諸  事；三者若作佛像，常早起憂識事；四者當選
所宜，用錯斧鋸必使常處；五者若所畫朱  彩膠墨豫具所得，無令臨時有乏；六者畢宜  選錄復有常處；  (經本元少七者)  八者數所領受，分明
付授無令差趺；九者居有所市求，皆問於  摩摩帝；十者出用令餘宣陳列令有本末。

[0931c17]  又  獨行分衛十六事：若行分衛，一者務與人俱；  二者若無人俱，當知所可行處；三者應器常  在左脇；四者帶應器之宜，出時當以外向；五
者以食來還，當以內向；六者到人門戶宜審  舉措；七者家無男子慎無入門；八者若欲坐，  當先瞻視座席；九者設座有刀兵，不應坐；十
者設有寶物，不應坐；十一者若設有婦女衣  被嚴具之輩不應坐，都無此者然有及坐；  十二者主人設食；十三所食者便當呪願；十
四者不得問食好醜；十五者不先食說經；十  六者雖欲說經，當知所應說時、不宜說時。

[0931c28]  又  市所求有九事：一者當低頭直往直還；二者  若覩異物慎無察視；三者無諍貴賤；四者無  坐女肆；五者若為人所犯，方便避之，勿從求
直；六者賣買若於誠諦送直，無言來取，致及  反覆；七者已許某甲物，雖復更賤，無捨彼  取此，令主有恨；八者若見四輩人有賣買賤
直，不令己任，如當言法不得爾；九者慎無保  任致愆負。

[0932a07]  又到比丘尼寺中有九事，若師使  到比丘尼寺中，一者當與俱；二者遶塔作禮  一如常法；三者若有異座訖無異座不得坐；
四者疾病欲問經，當說所宜說；五者不得為  非時之說；六者不得反人之非；七者若坐以  珍異衣服巾履施惠，一不得受；八者若還不
得說其好醜；九者餘人不得言但用供養某。

[0932a14]  又講經誦法有八事：一者必令詳審，所見不  同、或左右各有所習；二者慎無專知據言此  是彼非；三者同學變諍，務令和解無令頗；四
者眾事役勞，慎無自代顯己之功；五者大  沙門說戒，慎無矚之；六者知己有過犯於眾  人，即當言悔與共和解；七者師若問言：「某
說卿有過。」即當如事道之；八者無得隱蔽以  成愆負

[0932a21]  。有論語有十事，常晝夜三時誦經行  道，一者整衣服；二者若經行必令有常處；三  者當於中；四者講堂中；五者或於塔下；六者
亦飯堂中；七者不得躡革屣；八者不得木  履；九者不得持杖；十者慎無臥誦經。

[0932a25]  又誦  經行有十事，房室中常法，一者寢息各異不  相涉入；二者受經句讀；三者論經義；四者問  訊疾病；五者或為便往；六者不得說不急之
事；七者不得示人之非；八者不得轉相評  論；九者借取與必分明；十者無違期約以失  道信。

沙彌十戒法并威儀一卷

[0932b04]  五德者：一者發心離俗，懷佩道故；二者  毀其形好，應法服故；三者永割親愛，無適  莫故；四者委棄身命，遵崇道故；五者志求
大乘，為度人故。十數者：一者一切眾生皆  依飲食而存；二者名色；三者三受；四者四  諦；五者五陰；六者六入；七者七覺分；八者
八正道；九者九眾生居；十者十一切入。

* * *

【經文資訊】大正藏第 24 冊 No. 1471 沙彌十戒法并威儀  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
