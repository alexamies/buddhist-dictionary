釋鑑稽古略續集
歸安杏溪蘧菴比丘大聞

幻輪　彙編

蘧菴居士　嚴爾珪　校梓

建文皇帝

[0939c22]  諱允炆。太祖之孫。懿文太子子也。洪武十年  十一月己卯。懿文繼妃呂氏所生。生十年而  懿文卒。時太祖年六十有五矣。是年九月庚
寅。立為皇太孫。至是太祖崩即位。年二十  二。靖難兵起至金川門。帝避位遜去。在位四  年。

[0939c28]  己卯建文元年正月。大祀天地於南郊。還宮  御奉天殿。受群臣賀。方孝孺進郊祀頌。上嘉  納之。遣使告即位天下神祇　詔尊皇考懿
文太子。為興宗孝康皇帝封弟允熥吳王。  允熞衡王。允  �  徐王。立子文奎為皇太子  詔開史館。纂修太祖高皇帝實錄　詔優賢
養老。墾田興學。考察官吏。旌孝賑貧。揜骸埋  胔。贖鬻子減租　卓敬曰。夫萌而未動者  幾也。量時而為者勢也。勢非至勁莫能動。幾  非至明莫能察
三月京師地震求直言　召  解縉為翰林待詔　六月靖難兵起。以丘福  張玉朱能。為都指揮。以誅齋泰黃子澄為名  燕王召道衍等共謀語。未幾簷瓦飄墜地
而碎。王以為不祥。色殊不懌。道衍曰。此祥  也。王謾罵曰。汝何妄言。此烏得為祥。道衍  曰。天意欲殿下易黃瓦。爾王乃喜。是日謀乃  定。

[0940a16]  僧道衍者蘇之長洲人。姚廣孝也。初祝髮為  相城妙智菴僧。法名道衍。字斯道。時相城靈  應觀。道士韋應真者。讀書學道法兼通兵機。
道衍師之盡得其術。然深自藏晦人無知者。  已而至京口。賦覽古詩曰。譙  櫓  年來戰血乾。  烟花猶自半凋殘。五州山近朝雲亂。萬歲樓
空夜月寒。江水無潮通鐵甕。野田有路到金  壇。蕭梁事業今何在。北固青青眼倦看。其友  宗泐見其搖膝長吟笑之曰。此豈釋子語耶。
斯道斯道汝薄南朝矣。既而宗泐舉道衍往  燕。住持北平慶壽寺。或薦道衍文武異才。燕  王召見問曰。爾能卜乎。道衍操吳音連對曰
會會。即開襟出太平錢五文啟王。自祝連擲  之睨王曰。殿下將無作皇帝乎。王叱曰。和尚  勿謬說。道衍悚然而退。他日實告之。道衍進
言輒合。因薦相術袁珙以決之。蓋道衍甞遊  嵩山寺遇珙。珙相之曰。寧馨胖和尚乃爾耶。  目三角彯白形如病虎。性必嗜殺。他日劉秉
忠之流也。道衍大笑。因此自負。王亦聞珙名。  託以勾逃軍下召珙。至燕使者與飲於酒肆。  王易服雜衛士亦入肆。珙一見即趨。拜王前
占其為他日太平天子。王大喜。館珙於道行  僧舍。世傳二語云。辨宰相於嵩山佛寺。識真  主於長安酒家。謂此也。王時與道衍語。多
奇祕者王甚重之。道衍時或誤爾汝王前。王  弗之責也。靖難之圖實起于道衍。云燕王密  語道衍。以人心所向。對曰。天之所造何論民  心。自是遂以道衍為軍師。

[0940b15]  江北蝗有司請捕。上曰。朕以不德致蝗。又殺  蝗以重朕過。臣民極言朕失。俾得改。赦疑獄  捐逋租。周窮乏以修實政。蝗不為災。更有秋
八月祭告天地祖宗告出征也。戒北征諸  將士曰。昔蕭繹舉兵入京。而令其下曰。一門  之內自極兵威。不仁之極今爾。將士與燕王  對壘。務體此意。無使朕負殺叔父名
程濟  初。以北方兵起議。為妄言繫獄。赦之擢為翰  林。充軍師護北征　贈王褘為翰林學士。  諡  文節。

[0940b25]  庚辰建文二年八月。承天門易名皐門。端門  為應門。午門為端門。謹身殿為正心殿　詔  舉攸通文學。以處士唐愚為學士。

[0940b28]  辛巳建文三年。燕兵敗於東昌。初靖難兵起。  道衍曰。師行必克。但費兩日耳。及至此曰。  前固已言。兩日乃昌字也。自此全勝矣　二
月文皇。令僧修佛會。祭陣亡將士張玉等。自  為文祭之　三月。詔逐齊泰黃子澄於外。責  以付託不效。藉其家以謝燕人。

[0940c05]  壬午建文四年六月十三日。帝縱火焚宮。變  服遁去。京師傳言帝崩。燕王按兵入城。臣民  皆迎勸進許之。遣人布告天下　太祖預知
帝之不終也。大漸時授一小篋。封鑰甚密。戒  以急難乃啟。至是窘迫無計。啟篋視之得楊  應能度牒及披剃之具。遂削髮披緇執度牒。
自御溝出至郊壇而走。時宮中火起。咸以為  建文自焚矣　上出亡時。問計程濟。濟曰云  云。立召僧人為上薙髮。從出亡遇險輒用術
脫去。數十年後。隨上至南京。莫知所終。與同  邑高翔起明經。翔勵名節。濟好術數。翔曰。願  為忠臣。濟曰。願為智士。其後翔九十死難
帝生而慈慧好詩文古典禮文章。至性孝  友。異常人子。方懿文之病癰也。帝年方幼含  淚撫摩。晝夜不暫離。親吮吸之。及懿文薨哭
踊哀慕至水漿不入口者五日。太祖政尚嚴  刻。帝濟以寬大。中外愛戴　初建文中有道  士歌於途曰。莫逐燕逐燕日高飛。高飛上帝
畿。已而忽不見。人莫能測。至是始驗其言云  以天子禮為建文發喪。遣官致祭。輟朝三  日　方孝孺持斬衰服。晝夜號哭。召至。上曰。
我家事耳。先生何自苦。命作詔授以紙筆。孝  孺大書數字。擲筆於地曰。死則死耳。詔不可  草　先是道衍託以上曰。南有方孝孺。素有
學行。武成之日必不降附。請勿殺之。殺之則  天下好學者絕矣　十月。以僧道衍為僧錄  司左善世　靖難死節之臣。其章章著者。後
人褒其姓名曰革除遺事。一首罹禍及陣亡  之臣凡十九人。聞變自盡十五人。在朝罹禍  二十三人。在外二十人。中外士臣百九十八
人。不及難六人。被斥六人。見用二十二人。

太宗文皇帝

[0941a08]  高皇帝第四子。初封燕王。後憤齊黃之亂典  章。起靖難而入正大統。在位二十二年。以庚  子七月十八日崩。壽六十五。上徽號曰。體天
宏道高明廣運理武神功純仁至孝文皇帝。  廟號太宗。至嘉靖年改號成祖。葬長陵。

[0941a13]  癸未永樂元年二月。詔以北平為北京。改為  順天府。太祖高皇帝實錄成。共一百八十三  卷。

[0941a16]  佛說希有大功德經　正月初八日夜。仁孝  皇后夢感佛說。緣起具自序中。仁宗及漢王  趙王俱有跋。在五年十一月　九月二十九
日。本司官左善世道衍。一同工部侍郎金忠  錦衣衛指揮趙羲於武英殿。題奏。天禧寺藏  經板有人來印的。合無要他出些施利奉聖  旨。問他取些個。欽此。

[0941a23]  甲申永樂二年四月。冊立世子御名高熾為  皇太子。郡王高煦為漢王。高燧為趙王　擢  在善世道衍為太子少師。始復姓姚賜名廣
孝。上自是稱為姚少師。而不名亦終不蓄髮  娶妻。居止多在僧寺。甞賜二宮人亦不近。上  乃召還之。

[0941a29]  道餘錄　少師別號逃虛子。著道餘錄。此自  序曰。余曩為僧時。值元季兵亂。近三十從  愚菴及和尚於徑山習禪學。暇則披閱內外
典籍以資才識。因觀河南二程先生遺書。及  新安晦菴朱先生語錄。三先生皆生趙宋。傳  聖人千載不傳之學。可謂間世之英桀。為世
之真儒也。三先生因輔名教。惟以攘斥佛老  為心。太史公云。世之學老子者則絀儒學。儒  學亦絀老子。道不同不相為謀。古今共然。奚
足怪乎。三先生既為斯文宗主。後學之師範。  雖曰攘斥佛老。必當據理。至公無私則人心  服焉。三先生因不多探佛書。不知佛之底蘊。
一以私意出邪詖之辭。枉抑太過。世之人心  亦多不平。況宗其學者哉。二程先生遺書中  有二十八條晦菴朱先生語錄中有二十一
條。極為謬誕。余不揣乃為逐條據理一一剖  析。豈敢言與三先生辯也。不得已也。亦非  佞於佛也。  [葶-丁+呆]  成藏於巾笥有年。今自公退因  簡故紙得此
[葶-丁+呆]  。即淨寫成帙。目曰道餘錄。置  之几案。士君子有過余覽是錄者。知我罪我  其在茲乎。逃虛子序。

[0941b21]  六月命太子少師姚廣孝。往蘇湖等府賑濟。  廣孝初為僧。其姊甞戒之曰。汝既為和尚當  發慈悲心。蓋知其好殺也。及預靖難。姊歎息
謂人曰。和尚慈悲當如是耶。廣孝既貴還吳。  往見姊。姊拒之曰。貴人何用至貧家。家為  不納。廣孝乃易僧服而往。姊堅不肯出。家人
勸之。姊不得已出立堂中。廣孝即連下拜。姊  曰。我安用爾拜許多耶。曾見做和尚不了底。  是甚好人。言畢遽還戶不復再見。

[0941c01]  乙酉永樂三年四月。上謂侍臣曰。致治之道  莫先於廣言路。蓋天下之大吏治得失生民  休戚。人不言朝廷何由悉知。

[0941c04]  丙戌永樂四年。徵天下道士至京師。即朝天  宮神樂觀洞神宮。修舉金錄齋法薦皇考皇  姚。車駕幸齋壇七日而畢　迎西僧尚師哈
立麻至京師。先是上在籓邸。聞烏思藏有尚  師哈立麻者異僧也。及即位遣中官侯顯齎  幣往迎。五歷寒暑乃至車駕躬往視之。無拜  禮合掌而已。

[0941c11]  丁亥永樂五年。直隷及浙江諸郡。軍民子弟  披剃為僧。赴京請度牒者千八百人。禮部以  聞　二月命西僧尚師哈立麻。於靈谷寺啟建
法壇。薦祀皇考皇妣。尚師率天下僧伽。舉揚  普度大齋科。十有四日。卿雲天花。甘雨甘  露。舍利祥光。青鸞白鶴連日畢集。一夕檜柏
生金色花。遍於都城。金仙羅漢變現雲表。白  象青獅莊嚴妙相。天燈導引旛蓋旋遶。亦既  來下。又聞。梵唄空樂自天而降。群臣上表稱
賀。學士胡廣等獻聖孝瑞應歌頌。自是之後。  上潛心釋典作為佛曲。使宮中歌舞之　二  月初六日文武等官奉天門早朝奏准。奉聖
旨。著落禮部知道。新出榜曉諭。該行脚僧道  持齋受戒。恁他結壇說法。有人阻當發口外  為民。欽此　三月封西僧尚師哈立麻。為萬
行具足十分最勝圓覺妙智慧善普應。佑國  演教如來大寶法王。西天大善自在佛。領天  下釋教。賜金百兩銀千兩。彩幣寶鈔。織金珠
袈裟。金銀器皿鞍馬。賜儀仗與郡主同。其徒  孛羅等。皆封為大國師。並賜印誥金幣等物。  宴之於華蓋殿。

[0942a03]  太初禪師　諱啟原。號太初。日本國人。九歲  禮物外禪師得度。年十九與宗猷等十八眾  游參上國。丙午二月進京。見季潭禪師。後見
了堂天童無著懶牧等四十五員大善知識。  末於傑峯和尚處入室。付頂相大衣拂子法  語。後住羅陽三峯寺。及山交龍護禪院。有三
會語錄。是年三月一日卓午說偈曰。生也鐵  面皮。死也鐵面皮。一椎百雜碎。白日繞鐵圍  擲筆坐逝。壽七十五。行化四十餘年。塔院  南。

[0942a13]  七月乙卯皇后徐氏崩。  諡  曰仁孝皇后　十  一月永樂大典書成。凡二萬二千九百卷。一  萬一千一百本。後廢。

[0942a16]  戊子永樂六年三月。福建柏生花為瑞。上賜  勅責之。既而蘇州揚州二府。奏言。檜花為  瑞。

[0942a19]  無礙禪師　諱普智。別號一枝叟。浙江臨平  褚氏子。出家龍井寺。依東溟日法師。授天台  性具之學。優於講說。歷四大道場。門風大振。
晚年開演於松江延慶寺。遂為終老。專修淨  業寒暑不輟。是年春月二日微疾。會眾端坐  面西念佛而逝。甞集註阿彌陀經一卷　旃  檀瑞像至此二千四百年矣。

[0942a26]  己丑七年　庚寅八年　辛卯九年　壬辰十  年　癸巳十一年。

[0942a28]  五月五日。上幸東苑觀擊毱射柳。皇太孫擊  射連發皆中。上大喜曰。今日華夷畢集。朕有  一言。爾當思對之。曰萬方玉帛風雲會。皇太
孫即叩頭對曰。一統山河日月明。上喜甚大  宴賦詩盡歡而罷　七月十七日。工部尚書  吳中。於奉天門早朝。欽奉聖旨。如今京城起  蓋大報恩寺。

[0942b06]  呆菴禪師　諱莊。台州人。住持徑山。臨終云。  難難難。二八嬌娘上高山。老僧扶不起。言竟  遂寂。有呆菴語錄。轟轟然宗門偉人也。

[0942b09]  乙未十三年　丙申十四年　丁酉十五年  戊戌十六年。

[0942b11]  太子少師姚廣孝卒。追封榮國公  諡  恭靖。有  道餘錄見前　十二月勅修武當山宮觀成。賜  名曰太嶽太和之山。山有七十二峰。三十六
巖。二十四  澗  。峰之最高者曰天柱。境之最勝  者曰紫霄。南巖上軼雲氣。下臨絕  壑  。舊皆有  宮為祀神祝釐之所。元季兵燬。至是悉新之。
紫霄曰太玄紫霄宮。南巖曰大聖南嶽宮。又  有興聖五龍宮。玄天玉虛宮。遇真宮清微宮。  淨樂宮。又即天柱峯頂。冶銅為殿。飾以黃
金。範真武像於中。選道士三百人供灑掃。給  田二百七十七頃。并耕戶以贍之。每宮設提  點一人。秩正六品。

[0942b23]  己亥永樂十七年。頒為善陰隲。孝順事實二  書。於文武群臣天下學挍。甘露降於孝陵松  柏三日　二月二十八日。賜僧錄司右善世
一如佛像二軸。佛骨五磈。鈔一千貫。諸佛菩  薩名稱歌曲大小三本。道成佛一軸。思擴佛  一軸。大小歌曲各三本。命編類禪宗語錄
三月初三。命道成一如等八人。校勘藏經。新  舊比對。聚僧寫錄。

[0942c02]  法華科註　上天竺住持。僧錄司右善世。一  如法師。依法華文句句記。編葺成之。

[0942c04]  大明法數　一如法師。奉勅探討大藏群經。  采  輯類編。

[0942c06]  雪軒禪師　諱道成。字鷲峯。薊北人。參秋江  潔公言下會旨。囑曰。是汝本有之事。善自護  持。出世萊州之智藏寺。每演法萬指群聚屠
沽為之易業。洪武間詔授青州僧都綱。後太  祖聞其賢。召為僧錄司右講經。賜金斕衣。住  持天界寺。至永樂中。命師往日本闡揚佛化。
及歸陞左善世。御製詩章賜之。三坐覺場四  會語錄行世。

[0942c14]  秋御製佛曲成。併刊佛經以傳。九月十二日  欽頒佛曲。至大報恩寺。當日夜本寺塔見舍  利光如寶珠。十三日現五色毫光。卿云。捧日。
千佛觀音菩薩羅漢妙相畢集　續頒佛經  佛曲。至淮安給散。又現五色圓光。彩雲滿天。  雲中現菩薩羅漢。天花寶塔。龍鳳獅象。又有  紅鳥白鶴。盤旋飛遶
續又命尚書呂震。都  御史王彰。齎捧諸佛世尊如來菩薩尊者名  稱歌曲。往  陝  西河南。頒給神明協應屢現卿  云。圓光寶塔之祥。文武群臣上表稱賀。上甚
嘉悅。中官因是益重佛僧。建立梵剎以祈福  者。遍兩京城內外云。

[0942c26]  心淵法師　諱居敬。字心淵。別號蘭雪。學通  內外。善屬文精嚴律部。禮金陵大報恩寺一  雨和尚。後參杭州集源法師。永樂初奉詔校
大藏經。預修會典。已而住持上海廣福講寺。  遷松江普照。大開法席一十三載。建大雄寶  殿。海月堂。三解脫門。廊廡重軒。精舍香積。
煥然新之。七眾瞻仰。道風大扇。

[0943a04]  庚子永樂十八年三月初七日。頒御製經序  十三篇。佛菩薩讚跋十二篇。為各經之首  聖朝佛菩薩名稱佛曲作五十卷　佛名經作  三十卷
神僧傳作九卷　俱入藏流行。

[0943a08]  旨刻大藏經板二副。南京一藏六行十七字。  北京一藏五行十五字　又旨石刻一藏。安  置大石洞。聖旨。向後木的壞了。有石的在
北京建兩座大寺。選聰慧的僧住持　七月  二十七日。宣聞祿天裔二僧。賜七佛偈　八  月十九日眾僧慶壽。入內賜坐賜齋　十二
月十八。賜禪宗入藏。古尊宿語。聯珠頌古  (二十  二卷)  。續傳燈錄  (三十六卷)  。講宗佛祖統紀四十五卷。

[0943a16]  辛丑永樂十九年。西僧大寶法王來朝。或請  駕親勞之。夏原吉沮之。上曰。爾欲效韓愈耶。  乃不出勞。他日法王入見。吉不拜　正月二
十一日。僧錄司左覺義慧進等。題內謄寫大  藏經事。恭惟　聖朝較刊藏典。乃千載之希  遇。臣等伏請御製序文。以冠經首。增輝佛日
流傳萬古。實為教門至幸。為此謹具題知  正月三十日。上看所寫藏經。著就寺裏刊刻。  賜各僧傳心妙訣各一本。八月初十日着寫
經。僧人且回去。明年不來後年來。是爾教門  的事。若待文書來取時不便。修行的僧人經  板刊了。送爾們坐山去。我也結些緣供爾。欽  此。

[0943a29]  壬寅永樂二十年九月二十四日。賜眾僧官  齋。御讚觀音金剛數珠等。賜天下預會僧人  輪子　十月初一日。賜眾僧官住持等彌陀
佛。西番文殊各一軸　十月初六日。賜僧道  官宴。及天下眾僧宴刻絲觀音。水晶數珠等  物。

[0943b06]  癸卯二十一年。

[0943b07]  甲辰二十二年七月十八日。上崩。年六十五  八月十五日。皇太子即位　九月朔上大  行皇帝諡曰。體天弘道高明廣運聖武神功
純仁至孝文皇帝。廟號太宗。至嘉靖中。改廟  成祖。十二月葬長陵。

[0943b12]  岱宗禪師　諱泰。紹興人。住持徑山。晨起盥  沐罷。趺坐而逝。

[0943b14]  伯蘊禪師　諱琇。蘇州人。住持徑山。一日經  行次。倚杖而化。

[0943b16]  國初名僧未見傳記者附。前列九人後附二  十一。

[0943b18]  無礙禪師  (鑑)  月菴禪師　　素菴禪師  (田)

[0943b19]  了堂禪師　　頑石禪師　　無念禪師

[0943b20]  天童禪師  (素)  卍菴禪師　　用剛禪師  (軟)

[0943b21]  寂照禪師　　獨空禪師　　頤菴禪師  (真)

[0943b22]  無禪禪師  (悟)  無瑕禪師　　一雨禪師

[0943b23]  和菴禪師　　演福法師　　溪澄禪師

[0943b24]  悟虛禪師　　懶雲禪師　　壞空禪師  (成)

仁宗昭皇帝

[0943b26]  成祖第一子。仁孝太后。徐氏所生也。正位儲  宮二十二年。成祖崩。甲辰八月十五即位。在  位一年。乙巳五月十一日崩於西宮。壽四十
八。上徽號曰敬天體道純誠至德弘文欽武  章聖達孝昭皇帝。廟號仁宗。葬獻陵。

[0943c02]  乙巳洪熙元年正月朔。上御奉天殿朝群臣。  設樂不作。大祀天地於南郊。皇祖皇考配享  賜三公及六卿天元玉曆祥異賦。諭曰。天
道人事未甞判為二途。有動於此必應於彼。  朕少侍太祖。每教以慎修敬天。未甞敢怠  加贈少師榮國公諡忠靖。姚廣孝等四人。並  配享文皇帝廟號
詔免稅糧。上曰。救民之  窮。當如救焚拯溺。不可遲疑　上曰。恤民寧  過厚。為天下主。寧與民寸寸計較耶　賜蹇  義一印。曰忠貞。賜楊士奇一印。曰貞一　向
賜繩愆糾謬圖書　五月帝不豫。次日大漸  遺詔傳位太子。遂崩　六月十二日。皇太子  即皇帝位。大赦天下　八月勅修太宗仁宗  兩朝實錄。

[0943c16]  國朝名僧未見傳紀者附。

[0943c17]  雲溪英禪師　　寶月潭禪師

[0943c18]  潔空通禪師　　雪峯瑞禪師

宣宗章皇帝

[0943c20]  昭皇帝長子。張皇后所生也。文皇初有易儲  之意。見帝英敏。解縉復贊曰。好皇孫。文皇因  立帝為太皇孫。仁宗龍升遂即帝位。在位十
年。以乙卯正月初三日崩。壽三十七。上徽號  曰。憲天體道英明神聖欽文昭武寬仁純孝  章皇帝。廟號宣宗。葬景陵。

[0943c26]  丙午宣德元年。諭選官曰。庶官賢否關國家  之治亂。諭三法司。審錄囚繫。務存平恕　賜  蹇義圖書曰。忠厚寬弘　賜夏原吉圖書曰。
含弘貞靖　賜楊榮圖書曰。方直剛正　賜楊  士奇圖書曰。忠方貞靖　賜胡濙圖書曰。清  和恭靖。

[0944a03]  丁未宣德二年。講孟子。講官言。太公以救民  為心。伯夷以君臣之義為重。上曰。太公之心  在當時。伯夷之心在萬世。

[0944a06]  戊申三年二月。冊立皇長子御名祁唐。為皇  太子　上曰。古人謂。笛者滌也。所以滌邪穢  納之。以正之意也。

[0944a09]  己酉四年正月。騶虞見於南京　山西圓果  寺是古蹟道場。為國祝聖之所。乞役民為之。

[0944a11]  庚戌五年。太宗實錄一百三十卷。寶訓十五  卷。仁宗十卷。寶訓六卷。夏原吉德量寬弘曰。  君子不以冥冥懈行。卒贈大師　土魯番國。
氣候多暖少雨雪。信佛法多僧寺。有靈山最  大。人言。十萬羅漢涅槃處。近山有高臺。臺畔  有僧寺。寺下皆石泉林木。此時來貢　以監
察御史于謙。為兵郎右侍郎。巡撫河南山西。

[0944a18]  于少保　浙江錢塘人。骨相異常。七歲僧蘭  古春見而奇之曰。此他時救時宰相也。登永  樂辛丑進士授御史。才貌英偉。聲如洪鐘。遇
事敢為。不避權貴。甞扈從征高煦。罪人既得。  上命謙數其不軌。詞嚴義正。矢口而成。大稱  上旨。自是受知。至是河南山西西省各奏災
傷。廷議欲令大臣經理。上親署謙名超授之。  時年三十三。

[0944a26]  柴車錢塘人。清慎得名。為兵部侍郎　況鍾  江西人。為蘇州知府。鋤強扶善。民以青天稱  十二月含譽星。見于九斿。大如彈丸。黃白
光耀。群臣表賀。

[0944b01]  教乘法數　僧錄司右善世心源法師瀞公集。

[0944b02]  辛亥六年。金幼孜簡易沈默。不伐善騖名。卒  贈少保。諡文靖。

[0944b04]  壬子七年。御製猗蘭操招隱詩。以求山林之  賢。

[0944b06]  癸丑八年八月。熒惑犯南斗。景星見于天門。

[0944b07]  甲寅九年。曹端。字正夫。篤尚理學。著述甚  夥。稱月川先生。

[0944b09]  乙卯十年正月三日。上崩乾清宮。初十日太  子即位。大赦天下　蹇義沈靜和厚。歷事五  朝。年七十三卒。贈太師。諡忠定。

[0944b12]  敬菴禪師　諱莊。台州人。住持徑山。當六十  三代。含笑坐化。

[0944b14]  雷菴禪師　諱澤。蘇州人。住持徑山。當六十  四代。八月日化。

[0944b16]  無際禪師　諱悟。本蜀人。二十出纏。專坐參  究念佛。縛竹為菴。研勵無懈。師曰。無念即  着空。有念即着執。有無兩相忘。非空亦非執。
又曰。寂照無上下。光明處處通。本來無皂  白。何處不含容。授法偈曰。我無法可付。汝  無心可受。無付無受心。何人不成就。師有心
藥方。行於世。又走馬燈偈云。團團遊了又來  游。無個明人指路頭。滅却心頭一點火。刀鎗  人馬一齊休。

[0944b25]  楚山禪師　諱紹琦。姓雷。唐安人。九歲出家。  初從玄極和尚。最後謁東普無際禪師得法。  普曰。還我無字意來。師曰。這僧問處偏多
事。趙老何曾涉所思。信口一言都吐露。翻成  特地使人疑。普曰。如何是不疑處。曰青山綠  水燕語鶯啼。歷歷分明更疑何事。普因付法。

[0944c02]  月江禪師　諱淨。金華人。住持徑山。當六十  五代。一日念佛坐逝。

[0944c04]  雪崖禪師　諱珂。金陵人。住持徑山。當六十  六代。日晝沐浴坐逝。

英宗睿皇帝

[0944c07]  章皇帝長子。宣德二年孫皇后所生。宣宗崩。  年九歲。時倡國有長君之議。賴三楊英國而  定。乙卯正月初十日即位。建元正統。己巳北
狩。庚午七月回鑾。尊為太上皇帝。居南宮。  丁丑正月復辟。改元天順。至甲申正月十七  崩。在位前後共二十二年。壽四十八。上徽號
曰。法天立道仁明誠敬昭文憲武至德廣孝  睿皇帝。廟號英宗。葬  �  陵。

[0944c15]  丙辰正統元年十月。命僧錄司。復照洪武舊  制。造僧人周知冊。優免先聖先賢子孫差  役。

[0944c18]  丁巳二年　戊午三年　三楊宣德實錄成。  楊士奇楊榮。俱進少師。楊溥進少保。

[0944c20]  己未四年　庚申五年　王福秉心正大。義利  介然憂國忘家。老而彌篤。官至尚書少保。卒  贈太保諡忠宣。

[0944c23]  釋應能　實建文帝也。自出家後。經湘湖入  蜀至雲南。復遊閩。後入廣西橫州南門壽佛  寺。居十五年。陞座說法。歸者甚眾。復往南寧
居一寺中。歸者亦然。是時思恩知州岑瑛出  行。忽一僧當道立。從者呵之。師自稱為建文  帝遊方至此。今老矣。欲送骸骨歸帝鄉。瑛大
駭聞於巡按御史奏之。驛送赴京。號為老  [價-貝+天]  。  途次賦詩云。流落江湖四十秋。歸來不覺雪  盈頭。乾坤有限家何在。江漢無情水自流。長
樂宮中雲影暗。昭陽殿裏雨聲愁。新蒲細柳  年年綠。野老吞聲哭來休。弘治中。追諡恭仁  康定景皇帝。

[0945a07]  辛酉六年　壬戌七年。太皇太后張氏。諡  曰誠孝昭皇后。天下休息。人謂女中堯舜。

[0945a09]  癸亥八年。王振作大第于皇城。又作智化等  于居東。以祝釐。追封元儒吳澄。為臨川郡公。  從祀孔子廟庭。

[0945a12]  曉菴禪師　諱善啟。字東白。別號曉菴。長洲  人。楊姓。甫能言。即通釋典。如舊熟投入永茂  院。薙染受具。屏跡龍山。研窮大藏。百氏諸子
無不精究。永樂戊子出世郡之延慶寺。明年  應召纂修永樂大典。并校大藏經。賜金僧伽  黎。一時名士皆為方外交。或辯儒釋之異。師
曰。無論聖人理同。且各為其教。又曰。東魯  乘道西竺見性。皆莫先於厚本。故吾儕雖離  父母。而養生送死率皆從厚。正統癸亥示寂。

[0945a21]  甲子九年。楊士奇。年八十卒。贈文貞。有沙羡  稿右臺稿。世稱西楊。楊榮庚申七月。卒於杭  州。諡文敏。世稱東楊。

[0945a24]  乙丑十年。侍郎王英。齎香幣祀南鎮大雨。稱  侍郎雨。

[0945a26]  丙寅楊溥天台人。官至學士少保。是年卒。年  七十五。諡文定。

[0945a28]  空谷禪師　諱景隆。字祖庭。號空谷。從辨山  懶雲和尚。受學參禪。次謁古拙。後從石菴出  家。於昭慶寺受具。有空谷集等行於世。

[0945b02]  虛白禪師　諱慧旵。字虛白。湖廣族。家於丹  陽。姓王。母黃氏。方娠之夕。夢僧頂包入門。及  產多異。警悟不凡。寓目成誦。七歲夢坐稠人
中。揮麈玄論。醒以告母。母曰。此高僧說法相  也。十四出家。謁湛然松隱果林諸公。於寶藏  持公處省徹。偈曰。一拳打破太虛空。百億須
彌不露踪。借問個中誰是主。扶桑湧出一輪  紅。住安溪東明二十餘  �  。晝夜無睡。坐若鐵  幢。稱旵鐵脊。卒年七十。塔於山之東塢。

[0945b11]  西疇禪師　諱頃。會稽人。住持徑山。當六十  七代。一旦整衣坐脫。

[0945b13]  守中禪師　諱宸。金華人。住持徑山。當六十  八代。經行頃刻坐脫。

[0945b15]  傑峰禪師　諱英。金華人。住持徑山。當六十  九代。持金剛經而逝。

[0945b17]  于謙　每入京。未甞持土物送餽。汴人誦曰。  手怕蘑菰與線香。本資民用反為殃。清風兩  袖朝天去。免得閭閻話短長。

[0945b20]  商輅　嚴州淳安人。自鄉薦禮闈連中三元。  官至內閣。秩一品。事業為時名臣云。

[0945b22]  丁卯十二年　戊辰十三年。

[0945b23]  己巳十四年。學士致仕黃淮卒。諡文簡　六  月雷電大震風雨驟作。南京宮殿一火而盡。  紹興山移。地動白毛遍生。  陝  西二處山崩。山
移有聲叫三日。移數里。黃河改往。東流於海  淹沒千餘家。熒惑入於南斗。七月北虜寇  邊。王振挾帝親征。有黑雲如繖。罩營雷雨大  作　八月既望。駕至土木
(地名)  與北虜戰。我師  敗績。上遂北狩　九月六日郕王即皇帝位。  遙尊上為太上皇帝　于謙抗言。京師天下  根本。一動則大勢盡去。出榜諭眾固守。議始
定。韃眾每夜。見帝帳房上。火光隱隱。若黃龍  交騰其上。近視不見。

景皇帝

[0945c07]  宣宗第二子。吳貴妃所生。初封郕王。英宗北  狩。奉孫太后懿旨。皇太子幼冲。未能踐祚。以  帝年長監國。既而群臣勸進。遂正大位。在
位七年。英宗復辟廢帝為郕王。歸西內。時帝  已病。越數日崩。成化十年。命復帝廟號。上  尊諡曰。恭仁康定景皇帝。

[0945c13]  庚午景泰元年正月朔。帝受朝免賀。上皇在  虜庭。寫表祝天。

[0945c15]  全寅卜者。與上皇卜。奏曰大吉。復還再辟。

[0945c16]  辛未二年　壬申三年。李賢進戰車之議。欲  行則行。欲止則止。謂之有脚之城。備邊長策  有所取焉。

[0945c19]  武剛車　衛青所制。長一丈五尺。高六尺五  寸。上開小窓下留銃眼。前後左右橫排鎗頭。  每車前後占地五步。若用一千輛。一面二百
五十。約長四里。內藏軍馬糧草輜重。以此禦  敵。使馬不得衝陣。箭不得傷人　所謂備有  脚之城運無糧之馬云。

[0945c25]  常山蛇陣　鄭林操練團營軍士。言常山之  蛇。擊首則尾應。擊尾則首應。擊中則首尾俱  應者也　八陣天地風雲龍虎鳥蛇也。

[0945c28]  制龍　徐有貞築一決口。下木石若無。往山  中叩一道術之僧問之。僧曰。聖人無欲貞悟。  下有龍穴性多欲。鎔鐵沈之龍徙去決口塞。

[0946a02]  癸酉四年　甲戌五年四月。新建隆福寺成。  車駕臨幸。勅纂宋元史書。通鑑綱目共集。

[0946a04]  毒  [口*夆]  禪師　諱季善。鳳陽人。父吳姓。母程氏。  十七歲出家。初遇源明和尚請益。受無字公
案。掩關不設臥床。睡魔沈重百計遣除。一朝  聞鐘聲忽說偈云。沈沈寂寂絕施為。觸著無  端吼似雷。動地一聲消息盡。髑髏粉碎夢初  回云。師有語錄行世。

[0946a10]  一清禪師　諱天。號潔祖。廬陵人。歐陽氏禮  正宗忠公授業。得度於右街雲海法師　侍香  於大天界會中。即左街講經。制授弘後普應
之號。正統癸亥上勅弘慶禪院。師創立焉。道  風遠布朝野知名。後因碩德名公共推住持  徑山。諸大檀越欣然施助。恢宏像設云。

[0946a16]  乙亥六年　丙子七年。寰宇通志成　篡修  總裁等官。皆進秩有差。

英宗復辟

[0946a19]  丁丑天順元年。李賢儀度端凝得體　薛瑄  學行老成　岳正剛正慷慨自許　吳與弼儒  者高蹈。

[0946a22]  雪光禪師　姓趙氏。斷指發心。禮妙音師出  纏。見寂照禪師策發進功。謁潔空和尚。往返  問難始得釋然。偈云。廓然洞徹古靈臺。萬里
無雲絕點埃。未離廣寒宮裏去。銀蟾印破水  中胎。臨終云。鐵笛橫吹在自由。何必曹山不  借借。擲筆而逝。住持西雲寺。塔於正法寺。

[0946a28]  物外禪師　名圓信。字無念。姓高氏。金臺人。  物外其別號也。母夢一僧托宿而娠。童時不  食五辛。禮大覺為師。轉禮天池春公。謁無際
參究。後得脫洒。偈曰。崑崙倒  [跳-兆+彎]  清風舞  澗  底  泥牛鬪石虎。磕著蒼松眼上眉。蟭幎踏破虛  空肚。後月幻付於衣法。出世伏牛山云。

[0946b05]  雪庭禪師　仁和人。族姓桂。母徐氏。十五出  家參休休翁於仙林寺。十七剃度寓江陰朝  明寺。有咏黃麗頌云。多情自信惜春光。飛入
園林錦繡鄉。記得小窓驚我夢。滿應紅杏帶  斜暘。有語錄行世。

[0946b10]  古可禪師  (銀)  寶池禪師  (蓮)  南山禪師  (壽)

[0946b11]  白雲禪師　　素虛禪師　　湛然禪師

[0946b12]  大宗禪師　　蔤葊禪師　　光澤禪師

[0946b13]  大機禪師  (用)  月溪禪師　　道育禪師

[0946b14]  壽堂禪師　　天甘禪師  (濟)  大覺禪師

[0946b15]  戊寅二年。陳真晟為聖賢踐履之學。有功千  主敬。謂大學誠意為鐵門關。主一二字乃其  玉鑰匙也。

[0946b18]  理學　薛文清瑄。陳克菴選為最。吳敬齋仁。  羅一峯倫。章楓山懋亞之。陳白沙獻章。莊定  山泉黃未軒仲昭。陳剩夫。曹月川端。何林丘
喬新。

[0946b22]  己卯三年。尚書高穀端亮有守。恪持公論卒  贈大保。諡文義。

[0946b24]  庚辰四年。  陝  西隕石如雨。擊人萬數石又能  言可駭。

[0946b26]  辛巳五年。帝謂李賢曰。朕進膳飲食隨分。未  甞揀擇去取。衣服亦隨宜。雖著布衣。人不以  為非天子也。

[0946b29]  壬午六年　癸未七年二月。會試場屋焚。舉  子焚死者數十人。是月晦夜空中有聲。李賢  疏傳言。無形有聲謂之妖鼓胡濙廉靜寡欲。
居官敬慎。立朝幾六十年。壽八十九。贈大保。  諡忠安。

[0946c05]  甲申天順八年正月。上不豫。處置勿以嬪御  殉葬。為盛德事　十七日上崩　二十二日。  皇太子即位。大赦天下　年富剛正敢為。卒  諡恭定
薛瑄諡文清。所著讀書錄多名言  李賢請。復于謙等官。以雪冤柱　盛顒為官。  有清如水。明如鏡之謠。

[0946c11]  古溪禪師　名覺澄。號古溪。蔚州人。從天輝  㫤  公出家。閱三乘教典。參無字公案。住南陽  香巖寺。後楚山老人。付法為臨濟二十四世
之燈。遷天界。善於開導慈隆物類。有藥師科  儀三卷。行於世。

憲宗純皇帝

[0946c17]  英宗長子。周太后所生。初立為皇太子。英宗  北狩。帝方二歲。主少國疑。郕王監國輔政。未  幾即真。改封帝為沂王。英宗再位復立為太
子。英宗崩即位。在位二十三年。壽四十。上徽  號曰。繼天凝道誠用仁敬崇文肅武宏德至  孝純皇帝。廟號憲宗葬茂陵。

[0946c23]  乙酉成化元年正月。于謙之子冕疏訟父冤。  上憫之追復故秩祭墓。天雨黑黍地震有聲  彗星見西北。長三丈餘　庶吉士在院寂
寞。注假賦詩云。迴廓寂寂鎖齋居。白日都消  病曆餘。竊食大官無寸補。綠陰亭上看醫  書。

[0946c29]  圓鏡法師　汾州人。早歲出家。游心賢首講  肆。得悟諸經密旨。常游平陽府妙樓山石室  寺。為眾說法。一日至北門瓦窯坡上。鑿搆一
菴。如龕燕默其中。忽囑其徒曰。吾將歸矣。請  其期。曰來日耳。晨興沐浴。即更三衣焚香。趺  坐說偈而逝。

[0947a06]  月江禪師　名覺淨。號月江。姑蘇人。父沈母  鈕。出家張墩古拙座下。授以念佛公案。參峴  山大宗。指見東明旵師契悟。返古道山居活
理菴。天順間住小鴻村水心院。歷二十年示  門人道林曰。吾往矣。一衣一盋。此正法眼藏  也。壽七十九。立塔以瘞靈骨院中云。

[0947a12]  無極禪師　諱灝。住持徑山。當七十一代。一  日誦心經坐脫。

[0947a14]  宗勝　諱胤。住持徑山。當七十二代。常時禮  佛。一日臥去。

[0947a16]  丙戌二年三月。廷試取羅倫第一。倫嗜學好  古。篤志尚行　十二月學士李賢卒。贈太師。  諡文達。

[0947a19]  丁亥三年　戊子　己丑。

[0947a20]  庚寅六年。尚書魏驥。年九十八卒。諡文靖。尚  書王翱。年八十四卒。諡忠肅。

[0947a22]  辛卯七年　壬辰八年七月。大風雨雹。有如  牛者。五州之北。山吼三日而裂。

[0947a24]  癸巳九年　甲午十年。

[0947a25]  正覺禪師　諱成。住持徑山。當七十三代。持  戒精專。無病而終。

[0947a27]  用璚　諱琚。住持徑山。當七十四代。禪定不  懈。端坐默化。

[0947a29]  乙未　丙申十二年七月。京師黑眚見。其狀  一片黑氣。其疾如風。或自戶牖入。至則人皆  昏迷。金睛修尾。狀類犬貍。

[0947b03]  丁酉　戊戌十四年。修撰羅倫卒。諡文毅。

[0947b04]  己亥　庚子　辛丑。

[0947b05]  壬寅十八年。陳獻章。字公甫。廣東人。築一室  名陽春。日杜門端默其中。以明心為務。曰舍  彼之繁。求我之約。又曰。為學須靜坐。養出端
倪。方有商量處。

[0947b09]  癸卯　甲辰　胡居仁。其學以忠信為本。以  力行為要。因以敬名齋。聘請主白鹿洞書院。  卒年五十一。有敬齋錄居業錄。

[0947b12]  乙巳　丙午　學士商輅。抗節致忠。關係千  古。卒諡文毅。

[0947b14]  丁未八月上崩　九月六日。皇太子即位。大  赦天下。

孝宗敬皇帝

[0947b17]  憲宗長子。紀妃生于西宮。妃少乳。太監張敏  以粉餌餔之。護視惟謹。後悼恭太子薨內官  漸傳。西宮有皇子。六歲矣。萬貴妃驚而召入
昭德。因立為太子。憲宗崩。即位在位十八  年。年三十六歲。乙丑五月初七日。崩于乾清  宮。上徽號曰。導天明道誠純中正聖文純武
至仁大德敬皇帝。廟號孝宗。葬太陵。

[0947b24]  戊申弘治元年。加贈前少保兵部尚書于謙  特進光祿大夫柱國太傅。諡肅愍。建祠墓所。  賜額曰旌忠。春秋致祭。

[0947b27]  大闡禪師　名惠通。號大闡。政和邵姓。年二  十。造寶積玉溪師處出家。參周山主。付念佛  公案。積久透徹。後住樵陽君峰示寂
[勞-力+凡]  絕禪師　諱瑞。南昌人。禮荊門無說和尚  薙髮。見寶峯大師反覆辨詰。機緣契合。付以  袈裟拂子。住鍾陵名剎。弘法接機甚眾。

[0947c04]  己酉二年。鄒智字汝愚。四川人。讀書龍菴。十  九發解。鄉人爭看口占。龍菴山上舊書生。偶  掇三巴第一名。天下許多難了事。鄉人何用
大相驚。後論事見斥。詩曰。人到白頭終是盡。  事垂青史定誰真。夢中不識身猶繫。又逐東  風入紫宸。又曰。盡披肝膽知何日。望見衣裳
只此時。但願大平無一事。孤臣萬死更何悲。

[0947c11]  庚戌  (至)  丁巳十年。纂修大明會典各省天鳴地  震。

[0947c13]  戊午六月熊入京師。未幾城內在處火災。延  燒甚烈。

[0947c15]  竺芳禪師　諱蕋。住持徑山。當七十五代。時  常說法度人。一日坐逝。

[0947c17]  庭禮禪師　諱詶。住持徑山。當七十六代。十  年不出戶。安然坐脫。

[0947c19]  天才禪師　諱英。住持徑山。當七十七代。每  常勸人念佛。自念佛而終。

[0947c21]  樵山禪師　　性空禪師　　靜晃禪師

[0947c22]  印宗禪師　　默堂禪師　　寶月禪師

[0947c23]  天暉禪師  (  㫤  )  吉菴禪師　　休休翁

[0947c24]  野翁禪師  (曉)  寶芳禪師  (進)  月幻禪師

[0947c25]  己未十二年。

[0947c26]  甲子十七年。陳茂烈。養母疏略云。慈幃衰邁  夕照如飛。母今年七十有七矣。君恩猶可以  再酬。母年不可以多得也。又一母一子各天
一涯。千思萬思無時不思。疾病獨自呻吟。藥  餌孰與調節。臣既思母則報主之心亂。母復  思臣則保身之念微。臣心可愍。母心尤可虞
也。又庶得以慰倚門之望。少伸寸草之帎。又  尚期捐塵埃之報于將來。更效犬馬之勞於  未死云。

[0948a06]  乙丑十八年五月。帝不豫。顧命輔臣崩於乾  清宮。十八日皇太子即位。大赦天下。

武宗毅皇帝

[0948a09]  孝宗長子。張太后所生。時年十五太陵崩。即  皇帝位。乙丑正月十八日也。在位十六年。壽  三十一。上徽號曰。承天達道英肅睿哲昭德
顯功宏文思孝毅皇帝。廟號武宗。葬康陵。

[0948a13]  丙寅正德元年三月。星隕如月　雷震郊壇  太廟奉身殿　七月彗見參井。掃太微垣。大  白經天　章懋潛心大業。身體力行。登仕五
十年。年七十餘。諡文懿。楓山先生。劉大夏廉  退無營。官至一品致仕　學士謝遷劉健致  仕　王鏊吳縣人。入閣典機務　李東陽乞  致仕　張元禎。稱東白先生。

[0948a20]  丁卯二年八月。黃河清。慶雲見翼軫分野。應  世廟生。

[0948a22]  戊辰　旃檀瑞像。至此二千五百年。

[0948a23]  辛未六年。上方好佛。自名大慶法王。有僧奏。  田百頃。為大慶法王下院。

[0948a25]  壬申　黃河清。清河柳家浦九十里清五日。  馬文升年八十七卒。贈太師諡端肅　李東  陽卒。贈太師諡文正　石經山寺。朱寧營建。
窮極壯麗。上親幸焉　湯峪山王泉亭。

[0948a29]  古音禪師　諱法琹。自號玉泉老人。興賢蔡  姓。母黃。二十五禮赤石山主出家。問法。叩大  闡參性空靜晃印宗諸大士。商確決擇。又遇
寶明壽堂印可。應瑞巖請。為眾說法開示詳  悉。後於斗峯創一大剎。弘化一方。示寂之日。  群鳥悲鳴池魚躍起。有醍醐集三卷。行世。

[0948b06]  無聞禪師　名思聰。字無聞。初晤獨翁。次同  雲峯月山。習定多年。後謁臥雲不會。二處請  益。有扇子頌。舉起分明甚妙哉。清風匝匝透
人懷。個中消息無多子。自有通身歡喜來。又  頌曰。古雲峯頂人難覷。偶被風來映落霞。百  鳥未歸天已晚。夜深依舊宿蘆花。

[0948b12]  雲峯禪師　　赤石山主　　寶明禪師

[0948b13]  月山禪師　　臥雲禪師　　不會禪師  (遇)

[0948b14]  無能禪師  (教)  無用禪師  (寬)  天池禪師  (春)

[0948b15]  白牛禪師　　慧堂禪師　　寶珠禪師

[0948b16]  癸酉  (至)  己卯十四年六月。寧王宸濠反。十六  日始。七月王守仁討之　七月二十六日。悉  已被擒　八月下詔南征。

[0948b19]  王守仁　浙江餘姚人。字伯安。號陽明。自幼  聰明才辨擅名。登進士提督軍務。屢平劇盜。  倡義討寧。勳業益隆。倡良知道學封新建。

[0948b22]  悅山禪師　諱愷。住持徑山。當七十八代。常  笑無嗔。臨終亦笑而寂。

[0948b24]  石牕禪師　諱珉。住持徑山。當七十九代。耽  文證果。臨終趺坐而逝。

[0948b26]  月林禪師　諱鏡。杭州人。少頴異穉齡出家。  弱冠剃染專修淨業。參本來人。久之乃省。作  偈曰。本來人本來人。無腦無頭作麼尋。驀然
揪着個鼻孔。試看元來是白丁。自是聲名遠  著。住持徑山。當八十代。進士張公寧讚之。其  略曰。瑞芝三秀古柏十圍。得正度於無傳。嗣
妙法于東嶼。又云。超龍眠於下界。興象教於  中衰。丞相開選佛場。和尚晤出世法。乘流而  行遇徑而止。命當年國一亦起于崑山。容首
度坡仙。重游於方丈。凡吾方外之友。盡讚僧  中此郎。正德己卯歸寂。

[0948c08]  庚辰十五年閏八月。上幸故學士靳責第。時  柩在堂上。撫臨嗟悼之。命所從番僧。為誦經  薦福。

[0948c11]  辛巳十六年。羅欽明。江西人。所著困知記。深  明性理之學。官至吏部尚書。諡文莊　二月  上不豫。三月十四日崩於豹房　迎興獻王
長子至。即皇帝位。大赦天下。

[0948c15]  天奇禪師　鍾陵人。父江臺。母徐氏。二十聞。  無說能和尚乃有道之士。依之出家剃落。教  看一歸何處話。後得昱首座苦口提携晝夜
拶逼。用心至其目如覩。其耳如聽。字字明白  句句歷歷。晝夜如一。遂得豁然。又見寶峰禪  師。乃得印證。有語錄行世。

[0948c21]  傑峯禪師　大信大疑。大疑大悟。提起話頭  一切不顧。行參坐究口念心思。密密推窮時  時覻捕。忽朝拶破疑團。覩面更無回互。

[0948c24]  古心禪師　　大因禪師　　月印禪師

世宗肅皇帝

[0948c26]  興獻王長子。憲宗之孫也。興獻封于湖廣之  安陸。正德丁卯八月十五日。上生于與邸。王  薨。上嗣理國事。至是年十五矣。武宗無子。臨
崩奉詔迎立。在位四十五年。壽六十。上徽號  曰。欽天履道英毅聖神宣文廣武洪仁大孝  肅皇帝。廟號世宗。葬永陵。

[0949a03]  壬午嘉靖元年。毀剖玄明宮佛像。金屑一千  三十兩。從趙璜之言。毀折京師寺院。屠應塤。  一夕發檄行之。

[0949a06]  癸未四年八月。晉王奇溯母病渴。王祝天甘  泉湧出。病愈建醮酬禱。有雙鶴飛鳴遶壇。母  卒。王哀毀。古柏生奇花。異香襲人。

[0949a09]  丙戌五年。御書十二言曰。法祖安民。奉天行  道。福善禍淫。頒示群臣。上製敬一箴。及註范  浚心箴視聽言動四箴。頒賜大學士。更定大
禮全書。為明倫大典。

[0949a13]  鑒古韻語　含春堂稿

[0949a14]  丁亥六年五月。京師雨錢　七月南京雨血  日重暈生珥　白虹彌天。

[0949a16]  戊子七年。御製十六字箴曰。卓爾之見。一貫  之唯。學聖君子。勗哉勿偽　提督兩廣軍務  上守仁。收兩廣諸寨。賊  寇  悉平。

[0949a19]  寶峯禪師　　月天禪師　　無盡禪師

[0949a20]  古春禪師  (奇)  海天禪師　　楚峯禪師

[0949a21]  指南禪師　　月溪禪師　　照堂禪師

[0949a22]  庚寅九年。建圜丘於南郊。其化為皇穹宇。建  方澤於北郊。其南為　皇祗室。作朝日壇於  東郊。夕月  [土*玄]  於西郊
王守仁。後諡文成。  胡世寧諡肅愍。楊一清諡文襄。桂蕚卒諡  文襄。張璁易名孚敬　重刊二十一史成。

[0949a27]  辛卯　清馥殿　翠芳亭　九五齋　皇史宬  錦芬亭　寶月亭　精一堂　恭默室。

[0949a29]  乙未　上曰。有德行者。方可為人師範。文章  是末藝耳　祀天重器成　除禁中佛殿。併  燬大善殿金範佛像。

[0949b03]  己亥　張孚敬。狥國之純臣。振古之人豪。卒  贈太師。祭葬蔭子有加。上親按諡法。以危身  奉上。諡曰文忠。蓋特眷云。

[0949b06]  庚子七月。方士叚朝用。以燒煉術。進授紫府  宣忠高士。術卒不驗。顧鼎臣崑山人。卒贈大  保。諡文康　霍韜南海人。卒諡文敏。

[0949b09]  癸卯七月。熒惑入南斗。江南斗米二錢。

[0949b10]  甲辰　木土火三星聚于房。六月熒惑犯南  斗。

[0949b12]  丁未　大同女。年十七化為男　十月夏言。  死於西市好。去天上辭宰相。却來平地作神  仙。

[0949b15]  辛亥三十年　壬子十一月。楊繼盛遷官。

[0949b16]  癸丑　楊繼盛。疏嚴嵩專政誤國十罪。妻勸  鬼號。而致囚獄拷掠處決。

[0949b18]  乙卯冬。楊繼盛詣朝審。士庶夾道共指曰。此  天下義士。繼盛口吟。風吹枷鎖滿城香。簇  簇爭看員外郎。豈願同聲稱義士。可憐長板
見君王。聖明厚德如天地。廷尉稱卒過漢唐。  性僻生來歸視死。此身原自不隨楊　藏予  血三年而化碧。即地下必有以報應生。

[0949b24]  庚申　寧夏地震。嘉興湖州大震。屋廬嫋嫋  如布帆　工部尚書劉麟卒。贈太子少保。諡  忠清。

[0949b27]  法舟禪師　諱道濟。字法舟。生思賢里。族張  氏。年二十餘。入天寧寺為行者。服勤默堂宣  禪師座席。次事吉菴祚公。朝夕參叩。一日聞
佛殿磬響。豁然契悟。趨菴方丈。決擇印可。繼  謁古印雲峯諸師。日益深奧。住覺王景德雙  髻等剎。嘉靖初出世金陵安隱。僧問如何是
安隱境。師曰。三山半落青天外。二水中分白  鷺洲。又問。何如是安隱家風。師曰。石虎山前  鬪泥牛水底眠。次抵陽羡還携李雲寄天寧
靈光諸剎。買舟南湖信風游誄。後入吳興弁  山居之。復歸天寧遂終老焉。師持神呪多驗。  呪枯井以重泉。特梵僧而假榻。青蛙就牕聽
誦。神人入戶護持。後復嬉笑怒罵。縱橫自調。  而人不能測矣。庚申之秋寢疾而逝。年七十  四。臘五十二。塔其骨于別室。有法語偈頌。名  剩語。

[0949c14]  辛酉四十年。訪仙術異人。符籙祕方。

[0949c15]  壬戌　嚴嵩致仕。世蕃充軍　癸亥四十二  年。

[0949c17]  玉芝禪師　諱法聚。號月泉。嘉禾富氏子。母  馮氏。幼肄儒業。淹貫經籍。事王陽明先生。得  良知之旨。出家後參夢居禪師。呈二偈曰。湖
光倚仗三千頃。山色開門五六峯。觸目本來  成現事。蒲團今不鍊頑空。  (一)  滿目風光足起  居。有誰平地別親疎。縱令達磨傳心訣。問著
依然不識渠。問答切磋。由是了悟。結菴荊山。  有芝產於座下。人號玉芝和尚。後居天池山  以終老焉。一時道學先生。若一菴唐公龍溪
王公．白石蔡公。訪師山中證儒釋大同之旨。  師題蔡公廓然堂曰。儒曰大公。釋曰無聖。不  二不一。水月空鏡。心非物伍。物不我兢。海
印淼羅。寂感斯應妙圓致。止曰。惟正定。嘉靖  癸亥歲逝世。有語錄行世。

[0950a02]  雲亭禪師　諱正宗。住天池。與玉芝為道義  之友。心宗透悟。教理深明。灑落直遂。有古人  風。臨終沐浴趺坐佛前。索筆偈曰。六十四年
是正宗。今朝特地顯家風。五蘊渣滓俱滌盡。  天池月色映晴空。

[0950a07]  夢居禪師　住金陵碧峯山。乃玉芝得法之  師。其接玉芝之際。即其二偈叱曰。非非。芝  曰。云何非非。居曰。子不非非恁人非非。梁
皇達磨兩不見機。何勞折葦。又遣人追。古之  今之。落人圈繢。芝曰。如何得不落人圈繢。  居打一掌曰。是落也是不落也。芝即禮拜。

[0950a13]  無瑕禪師　　佛鑒禪師　　非幻禪師

[0950a14]  會原禪師　　道智法師　　淨戒法師

[0950a15]  萬松法師　名慧林。號萬松。姓沈氏。仁和人。  出家法輪寺。禮天目平野老人獲聞心要。入  京師歷諸講廗。研究玄奧。於空幻叟處陳其
所詣。為嗣法云。遯迹諸暨山中。尋入徑山。接  引後學。臨終偈云。七十七年。浮踪何倚。本無  去來。應緣而已。塔于菖蒲田之傳衣菴云。

[0950a21]  甲子五月。上夜坐庭中。御幄忽獲一桃。明日  又獲一焉。是月白兔生二子。未幾壽鹿亦生  二子。群臣表賀。手詔答之。

[0950a24]  乙丑　方士熊顯江西人。進法書六十六冊。  詔賜冠帶銀幣而遣還。又趙添壽進獻符法  三十六本。特給冠帶。勅遣還鄉。

[0950a27]  丙寅四十五年。海瑞廣東人。抗疏上言。下詔  獄。中外相顧失色。瑞直聲聞天下　十二月  十四日。上崩于乾清宮  �  王即皇帝位。海
瑞獄中。聞上晏駕大慟。絕而再蘇。哭終夜不  休。

穆宗莊皇帝

[0950b04]  世宗第三子。初封  �  王。太子薨。帝崩即皇帝  位。在位六年。于壬申五月二十六日崩。壽三  十六。上徽號曰。契天明道淵懿寬仁顯文光
武純德全孝莊皇帝。廟號穆宗。葬昭陵。

[0950b08]  丁卯隆慶元年。陳以勤。上謹始十事。曰定志。  曰保位。曰畏天。曰法祖。曰愛民。曰崇儉。曰  攬權。曰用人。曰接下。曰聽言。詔削真人邵
元節．陶仲文官爵。誥命毀其碑坊。藉其田  宅　贈楊繼盛。為光祿寺少卿。諡忠愍。子應  尾為國子生　十一月金星入南斗　十二月  天鼓鳴
流星如盞大。尾光三丈餘。

[0950b15]  荊山法師　諱珂。曾會楞伽三譯。以便學人  簡閱。隆慶改元。弘法于湖城之飛瑛塔院。傳  法弟子有鷲岩天機等。

[0950b18]  禺川禪師　諱真慧。號禺川。姓符。雉城人。侍  鏡空於鹿山寺。手書法華經十二部。分供諸  剎。禮清淨三業。積久應感。智慧超越。往天池
參玉芝。授以萬法公案。一心參究。書無常二  字於几上。手持戒拍以擎昏散。久久醒發。  芝為印可。後首眾於飛英荊山法席。罹縣令
之窘。守戒而終。偈曰。何時種下無明苦。聚  會今來受折磨。痛痛未能空色蘊。閒閒猶自  覺安和。天花不向空中散。更鼓偏從月裏撾。
分受誰能逃定業。此身生死任由他。年四十  六。有禺川稿。

[0950b29]  雲谷禪師　諱法會。嘉善懷氏子。始於嘉禾  大雲寺習瑜伽教。後謁法舟濟公於天寧。教  以學道以悟為主。授以誰字公案。一日食椀
墮地有省。住叢桂菴天開巖。有問如何是西  來意。曰有水皆含月。無山不帶雲。又示眾  曰。古人道終日喫飯。不嚼粒米。終日行路不
踏寸地。如是用心方有少分相應。師住棲霞。  曾示袁了凡立命玄談。

[0950c08]  戊辰二年三月。冊立皇太子　五月  陝  西民  李良兩。變為婦人  (同賈伉儷)  張居正條上六事。振  紀綱固邦本。飾武備等。

[0950c11]  己巳三年。高拱兼太師尚書學士。入閣豫機。  掌吏部事。海瑞為僉都御史總理漕運。巡撫  應天等處。

[0950c14]  庚午四年八月。浙江湖州府山崩成河　九  月河決。小河口三百里皆淤。坡顧成河。溺人  失米甚眾。

[0950c17]  辛未五年。浙江杭州栗樹生桃　蔡汝賢曰。  微陽初生。宜遏欲養靜　張居正。以少傅加  太子太師。吏部尚書。建極殿大學士。

[0950c20]  壬申六年四月。浙江黑眚日見時。杭州黑霧  中。一物蜿蜓如車輪。月光掣電氷雹隨之。

[0950c22]  五月南直隷龍目井化為酒　五月二十六日。  上崩於乾清宮　六月。皇太子即位。

神宗顯皇帝

[0950c25]  穆宗長子。李貴妃所生。年十歲穆宗崩。即皇  帝位。在位四十八年。庚申七月二十一日崩。  壽五十七。上徽號曰。範天合道哲肅敦簡光
文章武安仁止孝顯皇帝。廟號神宗。葬慶陵。

[0950c29]  癸酉萬曆元年。上謂張居正曰。幸悉心見輔。  因賜金幣。居正泣謝。張居正進帝鑑圖說。指  陳大義。上喜動顏色。

[0951a03]  明龍禪師　淮南姚氏。俗諱東陽。甞補邑庠  嗜書典。從大光和尚祝髮進具。尋居羊山秀  峯菴。鶉衣一衲諸陵中貴人多檀助之。木寧
汪司馬道昆。聞師名瞻敬甚至。問能作常住  乎。曰無常無住。辭歸。除夕集眾告曰。元年  元日吾當行矣。夜半命弟子視中星。師曰。日
午乃行。元日羊山放五色光。至日中。師辭眾  坐化。舉眾望光羅拜曰。佛耶佛耶。願以此光  普照下土。汪公為之銘。

[0951a12]  甲戌二年。以吳嶽為南京吏部。尚書嶽清操  絕代。茅屋薄田。日惟默坐一室闡禪經數卷。  不謁客。遊行惟跨一驢。一事簡便云。中宮欲
建浮圖。為萬壽焚修之地。工科疏止。

[0951a16]  丁丑五年十月朔。彗星見斗牛間。其尾指婺  女。長數十丈。光芒竟天。狀若練。氣成白虹  大內火　身服繡豸。心同犬羊  (鄒兄標語)  。

[0951a19]  辨融禪師　初住廬山。證華嚴三昧。得大解  脫法門。後入京師大作佛事。化度群品。王公  大臣瞻仰敬服。雲棲大師與眾同參。師曰。不
要貪名圖利無扳緣貴要之門。惟一心辦道。  老實持戒念佛。

[0951a24]  笑巖禪師　金臺世族也。父吳門。母丁氏。弱  冠出家。禮大寂能和尚為師。後遍參知識修  進開悟。後隱京師柳巷。罕接見人。雲棲大師
詣京師叩謁請法。深相契會密傳心要云。有  笑巖集四卷行世。

[0951a29]  素菴法師　諱真節。號素菴。襄陽人。少為郡  諸生。忽宿根內萠。辭割親愛。禮明休和尚祝  髮遊燕都。居秀法師座下。深得賢首之旨。學
富內外諸方以龍象推之。久之甫還。住持棲  霞眾逾三百。教備三觀五乘。居十年一時名  公陸五臺李石麓等。盟為方外交。甞講法華
寶塔品。空忽現寶塔於座前。一如經言。四眾  跂觀灑然希覯。中使奏。慈聖皇太后命至。同  覩聖瑞。乃出上方金縷僧伽黎衣一襲。宣慈
旨賜之。即於講堂之西。建一浮屠以徵神化。  汪道混記其事。

[0951b11]  庚辰八年。文華殿西柱礎上。有天下太平四  字。拭之不泯。張居正曰。此瑞也。請上臨觀。  上見之曰。此偽也。不懌而罷。

[0951b14]  無趣老人　諱如空。秀水人。族姓施俗。號靜  齋。留心內典志慕祖道。同友濟法舟參訪八  年。謁野翁曉禪師。指參一歸何處話。後聞
鷄鳴有省。往扣決擇。蒙翁印可。付衣付法偈  曰。非法非非法。非性非非性。非心非非心。付  汝心法竟。師剃染後居敬畏。於萬曆庚辰八
月六日逝世。年九十歲。入滅偈曰。生來死去  空華。死去生來一夢。皮囊付與丙丁公。白骨  斷橋隨眾。呵呵。明月清風今弄。

[0951b23]  丁亥　海瑞剛直清廉。執法持公。卒于官。贈  太子少保  諡  忠介。遣行人護喪歸葬。士大夫  醵金為  斂
。小民白衣冠泣送。百里不絕。

[0951b26]  千松法師　諱明得。號月庭。得法於萬松之  門。故又號千松。湖州烏程周氏子。十三出家  郡之雙林慶善菴。首參百川海公不契。次遇
萬松禪師。授以楞嚴大旨。研究朗然。偈曰。楞  嚴經內本無經。覿面何須問姓名。六月炎天  炎似火。寒冬臘月冷如氷。深得華嚴宗旨。夢
遊兜羅綿世界。登座闡經偈。從本已來無。今  日何曾有。一毛頭上現。虛空笑開口。咄下座  即寤白松。松撫之曰。此聖力之冥被耳。後於
徑山凌霄峯。力參說偈曰。千年翠竹萬年松。  葉葉枝枝是祖風。雲嶽高岑棲隱處。無言杲  日普皆同。萬曆丁亥秋告眾曰。吾為汝等。轉
首楞嚴法輪。作再後開示。無復為汝更轉也。  冬示疾。明年正月十七日。吉祥而逝。壽五十  八。臘四十六。荼毘塔於徑山。

[0951c12]  麓亭法師　釋祖住。字幻依。號麓亭。丹徒人。  族姓楊。母朱氏。夢僧入至覺而誕。十三入龍  蟠山。依朝陽和尚。受法華華嚴諸大部經。薙
染進具。通曉諸經大義。游少室參大章和尚。  至伏牛謁高安。詣都下禮松秀二師。盡得清  涼宗旨。往京萬壽寺。演華嚴大鈔。至入法界
品。地震天雨寶花。無極妙峯承印俱與會。萬  曆丁亥九月二十二日。沐浴趺坐說偈曰。虛  空無面目。無位強安排。話頭不話頭。處處是
如來。又曰。今年六十六。不知做甚麼。咦諸人  著眼。看這個消息。佛祖到來也。用他不著。言  訖而逝。年六十六。臘五十四。塔於蓮華峯  北。

[0951c25]  大智禪師　建志堅強。勵行嚴肅。初住普陀  海潮菴。久之恢拓巨剎。納眾千餘。四海至山  進香大士者。得一瞻仰為慶幸。檀施殷繁。福
緣宏勝。朝廷降弊潞王奉衣。儼然一大士生  現其山。有徒天然住千步沙。承繩步武。克振  宗猷者云。

[0952a02]  李卓吾。諱贄。官至  刺  史。掛冠祝髮住持龍湖。  率眾焚修。為人豪爽英敏。著述頗多。有華  嚴合論簡要。及焚書幾卷。多論佛法性理等
學。

[0952a06]  戊子十六年。混河水來自西北。即古桑乾河。  出廬橋天津。直流入海。黃河發源崑崙。入中  國數千里。諸水皆入其中。為害大。

[0952a09]  象先禪師　天台慈雲寺。釋真清。號象先。長  沙湘潭羅氏子。生而頴異。日課經史數千言。  終身不忘一字。年十五補邑庠。十九投南嶽
寶珠和尚。薙染受具戒。看無字話久之。因舟  觸岸有聲忽有省。珠喜而囑。宜善護持。珠化  後師駐覺皇患疾。夢關君授藥而愈。眾扣師
室。師從容語曰。圓宗無象。滿教難思。會旨者  山嶽易移。乖宗者錙銖難入。眾稽首而退。一  夕夢琳宮寶樹彌陀三聖。師方展拜傍有沙
彌。授與一牌曰。戒香薰修。寤中品往生之象  也。萬曆丁亥八月。蒙慈聖太后賜金紫方袍  以寵之。戊子正月二十九日告門人曰。吾淨
土緣熟。聖境冥現。此人間世固不久留。至  夕別眾而逝。荼毘舍利紅白綠三色。香氣郁  郁。壽五十七。臘三十七。塔于寺西緇文溪之  上。

[0952a25]  西方合論　中郎袁宏道撰。分敘十門。第一  剎土門。二緣起門。三部類門。四教相門。五論  理門。六稱性門。七往生門。八見網門。九修持
門。十釋異門。中郎著述頗多。此論為往生之  本。伊弟小修中道專修淨業。中郎先小修而  卒。後小修卒時。見中郎來。謂已生淨土。今迎
弟詣彼。小修詰曰。汝何以得生。曰吾以著合  論之功。承此得生耳。小修兼問其他。中郎答  言甚少。但武林虞淳熙。以著淨土詩而生也。

[0952b05]  庚子二十八年。通政沈子木奏言。建文帝御  宇。顧不得一盂麥飯。下同齊民。于誼太忍。或  祔食高廟懿文之側。以彰大義。

[0952b08]  佛法金湯編　諱真居士。赤水屠隆撰。發明  聖教淵微之理。品題當世師友之英。金城湯  池為外護嚴矣。

[0952b11]  淨土資糧　桐鄉居士莊廣還。字復真。禮雲  棲采集經論。及古今緇素蓮宗之樞要。力勸  修持。為往生淨土之資糧。有六卷云。

[0952b14]  妙峯法師　諱真。為千松之嗣。號百松云。重  興天台三觀十乘之學。申明性具理具之宗。  判楞嚴為方等實相。有百問行世。

[0952b17]  月川法師　諱鎮澄。住持五臺。時赴京師大  弘法化。所著有楞嚴正觀疏．永嘉集註。行世。

[0952b19]  大休禪師　名實。一號際菴。新鄭人。至伏牛  山參古心。又參天奇付法。自偈。法身元無相。  真性本來空。識得這消息。內外顯家風。

[0952b22]  妙有禪師　名智空。雲南葛姓。住蒼山。謁萬  松得授記莂。赴天界居超果。徐太師請居余  山。師契悟直指之道。念念以淨土為歸。

[0952b25]  易菴法師　名如通。自稱蘆江老叟。初謁萬  松決擇心要。吳越名山賴興復者甚眾。後赴  天台國清。說偈而逝。年七十三。

[0952b28]  慧廣禪師　諱真緣。錫山人。得悟性宗。兼修  念佛三昧。於育王獲覩如來丈六金身。因是  感激然身。頂間現化佛。靈化殊甚云。

[0952c02]  紫柏大師　諱僧可。號達觀。吳江人。姓沈氏。  少負俠氣。遇虎丘慧輪出家。後往清涼燕京。  大竪法幢。後罹誣而終。有紫柏老人集。

[0952c05]  雪浪法師　創講經典正文不牽註疏。為一  時緇素所尊。有雪浪集云。

[0952c07]  紹覺法師　諱廣承。住蓮居雙弘性相啟迪  英賢云。

[0952c09]  無幻禪師　諱性冲。號古湛。得法於無趣老  人。有語錄行世。

[0952c11]  一心禪師　住宜興龍池山。建立禪宗。接引  來學。

[0952c13]  儀丰禪師　諱方彖。夔州人。參金菴。依遍融  釋疑。頌云。三玄三要沒來由。用盡機思無處  求。窓前移步灶前過。白雲青嶂齊點頭。

[0952c16]  孤月禪師　名淨澄。燕都人張姓。參月溪老  人。指示有省。聞爆竹聲豁然心空。又造雲谷  師處。付於衣法。詩云。甘貧林下思悠悠。竹
榻橫眠枕石頭。格外生涯隨分足。都緣胸次  為無求。有清涼錄行世。

[0952c21]  雲棲大師　諱  袾  宏。字佛慧。號蓮池。杭城世  族沈氏。初為諸生。三十後。禮性天理和尚。出
家行脚多年。備甞艱苦。歸住杭之雲棲。創建  禪林安居海眾。精修淨  土  玄猷。整飾羯摩勝  軌。住世八十一年。著書三十二種。名聞朝野。
法布華夷。過現未來善知識之樣子。禪教律  部大和尚之標題。於生也福緣隆重。於歿也  德澤綿延。乙卯年寂。

[0952c29]  納川法師　名真海。一號學亭。寧海人。得法  於千松座下。講演於天台太平仙居。及弁山  資福等剎。年七十三。說偈告終。

[0953a03]  壽昌禪師　名慧經。字無明。因閱金剛經。發  心住靜二十四年。參瑞峯和尚。請益相契。居  壽昌。壽七十一。大書今日分明指示終。

[0953a06]  丁巳四十五年。上於五臺山建龍華大會。  御賜錫杖衣鉢一千二百五十副。盛闡宗猷。  古心承芳二師住持。如是三年三次云。

[0953a09]  憨山大師　諱德清。恢弘那羅延屈。興復曹  溪道場。註有楞嚴通議．法華通議．楞伽記．圓  覺解．金剛決疑道德南華等註。行於世。

[0953a12]  戒山法師　諱傳如海鹽顧族。出家昭慶。得  法於妙峯師席。所著有楞嚴截流法華抒海  行世。外有道德方笑及莊參等云。

[0953a15]  幻居法師　諱真界。號悅堂。為千松之高足。  住徑山傳衣菴。著有楞嚴纂註．起信註．金剛  直解．因明緣緣等解。說法城山圓證云。

[0953a18]  西方直指　淥田一念居士著

[0953a19]  法喜志　氷蓮道人著

[0953a20]  法界安立圖　燕山貝琳諱仁潮著

[0953a21]  楞嚴正脈　交光法師真鑑著

[0953a22]  法華知音　隱璞法師著

[0953a23]  法華大窾　一雨法師著

[0953a24]  楞嚴直解　仁安法師著

[0953a25]  楞嚴合轍　一雨法師著

[0953a26]  楞嚴圓通疏　無盡法師諱傳燈著

[0953a27]  庚申四十八年七月。上不豫。二十一日上崩  于乾清宮　八月初一日。皇太子即位。改元  泰昌元年。

光宗貞皇帝

[0953b02]  神宗長子。貴妃王氏所生。萬曆壬午年生。辛  丑年十月十日。冊立為皇太子。至是神宗崩。  以八月朔即皇帝位。在位一月。建元泰昌。壽
三十九年。上尊號曰。崇天契道英睿恭純憲  文景武淵仁懿孝貞皇帝。廟號光宗。葬慶陵。

[0953b07]  庚申泰昌元年八月初一日。上即皇帝位。大  赦天下。九月初一日。上崩于乾清宮　九月  初六日登位。

熹宗哲皇帝

[0953b11]  光宗長子。王才人所生。時年十五歲。光宗崩  即皇帝位。在位七年。壽二十二。上尊號曰。  達天闡道敦孝篤友章文襄武端靜穆莊哲皇
帝。廟號熹宗。葬德陵。

[0953b15]  辛酉天啟元年二月。日傍有耳如月狀。倏如  玉環。其大竟天　十二月。日上恍有一物。如  日大。伏壓日上磨盪。

[0953b18]  湛然和尚　住雲門。傳曹洞宗。興古剎築海  塘。有語錄行世。

[0953b20]  鵝湖禪師　諱廣心。號養菴。禮翠峯參辨融。  得法雲栖。

[0953b22]  丁卯七年　黃檗無念。諱深有。號西影。參大  休等。末後偈曰。四十餘年不住功。窮來窮去  轉無踪。而今窮到無依處。始悟從前錯用功。
天啟七年七月二十日歿。有書錄行世　共  一百五十人。

[0953b27]  (始自元世祖甲子。至此熹宗丁卯。計三百六十四年。  共僧四百三十餘人。釋聞敘畢謹識)  。

釋鑑稽古略續集  (三終)

* * *

【經文資訊】大正藏第 49 冊 No. 2038 釋鑑稽古略續集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
