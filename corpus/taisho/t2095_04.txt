廬山記卷第四
古人留題篇第六

[1042b16]  廬山古今人留題多矣。清言麗句既落人口。  山翁野老相傳不絕。雖深巖窮谷人跡罕至。  人之相去復數百歲。因其詞想其風。有若履
舄並遊。而几案親相與言焉。夫文章之可傳  也。如此其可忽諸。故晉宋諸賢山中詩。往往  有可見者。本朝張晦之羇遊廬山甚久。水石
佳處詩多中的。自有廬山集。承平以來人尚  風雅。朝廷之士登高臨遠。亦有風人騷客之  興。凡所遺篇什皆一時間。人歲月旦近。不患
無傳也。今錄唐已前人詩。著于篇相。貴耳而  賤目以擅去取也。

遊廬山

慧遠

[1042b28]  崇巖吐清氣。幽岫棲神跡。希聲奏群籟。響出  山溜滴。有客獨冥游。逕然忘所適。揮手撫雲  門。靈關安足闢。流心叩玄聽。感至理弗隔。孰
是騰九霄。不奪冲天翮。妙同趣自拘  (未見全文)  。

奉和

劉遺民

[1042c04]  理神固超絕。涉麄罕不群。孰至消煙外。曉然  與物分。冥冥玄谷裏。響集自可聞。文峯無曠  秀。交嶺有通雲。悟深婉冲思。在要開冥欣。中
巖擁微興。岫想幽聞。弱明反歸鑒。暴懷傅靈  薰。永陶津玄匠。落照俟虛斤。

奉和

王喬之

[1042c10]  超遊罕神遇。妙善自玄同。徹彼虛明域。曖然  塵有封。眾阜平廖廓。一岫獨凌空。霄景憑巖  落。清氣與時雍。有標造神極。有客越其峯。長
河濯茂楚。險雨列秋松。危步臨絕冥。靈壑映  萬重。風泉調遠氣。遙響多喈嗈。遐麗既悠然。  餘盼覿九江。事屬天人界。常聞清吹空。

奉和

張野

[1042c17]  覿嶺混太象。望崖莫由檢。器遠蘊其天。超步  不階漸。朅來越重垠。一舉拔塵染。遼朗中大  盼。逈豁遐瞻慊。乘此櫖瑩心。可以忘遺玷。曠
風被幽宅。妖塗故死減。

入彭蠡湖口作

謝靈運

[1042c22]  客游倦水宿。風潮難具論。洲島驟回合。圻岸  屢崩奔。乘月聽哀  貁  。浥露馥芳蓀。春晚綠野
秀。巖高白雲屯。千念集日夜萬感盈朝昏。攀  崖照石鏡。牽葉入松門。三江事多往。九派理  空存。靈物吝珍怪。異人祕精魂。金膏滅明光。
水碧輟流溫。徒作千里曲。絃絕念彌敦。

望石門

同前

[1042c29]  明發振雲冠。升嶠遠栖趾。高峯隔半天。長  崖斷千里。雞鳴清澗中。猿嘯白雲裏。瑤波  逐空開。霞石觸峯起。回互非一形。參差悉  相似。

登石門最高頂

同前

[1043a05]  晨策尋絕壁。夕息在山棲。  疏  峯枕高館。對嶺  臨回溪。長林羅戶庭。積石擁階基。連巖覺路
塞。密竹使逕速。來人忘新術。去子或故蹊。活  夕流駚。噭噭夜猿啼。沈冥豈別理。守道自  不携。心契九秋幹。日玩三春荑。居常以待終。
處順故安擠。惜無同懷客。共登青雲梯。

登廬山

鮑昭

[1043a12]  懸裝亂水區。旅薄次山楹。千巖狀岨積。萬壑  勢迴縈。巃嵸高昔貌。紛亂襲前名。洞澗窺地  脈。竦樹隱天經。松磴一迷密。雲竇下縱橫。陰
氷實夏結。尖樹信冬榮。

從冠軍建平王登香爐峯

江淹

[1043a17]  廣成愛神鼎。淮南好丹經。此山具鸞鶴。往古  盡仙靈。瑤草正翕赩。玉樹信葱青。絳氣下縈  薄。白雲上杳冥。中坐瞰蜿虹。俛伏視流星。不
尋遐怪極。則知耳目驚。日落長沙渚。曾陰萬  里生。藉蘭素多意。臨風默含情。方學松柏  隱。羞逐市井名。奉承光誦末。伏思託後旌。

東林寺

劉孝綽

[1043a24]  月殿耀珠幡。風輪和寶鐸。朝猿響甍棟。夜水  聲惟箔  (未見全篇)  。

題簡寂觀

張正見

[1043a27]  二梁澗本絕。千仞路難通。即此神仙內。眼牓  映仙宮。鏡似臨峯月。流如飲澗虹。幽桂無斜  影。深松有勁風。唯當遠望。知在白雲中。

秋晚還彭澤

同前

[1043b02]  遊人及丘壑。秋氣滿平皐。路積康成帶。門疎  仲蔚蒿。山明雲色畫。天靜鳥飛高。自有東籬  菊。還持泛濁醪。

還彭澤山中早發

同前

[1043b06]  搖落山中曙。秋氣滿林隈。螢光映草頭。鳥影  出枝來。殘暑避日盡。斷霞逐風開。空返陶潛  縣。終無宋玉才。

登廬山

劉  [王*刪]

[1043b10]  野煙出爐上山。花落鏡前。危梁取大壑。瀑布  桂中天。秦始眺宇宙。漢武上旌旃。結盧分往  籍。留艑映遐年  (未見全篇)  。

遊東林寺

崔融

[1043b14]  昨度匡山下。春鸎曉弄稀。今來溢水曲。秋雁  晚行飛。國有文皇召。人慚謫傳歸。迴行過梵  塔。歷覽遍吳畿。杏樹裁時久。蓮花刻處。南溪
雨颯颯。東峴日輝輝。瀑溜天童棒。香爐法眾  圍。煙雲隨道路。鸞鶴遠驂騑。遠上靈儀肅。生  玄談柄揮。一茲觀佛影。暫欲罷朝衣。

[1043b20]  元和十三年二月二十九日。曾孫朝散大  夫使持節江州諸軍事守江州刺史上柱國  清河縣開國男賜紫金魚袋能再刊勒。

晚泊尋陽望廬山

孟浩然

[1043b24]  桂席幾千里。名山都未逢。泊舟潯陽郭。始見  香爐峯。甞讀遠公傳。永懷塵外蹤。東林精舍  近。日暮但聞鍾。

彭  蠡  湖中望廬山

同前

[1043b28]  大虛生月暈。舟子知天風。挂席候明發。渺漫  彭湖中中流見遙島。勢壓九江雄。黤默客霽  色。崢嶸當曙空。香爐初上日。瀑布噴成虹。久
欲追向子。況茲懷遠公。我來限于役。未暇息  微躬。淮海途將半。暑霜歲欲窮。寄言巖栖者。  畢趣當來同。

廬山謠寄廬侍御虛舟

李白

[1043c06]  我本楚狂人。鳳歌笑孔丘。手持綠玉杖。朝別  黃鶴樓。五岳尋仙不辭遠。一生好入名山遊。  廬山秀出南斗傍。屏風九疊雲錦張。影落明
湖青黛光。金闕前開二峯長。銀河倒挂三石  梁。香爐瀑布遙相望。回崖杏嶂凌蒼。蒼翠影  紅霞映朝日。鳥飛不到吳天長。登高壯觀天
地間。大江茫茫去不還。黃雲萬里動風色。白  波九道流雪山。好為廬山謠。興為廬山發。閑  窺石鏡清我心。謝公行處蒼苔沒  (一本云。綠蘿開處懸明月)
早服還丹無世情。琴心三疊道初成。遙見仙  人綵雲裏。手把芙蓉朝玉京。先期污漫九垓  上。願接廬敖遊太清。

別東林寺僧

同前

[1043c19]  東林送客處。月出白猿啼。笑別廬山遠。何煩  過虎溪。

望廬山瀑布水

同前

[1043c22]  西登香爐峯。南見瀑布水。挂流三百丈。噴  壑  數千尺。歘如飛電來。隱若白虹起。初驚河漢  落。半洒雲天裏。仰觀勢轉雄。壯哉造化功。
海風吹不斷。江月照還空。空中亂潀射。左右  洗青壁。飛珠散輕霞。流沫沸穹石。而我遊名  山。對之心益閑。且諧宿所好。永願辭人間。

[1043c28]  日照香爐生紫煙。遙看瀑布挂長川。飛流直  下三千尺。疑是銀河落九天。

望廬山五老峯

同前

[1044a02]  廬山東南五老峯。青天削出金芙蓉。九江秀  色可攬結。吾將此地鏁雲松。

送李女真騰空歸廬山

同前

[1044a05]  羨  君相門女。學道愛神仙。素手掬秋靄。羅衣  曳紫煙。一往屏風疊。乘鸞著玉鞭。

送內尋騰空

同前

[1044a08]  君尋騰空子。應到碧山家。水舂雲母碓。風掃  石南花。若戀幽居好。相邀弄紫霞。

瀑布

宣宗皇帝

[1044a12]  穿雲透石不辭勞。達地方知出處高。溪澗豈  能留得住。終歸大海作波濤。

栗里

顏真卿

[1044a15]  張良思報漢。龔勝恥事新。狙擊苦不就。捨生  悲把紳。鳴呼陶淵明。棄業為晉臣。白以公相  後。每懷宗國屯。題詩庚子歲。自為義皇人。手
持山海經。頭戴漉酒巾。興逐孤雲遠。辯隨還  鳥泯  (未見全篇)  。

簡寂觀

張祐

[1044a21]  紫霄峯下草堂仙。千載空遺石磬懸。白氣夜  生龍在水。碧雲秋斷鶴歸天。竹房影占中庭  月。松檻聲來半壁泉。明日又為浮世恨。滿山
徒積夢依然。

春日觀省屬城始憩東西林精舍

韋應物

[1044a27]  因時省風俗。布惠迨高年。建隼出尋陽。整駕  遊山川。白雪斂晴壑。群峯列遙天。嶔  崎  石門
狀。杳靄香爐煙。榛荒屢羂挂。遙側殆覆顛。方  臻釋氏廬。時物屢華妍。曇遠昔經始。於茲閟  幽玄。東西竹林寺。灌注寒澗泉。人事既□
泯。歲月復已綿。殿宇餘丹紺。磴閣皆欹懸。往  士亦棲息。善身絕塵緣。今我蒙朝寄。教化敷  里廛。道妙苟為得。出處理無偏。心甞同所尚。  跡豈辭纏牽。

題從姪緒西林精舍書齋

同前

[1044b08]  棲心始多暮。息心君獨少。慕謝始精舍。文  依僧欲觀妙。洌泉前階注。清池北窓照。果藥  雜芬敷。松筠疎舊峭。屢躋幽人境。每肆芳辰
眺。探栗玄猿窟。擷芝舟林嶠。紵衣豈寒禦。蔬  食非飢療。雖甘巷北單。豈寒青紫耀。郡有  優賢榻。朝編貢士諂。欲同朱輪載。勿憚移文  誚。

題鄭侍御遺愛草堂

同前

[1044b16]  居士近依僧。青山結茆屋。疎松映嵐晚。春池  含苔綠。繁華冒陽嶺。新禽響幽谷。長嘯攀喬  林。慕茲高世躅。

簡寂觀西澗瀑布下作

同前

[1044b20]  淙流絕壁散。靈煙翠澗深。巖際松風起。飄飄  洒塵襟。窺羅玩猿烏。解組散雲林。茶果邀  真侶。觴酌洽同心。曠歲懷茲賞。行春始重尋。
聊將橫吹笛。一寫山水音。

尋簡寂觀瀑布

同前

[1044b25]  躡石欹危過急澗。攀崖迢遞弄懸泉。猶將虎  竹為年累。欲付歸人絕世緣。

簡寂觀

秦韜玉

[1044b28]  物外靈蹤客到稀。竹房斜掩舊荊扉。丹書萬  卷題朱字。碧岫千重鎖翠微。泣露白猿携子  去。唳風玄鶴傍人歸。只應玉闕名長在。日暮
閑雲空自飛。

瀑布

陸蟾

[1044c04]  正源人莫測。千尺掛雲端。岳色染不得。神功  裁亦難。夏噴猿鳥凝。秋濺斗牛寒。待濟滄溟  後。翻濤更好看。

翻經臺

包吉

[1044c08]  野蔓高臺下。前朝記不誣。金文翻古偈。漢字  變胡書。綵線風飄斷。緗縑火燼餘。破雲開白  日。穿水照芙蕖。科斗頻更改。菴園幾遍鋤。真
門兼逸韻。兩欲慕相如。

題西林寺故蕭郎中舊堂

韓愈

[1044c13]  中郎有女能傳業。伯道無兒可保家。偶到匡  山曾住處。數行哀淚落煙霞。

瀑布

徐凝

[1044c16]  瀑泉瀑泉子丈直。雷奔入海無暫息。今古長  如白練飛。一條界破青山色。

訪陶公舊宅  (并序)

白居易

[1044c19]  予夙慕陶淵明為人。往歲渭川閑居。甞有効  陶體詩十六首。今遊廬山。經柴桑故里。思其  人訪其宅。不能默默。又題詩云。

[1044c22]  垢塵不污玉。靈鳳不啄羶。鳴呼陶靖節。生彼  晉宋間。心實有所守。口終不能言。永惟孤竹  子。拂衣首陽山。夷齊各一身。窮餓未為難。先
生有五男。與之同飢寒。腸中食不充。身上衣  不完。連徵竟不起。斯可謂真賢。我生君之後。  相去五百年。每讀五柳傳。目想心拳拳。昔甞
詠遺風。著為十六篇。今來訪故宅。森若在君  前。不慕樽有酒。不慕琴無絃。慕君遺榮利。老  死此丘園。柴桑古村落。栗里舊山山川。不
見籬下菊。但餘墟中煙。子孫雖聞。族氏猶  未遷。每逢姓陶人。使我心依然。

春遊二林寺

同前

[1045a05]  下馬西林寺。翛然進輕策。朝為公府吏。暮是  靈山客。二月匡廬氷。雪始消釋。陽叢抽茗  芽。陰竇洩泉脈。熙熙風土暖。藹藹雲嵐積。
散作萬  壑  春。凝為一氣碧。身閑易澹泊。官散  無牽迫。  �  彼十八賢。古今同此適。是年准冠  起處處興兵革。智士勞思謀。戎臣若征役。獨
有不才者。山中弄泉石。

遊石門澗

同前

[1045a13]  石門無舊徑。披榛訪遺跡。時逢山水秋。清輝  如古昔。甞聞慧遠輩。題詩此巖壁。雲覆莓  苔封。蒼然無見覓。蕭疎野生竹。崩剝多年石。
自從東晉後。無復人遊歷。獨有秋澗聲。潺湲  空旦夕。

題元十八溪亭  (在廬山東南五老峯之下)

同前

[1045a19]  怪君不喜仕。又不遊州里。今日到幽居。了然  知所以。宿君石溪亭。潺湲聲滿耳。飲君螺盃  酒。醉臥不能起。見君五老峯。益悔居城市。
愛君三男兒。始歎身無子。余方爐峯下。結室  為居士。山北與山南。往來從此始。

香爐峯下新置草堂。即事詠懷題於石

[1045a25]  香爐峯北面。遺愛寺西邊。白石何鑿。清流  亦潺潺。有松數十株。有竹千餘竿。松張翠繖  蓋。竹倚青琅玕。其下無人居。惜哉多歲年。有
時聚猿鳥。終日空風煙。時有沈冥子。姓白字  樂天。平生無所好。見此心依然。如獲終老地。  忽乎不知還。架巖結茅宇。斸壑開茶園。何以
洗我耳。屋頭落飛泉。何以淨我眼。砌下生白  蓮。左手携一臺右手挈五絃。傲然意自足。箕  踞於其間。興酣仰天歌。歌中聊寄言。我本
野夫。誤為世網牽。時來昔捧日。老去今歸山。  倦鳥得茂樹。涸魚反清源。捨此欲焉往。人間  多險艱。

登香爐峯頂

同前

[1045b09]  迢迢香爐峯。心存耳目想。終身牽物役。今日  方一往。攀蘿蹋危石。手足勞俯仰。同遊三四  人。二人不敢上。上到峯之頂。目眩神怳怳。高
低有萬尋。闊狹無數交。不窮視聽界。焉識  宇宙廣。江水細如繩。湓城小於掌。紛吾何屑  屑。未能脫塵鞅。歸去思自差。低頭入蟻壤。

宿簡寂觀

同前

[1045b16]  巖白雲尚屯。林紅葉初隕。秋光引閑步。不  知身遠近。夕投靈洞宿。臥覺塵機泯。名利心  既忘。市朝夢亦盡。暫來尚如此。況乃終身隱。
何以療夜飢。一匙雲母粉。

宿西林寺

同前

[1045b21]  木落天晴山翠開。愛山騎馬入山來。心知不  及柴桑令。一宿西林使却回。

宿西林寺。早赴東林滿上人之會。因寄  崔二十二員外

同前

[1045b25]  謫辭魏闕鵷鸞隔。老入廬山麋鹿隨。薄暮蕭  條投寺宿。凌晨清淨與僧期。雙林我起聞鍾  後。隻日君趨入閣時。鵬鷃高低分皆定。莫勞
心力遠相思。

題廬山山下湯泉

同前

[1045c01]  一眼湯泉流向東。浸泥澆草煖無功。驪山溫  水因何事。流入金鋪玉甃中。

上香爐峯

同前

[1045c04]  倚石攀蘿歇病身。青節竹杖白紗巾。他時畫  出廬山障。便是香爐峯上人。

香爐峯下山居草堂初成。偶題東壁

[1045c07]  五架三間新草堂。石衛桂柱石編牆。南簷納  日冬天暖。北戶迎風夏月凉。洒砌飛泉才有  默。拂窓斜竹未成行。來春更葦東廂屋。紙
閣蘆簾著孟光。

戲贈李十三判官

同前

[1045c12]  垂鞭相送醉醺醺。遙見廬山指似君。想君初  覺從軍樂。未愛香爐峯上人。

携諸山客。同上香爐峯。遇雨而還。沾濡  狼藉。互相笑謔。題此解嘲

同前

[1045c16]  蕭洒登山去。龍鍾遇雨回。磴危攀薜荔。石滑  踐莓苔。襪污君相謔。鞋穿我自咍。莫欺泥土  脚。曾踏玉階來。

讀靈徹詩

同前

[1045c20]  東林寺裏西廊下。石片鐫題數首詩。言句怪  來還教別。看名知是老湯師。

別草堂三絕句

同前

[1045c23]  正聽山鳥向陽眠。黃紙除書落枕前。為感君  恩須暫起。廬峯不擬住多年。

[1045c25]  久眠披褐為居士。忽掛緋袍作使君。身出草  堂心不出廬山。未要動移文。

[1045c27]  三間茆舍向山開。一帶山泉繞舍回。山色水  聲莫惆悵。三年官滿却歸來。

題別遺愛草堂。兼呈李十使君  (李方廬山常居白鹿洞)

同前

[1046a02]  曾住鑪峯下。書堂對藥臺。斬新蘿徑合。依舊  竹窓開。砌水親開決。池荷手自裁。五年方暫  至。一宿又湏回。縱未長歸得。猶勝不到來。君
家白鹿洞。聞道亦生苔。

草堂前新開一池。養魚種荷。日有幽趣

[1046a07]  淙淙三峽水。浩浩萬頃陂。未如新塘上。微風  動漣漪。小萍加汎汎。初蒲正離離。紅鯉二三  寸。白蓮八九枝。遶水欲成徑。護堤方插籬已
被山中客。呼作白家池。

白雲期  (黃名巖下作)

同前

[1046a12]  三十氣太壯。胸中多是非。六十身太老。四體  不支持。四十至五十。正是退閑時。年長識命  分。心慵少營為。見酒興猶在。登山力未衰。吾
年幸當此。且與白雲期。

出山吟

同前

[1046a17]  朝詠遊仙詩。暮歌來薇曲。臥雲坐白石。山中  十五宿。行隨出洞水。迴別緣巖竹。早晚重  來遊。心期瑤草緣。

題遠大師墳

僧靈澈

[1046a21]  古墓石稜稜寒。雲晚景凝。空悲虎溪月。不見  雁門僧。

東林寺寄包侍郎

同前

[1046a24]  古殿清陰山木春。池邊跂石一觀身。誰能來  此焚香坐。共作鑪峯二十人。

題西林寺水堂。奉寄武陽公

同前

[1046a27]  日日愛山歸已遲。閑閑空度少年時。餘身定  寄林中老。心與長松片石期。

簡寂觀

同前

[1046b01]  古杉古柏巖壁間。猿攀鶴巢枝枯折。五月有  氷六月寒。時見仙翁來取雪。

五老峯大明觀贈隱者

姚係

[1046b04]  雲觀此山北。與君携手稀。林端涉橫水。洞口  入斜暉。乍覺鸞鶴邇。忽為煙霧飛。故人清和  客。默會琴心微。丹術幸可授。青龍當來歸。悠
悠平生意。此日復相違。

簡寂觀

孫魴

[1046b09]  郎殿與雲連。紫宵蒼翠邊。自然應有藥。誰敢  道無仙。蘚色吞崖徑。松聲讓瀑泉。未能長息  去。豈便是前緣。

宿青牛谷梁鍊師仙居

楊衡

[1046b13]  隨雲步入青牛谷。青牛道士留我宿。可憐夜  久月明中。唯有壇邊一枝竹。

寵廬山隱者

同前

[1046b16]  風鳴雲外鍾。鶴宿千年松。相思杳不見。月出  山重重。

瀑布

江為

[1046b19]  廬山正南面。瀑布古來聞。萬里朝滄海。千尋  出白雲。寒聲終自遠。靈派孰為分。除却天台  後。平流莫可群。

簡寂觀

同前

[1046b23]  纔入玄都解欝陶。羽人相伴遍遊遨。溪橫洞  口紅塵斷。岳聳天心紫氣高。金井泉秋光  瀲  灔。石壇松古韻蕭  [颱-台+(癸-天+虫)]
。吟餘却嘆浮生事。畫  □□□□□□。

簡寂觀

同前

[1046b28]  錢燼滿庭人醮罷。西峯凉影月沈沈。到來往  事碑中說。壇畔徘徊秋正深。

去東林

曹汾

[1046c02]  峯頭不住起孤煙。池上相留有白蓮。塵網分  明知束縛。要須騎馬別雲泉  (會昌三年七月十五日題汾開成四年崔  蠡  下
進士後為中書舍人刑戶部侍郎忠武軍節度使)  。

[1046c05]  予自右轄出鎮鍾陵。祕監家兄不忍遠  別。函見宰坐求替。遂得同赴江西時也。  薦福大德顯公禪門上首言。歸東林。亦
獲結侶道路陪遊。每承清論。今過寺。因  留題詩一首。

裴休

[1046c10]  麟臺朝士辭書府。鳳闕禪宗出帝京。歸到雙  林親慧遠。行過五柳謁淵明。白衣居士輕班  爵。敗□高僧□□情。引得病夫無外想二
心師事□□□。

和舍弟寄題東林寺

裴謨

[1046c15]  元非附鳳攀龍客。本是山猿野鹿身。虛向班  行紆祖紱。爭如□□□□塵。歡同玉季為良  伴。喜奉金□□□因。今日香爐峯下過。方欣
物外有遺民。

簡寂觀

沈彬

[1046c20]  山藏勝境當□□。□□樓臺洞府開。白髮滿  頭誰肯到。蒼苔盈步自倫來。風帆閑事拋三  日。玉液長生念一盃。此路有心星月在。杏壇
仙侶莫相猜。

再到東林寺

同前

[1046c25]  十五年前還到此。池深苔蘚樹垂藤。重遊數  處心傷日。不見舊時頭白僧。花有露含長夜  月。殿無風動徹明燈。堪驚此去老又老。未有
更來能不能。

瀑布

同前

[1047a01]  瀉出岳中源化水。噴成瀑布世還希。雖如仙  女偷來織。不見山公採得歸。萬古色嫌明月  薄。千尋勇學白雲飛。若言真箇堪裁剪。預被
豪家買作衣。

望廬山

同前

[1047a06]  東過匡廬忍醉眠。雙眸盡日掛危巔。壓低吳  楚殽涵水。約破雲霞獨倚天。一面峭來無鳥  徑。數峯狂欲趁漁舡。江人莫笑偏凝望。卜隱
長思瀑布前。

題東林寺

布衣周碏

[1047a11]  大中天子海恩深。再使迷徒識佛心。半死  白蓮初降雲。欲成荒地又鋪金。僧開石室經  猶在。虎印溪泉跡未沈。誰謂五湖書劍客。此
生重得見東林。

[1047a15]  再崇玄法象西天。宏閈新高碧嶂前。風送片  雲招白馬。鶴迎貧女施金錢。沙門覓佛曾諳  路。苦海悲人易得舡。三教共興談帝道。大中
年是太平年。

題東林寺四首

禪月大師貫休

[1047a20]  閑行閑坐思攀緣。多是東林古寺前。小瀑便  高三百尺。短松多是一千年。盧楞伽畫苔漫  畫。殷仲堪碑雨滴穿。今欲更崇蓮社去。不
知誰是古諸賢。

[1047a24]  白旃檀花露滴滴。碧苾蒭草香濛濛。田地更  無塵一點。是何人合住其中。

[1047a26]  玉像珠龕香陣橫。錦霞多傍石壇生。辟蛇行  者今何在。峯項唯聞鳩鳥聲。

[1047a28]  亘玄舊輦殘雲濕。耶舍孤墳落照遲。有箇老  僧倚松樹。恐人偷取白猿兒。

懷西林諸道者

同前

[1047b02]  島外更誰親。諸峯即四隣。白頭寒枕石。青袖  瀾無塵。橡栗堆行逕。猿猴遶定身。儻然重結  社。願作掃壇人。

題東林寺

荊門僧齊己

[1047b06]  峯前林下東西寺。地角天涯來往僧。泉石靜  流閑世界。雲松寒濕晝香燈。爭如大士重修  社。合有諸賢更服膺。曾寄隣房掛瓶錫。喧聞
巖溜解春氷。

遠公影堂

同前

[1047b11]  白藕池邊舊影堂。劉雷風骨盡龍章。共輕天  子諸候貴。同愛吾師一法長。陶令醉多招不  得。謝公心亂入無方。何人到此思高躅。風默  苔
㾗  滿粉牆。

簡寂觀

同前

[1047b16]  萬壑雲霞影。千年松檜聲。如何教下士。容易  信長生。月共虛無白。香和沅  [漠-旲+(糸*韭)]  清。閑尋古  廊畫。記得列仙名。

落星寺

同前

[1047b20]  此星何事下穹蒼。獨為僧居化渺茫。樓閣雨  回青嶂冷。幹窓風渡白蘋香。經秋遠雁橫高  漠。  [颱-台+召]
月寒濤響夜堂。盡日凭欄聊寫望。頓疑  身忽在瀟湘。

西林水閣

同前

[1047b25]  松楸連塔古。窓檻任閑開。水遶清陰裏。人從  熱處來。噪風蟬帶鶴。欹樹石兼苔。向曉東林  下。遲遲捨此迴。

題東林寺联句

[1047b29]  古殿巍峨鎮碧峯。晉朝靈應顯神蹤。林間野  鳥驚寅梵。嶺上孤猿聽晚鍾  (節度使時進檢校太尉平章事徐知證)
雁冷雲生曉檻。虎溪秋月照寒松  (賜紫僧  虔  修)  香  飛寶殿籠金像。檜倚松窓覆玉容  (道士李玄)  蝶戀半  巖花灼灼。鹿眠深谷草茸茸
(觀察推官賜紫金魚袋李)  遊僧駐  錫心皆佛。老樹擎煙勢似龍  (觀察推官賜緋魚袋王三)  竹蔭禪  扉青靄合。嵐蒸幽逕緣苔封  (司理參軍掌表奏孟拱辰)
流泉  遶砌清聲遠。列巘趍門更憧憧。高吟況愛無  塵境。吟訪空關不厭重  (管旬官賜紫金魚袋鍾敬倫)  。

[1047c09]  天祚二年三月十六日。偶與幕客門館僧  道閑遊联題。

題東林二首

文通大師匡白

[1047c12]  東林佳景一何長。蘭蕙生多地亦香。堪嘆世  人來不得。便隨雲樹老何妨。倚天蒼翠晴當  戶。落口潺湲夜遶廊。到此秖除重結社。自餘
閑事莫思量。

[1047c16]  東林繼四絕。物象更清幽。社客去不返。鍾峯  雲也秋。松枯群狖散。溪大蠧槎流。待卜歸休  計。重來臥石樓。

[1047c19]  人似鶴紅鹿。路上事如麻。石肥滯雨添。蒼□  水賦長松落翠。花莫道此間。無我分遺民。長在  惠持家。

落星寺

同前

[1047c23]  是嶽皆遊遍。南來吳楚間。偶登湖裏寺。疑到  海中山。獨樹蒨蘿濕。遙汀白鳥閑。終頃謝浮  世。高臥聽潺潺。

廬山記卷第四

[1047c27]  一校了於字莫改

* * *

【經文資訊】大正藏第 51 冊 No. 2095 廬山記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
