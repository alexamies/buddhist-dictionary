佛說弘道廣顯三昧經卷第三


西晉月氏三藏竺法護譯

信值法品第六

[0498c17]  爾時阿耨達龍王心甚悅豫，又及龍王五百  太子宿發無上正真道意，聞佛說是，尋即皆  得柔順法忍，忻心無量各樂供養，輒為如來
施飾寶蓋，進上世尊！同時白佛言：「聖師如來、  至真、正覺！為吾等故出現生世。何則然者？令  吾等聞普信道品。得聞是已，意而無惓不有
懈退，亦無驚恐，聞以加重專心習行，樂聽  無厭如是像法也。又惟，如來！解說菩薩云何  得值諸佛世尊？」

[0498c25]  如來告曰：「諸賢者等勤念受  聽，吾當廣說。」

[0498c26]  諸太子言：「唯思樂聞，彼諸上  士受世尊教。」

[0498c27]  如來告曰：「樹信賢者興值有佛。  何謂為信？信謂：正士修諸明法，奉之為先。何  謂明法？曰：依行應不離德本，習求樂賢慕隨
聖眾，勤心樹信志無勞疲，思僥聞法拔棄陰、  蓋，順習於道，得法利養以施周慧，戒與不  戒濟接等與，在諸恚怒而常有悅，勤樂普智
心無懈退，信佛不休、未曾亂法、悅心聖眾，志  道難動喜樂正真，而離貢高於眾自卑，常有  等心諸處無著，終捨身命不造惡行，修立質
信言行相應，等過於著心無垢穢，身口意行  順隨聖化，明了諸事得為清淨，知足無貪所  行應淨，曉入智幻習求慧根，依順七財修念
誠信，根、力以備而行正見，所受師友謙恪禮  敬，安足易養數詣法會，心無退厭有患生死，  示無為德勤心精進，求昇普智以弘道化，於
如來法志樂出家，修諸無數梵清淨行，造立  慈悲救彼眾生。志存反復，其有報恩及不報  者，等接護之心無適莫。不自念利常悅彼
恭，忍調之行以悉備足，目見無惡不背說  人，內性以寂、志於閑居、心常樂靜，專念習  法而無諍訟，等己彼過。求備戒具，集合定行，
勤謹於道，斯謂賢者行應俗信。樹信如是，此  謂興值佛世者也。

[0499a20]  「又賢者等！其於世俗造信  無忘，是謂興信值佛世也。又賢者等！何謂俗  信？其有信者：信諸法空以離妄見、信知諸法
以為無想而離念應、信知諸法悉皆無願不  有去來；信知諸法無識無念，靜身口意寂無  有識；信知諸法以為離欲，無我、人、壽命；信
知諸法信知本無去來自然；信知諸法真際  無跡如本無跡；信知諸法已皆自然等若空  跡；信知諸法而依法性；信知諸法等過三世；
信知諸法欲處邪見而皆悉盡，信法無著以  離本癡本無清淨；信知諸法心常清淨，亦不  興起客欲之垢；信知諸法無所觀見；信諸法
護等斷眾行，信法無我以過喜怒；信諸法無  心無形像而不可獲；信諸法偽如握空拳誘  調小兒；信法無欺不有上下無所捨置；信諸
法虛若芭蕉樹；信法自由如常寂靜；信法無  審不住三處；信法永無不有所生；信法若空  以等無數；信知諸法若如泥洹常自寂靜。如
是，賢者！其於世俗興起是信，斯謂造信而值  佛法。

[0499b10]  「又復賢者！其有信值佛法名者，此則名  曰諸法都無起之謂也。所以者何？不色生故、  不色無生，化轉之習，不痛、想、行、識，已無識
起，不以眼、耳、鼻、舌、身、意，無起轉習。不身起  轉、不癡有無、不生老死，有無起故。如值佛  世，不起有生亦不起滅；又復無起習於無滅，
不以正意無志意習而值佛世。總要言之，亦  不以三十七道品法起無起習；亦不以道無  生之習，不以起慧，亦不滅慧，不慧無慧，無二  之習，如值佛世。」

[0499b19]  當說值信佛品世時，無  熱龍王五百太子皆悉逮得柔順法忍。

[0499b20]  於是  世尊復說頌曰：

「興信值佛世，　　而習於不生；  
其無向信者，　　斯不值佛世。  
修信謂最上，　　從致清淨法；  
行質有報應，　　不違厥所修。  
信習諸賢聖，　　勤隨常禮敬；  
心不有懈退，　　此信之所行。  
勤行聽法說，　　陰、蓋不能動；  
從信得致道，　　行逮於柔順。  
以法所得財，　　轉惠普周濟；  
護戒與毀戒，　　行信而等施。  
能悅諸恚怒，　　道心不懈惓；  
勤求大乘法，　　有信悅向眾。  
永離大貢高，　　志常自卑下；  
所在無所著，　　立信相如是！  
志信不惜身，　　終不造惡行；  
守善無妄語，　　言行常相應。  
悅信以過界，　　樂行於無心；  
身口意清淨，　　習隨聖所護。  
有信行內淨，　　常為慧所將；  
知身之要本，　　求問宣所聞。  
等念於七財，　　得力、根以足；  
長離眾邪見，　　志常習等行。  
禮恪有悅心，　　敬事如其師；  
心宿善虔恭，　　知足無所遺。  
其心常無念，　　所志唯道法；  
有厭生死者，　　引示無為德。  
脫之所當行，　　唯常求悅心；  
速離於是世，　　修梵行無惓。  
懷受諸眾生，　　救彼無利望；  
當報所受恩，　　悅信當勤求。  
己利不以悅，　　亦不嫉彼供；  
仁忍而悉備，　　無諂調質直。  
行信目所見，　　不背說人短；  
根寂性安敏，　　志悅樂閑居。  
其心無憒閙，　　自勵備恩行；  
先順不有諍，　　內省剋己過。  
勤求具戒行，　　專習於定道；  
悅信慕樂行，　　信者相如是！  
其過欲信者，　　彼行而解此；  
興法不有諍，　　深妙佛所說。  
誠信信於空，　　彼都無眾見；  
諸法無有想，　　不意離眾念。  
當除斷諸念，　　覺了去來事；  
法求無著作，　　不有於身心。  
信為無欲法，　　離我、人、壽命；  
信者解無本，　　得至不二處。  
其本無有積，　　體無若虛空；  
諸法信亦然，　　便與法性同。  
等過於三世，　　諸法無有漏；  
欲處及與貪，　　樂信無受見。  
諸法不有著，　　其本明清淨；  
客欲無能蔽，　　不處心有住。  
諸法不可見，　　因緣而無起；  
常觀於高行，　　不受所住短。  
無合不有離，　　脫者無合同；  
信悅於空法，　　愚之所可惑。  
湛泊意無起，　　欺偽如芭蕉；  
口言而自然，　　無去亦不有。  
諸法無所有，　　所見皆不要；  
其法若虛空，　　等緣無有數。  
諸法如泥洹，　　本無不可見；  
信悅而行此，　　解了身虛空。  
其有如是信，　　菩薩及凡人；  
彼則值奉佛，　　所處無有惡。  
不以造色行，　　得應值佛世；  
無色不有處，　　不來亦不去。  
於色無有生，　　不滅亦無住；  
當來無所至，　　值佛廣演說。  
五陰亦如是，　　化習轉無生；  
值佛當敢說，　　慧達諸菩薩！  
其身及諸情，　　亦習以無生；  
佛興以無生，　　常救諸墮生。  
癡本無有生，　　生死亦如斯！  
是緣如本無，　　從法而有佛！  
無起不有生，　　不滅無有住；  
是以知無處，　　處亦不可見。  
斯亦不自生，　　與佛而博演；  
無志不有住，　　是亦佛所轉。  
諸種亦如是，　　佛種順如法；  
斯類亦起無，　　如佛而等與。  
其行如是者，　　佛興為若此；  
悅信斯大處，　　其限不可量。」

轉法輪品第七

[0500b18]  爾時世尊告太子等：「又諸賢者！何謂菩薩得  轉法輪？其有布露如是像法樂說句義，受持  不忘修而行之，諸有不發大悲意者，為興普
智隨順眾願，而為說之廣宣布示，志不有惓  忽棄利養，勸念順時受持護行，斯謂菩薩應  轉法輪。

[0500b23]  「又若如來所轉法輪，而其法輪，行像  入德當粗剖說。不以起法亦不滅法，不以凡  夫下劣行法，亦復不以賢聖法故而轉法輪。
又其法輪，不中斷絕等斷善惡，彼以是故為  無斷輪。又其法輪因緣之起，不起無起而有  其轉，以斯之故為無起輪。又其法輪，不以眼
色、耳聲、鼻香、舌味、身更、心法諸情轉隨有轉，  以此之故彼無二輪，若有二者則非法輪。又  其法輪，亦不過去、當來、現在所著而轉，是無
著輪。又其法輪，不我見轉，非人、命壽所住而  轉，是為空輪。又其法輪，不識行想滅念之  轉，是無想輪。又其法輪，不於欲界形無形
界所望而轉，是無願輪。又其法輪，不計眾生  有異而轉，不處二法，是凡人法、是聖戒法，是  聲聞法、是緣覺法、是菩薩法、是為佛法，彼以
是故為無異輪。又其法輪，不以有住法輪而  轉，以斯之故為無住輪也。

[0500c10]  「法輪名乎，諸賢  者等！真諦正輪，常無毀故；要義之輪，等三世  故；無處之輪，諸習見處以等過故；寂寞靜
輪，身心無著不可見轉意識離故；無樔之  輪，五道不處；審諦之輪，無諦現故；行信之  輪，等化眾生用無欺故；不可盡輪，字無字故；
法性之輪，以其諸法依法性故；本積諦輪，本  無積故；本無之輪，如本無故；無所造輪，無念  漏故；無數之輪，導至聖故；如空之輪，明見內
故；無想之輪，無外念故；無願之輪，無內外  故；不可得輪，修過度故。

[0500c20]  「又諸賢者！其如來者，  以此法輪轉之眾生諸意行也，其轉不轉，彼  不可得，法無所捨。」

[0500c22]  於時世尊！說是轉法輪品  之時，天、龍、鬼、人及諸種神欣心踊躍，顯光讚  揚如來斯法，皆同聲曰：「善哉世尊！甚為難值，
如來示說轉此法輪，聞者奉行則應法輪，是  法名轉空虛之輪。諸已過佛及與當來并諸  現在，悉由是法。其有信者斯則已度，諸行此
法，吾等，世尊！代其勸助彼諸眾生，其興是  心常欲聞斯法輪品者，聞當發求是道要行，  彼亦不久得轉法輪。」

[0501a01]  於是眾中聞是說者，有  萬天人皆發無上正真道意，五千菩薩逮得  法忍。

[0501a04]  於是世尊告諸賢曰：「又正士等！其護正法、受  持正法、營護正法，是謂護法。所以者何？於  永無滅。應是行者，天及世人終不能當。」

[0501a06]  於時  無憂前白佛言：「又唯，世尊！若斯正士以如  是法而得最覺，於其本無不有惑者；又如是  像諸正士等當共擁護，所以護者，令諸正士
使其速應於此大乘，彼皆行已得轉法輪，又  能與識法之大明。是故，世尊！以斯等教要法  正護使發大乘，以護法師安救敬禮順聽禁  戒。」

[0501a13]  是時世尊讚歎無憂龍王子曰：「善哉善哉！  無憂正士！諸發大乘為法師故安救擁護，是  謂護法，為諸法師營護正法護持正法。

[0501a15]  「又復  無憂！護正法者得十功德。何謂為十？無其  自本降下貢高，又行恭敬，亦無諂行，勤思  樂法，志慕習法，專意隨法，行觀於法，樂宣
說法，樂修行法，隨所志乘順如說之。是為  十行以護正法。

[0501a20]  「又復無憂！有十事行護得  正法。何謂為十？若族姓子及於族姓女！所  聞法師遙禮其處，思樂得奉，來輒敬愛，供給
所欲衣被、飲食，護以諸事，往詣謙敬，順聽所  說以宣同學，障其說非，常樂稱歎，使譽流布。  是為十事得護正法。

[0501a25]  「又復無憂！有四施行得  護正法。何謂為四？筆墨素施給與法師；衣被、  飲食、床臥、醫藥供養眾所；若從法師聞所說
法，以無諂心而讚善之；所聞受持廣為人  說。是為四施得持正法。

[0501a29]  「又復無憂！有四精  進得持正法。何謂為四？求法精進，勤廣說  法，敬禮法師，若毀法人正法降之亦以精進。  是四精進得持正法。」

[0501b03]  時阿耨達五百太子，聞  佛說是，悅懌欣喜歡樂無量，同聲言：「如來  所說甚善無比，解諸狐疑。」各以宮室及其官
屬，盡以上佛奉給所應，以敬順心而重言曰：  「從今，世尊！當勤受化永常無惓，至於如來無  為之後，佛之所說是像寶法，當共敬受是經
要品，求索通達勸進修行。斯則，世尊！吾等至  願，又若如來無為之後，吾等聖尊在所國邑，  當共同心供養舍利，護奉禮敬至於現滅也。」
於是賢者耆年迦葉謂諸太子：「又賢目等！如  仁輩言，獨欲全完供養如來神身舍利。汝等  是言，多斷眾生諸德之本，障蔽明淨翳道至
化，使興是言。何則然者？又若如來本始造  願，使留舍利布如芥子，為諸眾生降大悲故，  何得全完而獨供養耶？」

[0501b17]  彼正士等即答賢者  大迦葉曰：「唯然，迦葉！勿以聲聞所有智限而  限如來深邃無極明達之慧。所以者何？若如
來者，有普智心一切之見，處以神足感動變  化。若其興念，能使三千大千世界天、龍、鬼神，  各於宮殿普令完全安置舍利，使各念言：『吾
獨供養如來舍利，其餘者不。』又復迦葉！若  如世尊無為之後，隨眾生心應置舍利。又復  迦葉！若如來德，至阿迦膩吒天上立置舍
利，其如芥子，能普明照一天地內。是佛世尊  神威變化感動力也。」

決諸疑難品第八

[0501b29]  爾時賢者須菩提曰：「諸族姓子！又如來者為  滅度耶？」

[0501c01]  曰：「須菩提！於起生處當有其滅。」

[0501c01]  須菩  提曰：「諸族姓子！如來有生乎？」

[0501c02]  曰：「如來者，如  其本無，無生而生。」

[0501c03]  須菩提曰：「如如本無，無生  不生，彼都無生也？」

[0501c04]  答曰：「是者。須菩提！則佛  所生如其本無而不有生。」

[0501c05]  須菩提曰：「佛生如  是，滅復云何？」

[0501c06]  答曰：「亦復如如本無，生於無  生，無為滅度亦爾本無。唯，須菩提！不起而  生，滅度亦爾！如是其滅亦爾，本無也。」

[0501c08]  說是語  時，無熱淵池現大蓮花，若如車輪，  [卄/敷]  有無  量種種之色，以名眾寶而用光飾，於諸花間
有大蓮華色最暉明，現奇異好特獨踊高。

[0501c11]  賢  者阿難在於無熱大池之中，覩其變化，所見  若斯，尋啟世尊：「今此變化為何瑞應興其  感動乃如此耶？」

[0501c14]  如來告曰：「且忍，阿難！自當  見之。」說適未久，忽從下方乃於寶英如來佛  土寶飾世界，六萬菩薩與濡首俱，忽然踊出
遷能仁界，昇於無熱大池之中，各現妙大蓮  花座上，濡首童子即就蓮花高廣顯座。

[0501c18]  是時  眾會皆悉見之，愕然而驚。時阿耨達及諸菩  薩、釋、梵、持世來會，諸眾悉各叉手稽首敬禮。  濡首童子退住虛空，共持珠寶交露之蓋。

[0501c21]  時  濡首與諸菩薩俱并蓮花座，亦踊虛空去地  乃遠，於上而雨未曾所見最妙蓮花，供養如  來！從諸花中有聲出曰：「寶英如來問訊世尊：
『起居無量、體祚康強、神力安和乎？』聲復言曰：  『濡首童子與諸菩薩六萬人俱往詣忍土！至  於無熱龍王淵池觀彼感變，又志樂聽龍王
所問莊飾道品入法要說，為世尊廣勸法言，  便有懽悅。』」於是濡首及諸菩薩從虛空下，  悉詣正覺，稽首如來！欣心肅敬住世尊前。

[0502a01]  爾  時天師告濡首曰：「童子來乎！為何志故與  諸菩薩俱至此耶？」

[0502a03]  濡首白佛：「吾等世尊在  彼寶英如來佛土寶飾世界，承聞至真能仁  如來！垂慈十方演說斯要。聞是法故，尋從
彼土昇遊詣此奉禮天師！緣聞如來所講法  也。」

[0502a07]  迦葉白佛：「近如？世尊！寶英佛土寶飾世界，  而諸大志忽至此耶？」

[0502a08]  濡首答曰：「唯如迦葉  坐一定時，極其神足飛行之力，盡其壽命於  中滅度，而由不能達到彼土，其國境界弘  遠乃爾！」

[0502a11]  佛告迦葉：「其土去此，過於六十恒沙  佛剎乃至寶英如來佛土。」

[0502a12]  曰：「其來久如而到  此乎？」

[0502a13]  答曰：「久如，耆年漏盡意得解也。」

[0502a13]  大迦  葉曰：「甚未曾有。唯然，濡首！是諸正上神足  若斯。」

[0502a15]  濡首又曰：「耆年漏盡意解久如耶？」

[0502a15]  答  曰：「如其轉意之頃。」

[0502a16]  又曰：「耆年意以解乎？」

[0502a16]  答  曰：「以解。」

[0502a17]  濡首復曰：「其誰縛心而有解乎？」

[0502a17]  答  曰：「濡首！以心結解，非脫有解致慧見也。」

[0502a18]  曰：「唯，  迦葉！其無縛心以何解乎？」

[0502a19]  迦葉答曰：「知心無  縛，斯則為解。」

[0502a20]  曰：「唯，迦葉！以何等心？云何知心？  過去知耶？當來、現在乎？去者滅盡，當來未至、  現在無住，以何等心而知其心？」

[0502a22]  曰：「心已滅者，  是濡首即無身心之計數也。」

[0502a23]  曰：「賢者心知其  滅耶？」

[0502a24]  曰：「心滅者不可得知。」

[0502a24]  曰：「其得致都滅  心者，彼永無有身識之得？」

[0502a25]  曰：「大辯哉！濡首童  子！吾等微劣，豈能應答上辯之辭？」

[0502a26]  濡首又  曰：「云何迦葉！響寧有辭耶？」

[0502a27]  曰：「無。童子！因緣  起耳！」

[0502a28]  曰：「不云乎，唯、大迦葉！一切音聲若響  耶？」

[0502a29]  曰：「爾！」

[0502a29]  濡首又曰：「響辯可致不乎？」

[0502a29]  曰：「不可  致。」

[0502b01]  又曰：「如是。唯，大迦葉！菩薩協懷權辯之  才不可思議，亦無其斷，若耆年問，從劫至劫，  菩薩機辯難可究盡。」

[0502b03]  爾時迦葉而白佛言：「唯  願世尊加勸濡首！為此大眾弘講法說，令  諸會眾長夜致安，普使一切得明法要。」

[0502b05]  於是  眾中有大菩薩，其名智積，問濡首曰：「何故，童  子！長老迦葉年耆極舊，所言怯弱微劣乃爾？  為以何故名之耆年？」

[0502b08]  濡首答曰：「是聲聞耳！  故不果辯。」

[0502b09]  智積復曰：「斯不知發大乘志耶？」

[0502b10]  曰：「永不矣！唯以聲聞乘之脫也。」

[0502b10]  曰：「又濡首！何  故名為聲聞之乘？」

[0502b11]  濡首答曰：「是族姓子！世  尊能仁隨諸眾生，興三乘教敷以說法，有聲  聞乘、緣一覺乘及大乘行。所以然者？由此眾
生意多懷貪、志劣弱故，說三行耳！」

[0502b14]  智積又曰：  「云何？濡首！如空、想、願都無其限，何故限之  有三乘乎？」

[0502b16]  曰：「族姓子！是諸如來執權之行，  空無想願不有其限，為諸著限而諸有限，  終不限於無限行也。」

[0502b18]  曰：「又濡首！吾等可退，使  永莫與劣志眾生得有會也。」

[0502b19]  濡首答曰：「諸族  姓子！且忍。當從無熱龍王聞其智辯及無量  法。」

[0502b21]  耆年迦葉謂智積曰：「云何正土！如彼寶  英如來佛土，云何說法？」

[0502b22]  智積答曰：「唯一法  味，從其一法演出無量法義之音，但論菩薩  不退轉法，諸佛奧藏要行之論，從已取脫不
由眾雜，依於普智永無餘脫，恒講菩薩清純  之談，其土都無怯弱之行也。」

[0502b27]  時阿耨達問濡首曰：「仁尊濡首來奉如來！為  何等像觀於如來？以色觀耶？痛、想、行、識觀如  來乎？」

[0502b29]  答曰：「不也。」

[0502b29]  「以約言之，色苦觀耶？痛、想、行、  識苦觀之乎？滅色、痛、想、行、識觀耶？為以空無  想願行觀如來乎？」

[0502c02]  答曰：「不也。」

[0502c02]  又問：「云何去、  來、現在相好，肉眼、天眼、慧眼觀如來乎？」

[0502c03]  答曰：  「不也。」

[0502c04]  「云何？濡首！以何等相觀如來耶？」

[0502c04]  答曰：  「龍王！觀於如來當如如來。」

[0502c05]  又曰：「軟首！如來  云何乎？」

[0502c06]  曰：「如來者無等之等，等不可見，用無  雙故，故妙矣。龍王！如來極尊，無偶無雙、無  比無喻、無儔無等、無匹無倫、亦無色相。為
其無像、無形無影、無名無字、無說無受也。  如是，龍王！如來若此，當作是觀觀於如來！亦  不肉眼、天眼、慧眼而觀如來。所以者何？其肉
眼者以見明故，如如來者無冥無明，故不  可以肉眼而觀；又天眼者有作之相，若如來  者等過無住故，不可以天眼而觀；又其慧眼
知本無相，又如來者眾都永無，故不可以慧  眼而觀。」

[0502c16]  「云何？軟首！觀其如來得為清淨？」

[0502c16]  曰：「若，  龍王！其知眼識心不有起，又知色識心無起  滅，其作是觀觀於如來，為應清淨。」

[0502c18]  爾時其  從寶英如來寶飾佛土菩薩來者，得未曾有，  而皆歎曰：「甚快妙哉！斯諸眾生善值如來！  逮聞如是龍王所問決狐疑品，聞已悅信，不
恐不怖又無驚怪，加復受持諷誦宣布，如  是正士應在慧署。吾等，世尊，不空至此，值聞  是要無極像法。又若，世尊！斯法所至聚落國
邑，當知其處如來常在，終不滅度，正法無毀  道化興隆。何則然者？以此法品能降魔場伏  諸外道也。」

[0502c27]  時阿耨達謂軟首曰：「善修行者軟  首童子！斯之菩薩逮聞是法得佛不難，進己  勸人勤道無惓也。」

[0503a01]  「何謂菩薩應修善行？」

[0503a01]  軟首答曰：「若是，龍王！如  貪行空，施行亦空，等解於此是謂善行。以約  言之，不戒與戒、懷恚及忍、懈退精進、亂意一
心、如其愚空智慧亦空，於是等行，斯謂善行。

[0503a05]  「又復龍王！如其婬欲、恚怒、愚癡為之空者，無  其婬欲、恚、癡亦空；如參行空，無雜亦空。於其  等行，是謂善行。

[0503a07]  「又復龍王！如其八萬四千行  空，賢聖正脫亦悉為空，於斯等行，是謂善行。

[0503a09]  「又復龍王！若有明賢修菩薩行，無行無不  行，亦不見行；不有惑行，亦無念行，又不知  行，於是等行，是謂善行。」

[0503a11]  無熱龍王謂軟首  曰：「云何？童子！菩薩行於無所行乎？」

[0503a12]  答曰：「龍王！  若初發意行菩薩道至得佛坐，所行功德，悉  由初行、不生之行、無受處行、無獲捨行、無
樔之行；又無著行、亦無諦行、無有限行、亦  無惑行；又無婬行、無所作行、亦無特行、無  審之行、亦無底行，是謂菩薩無行之行。若
菩薩以不生之行，無行不行，得三十七品無  所造作，以慧而脫永脫於脫，不過二際明了  本際而不取證，菩薩作是，此謂菩薩得不起  忍。如斯之行。此謂善行。」

[0503a21]  說是語時，三萬四  千天、龍、鬼神、菩薩行者，逮無從生法樂之忍。

佛說弘道廣顯三昧經卷第三

* * *

【經文資訊】大正藏第 15 冊 No. 0635 佛說弘道廣顯三昧經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
