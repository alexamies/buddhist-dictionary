佛說大乘十法經

梁扶南三藏僧伽婆羅譯

[0764a18] 如是我聞：

[0764a18] 一時佛住王舍城耆闍崛山中，與大比丘五千人俱，無量菩薩眾。爾時彼大菩薩眾中，有菩薩摩訶薩，名曰淨無垢妙淨寶月王光，集彼菩薩大眾中。

[0764a21] 爾時淨無垢妙淨寶月王光菩薩摩訶薩，即從坐起，捨蓮花臺往至佛所，偏袒右肩，右膝著地，合掌白佛言：「世尊！世尊！大乘比丘，住大乘比丘者，何故名住大乘比丘？復以何義故，此大乘名曰大乘？」

[0764a26] 爾時世尊告淨無垢妙淨寶月王光菩薩摩訶薩言：「善哉，善哉！淨無垢妙淨寶月王光！汝能問如來此甚深妙義。善男子！善思念之，吾當為汝分別解說。」

[0764a29] 爾時淨無垢妙淨寶月王光菩薩白佛言：「世尊！如尊教！」

[0764b01] 爾時世尊告淨無垢妙淨寶月王光菩薩言：「善男子！菩薩摩訶薩成就十法，名住大乘。何等為十？所謂成就正信，成就行，成就性，樂菩提心，樂法，樂觀正法，行於正法及順法，遠離慢我慢等事，善好通達諸微密語，不樂聲聞及緣覺等。善男子！菩薩摩訶薩成就如是十法，名住大乘。善男子！菩薩摩訶薩成就不諂曲、柔和行、柔和行，彼能信諸佛如來正真正覺無上菩提，善能信一念中三世諸佛智，信如來藏不斷常、不老死、不可盡，亦信實際法界、一切種智、一切種智相、諸力、無畏、不共佛法。復信諸佛如來不可灌頂，亦信三十二大人之相、八十妙好、圓光等法。復信聲聞所說，或緣覺所說，菩薩及餘所說，亦信世間及出世間，復信正行行者，順行等沙門及婆羅門，亦信諸善根業報，最勝上愛果，若天、天王，若人、人王。復信不善業報最下惡，不可樂聞，不愛甚重麁過，或地獄、畜生、餓鬼等處。彼如是信已，遠離三法。何等為三？所謂疑、惑、不決等事。善男子！菩薩成就如是諸法名為正信。」

[0764b21] 爾時世尊欲重宣此義，而說偈言：

「信為最上乘，　　以是成正覺，
　是故信等事，　　智者敬親近。
　信為最世間，　　信者無窮乏，
　是以信等法，　　智者正親近。
　不信善男子，　　不生諸白法，
　猶如焦種子，　　不生於根芽。」

[0764b29] 「善男子！云何菩薩摩訶薩成就諸行？善男子！菩薩摩訶薩剃除鬚髮，以被正服，殷重信心，捨家出家。出家已，習學菩薩威儀戒等諸行，或復聲聞威儀戒等諸行，亦學緣覺威儀等行。彼如是或以所有身口意等同習煩惱，彼一切同滅。是中何者身所有同習煩惱？所謂殺生、偷盜、惡欲邪婬，刀杖瓦石等執慳悋於他動手足等，往來逃走等事，是名身有同習煩惱。是中何者口家同習煩惱？所謂妄語、兩舌、惡口、綺語，恒說惡語，毀謗甚深諸典。於諸尊長修梵行中廣說惡名，是名口同習煩惱。是中何者意家同習煩惱？所謂慳貪、邪見、嫉妬、樂著名聞利養，親族姓慢、色慢、幼年慢、無患慢、長壽多聞慢、思惟慢，欲覺、妄想覺、惡覺、親覺、土覺，飲食、衣服、臥具、醫藥、資用等覺，著處、著乘、著床，著諸飲食、妻子男女，營作犁耬奴婢等，錢財、穀麥、倉庫、貯積等事，乃至著種種資用之具。彼如是悋著已，所說事中，若失一事，便生其憂苦惱妄想等事。彼如是遠離愛潤心已，生於思惟。善男子！略說意業，猶如世間輪轉，故說意業同習氣煩惱。

[0764c20] 「彼如是離身口意業同習煩惱已，於和上所起其尊想，其阿闍梨所起和上想，於同梵行若老若少，起殷重恭敬。彼獨在空閑之處，作如是思惟：『我不應作如是，我為度一切眾生，為解一切眾生，為令安調伏靜定眾生故發諸行。然我自不調伏，不隱諸根，未為寂滅。我必修正行，令有見我者，必得成受調伏，亦順諸佛微妙等教，復令歡喜諸天神、龍、夜叉、乾闥婆等。』善男子！此名為菩薩慚。彼作如是思惟：『勿有令我，若道若俗，於諸威儀行中取諸過失，所謂行戒，行不正中，或見形，或威儀行，或行資用，壽命行等。』彼如是慚愧已，日夜之中六時觀於持戒等法。彼善持戒已，無復疑悔，令入住如來佛法中，無有休息。善男子！此之名為菩薩愧。善男子！是名菩薩成就如是諸行。」

[0765a07] 爾時世尊欲重宣此義，而說偈言：

「諸佛行為本，　　及聲聞弟子，
　是故智者修，　　行行常堅固。
　諸菩薩大智，　　行諸無畏行，
　令證離垢道，　　諸佛所讚歎。」

[0765a12] 「善男子！云何菩薩成就性？佛子菩薩性成，少欲、瞋恚、愚癡等，不妬、不悋、不惱、不說麁言、不欲瞋調戲、不輕動、調和柔軟、已可親近，性能成就上妙供具供養諸佛，所謂資用等財，惠施與他，具足成就手足頭目等。若見如來或如來弟子，見已即生恭敬歡喜之心。善男子！菩薩如是名為性成就。」

[0765a18] 爾時世尊欲重宣此義，而說偈言：

「相煙即知火，　　鴛鴦以顯水，
　復相知諸性，　　菩薩大名稱。
　柔和、不諂曲，　　捨離慳、嫉妬，
　愍念一切眾，　　名之為菩薩。」

[0765a24] 「善男子！云何菩薩摩訶薩喜樂菩提心？若有菩薩摩訶薩，體性微發菩提心時，值佛菩薩或聲聞、緣覺等，教化勸發而生阿耨多羅三藐三菩提心，是名喜樂初發菩提相。彼聞菩提及菩提功德已，即發阿耨多羅三藐三菩提心，是名第二喜樂菩提相。彼菩薩見諸眾生無能救護，無所歸依，孤獨無能濟拔，無覆護，無舍宅，無有洲已，即起悲愍心。彼發心已，作如是念：『我今為諸眾生，作救護、歸依、濟拔、覆護、舍宅洲等。』為彼因緣故發無上菩提心，是名第三喜樂發菩提心。彼若見如來或菩薩、聲聞、緣覺等滿足諸行，見已心生歡喜，愛敬安心，以是因緣發阿耨多羅三藐三菩提心，是名第四發菩提心。彼菩薩為諸眾生利益安樂故，行布施、持戒、修忍，發精進，行思禪定，修正慧。

[0765b10] 「云何菩薩行布施？所謂須飲與飲，須食與食，須乘給乘，須床榻敷具者，給床榻敷具等，須衣施衣，須金、銀、寶冠、環釧等諸莊嚴具，乃至己身皮肉，潤益眾生。彼如是行於布施已，然彼布施迴向發阿耨多羅三藐三菩提，雖施而不生我慢等心。

[0765b15] 「云何持戒？成就身口意業，彼捨離身口意業等已，善離能防無礙無漏，純一無雜奉持禁戒。然彼持戒迴向阿耨多羅三藐三菩提，雖行持戒然不起我慢等心。

[0765b19] 「善男子！云何菩薩修忍？彼瞋罵說，枷鎖繫閉，切割撾打，若道若俗，能忍、能容，不起諸習等煩惱。如是修忍已，然彼迴向阿耨多羅三藐三菩提，雖修忍，然不起我慢等心。

[0765b23] 「善男子！云何菩薩發精進心？彼作如是念：『猶如虛空界無量無邊，眾生界亦無量無邊，然此眾生界我獨無二，令安無餘涅槃界中。』是以為彼因緣故發行精進，身不離身念觀受；彼觀受已，觀心心行；彼觀心心已，順觀諸法。彼如是善憶念觀已，為未生諸不善惡法令不生故，起欲修勤精進，持心等正行；為未生諸善法令生故，起欲修勤精進，直心等正行；已生諸不善法為令滅故，起欲修勤精進，持心等正行；已生諸善法為令久住故，復令增長思故，起欲修勤精進持心等正行。彼發精進已，令成初如意足分，如是第二、第三乃至成第四如意足分。彼成就如意分，能令住一劫若減一劫，或具足行令滿精進波羅蜜。如是發精進已，然彼精進迴向阿耨多羅三藐三菩提。雖發如是精進，然心不生憍慢。

[0765c09] 「善男子！云何菩薩思禪定行？離意欲、離意滅、離欲靜，不依內、不依外，不依色，不依受、想，不依識，不依欲、色、無色界，不依空、無相、無願，不依世間、出世間，不依布施、持戒、忍辱、精進等。善男子！乃至略說一切有想繫縛等名為禪。如是修諸禪，然彼禪迴向阿耨多羅三藐三菩提，雖思修此禪，然不起我慢等心。

[0765c16] 「善男子！云何菩薩修智？彼作如是念：『無量無邊眾生界令入涅槃，然無一眾生可入涅槃。』何以故？如佛所說一切法，無我、無眾生、無命、無壽、無富伽羅。如是修觀智，然彼智迴向阿耨多羅三藐三菩提。雖觀修般若，然不起我慢等心。善男子！如是菩薩摩訶薩樂菩提心。」

[0765c22] 爾時世尊欲重宣此義，而說偈言：

「猶如摩尼珠，　　顯於寶藏中，
　師以加功用，　　倍明於本色。
　成就如是性，　　求正菩提心，
　二邊既寂靜，　　令魔不得便。」

[0765c28] 「善男子！云何菩薩樂法成就？善男子！若菩薩性樂法、喜法、愛法，彼若見沙門若婆羅門，所有資用、命具、飲食等事，彼能奉上。彼世間所有受用等，根莖枝葉華果等，彼收已，施諸眾生。持諸法者，令往禮拜、恭敬合掌，迎接已，殷重敬納，心有所疑處，問於正義；是以持法者隨所聞義，善能解釋。彼於聞法者起世尊想、善知識想，起同世間諸海想；起和上想、阿闍梨想；久失導時世間曠野生難中，能訪覓起訪覓想；久遠愚者闇閉目開故，令起覺悟想；墜沒世間煩惱泥中，而起濟拔之想；久遠失正路為作導師故，而起導師之想；久伏在世間牢獄能解故，而起解者想；久遠著患療治故，而起良醫之想；以煩惱火焦滅身，令住滅故，而起大雲雨想。彼為法，為法因故，能忍寒熱、風雨、蚊虻等，亦忍飢渴，或見他人受樂報者，不起悕求樂心。然作如是念：『唯我世間獨樂，而我能聞正法。』彼為是事故，為彼因、彼緣故，不生憂悲苦惱恨等。彼如是離憂悲苦惱等已，發如是心：『我堪能荷負如來所說一法句故，在阿鼻地獄住一劫若減一劫。』彼如是無疲倦心已，自然不行諸行，而得一切種智，未得諸佛法而令速得。善男子！以是義故，菩薩名為樂著諸法。」

[0766a22] 爾時世尊欲重宣此義，而說偈言：

「大智樂諸法，　　而成諸佛子，
　親近正妙法，　　而不生疲倦。
　敬心求正法，　　諸深心佛子，
　及以心憶持，　　亦顯正妙行。」

[0766a28] 「善男子！云何菩薩摩訶薩正觀諸法？善男子！若菩薩作如是觀：『一切諸法猶如幻，迷惑凡夫故；一切諸法如夢，不實故；一切諸法如水中月，非事故；一切諸法如響，非眾生故；一切諸法如影，計妄想故；一切諸法如響聲，生滅壞故。一切諸法生滅壞，緣假成故；一切諸法本不生不移，同真如體故；一切諸法不滅，本不生故；一切諸法無作，無作者故；一切諸法如虛空，不可染故；一切諸法定寂滅，性不染故；一切諸法無垢，離一切諸垢故；一切諸法性滅，離煩惱故。一切諸法非色，不可見故；一切諸法離心境界，無體性故；一切諸法不住，滅諸毒故；一切諸法不可求，滅愛憎等心故；一切諸法無著，離煩惱境界故。一切諸法如毒蛇，離善巧方便故；一切諸法如芭蕉，無堅實故；一切諸法如水沫，體性弱故。』善男子！菩薩如是觀名為正觀諸法。」

[0766b16] 爾時世尊，欲重宣此義，而說偈言：

「一切法如幻，　　迷惑愚迷者，
　虛危猶如夢，　　汝等如是持。
　法如水中月，　　亦如響等事，
　復如影像等，　　智者諸不覺。」

[0766b21] 「善男子！云何菩薩摩訶薩行法順法等。善男子！若菩薩摩訶薩，觀色無常而不厭離色。欲證於法已，正智助法界，同用等法善自觀入，善持彼者諸相，善思善記。彼記此相，善持、善修、善記已，自然行法界等行，受、想、行、識亦觀無常，然不厭離識等之。入法界已，正智助同。法界等法善自觀達，亦記彼相，善持、善修、善記已，自然入法界等行，如無常，苦、空、無我亦爾。彼觀色無常已，於色中不生恐怖驚等。何以故？色是妄想顛倒所起，然彼如實知。觀受、想、行、識無常，乃至於識中，不恐不怖不驚。何以故？識者妄想顛倒所起故，然彼如實知。善男子！譬如善巧幻師或幻師弟子，化作種種幻事，象兵、馬兵、車兵、步兵。彼智者見已，不生恐怖驚等。何以故？彼如實知是幻師所作不實，未曾有虛誑作。菩薩亦如是，觀色無常已，於色中不生恐怖驚等。何以故？色是妄想顛倒所起，然彼如實知，觀受、想、行、識無常已，乃至於識中不生恐怖驚等。何以故？識者妄想顛倒所起故，然彼如實知。」

[0766c11] 爾時淨無垢妙淨寶月王光菩薩白佛言：「世尊！云何菩薩觀諸色無常，然不厭離色？而證法界已，正智觀入助法界等法。」

[0766c14] 爾時世尊告淨無垢妙淨寶月王光菩薩言：「善男子！吾當為汝分別說喻。善男子！譬如有智男子，常事諸毒，善持、善覆、善惜，起我相已，種種莊嚴具貿易，然是不食彼毒，勿令我因此事斷其正命。菩薩亦如是，向涅槃心，潤向涅槃，順向涅槃，近取涅槃。然不證彼涅槃。何以故？勿令我因於此事退菩提行。

[0766c21] 「善男子！譬如有人事其火神，然彼人日夜香華等供養恭敬尊重讚歎親侍，然彼人不作是念：『我以事火供養、恭敬、尊重、讚歎，親近已，我以二手接取之。何以故？勿令我因此事於身有苦，於心有惱。』菩薩如是，向涅槃心，潤向涅槃，順向涅槃，及取涅槃，然彼不證涅槃。何以故？勿令我因此事退菩提行。」

[0766c27] 爾時淨無垢妙淨寶月王光菩薩白佛言：「世尊！如我知世尊所說意趣，菩薩者應住世間。」

[0766c29] 佛言：「如是，如是！善男子！菩薩應住世間。」

[0767a01] 問曰：「世尊！云何菩薩住世間，而不以世間諸患所染？」

[0767a02] 佛言：「善男子！為此事故略說一喻。善男子！譬如呪術之人，以大呪術力故，諸惡毒蝄蛇等弄戲，然彼人不以此事斷其命根。何以故？以彼人善通達呪術力故。菩薩亦如是，行世間住世間，住世間已，大智方便呪力故，共諸煩惱毒蛇而居戲暴，亦弄行住坐臥。菩薩不以此事故，於菩提而有退還。何以故？彼成就大智方便呪力故。」

[0767a10] 爾時淨無垢妙淨寶月王光菩薩言：「世尊！希有，希有！彼諸菩薩而能不證涅槃，復不以世間煩惱毒之所染。世尊！我今歸依諸大菩薩。世尊！是諸眾生成就諸善根，聞此法已，而生一歡喜心。世尊！彼善男子、善女人，諸佛已記：『若能聞此法門。』」

[0767a15] 佛言：「善男子！」

[0767a16] 說此法時，五百比丘未證無漏而得解脫。彼得解脫已，即從坐起，偏袒右肩，右膝著地，合掌向佛，白佛言：「世尊！諸菩薩者，可敬可禮拜。」

[0767a19] 佛語諸比丘：「如是，如是！如汝所說。」

[0767a19] 爾時世尊欲重宣此義，而說偈言：

「敬禮諸大智，　　敬禮得無畏，
　敬禮淨諸目，　　敬禮親佛子。
　方便善巧故，　　及以勝妙智，
　菩薩大名稱，　　能過二乘地。
　如實知諸陰，　　謂生滅識等，
　見世間渴仰，　　故不證涅槃。」

[0767a27] 「善男子！云何菩薩摩訶薩離慢及增上慢等？善男子！慢者，我自亦可，若家、若姓、若色，或復異事，金銀等資用，象兵、馬兵、步兵、車兵，如是心所有高下者名曰慢。我慢者，生我身高想，若家、若姓、若色等，或金銀、財物、倉庫，象兵、馬兵、步兵、車兵，如是心喜高意，不下諸他者，名曰增上慢。菩薩捨如是等法，名曰離慢及增上慢。」

[0767b05] 爾時世尊，欲重宣此義而說偈言：

「離慢增上慢，　　常以慈心念，
　及常懷悲心，　　恒怖世間中，
　常以行乞食，　　善說人天益。」

[0767b09] 「善男子！云何菩薩摩訶薩善巧祕密語？善男子！若菩薩摩訶薩，如來所說諸甚深經中祕密之教，彼不隨說取何者是祕密之教。如來記諸聲聞，於阿耨多羅三藐三菩提者，非如所說。」

[0767b13] 佛語阿難：「吾患背痛不隨說取，退老患朽敗為我訪覓，侍者不隨說而取，汝目連往至耆婆醫王所，取諸妙藥，不應如說取。如來共諸外道尼揵子等，諍其諸伎，不應如說取。如來佉陀羅刺刺足者，是事不應如說而取，提婆達多是如來久遠害者怨家，不應隨說而取。如來入舍梨耶婆羅門村，空鉢而出，不應如說而取。旃遮及孫陀利謗佛者，不應隨說而取。須那國毘羅若婆羅門，請佛至已食麥，亦不應如說而取。」

[0767b22] 爾時淨無垢妙淨寶月王光菩薩白佛言：「世尊！世尊云何記諸聲聞當得阿耨多羅三藐三菩提？」

[0767b24] 佛言：「善男子！吾記諸聲聞得無上正真正道者，以有性故。」

[0767b26] 淨無垢妙淨寶月王光菩薩白佛言：「世尊！云何諸無漏聲聞斷諸有習煩惱，設有性而成阿耨多羅三藐三菩提？」

[0767b28] 佛言：「善男子！吾今說喻。譬如灌頂轉輪聖王有子，彼欲學一切技藝等事，然是中根復非利根，彼應後學是先學，應前學彼後學。善男子！於汝意云何？彼以此事故，可說非王子也？」

[0767c03] 答曰：「不也！世尊！是善王子。」

[0767c04] 「善男子！菩薩亦爾，已成就中根性故修道門，先除諸煩惱障，後成阿耨多羅三藐三菩提。」

[0767c06] 「善男子！於汝意云何？彼以此事故可說不成正覺？」

[0767c07] 答曰：「世尊！我不見有眾生若天、若魔、若梵、若沙門、若婆羅門、人、天、阿修羅眾中說言不成正覺者，除一闡提。」

[0767c09] 佛言：「善男子！復聽一喻。善男子！十地菩薩為斷諸煩惱坐於道場？為不斷？」

[0767c11] 答曰：「世尊！以斷故。」

[0767c11] 「善男子！於汝意云何？彼以此，豈不成正覺？」

[0767c12] 答曰：「世尊！此名為成。」

[0767c13] 佛言：「善男子！此亦如是。」

[0767c13] 淨無垢妙淨寶月王光菩薩白佛言：「世尊！云何告阿難比丘：『吾患背痛。』？」

[0767c15] 佛言：「善男子！吾愍念後世眾生故說此言。金剛身諸佛尚患背痛，況其餘者？然彼愚癡眾生隨教而取，彼既自壞，亦壞於他。『吾朽敗老退患，為我訪覓侍者。』善男子！我此言亦為後世所說，於我滅後，後世無弟子，故說沙門、婆羅門朽敗老退患者，如是以侍者所加身故，彼以佛聽故不生之意，為此故說如來朽敗老退患耳。」

[0767c22] 「世尊！云何，可取『汝目連，往至耆婆大醫王所取藥。』？」

[0767c23] 「善男子！我此言亦為後世故說，吾諸聲聞必須諸藥，知佛聽故而無有乏。為此事故如來所說。彼諸愚癡眾生如所說取，如來是患身，目連比丘往至耆婆所，而不禮拜及不生恭敬，速疾之意聞已，怱怱說其藥。善男子！此亦說諸欲等患，證見法者尚忘，何況凡夫？」

[0767c29] 「世尊！云何所取？『如來共諸外道尼乾子等，諍其諸伎者。』我為後世眾生故說此言，如來尚有怨家，況於我等？然彼愚癡眾生如實說取，如來有怨家等。轉輪聖王微善根故，尚無諸患，況如來也，成就諸功德藏，云何所取？佉陀羅刺刺如來足，如來亦說過去業報，如來尚受過去業報，況餘凡夫？眾生為是事故，為彼因彼緣故，示於惡業。為此義故，而示其業果報事。然彼愚癡眾生，如實所取，佉陀羅刺刺如來足。」

[0768a10] 「世尊！云何可取？『提婆達多是善知識，復是如來久遠親近是怨家者。』」

[0768a11] 「善男子！若無提婆達多善知識者，不顯如來諸佛功德。善男子！是以提婆達多善知識，共如來諍伎等道德，示怨家等事。然是顯如來諸大智功德。善男子！若提婆達多承王教已，於大眾中放護財大象，此象若往堪害如來，而如來力令降伏善調。爾時無量人眾見彼象調伏已，生希有希有心，即歸依三寶——所謂佛寶、法寶、僧寶——是名提婆達多善知識之相。然有愚癡之人如說而取，提婆達多者是如來怨家。如是五百世中現菩薩行，是提婆達多所示現者，顯如來道德，然愚癡眾生隨教而取，提婆達多者是如來怨家害者，以是因緣，捨身墮阿鼻地獄、餓鬼、畜生之處。何以故？善男子！提婆達多者善集諸行，善集諸善根，以曾供養無量諸佛，於諸佛所種諸善根及大乘行，正學菩提、順向菩提、不退於大菩提，近阿耨多羅三藐三菩提。是諸眾生偏起惡故，於命終後墮阿鼻地獄、餓鬼、畜生之中歷受諸苦。善男子！云何所取？『如來入舍梨耶婆羅門村。』善男子！我為愍後世故，行示此教。何以故？無有業報而對如來。然我護後世故，所有乞食比丘入聚落村邑城郭王都等，以薄福力故不得其食。彼爾時正憶於我：『是其佛世尊具足一切功德，空鉢而出，何況我等微薄善根？我等以是故，心不應生退。』為此事故，如來入村空鉢而出。然復所說言：『魔波旬治諸婆羅門令不給如來食。』不應隨說而取。何以故？魔無如是神力堪障施如來食。爾時諸佛神力故，令魔處處治諸婆羅門及居士等，而如來無有過咎。為顯彼眾生故，如來示現此方便善巧等事。爾時如來及諸聲聞，斷食之後，魔及魔民并諸餘天，觀如來心：『是沙門瞿曇及諸聲聞弟子為憂惱不？』彼日觀如來及諸弟子，無有意恨憂惱心已，亦不高不下，如前後亦如是。爾時彼眾中七千諸天子，以心歡喜，歸依於佛。如來為彼善化說妙法，彼聞法已，於如來法中得法眼淨。如是如來觀後世事，佛無業報。」

[0768b20] 「世尊！云何可取？『旃遮孫陀利等以木器置腹上而謗如來。』」

[0768b21] 答曰：「善男子！如來無有業患果報。如來成就諸神通力，令旃遮孫陀利過無量恒河沙等世界，令安彼人。然是如來方便力故，示現業報諸謗等事。於我法中出家者，彼被虛謗，既聞謗已，而生憂愁疑悔。彼作如是說：『是如來成就一切諸白法，對面被謗，何況我等而不被謗？』彼爾時忍其諸謗，行清淨梵行而不成退。旃遮孫陀利者，以惡業所牽，乃至夢中謗其如來，謗已捨身墮於惡趣。若如來知是可救者，便應救之。何以故？如來無有眾生而是可捨者。」

[0768c02] 「世尊！云何可取？『如來於修羅婆國毘蘭若婆羅門所，請三月安居已，唯食其麥。』」

[0768c04] 答曰：「如來知諸婆羅門居士等請已而不供養。如來知已，故往至彼。何以故？所有五百匹馬者，如來并諸比丘眾食麥，彼一切盡修菩薩行，親近過去諸佛，是以值惡知識故造諸惡業，以此事生畜生中，彼五百馬能調伏教者，名曰金剛藏菩薩，以願力故生於彼處。是諸馬者，以日藏菩薩所化發菩提心，為化彼故應生彼處。以彼調伏馬師力故，彼一切諸馬憶本宿命，而彼現其菩提心。善男子！如來愍彼五百馬故，往至彼處調伏馬師，麥者分半施佛，五百馬所有麥亦分半施諸比丘。彼馬師以馬音聲，令彼五百馬，令能悔過及禮拜佛僧等。爾時彼三說後，彼諸馬捨身已，生兜率陀天中，彼復生天中而供養如來。如來為彼善教化說法，聞法已即不退阿耨多羅三藐三菩提。彼五百馬所調伏護者，如來亦記彼當成辟支佛，號曰善調伏心。然復，善男子！如來無慈不備、不常者。善男子！設使如來食土木瓦石等，無三千大千世界中，有如是味及如是上味，是諸土木瓦石等。何以故？如來得上妙味中之味，大人之相故。善男子！以此義故應如是知，如來一切諸食皆上妙味。善男子！阿難比丘生憐愍心，如來捨轉輪王位，今既食麥。如來知阿難心已，施其一麥，故語阿難言：『汝知是何味？』彼食已生奇特異相，語我言：『世尊！我生王家長養，未曾甞如是上味。』以此上味力故，阿難比丘七日受上妙快樂，而不復食。善男子！以此義故，應如是知，如來無有諸業果報。若有眾生淨持諸戒，若沙門及婆羅門，不隨本請奉施者，為彼眾生說不虛故，如來示此業果報事。

[0769a06] 「善男子！汝觀如來諸身等法，是彼婆羅門請如來而不施設，如來亦說彼令不退轉。然，善男子！所說彼五百比丘，如來記令不退者。復次，善男子！所有彼五百比丘，共如來夏坐安居中，有四十比丘，多念於欲結，靜念彼若得美食者，欲想、欲覺便令熾盛，彼以惡食因緣故，欲想、欲覺亦微。既微已，彼七日七夜得阿羅漢果。

[0769a13] 「善男子！若能如是解如來所說語者，彼名為正解。善男子！菩薩摩訶薩成就如是，名為善巧解如來祕密說教。」

[0769a15] 爾時世尊欲重宣此義，而說偈言：

「所說漸義教，　　及以頓說者，
　大智諸菩薩，　　祕密故正解，
　善巧諸密語，　　舍利報說教，
　通達正說法，　　諸佛之所說。」

[0769a21] 「善男子！云何菩薩摩訶薩不喜樂聲聞、辟支佛乘？善男子！若菩薩摩訶薩，或以地獄苦，餓鬼、畜生等受諸重惡，而不喜樂求聲聞涅槃。復不念云何得厭離世間心？令速得自在。亦不求少欲、少作等，復不求少欲、少作等行因。彼所見諸眾生修諸善業者，菩薩佐助令成。及勸諸眾生讚歎正說正示，向阿耨多羅三藐三菩提。善男子！菩薩摩訶薩成就如是諸功德，不喜樂聲聞、辟支佛乘。爾時世尊欲重宣此義，而說偈言：

「化眾無疲倦，　　不退於菩提，
　持心如山王，　　行慈心等法。」

[0769b04] 爾時淨無垢妙淨寶月王光菩薩白佛言：「世尊！如來已說諸法，菩薩成就諸法已名為住大乘。然如來不說以何義故，名為大乘？」

[0769b06] 爾時世尊告淨無垢妙淨寶月王光菩薩言：「善男子！吾今問汝，隨汝意說。善男子！於汝意云何？轉輪聖王并四兵眾隨所行者，彼道以何說耶？」

[0769b10] 答曰：「世尊！名曰王道，亦名大道，名無畏道，名無障礙道，名為寂靜道。」

[0769b11] 佛言：「善男子！如來亦爾。隨所乘乘至阿耨多羅三藐三菩提，彼乘名為大乘，名為上乘，名為妙乘，名微妙乘，名曰勝乘，名無上乘，名無惡乘，名無比乘，名無等乘，名無等等乘。善男子！以此義故名為大乘。」

[0769b16] 答曰：「善哉！大乘。世尊！善哉！大乘。」

[0769b17] 爾時魔王波旬作如是念：「此沙門瞿曇過吾境界，亦令餘者能過境界。若我集四兵眾共往惱亂，及不說此法故，至沙門瞿曇所。」

[0769b19] 爾時魔王波旬，將領四部兵眾，至王舍大城耆闍崛山。爾時淨無垢妙淨寶月王光菩薩，遙見魔王波旬將領四部兵眾來，欲為此法令作妨故。見已作如是神力——現神力已，魔王波旬至王舍大城巷衢四道之處，作如是聲：「汝等往至王舍大城。諸仁者！若知是如來在耆闍崛山中，為四部眾說法，初善、中善、後善，其義巧妙，滿足白淨，說行梵行。是故汝等應往如來所，是以汝等於長夜，而成饒益快樂。」

[0769b28] 爾時王舍城中諸婆羅門剎利長者居士等，被魔勸已，持諸香華、塗香、末香、燒香、繒幡、寶蓋、衣服等，從王舍大城出已，至耆闍崛山。於如來所頭面禮佛，尊重讚歎供養恭敬已，却住一面。

[0769c04] 魔王波旬及四兵眾，出王舍大城耆闍崛山中，至如來所已，化作天曼陀羅華而散佛上，散已及四部兵眾却坐一面。

[0769c06] 爾時淨無垢妙淨寶月王光菩薩，見魔波旬却坐一面，而告之言：「波旬！汝何故將四兵眾至如來所？」

[0769c08] 魔言：「吾至此為令滅此法故，及惱亂如來故。」

[0769c09] 淨無垢妙淨寶月王光菩薩，語魔波旬言：「波旬！何容煩亂如來，及以此法？汝波旬，於如來前今可悔過，勿於長夜成無利益苦報。」

[0769c12] 淨無垢妙淨寶月王光菩薩，所順說法已，魔即從坐起偏袒右肩，叉手合掌禮佛足已，於如來前而起悔過：「願世尊受我悔過！我以愚癡、無智慧、不善巧，不能自知，而如來前起惡心，及欲滅如是等經。善哉，世尊！為我正受悔過等法。」

[0769c18] 佛語魔王波旬言：「吾法中增長善根，所謂若善男子善女人，為欲清淨法故，今能悔過。」

[0769c20] 爾時魔王波旬從坐起已，在佛前立，而白佛言：「世尊！先制一切諸惱惡口等不善業道。」

[0769c22] 佛語波旬：「如是，如是。」

[0769c22] 波旬問曰：「如來法主，何故以波旬名而喚於我？」

[0769c23] 佛言：「波旬！吾今說喻。譬如長者及居士大富，財錢無窮，然彼人唯有一子愛念深重，以彼繼命為活。然彼一子不善調伏，心諂曲。彼長者及居士，若手、若杖、若捲等治，或惡言及苦語惡治，為令息彼惡故。波旬！於汝意云何？是長者居士瞋恨情治彼一子不？」

[0769c29] 答曰：「世尊！唯為成彼一子故。」

[0770a01] 佛言：「如是，波旬！如來亦爾。善知眾生心、心數法，以苦惱語調伏者，為說苦惱語；應以壇治者，即以壇治；應以攝取者，即說攝取言；應以色身度者，即以色身度之；應以聲、香、味、觸、法等度者，即乃至法等度之。」

[0770a05] 爾時魔王波旬，從佛聞此法歡喜踊躍，復更禮佛足。禮已，白佛言：「世尊！若有村邑聚落中說是法者，我為聽此法故，往至彼處及護此經，亦念益法師故，是中多有如是瑞相。眾則寂定，離調戲、懈怠等，得上勝聽法之者，若讀、若誦、若受持、若解說，身不生疲倦，心不起厭足，隨所說此法，若聽或為他廣說，如是彼轉生歡喜踊躍心。」

[0770a13] 爾時彼眾中有諸外道尼乾子等，彼見聞此魔王所說語已，於如來所即生歡喜踊躍之心。

[0770a15] 爾時尊者阿難白佛言：「世尊！何因何緣故，此諸外道聞說此法而得證忍？」

[0770a16] 佛語阿難：「過去此王舍城耆闍崛山中，有佛——名曰善勝調伏多陀阿伽度、阿羅訶、三藐三佛陀——說法。彼佛說法已，有諸外道為惱故來。彼至已，聞此法，即唱『善哉！』而於佛所不生敬重心。彼諸外道以此因緣力故，六萬劫不生地獄、餓鬼、畜生之中，唯生人、天之處。彼諸外道以不敬如來故，所生之處不值善知識。阿難！於汝意云何？爾時彼諸外道等豈異人乎？阿難！汝不應異意取。何以故？善男子！此諸外道尼乾子等。阿難！今此諸外道於如來所，生歡喜恭敬踊躍心。以此因故，如來今記，得阿耨多羅三藐三菩提。」

[0770a28] 爾時彼諸外道尼乾子等，聞受記已，心大踊躍，即得無生法忍。

[0770a29] 說此法時萬二千人遠塵離垢，得法眼淨。二萬眾生未曾發阿耨多羅三藐三菩提心，而發道意。

[0770b02] 爾時尊者阿難白佛言：「世尊！若有善男子、善女人，聞此法讀誦、受持、廣為人說，得幾福德？」

[0770b04] 佛言：「若善男子、善女人，一切無餘眾生界，令安阿耨多羅三藐三菩提者。若復善男子、善女人，讀誦、受持及廣為人說此經，是人倍得福德。何以故？阿難！此法能令得阿耨多羅三藐三菩提、一切種智。」

[0770b09] 「世尊！若善男子、善女人，於此法及法師起惡心。世尊！彼善男子、善女人，得幾不饒益？」

[0770b11] 佛言：「善男子！若善男子、善女人，挑拔一切眾生目，若復有人於此法及法師起惡心，是人因此事得惡，復倍於前。何以故？阿難！此法於一切眾生能作光明。」

[0770b14] 阿難白佛言：「世尊！此法不應不信心善男子、善女人前說。何以故？世尊！應護後世諸眾生故，勿說此法，謗法業報故墮諸地獄中。」

[0770b17] 佛語阿難：「應說此法。何以故？彼諸眾生於阿耨多羅三藐三菩提，即以此為因。」

[0770b19] 阿難白佛言：「世尊！此經以何名？云何受持？」

[0770b20] 佛語阿難：「此經名為『十法』，如是受持；『淨無垢妙淨寶月王光菩薩所問』，如是受持。」

[0770b22] 如來說此法時，尊者阿難及淨無垢妙淨寶月王光菩薩，并諸菩薩眾、比丘眾，及諸天、人、龍王、阿修羅、迦樓羅、緊那羅、摩睺羅伽等，聞佛所說，歡喜奉行。

佛說大乘十法經

【經文資訊】大正藏第 11 冊 No. 0314 佛說大乘十法經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，西蓮淨苑提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA