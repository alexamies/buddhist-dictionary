大方廣佛華嚴經隨疏演義鈔卷  第六
唐清涼山大華嚴寺沙門澄觀述

[0039a15]  ◎疏。今承理教之力略啟四門。下第三。開  章別釋也。於中先標。後釋。今初也。應有  難云。既極位方知。何以凡情輒窺大教。故
此云耳依憑教理。聖教許故。故涅槃云。  具縛凡夫。能知如來祕密之藏。毘盧遮那品  云。如因日光照。還見於日輪。我以佛智
光。見佛所行道。即因佛教能了教也。即仰  推之智。信解而知耳。

[0039a22]  疏。今初西域下。釋第  一門。於中三。初雙標開合。次且不分下。雙  釋開合。後以斯多義下。雙結開合。今初也。
西域開合者。如龍樹之釋大品。無著之解  金剛等。皆合而不分也。而智光戒賢。各分  三時。皆開而不合也。東夏開不開者。如僧
肇之解淨名。僧叡之釋思益等。皆合而不  分也。生公之立四輪。智者之立四教等。  皆開而不合也。故諸德見開有失則合。見  合有失則開。不應局執也。

[0039b02]  疏。殊途同歸  者。周易云。天下殊途而同歸。百慮而一致。  謂若千逕九逵王城不二。九流百氏大道寧
差。今疏借用。乃通三義。一約教。始隨機  異故殊途。終歸顯實故一致。二約機則異。  就理常一。三體外無權。權即是實故。殊途
同致也。疏二。一音普應一雨普滋者。一音  即是淨名。一雨即法華藥草喻品。謂三草二  木不同。同承一雨之潤。五性三乘不一。法
雨一味無差故。彼經云。如來知是一相一味  之法。所謂解脫相。離相。滅相。究竟涅槃。常  寂滅相。終歸於空等。疏。三原聖本意為一
事故者。亦是法華中意。故彼經云。過去諸佛  以無量無數方便。種種因緣譬喻言詞。而為  眾生演說諸法。是法皆為一佛乘故。一
佛乘者即華嚴矣。又云。我此九部法。隨順  眾生說。入大乘為本。以故說是經。皆為  一事也。疏。四隨一一文眾解不同者。此通
明諸經。如經說一無常。或有解者以生滅  代謝故云無常。或云無彼常故名為無常。  或云。不生不滅名為無常。或即無法可常
也。或云。真如一法隨染淨緣。轉變不常故  名無常。或聞無常便知對常。以說無常。  非常非無常。以為中道等。明知隨人解不
同也。又苦集滅道四名。則同隨機解殊。乃  有四種。又涅槃云。十二因緣下。智觀者。得  聲聞菩提。中智觀者。得緣覺菩提。上智觀
者。得菩薩菩提。上上智觀者。得佛菩提。又  如一乘五教機解不同三諦差別。中論偈  云因緣所生法。我說即是空。亦名為假名。
亦是中道義。即有多人解不同也。或云。既  言因緣所生。那得即空。要須析因緣盡。  方乃會空。呼十方空為即空。亦名為假
名者。有為虛弱。勢不獨立。假眾緣成。從  緣故假。非施權之假。亦是中道義者。離斷  常故名為中道。非佛性中道。若作此解者。
雖三句皆空。尚不成即空。況即假即中。此  生滅四諦中義也。或云。因緣所生法。不須  破滅。體即是空。而不得即假即中。設作假
中。皆順入空。何者諸法皆即空。無主宰  故。假亦即空。假施設故。中亦即空。離斷常  二邊故。此三番語異。俱順入空。退非二
乘析法。進非別圓。乃是三獸度河之意耳。或  謂即空即假即中。三種邐迤。各各有異。三  種皆空者。無主故空。虛設故空。無邊故空。
三種皆假者。同有名字故假。三種皆中者。  中真中機中實故。謂空名中者。約真諦故。  假名中者。就機設化。不住化不。化
故。中名中者。約一實諦之中道故。此得別  失圓。或謂即空即假即中。雖三而一。雖一  而三。不相妨礙。三種皆空者。言思道斷故。
三種皆假者。但有名字故。三種皆中者。即  是實相故。但以空為名。即具假中。悟空即  悟假中。餘亦如是。是知隨聞一法起種種
解。圓機受教無教不圓。偏機受教圓亦偏  矣。既隨一文異解。何須分判不同。疏。五  多種說法成枝流者。上義亦傍該諸經。今正
引當經立理。法界品云。法欲滅時有千部  異千種說法等。何不尋條以得根。便欲派  本而為末。渾純源之一味。成澆薄之枝  流。

[0040a04]  疏。以斯五義下。三總結也。夫子云。攻乎  異端斯害也矣。何得執異迷同是非競作。

[0040a06]  疏。其分教者下。釋分教中乃有十意。前五  對前五義。後五顯過於前。疏。一理雖一味  等者。謂今欲分教非欲分理。迷於權實。寧
契佛心。二中一音但是教本。非即是教。教  乃在機。隨機不同。今分彼教故。淨名云。佛  以一音演說法。眾生各各隨所解。今分隨
所解耳。其猶長風是一。百竅異吹。豈以一  風不殊。便謂百竅齊響。一雨亦就佛說。三  草即就機殊。今分三草教殊。非析一雨令
異故。經云。雖一地所生一雨所潤。而諸草  木各有差別。以一音一雨義相不異故。但  說一音。三中本意未申者。如佛本。為一大
事出現於世。四十餘年。未顯真實。今分一  代時教。豈妨判有淺深。言隨他意語者。佛  有三語。一隨自意語。說自所證一實等故。
二隨他意語。一向方便引眾生故。三隨自他  意語。半稱自證。半隨機故。今分後之二語。  不分初一隨自意也。四中言有通別者。如
前所引。此通隨聞異解有不通者。就此分  之。如說人空法有。斯即小乘。不可名大。  若說二空。此可名大。不得名小。說有五  性非是一性。說一性處非是說五。如是
等文。無容異解故須分之。五中有二義  故。雖分權實不成枝派。一善會佛意。所  說權教乃是隨宜。所說實者稱理究竟。二  有開顯者。說彼權教是方便門。說於實教
是真實相。不謂方便為真實。則方便門  開知實理之普周。則真實相顯故。法華經云。  此經開方便門示真實相。今能開顯故。不  滯枝派。約佛施張故。須分權實。

[0040b06]  疏。又王  之密語所為別故下。有五意。顯過於前不  分。此一初也。涅槃第九。說先陀婆一名四
實。一者鹽。二者器。三者水。四者馬。釋中。一  水二鹽三器四馬故。彼文云。如是四法皆  同此名。有智之臣善知此名。若王洗時索
先陀婆。即便奉水。若王食時索先陀婆。即  便奉鹽。若王食已將欲飲漿索先陀婆。即  便奉器。若王欲遊索先陀婆。即便奉馬。如
是智臣善解大王四種密語。是大乘經亦復  如是。有四無常大乘智臣應當善知。若佛  出世為眾生說如來涅槃。智臣當知。此是  如來為計常者說無常相。欲令比丘修無
常想。或復說言。正法當滅。智臣應知。此是  如來為計樂者。說於苦相。欲令比丘多修  苦想。又復說言。我今病苦。眾僧破壞。智臣當
知。此是如來為計我者。說無我相。欲令  比丘修無我想。或復說言。所謂空者是正解  脫。智臣當知。此是如來說正解脫無二十
五有。欲令比丘修學空想。以是義故是正  解脫。則名為空。亦名不動。謂不動者。是  解脫中無有苦故。是故不動。是正解脫亦
為無相。謂無相者。無有色聲香味觸等。  故名無相。是正解脫常不變易。是解脫中無  有無常熱惱變易。是故解脫名曰常住不變
清涼。或復說言。一切眾生有如來性。智臣  當知。此是如來說於常法。欲令比丘修正  常法。是諸比丘。若能如是隨順學者。當知
是人真我弟子。然彼經疏。不釋不次所以  但案次配釋而已。前四彰權隱實。後一彰  實隱權。今謂前別喻中。即無常苦空無我。
而為其次。以水方圓任器。是無常故。鹽是  苦故。器當其空。有器之用故。馬由人策。  不自在故。合中無常苦無我。是三修法。屬
生死故。四合空者。是正解脫。而解脫中空  無我苦不淨及無常。即是常故。故一空中明  有四義。並以器喻。而最後佛性彰其妙有。
即合前馬。然空中四義。遮無常等。佛性一  義。顯是真常。亦應具說我樂淨等。含在正  解脫中。不動是樂。無相是淨。無變熱惱即
是常義。馬又我義。是則此中具彰八行。由  於生死無常等中。密顯常等故為密語。又  初標中鹽在初者。亦是苦空無常無我。而為
其次。如常所明。故此釋不同古師之義。然  引此文意。令隨所說言。須善得意。豈可  渾然不分權實。疏。不識權實以深為淺等
者。第二意也。如言初發心時便成正覺。而  謂但是如來方便說者。是以深為淺也。不  能正修。高推聖境。即不能速證無上菩
提。故云失於大利。離世間品云。修此法者。  少作功力疾得菩提等。言以淺為深虛其  功者。猶如世尊為止亂想。令數息看  心。為厭苦者令出三界。眾生不了耽味
為真。勤苦不已。多用功力所獲至微。不  得涅槃一日之價。故云虛其功故。即虛廢  功力也。疏。莊嚴聖教令深廣故者。第三意
也。謂分析權實空有。取捨偏圓遲速。方知  佛法微妙深玄。無不包攝。譬猶不泛大海  豈識邊涯。不識土石安知真寶。故智論  釋法施云。依隨經論廣作義理。為立名
字皆名法施。又若不分權實。則謂三教大  同。今明大乘尚有權實。何況小耶。小乘比  大。由若螢光方於日照。小是佛教尚  被斥訶。況於儒道比之佛法。則天地懸隔
矣。以此重重揀之。方知佛法深奧。疏。諸  聖教中自有分故者。第四意也。如解深密。  立三時不同解節。金光明立三輪之異。涅
槃自分半滿。又約五味之差。皆佛自分也。  疏。諸大菩薩亦開教故者。第五意也。若無  著之扶五性及與三時。龍樹之判四門共  與不共。皆揀權實有取捨也。

[0041a18]  疏。以斯多義  下。第三雙結離合。而捨合從離。第二古今  違順中。先敘此方。後明西域。前中先總標。
後別釋。一一師中多分為二。先敘昔義。後  辯順違。一音中疏上之下辯順違。先出  彼意。言各得圓音一義者。言含縱奪。縱之
則順下出現品。明如來圓音有其十義。十  義之後。復六句融通。今但得十義中之一  耳。初師則順善口天女一聲之中。與百千  種樂而共相應。則佛一音之中有多音也。
後師則順如水一味隨器成異。則如來本  無多音。故云各得一義耳。又此二義。若不  會釋。敵體相違。互不相許。則齊楚俱失。並
應奪之。若取各自所宗故。各得一義而與  之耳。然並為教本下。又都奪耳。疏。二立二  種教。隋遠法師亦同此立者。彼涅槃疏。初
云。聖教雖眾。略有二種。一聲聞藏。二菩薩  藏是也。

[0041b06]  疏。斯則文下。二辯順違。先明其  順。順於至教。涅槃半滿。前已廣引。疏。蓋是  對小下。辯違。上云順者。但順通相之意。
未知佛之深旨。半滿之言。顯在小大密意  而說。復有以權為半以實為滿。則大乘  中有半滿矣。亦猶緣覺聲聞開之有異。則
成二乘。合之有同。總稱為小。權實亦爾。開  之有異。權可稱半。合之大同。故並稱滿。  是則實教唯滿。小教唯半。權大乘者。亦半亦  滿也。

[0041b15]  疏。此雖約機下。辯順違。直出其立  意不離半滿。半滿順違。即此順違也。言不  出半滿者。頓即前滿。漸具半滿。以具有三
乘。二乘是半。大乘是滿。故以機就教有直  有曲。故分漸頓耳。

[0041b19]  疏。三唐初印法師下。第  三師先敘昔義。中有三。初總標。二屈曲下。  正立。三又此下。揀異。

[0041b21]  疏。此約化儀以判下。  辯順違。先順後違。順中三。初一句總出立  意。第二遮破釋成。第三結成昔義。今初。第
一半滿。約所說法立。第二漸頓約機以立。  今此一師約化儀立。謂佛以法化生。有曲  直故。即化法儀式不同耳。

[0041b26]  疏。然華嚴下。第  二遮破釋成。謂刊定記不許此師立義。先  破總名。後破四異。今為昔通。則遮其破
耳。文即分二。先救總名。後救四異。今初。  至故云屈曲。是救其破於總名。彼疏破中。  先牒義竟云。若爾涅槃法華維摩楞伽密嚴
勝鬘佛藏經等。皆釋迦說。應不明於如來  藏性實相法界等  (此破屈曲以有平道故)  華嚴梵網。既  舍那說。何故華嚴說於四諦。普賢行等品中。
皆云隨諸眾生所應調伏。作如是說。又問。  明淨行梵行三賢十地。離世間入法界等。諸  品之中。不應皆說對治行法等  (此破平道以有屈曲故  也)
今疏云雖有隨諸眾生各別調伏者。此  牒其破平道教中屈曲之文。疏。皆是稱性  一時頓演者。釋成是其平道之義以稱性之  巧。無邊差別皆是平道。又一時頓演不同屈
曲說權之時不說實。說實之時不說權。  說四諦唯為小乘。說六度唯被菩薩。故一  切並陳尤顯平道。又說隨眾生者。說於世  尊餘處隨機。非此經中是隨機說。疏。涅槃
等雖說一極者。此牒其破屈曲教中有平道  之文。疏。或對權實下。釋成是屈曲之義。  言屈曲者。非是有真如法性。即非屈曲。但
取隨機隱顯為屈曲耳。此上二句是約法  華。明是屈曲。昔權今實。破三顯一。明權則  未說實。說實必廢於權。不同華嚴權實
齊彰一時頓用。故名屈曲。疏。或會異歸同  下。約涅槃經以明屈曲。涅槃會昔有餘之  義同歸一味涅槃。先異後同。亦成屈曲。不
同華嚴若同若異。空不空等一時頓演。又  云一切如來或說不說者。古德共云。日月  燈明佛。晨旦說法華。中夜便滅度。則法華之
外。非是別時更說涅槃。謂人根利故聞法  華竟。不復須說涅槃。則涅槃或說不說。  謂或有國土。唯說三乘究竟不破。或有  國土唯說一乘無三可破。則知法華亦有
說不說。不同華嚴云我不見有一佛國  土。其中如來不說此法。明是平道。

[0042a05]  疏。約釋  迦為主下。第二救破四異。彼疏破云。又四  異中。眾處兩異皆違經說。七處並是娑婆界  故  (上破處異)
又云。出現品云。十方諸佛讚普賢  言。能說此法。今此會中有佛剎微塵眾生。  發菩提心故。發心品中云。亦同此說。準  此故知有地前器。  (此上破眾異)
是故此師所立。  多違教理。甚難依也  (此結破也)  。彼破二異。今疏  通二異。後一是救刊定破處異。初一是遮  有餘師破其主異。謂恐有破云下。經既云。或
名釋迦牟尼。或名毘盧遮那。明知二主不  異。何言主異。故今通云。釋迦為主。但是三  身中化身。遮那為主。則十身具顯。化身乃是
十身之一。故云必具釋迦。是則總別異也。何  言不異。

[0042a19]  疏。娑婆之處未融華藏。華藏之處必  融娑婆者。此通刊定破處異也。餘處王城  舍衛。未言即是華藏娑婆。今云七處自有
二義。故同華藏一。約本末分岐故。七處  亦是華藏界中。第十三重之內。二約淨穢  該徹。則摩竭提國其地金剛。說初品時。華
藏世界六種震動。彼疏序云。剎該淨穢。娑婆  震而華藏動。豈不華藏之處融耶。故知破  其處異。自違己說也。所以不救破眾異
者。由刊定破最不當故。彼眾異中但云。釋  迦經中通被三乘。遮那經中唯被菩薩。則通  局之殊而破彼義。乃引凡夫發心。豈非菩
薩之器。況此經發心。又甚深故。其說異一種。  他人不破故此不救。

[0042b03]  疏。略云四異下第三  結成昔義。言異實有多者。更舉十條。一教  門儀式異。於中復有多義。謂全依海印曾
無出入。一時頓演與前後次第不同。放光  集眾一多通局。請答言念現相等殊。道場莊  嚴勝劣不等。故云教門儀式異也。二所詮
理致異。圓融歷別多義不同。十十法門有多  差別。如義分齊中。三成佛遲速異。謂或唯一  念或無量劫。念劫圓融長短自在。不局三祇
及應化故。四見佛通局異。無論凡聖。許見  十身。不局地前地上之別故。五說教時分  異。始成即說時有十重。念劫圓融不局三
七等故。六見境寬狹異。地獄天子。六千比  丘。肉眼遠徹周法界見。不局三千有分限  故。七因果行位異。具足圓融行布。性相交徹
故。八立乘多少異。或說一乘或無量乘。不  局三乘五乘定故。九利益勝劣異。地獄天  子三重頓圓。塵塵剎剎無盡利益故。十流通
付囑異。盡未來際長流不斷。諸佛親護非  小乘故。歷別細求過此更有。故云異實有  多。誠如所判者。結成昔義也。

[0042b23]  疏。但以下。  第二辯違。既不判屈曲之淺深。便令多法  渾同無別。不能令人善識權實故不依  之。

[0042b26]  疏。四齊朝隱士等者。於正立中。約於化  儀及時。以立漸說頓說。即是化儀頓。在始  成。漸有五時即約時說。

[0042b28]  疏。然此經下。二  辯順違。先順後違。順中由依化儀故成順  理。便引當經為其證成。所引二喻並出現
品文。前來已引。疏。然漸約下。辯違也。  以約時局教有諸妨難故成違理。指在後  破。第三立三種教中先總標。後一南中
下。別說三師。初即諸師同立。於敘昔中二。  先總明。後別明漸義。前中分三。初正立。次  由漸中先小下。立三之意。後謂別有下。出
不定相。言偏方者。謂大體而言。漸中先小  後大。而不妨說小之時亦有說大。如人十  年弘律不妨私房時說大乘。故曰偏方不
定。指經云如勝鬘金光明者。勝鬘經初云。  波斯匿王末利夫人。信法未久。既言未久  明是初說。金光明經既非第一頓教。又非第
二漸教。末後而明常住。明是不定。言佛性  常住者。勝鬘經說二種如來藏。即佛性也。  又歎佛三身。即今梵音之文云。一切法常住。
是故我歸依。即常住義也。金光明經三身品  中。廣說法身常住故。

[0042c18]  疏。漸中開合下。第二  別明漸義。開漸成別自有四種。從二至  五。於分三中。初自有三師。初有師正
立。後二師指同。即唐三藏及真諦三藏。初  云武丘。即蘇州山寺。於第三師中二先指  同初師。後而時節下。指異別立。疏文稍略。
彼云。謂佛二月八日成道。四月八日於波羅  柰國鹿野苑中。為聲聞眾轉四諦法輪。後  於成道第七年中在舍衛國。去祇園五里  智慧河邊。為諸菩薩及二乘眾說般若等
經。此時具二。謂轉照法輪。又於成道三  十年後。未涅槃前。在毘舍離國鬼王法堂  中。為真常菩薩說解節等經。此時具有轉  照及持三種法輪也。

[0043a02]  疏。即宋朝岌法師  下。第三分四於中文二。初雙標。後雙顯。  疏家不欲繁文故。但於前師之外。加其異  名應具列之。

[0043a05]  疏。道場慧觀者。即上元道場  寺僧。言五教者。一有相教。二無相教。三抑  揚教。四同歸教。五常住教。言抑揚者。謂抑
挫聲聞褒揚菩薩故。劉公五者。一人天教。  二有相教。三無相教。四同歸教。五常住教。

[0043a10]  疏。上來諸師下。第二辯順違。於中三。第一  總明順違。第二別破違理。第三結成違順。  初中以上來諸師從二至五。皆先小後大
故。不加不定。招初有大乘之難。雖加不定  猶有妨者。加不定免初有大乘之難。而於  所立名義之中。皆有難也。言略顯五時之
妨者。從後破之。既破五時。四三二時皆已  破竟。故云餘可例知。

[0043a17]  疏。初明十二年等者。  第二別破。別破二家五時。即為二別。今初  破道場五時。即分為五。疏。成實論云。我
今正明三藏中實義。實義即空者。破第一時。  引其三文。此即第一引小乘論。以成實論意  云我今成立小乘中實義。故云成實。以三
藏即小乘教故。既言實義即空。明小乘已  說空竟。何言見有得道。不可不見實義而  得道也。

[0043a25]  疏。又阿含中云下。第二引小乘經。  然經文相續云無是老死無誰老死。此即  明十二因緣人法空義。是老死者。指老死法
體。誰者即人也。故無是老死。即老死法空。無  誰老死。即我人空也。然諸經論多明小乘。  但有人空未明法空者。有二義故。一從
少分說小乘。多分但明人空。二從顯了不  顯了說。雖說法空未全顯了。故言不說  法空耳。若從不顯了說及少分說。則亦明  法空。今從此義。

[0043b05]  疏。三藏中明法空為大空  者。第三引大乘論。彼釋十八空。揀二宗大  空之異。今但取三藏明法空之言。三藏亦
即小乘教耳。皆顯已下。四結上三文。

[0043b08]  疏。若  云第二時中下。破第二時。於中三。一破說  空。二破不相常住。三結立正義。初中又  二。第一引制戒。明十二年後說有。故戒經
云。善護於口言。自淨其志意。身莫作諸惡。  此三業道淨。能得如是行。是大仙人道。此  是釋迦如來於十二年中。為無事僧說是
戒經。從是已後廣分別說。明知十二年後。始  制廣戒。廣戒即是明有。

[0043b16]  疏。又智論云。從得  道夜下。第二引論通說般若。明十二年前  已說於空。非局十二年後。般若明性空之  智故。

[0043b19]  疏。若云第二時中未顯常住者下。第二  破不明常住。於中四。初反質破。實相即  常住故。

[0043b21]  疏。涅槃亦說佛性亦名般若者。第  二顯正破。上即現量。此即聖言量。般若既  即佛性。佛性是常。般若常矣。

[0043b23]  疏。是知實相般  若下。第三會義破。謂會釋二經。使第二時  同第五時。以義同故。謂二種般若。即二佛
性。在名則異。在義不殊。言實相為正因  者。即第一義空。名為佛性。第一義空。即實  相異名。觀照為了因。如燈了物。

[0043b28]  疏。又般若  離四句下。第四縱奪破。先奪則拂迹入玄  理絕百非。言亡四句。若但以空為般若者。  非真般若也。故經云。般若非有相非無相。
亦非有無相。亦非非有無相。離一切諸相  何得存空。故智論云。諸佛說空法。為離於  有見。若復見有空。諸佛所不化。疏。般若
不壞四句豈無妙有者。此即縱也。縱其是空。  亦須是有空。尚是四句。何況有耶。故般若  經云。般若不壞色。不壞受想行識。即不壞
有也。餘文可知。故智論云。一切實。非實。亦  實亦非實。非實非非實。是名諸佛法。則四句  皆實。又因緣所生法。即空即假即中。有遮
有表。即下二句。是知失意則四句便成四  謗。得旨則四句便成四德。下說正義。躡  此而起。

[0043c14]  疏。是知小大各有四門下。第三結  立正義也。此則縱而奪之。縱其初有次空。  則各得一門之意。奪其不識四門之意。則
初有次空之旨全乖。言四門者。小乘以阿  毘曇為有門。毘曇即今俱舍。遵一切有部  故。成實即是空門。實義是空故。以昆勒論
即亦有亦空門。其非有非空門。未見論文。  即是惡性車匿見此入道。有云。犢子部亦  計我非有非無。恐未指定。大乘四門者。如
涅槃云。一切眾生皆有佛性。如乳有酪性  等。斯即有門也。又云。石無金性。乳無酪性。  眾生佛性猶若虛空。迦毘羅城空。大涅槃
空。即空門也。又云。眾生佛性亦有亦無。何以  為有。一切眾生悉同有故。何以為無。為從  善方便而得見故。即亦有亦無門。又云。眾
生佛性即是中道。非有如虛空。非無如兔  角。百非斯遣。此即非有非無門也。若取經  論。唯識多明有門。掌珍多辯空門。辯中  邊論多辯亦有亦空門。中百論多辯非
有非空門。

[0044a04]  疏。若云第三時中但名抑揚等者。  破第三時。文二。先雙標。後淨名云下雙破。  先破第三時中不明常義可知。後般若亦
云下。破獨得抑揚之名。以第二時中亦抑  揚故。二乘螢光抑也。菩薩如日揚也。

[0044a08]  疏。若  云第四時下。第四時但破不明常住。不破  同歸之義。

[0044a10]  疏。五以涅槃為常下。破第五時。  許其涅槃是常住義。責其涅槃無有小乘。  以至涅槃皆有大小故。阿含說如來涅槃
之相者。彼說如來於純陀家乞食。因食栴  檀木耳羹。得患背痛。於拘尸那城娑羅  雙樹間。逆順出入。超越三昧。於第四禪中  入火光三昧。燒身滅度。唯留舍利為人天
福田。身智俱滅。入無餘涅槃是也。

[0044a17]  疏。若以  人天為初下破第二家。即劉公之義。言提胃  雖說戒善等者。彼說如來在樹王下成道。  於七日中。無人知佛得阿耨多羅三藐三
菩提。唯提胃波利此二居士。明究陰陽知  佛成道。名為樹神。提胃獻  麨  。四天王奉鉢。  如來受已。始為提胃說世間因果。此約小
乘相不妨為大。謂彼經又云。五百賈人得  受五戒。先自懺悔五逆十惡謗法等罪。得  四大本淨。五蘊本淨。六塵本淨。五根本淨。提
胃長者得不起法忍。三百賈人得柔順忍。二  百賈人得須陀洹果。四天王得柔順忍。三百  龍王得不起法忍。自餘天等無量眾生。發無
上菩提心。又普曜經云。第二七日。提胃等五  百賈人。施佛  麨  蜜。佛與授記。汝於來世當  得作佛。皆同一字名曰齊成。明非獨人
天也。然提胃塔現在土火羅國。上所引經。  皆明初時已說大也。疏又違密跡經中第  二七日說三乘故者。既第二七日。已說三乘。
那言最初唯人天之教。此經即大寶積密跡  力士。第三會卷當第八。是初竺法護譯。

[0044b08]  疏。  然上五時等。皆以約時剋定。則有所乖等者。  第三結成違順也。上結前違而言等者。等  取四三二時。疏。揀去不定從多分說。亦有
理在者。結成順也。有二義故。故得順理。  一揀去不定。則無剋定之失。不違密跡等  經。二從多分說。不違自所立義。故有理  在。

[0044b15]  疏。二後魏光統等者。第二師先正立中二。  先明所承。後顯立義。今初。言承習佛陀三  藏者。佛陀是西域人。同學五人。四人皆得
道。其欲亡身求之。友曰。道須緣會。不可  強也。汝與東土有緣。彼有二弟子。汝若度  得必當得道。佛陀初至於此。當後魏孝文。
始在雲州投之見重。初至一康家供養。  夜見火光滿室。及孝文移都洛陽。佛陀  亦隨之。彼為立少林寺。知後為則天所  取。遂指水令西山透隴而流。其二弟子。一
是稠禪師得道。二是光統。故云。稠公解虎  於東谷。佛陀指水而西流。

[0044b26]  疏。亦立三教  下。顯立義也。於中漸約不具。頓約具說。  不同遠公大小相望成漸頓也。言具說  者。即如涅槃說。空者所謂生死。不空者所謂
大涅槃等。又云。若空不空若常無常等。皆令  廣聞。即時頓也。三圓教者即是華嚴。

[0044c02]  疏。此  亦約化儀說有前後下。辯順違。此師所立  義。多順理故不辯違。於中先出立義。後  解妨難。今初。是約化儀說。有前後者。頓中
化法無異漸中。別說空不空。即名為漸。  同時說空不空。即名為頓。故是化儀。其第  三亦約化法。揀異前二。從多分說。故云此  亦約化儀。

[0044c09]  疏。意明今時下。二解妨難。中謂  刊定記主。有其二難。一合難漸頓。二別難  於圓。第一難云。若漸根生熟俱漸。頓根生熟
俱頓。則漸頓可分。既云未熟名漸。已熟名  頓。此則於一漸根。但生熟為異。無別頓義。  或應彼一有漸頓二根。生必至熟。熟必從
生故。或應一切時皆是漸根。無有不從  生至熟故。釋曰。此第一難其漸頓自有三  難。第一漸頓不分難。第二一根具二難。第
三無有頓根難。初一是總。後二是別。今初。  為此一通。三難皆遣。如第一難。刊定以根  定於漸。頓則有此難。今不以根定於漸頓。
何有此難。謂為其根生。漸說法門。名之為  漸。為於根熟。頓說法門。則以為頓耳。何  得以生熟俱頓難耶。則第一難遣矣。既不  約根。何得以生必至熟熟必從生等難
耶。則第二第三難遣矣。又為此難遣下  自所立教。彼立四教云。第三教當初心菩  薩。第四教義當終心識如來藏者。又自通  云。初心者約機勝劣。名其初終。非約修
行初終時位。汝既以根勝劣為初終。何妨  此師亦以根勝劣為生熟耶。故為此難。失  古意也。疏。上達之言義兼地前等者。通彼
第二難於圓教。彼難云。既云分階佛境。則  地前無有堪聞此經。則違出現品佛剎微  塵數眾生發菩提心。釋曰。彼以上達分階佛
境。合為一義故為此難。今為此通。則上  達為地前。分階佛境為地上。故不違出現  品文。亦不失於大理。況初發心時便成正
覺。豈非分階佛境之人。疏。隋末唐初下。第  三師先正立中。皆依法華經第五。即從地涌  出品。以彼中涌出菩薩問訊云世尊少病少
惱安樂行不。所應度者受化易不。不令世  尊生疲勞耶。故佛答云。如是如是。諸善男  子。如來安樂少病少惱。諸眾生等易可化度。
無有疲勞。所以者何。是諸眾生世世已來。  常受我化。亦於過去諸佛。供養尊重。種諸  善根。此諸眾生。始見我身聞我所說。即皆
信受入如來慧。除先修習學小乘者。如是  之人。我今亦令得聞是經入於佛慧。今疏  引經。便以義隔成於三輪。此師以根本法
輪。是華嚴經。始成正覺頓宣說故。其枝末  法輪。是以根本化之不得。便於一佛乘分  別說三。為枝末者。即指華嚴已後法華已  前。並為枝末。三即法華。以為攝末。

[0045a24]  疏。此判  全約化儀等者。第二辯順違。於中此句。出  彼立教所依。依化儀立。非是約法及約根  等。而言全者。對前光統。光統三教。一約
化儀。二約化法。三約對根。今此師立唯  約化儀。疏。據法但有大小下。正辯順違。  唯有大小則無殊半滿。亦攝義不周。疏。
然法華為於一類開顯本末者。此段通經意。  以釋妨難。恐有難言。依於法華立義。乃是  一極之說。如何不依。故今釋云。自是立教之
人。不得法華之意。法華別為一類滯小之  人。故為此說。謂執三疑一。執小疑大故。  為開方便門顯真實相。真實相者。唯是佛
慧。執小乘者。是方便門。非欲會通一代聖  教。若以法華之前。皆為枝末法輪。則般若  淨名勝鬘等經。皆在法華之前。前為枝末
則抑諸大乘。又經但云除先修習學小乘者。  明知經意。不指般若等為枝末也。

[0045b12]  疏。又  無量義下。上引法華破之。今引他經破  之。既云一切時中皆有大小。則先後非獨  大乘。中間非獨小乘也。此皆直破。而不
收之者下。開宗立教之中收於此義。故此  略無。又前出經意。已是收竟。第四立四教  有四。第一光宅中二。先敘昔。後順違。前中
三。初正立。二出所以。三結成。初中四衢即  四諦。餘可知。

[0045b20]  疏。以臨門牛車下。二出所以。  有三所以。故三乘是權。而義勢連環。一亦  同。羊鹿俱不得故者。羊鹿是虛指。出門不
上車。牛車若是實。出門合上車。又並羊  鹿是虛指。出門不上車。牛車亦虛指。同彼  羊鹿。不上車。上明三皆虛指。約法說者。
昔指三乘三界門外。二乘出三界。無有真  實證。菩薩出三界。豈有真實證。俱無實證。  名不上車。明知三乘皆是權設。二並無體
者。既不得車。明皆無體。以無可得故。長  者虛指。三車實無。界外三乘。明是方便盡  無生智是二乘車體。丈六淺智。是牛車體。二
乘之智既非真實。丈六淺智豈有實耶。然  上不得約人就法。今明無體直就法明。三  諸子皆索故者。復成上義。向若有體。即不
合索。諸子皆索。明皆無體。不見羊鹿故  索羊鹿。今索牛車。明無牛可見。故彼經  云。爾時諸子各白父言。父先所許玩好之
具。羊車鹿車大牛之車。願時賜與。既索牛  車。明同無體。故牒索耳。索車是喻。約法云  何。古有多釋。略要有二。一者機索。二者口
索。言機索者。三乘之人。以佛教門出三界  苦。謂為究竟不解索三乘。已被淘練。  一乘機熟。冥機叩聖。義言索耳。佛知機
熟。靈山集會。為說法華一極之旨。即是各賜  諸子等一大車。二口索者。已集靈山。三乘三  根皆悉啟言。求法求記。即是索車。為說與
記令其修證。即是等賜。彌勒序品陳四眾  疑。徵佛定因。已是索義。文殊云。諸求三乘  人。若有疑悔者。佛當為除斷令盡無有
餘。已許等賜。方便品初云。告諸聲聞眾。  及求緣覺乘。我令脫苦縛。逮得涅槃者。  佛以方便力。示以三乘教。眾生處處著。引
之令得出。已是開權。又云。舍利弗當知。諸  佛語無異。於佛所說法。當生大信力。世尊  法久後。要當說真實。即是顯實。開權顯實。
已是等賜。亦是許與。身子三請法說。索車。  譬喻品初騰疑白佛。說諸喻車。踊出品中  彌勒陳疑。請說果車。開示知見。說佛壽
量等。即是等賜。三根求記即是索車。佛皆  與記即是等賜。菩薩聞是法。疑網皆已除。  即時大歡喜。千二百羅漢。悉亦當作佛。皆
是賜義。故合喻云。令諸子等日夜劫數常得  遊戲。與諸菩薩及聲聞眾。乘是寶乘直至  道場。由是故知。三乘皆索。三乘皆賜。

[0046a06]  疏。是  知三皆虛指以為方便者。三結成上義也。  由上三段展轉相成。以證三乘皆是方便  無有實體。故古人云。虛指三車而群子競
馳。火難既夷。乃無有二。豈合有三實以為  一。又非殊途而異獲哉。故經云。如彼長  者初以三車誘引諸子。然後但與大車。寶
物莊嚴安隱第一。然彼長者無虛妄之咎。如  來亦復如是。無有虛妄。初說三乘引導眾  生。然後但與大乘而度脫之。何以故。如來
有無量智慧力無畏等諸法之藏。能與一  切眾生大乘之法。但不盡能受。以是因緣。  當知諸佛方便力故。於一佛乘分別說三  明。三皆虛指也。由皆虛指即無體故。後得
大車。並非本望。若昔大是實。今得牛車何  非望耶。

[0046a21]  疏。此則前三是三乘下。辯順違。於  中有四。一總辯順理。二明其有違。三會  通教旨。顯違順之由。四結成昔義。四乘無  失。今初可知。

[0046a24]  疏。若唯說法華下。第二明其  有違。所以違者。以抑昔大乘了義之經皆  成權故。

[0046a26]  疏。是知下。會通教旨。於中又三。  一明會不會之意。二明會二會三之意。三  明取昔廢昔之意。上三段展轉通難。謂初
有難云。既許昔三皆權。何言抑諸聖教。故  今釋云。非不許其四乘但昔大不分權實  故。成抑諸實教耳。

[0046b02]  疏。若約會權下。第二會  二會三之意。謂有問言。若爾為是會三。為  是會二。設爾何失。二俱有過。若會三歸一。
昔應無實。若會二歸一。昔應無權。無權  則四乘之義不成。無實乃不抑昔時聖教。  此是光宅之意。若作北宗難者。應云昔既
有實。會二歸一義則明矣。故為釋云。會二  會三。二俱有理。昔之權實二義亦存。故云  爾耶。

[0046b10]  疏。若開權顯實下。第三明取昔廢  昔之意。謂有問言。若會三歸一者。為會昔  三而為一耶。為會昔三歸今一耶。故今
釋云。明俱上二義。先明會三為一。則會  取昔三。後明會於昔三歸今之一。以廢  昔三立今之一故。約會取則昔小亦取。  況昔大耶。以其理不可分行是佛因故。若
約廢昔。則昔大亦廢。況於小耶。以其約教  虛設。果亦虛指。故並廢也。然開廢等言。有通  有局。若約局者。約教則廢三立一。三教虛
設故。約理則開三顯一。言有三理覆於一  極。開元無三理一極自彰。約行則會三  為一。三乘之行皆佛因故。約果則會三歸  一。三乘之因同歸一果故。三乘之果非究
竟故。若約通者。唯廢一種。則約於教。開會  等言並通四種。今疏。從此言約開三顯一。則  三即是一者。若約理者。昔說三理謂各別
證。今會法身是同更無異味。昔言有三是  方便門。則閉於一實。今云無三。則一理自  顯。故云。此經開方便門示真實相。若約行
者。昔說三乘之行。行各不同。諦緣度等隨修  各異。今並得為佛因。謂三行別。則方便之  門閉於一實。今會為一。則方便門開。一實
顯矣。故云。汝等所行是菩薩道。若約果者。  昔說三果不同。是方便門閉於一實。今云  三果虛設。唯有極果無上菩提。心生歡喜
自知作佛。則實相顯矣。今疏。先明會三為  一。於中二。先正明。後故彼經云下。引證。引  二文證。一引藥草喻品。證小行即是佛因。
二引信解品。證大行是其所有。良以小乘昔  有二種下劣之心。一謂自行不成佛。故法  華云。我等同入法性。云何如來以小乘法
而見濟度。又云。金色三十二。十力諸解脫。同  共一法中。而不得此事。皆名小行不得佛  也。故今引藥草以會之。二謂大行非己分
故。故淨名云。一切菩薩聞此法者應大欣  慶。一切聲聞皆應號泣聲振三千。又云。我等  何為永絕其根。於此大乘已如敗種皆明
大行非己分也。故今引信解以示之。今初。  引藥草喻中文云。迦葉當知。以諸因緣種  種譬喻開示佛道。是我方便。諸佛亦然。今
為汝等說最實事。諸聲聞眾皆非滅度。汝  等所行是菩薩道。漸漸修學悉當成佛。釋曰。  諸聲聞等皆非滅度者。是廢小果。漸漸修學
悉當成佛。是歸實義。今但引汝等所行是菩  薩道會行之言者。欲明三即是一之義。若  約果者。三果皆成佛因。而非佛果。不得云
三即是一。又皆非滅度。是下廢權之意耳。

[0046c29]  疏。先所出內是子所知者。即第二引信解品  文。文云。復於少時父知子意漸已通泰。成  就大志自鄙先心。臨欲終時而命其子。并
會親族國王大臣剎利居士。皆悉已集。即自  宣言。諸君當知此是我子。我之所生。於某  城中捨吾逃走。伶俜辛苦五十餘年。其本
字某。我名某甲。昔在本城懷憂推覓。忽於  此間遇會得之。此實我子。我實其父。今我  所有一切財物皆是子有。先所出內是子所
知。釋曰。此上即委付家業。當說法華經也。  一切財物。即萬行萬德。先所出內者。指於  前文。我今多有金銀珍寶倉庫盈溢。其中
多少所應取與汝悉知之。此即是喻慧命  須菩提說般若。取與即是出內。以法外化。名  之為出。化功歸己故稱為內。即自利利他
之行。皆如般若等中。今法華中。但示如來知  見是其所有不廣諸行。今疏。欲會三因同  為一因。故引二文皆明會行。餘略不引。

[0047a18]  疏。若廢權立實義說為四下。第二明會於  昔三歸今之一。於中二。先會昔成今。二  彰今異昔。前中有法喻合。法云。義說為四
者。以但廢昔三教。言三是權。一實便顯。三  外無別一實之法。云義說為四。但三為別。  一為總耳。如攬三點下喻。斯借涅槃第二
三點成伊。彼喻三德。以成涅槃。闕一不可  故。彼經云摩訶般若亦非涅槃。解脫之法亦  非涅槃。如來法身亦非涅槃。三法若異亦
非涅槃。如世伊字。此喻至出現品。當廣分  別。今借其喻不取其法。謂以三點喻於  三乘。以成一伊喻為一乘。別說三乘三  皆是權。合三為一故得稱實。非三點外更
有一點。合云。昔三既別。實不兼權。此合  上點別非伊。縱昔日有實實亦不兼於權。  今一全兼者。合上伊具三點。成四無爽者
結成正義。三別有三。總合為一。故成四也。  豈差通途三虛既廢故成一實。故經云。唯此  一事實。餘二則非真。十方佛土中。唯有一
乘法。無二亦無三。除佛方便說。又云。吾從  成佛已來。種種因緣種種譬喻。廣演言教  無數方便。引導眾生令離諸著。明昔皆方  便也。

[0047b11]  疏。若依昔未顯說下。第二彰今異昔。  前但合三為一。一無別法。已成四乘。今  辯一乘別有法門。則四義昭著。是為昔所
未說。而今說之。聞所未聞未曾有法也。  謂昔日雖有大乘亦說如來藏性涅槃法身  真常之理。未曾顯說一切眾生皆悉具有如  來知見。唯為一事出現於世不為於餘。則
一乘三乘。昔權今實。於理昭著。故叡公云。至  如般若諸經。深無不極。故道者以之而歸。  大無不包。故乘者以之而運。然其大略皆
以適化為本。應勸之門不得不以善權  為用。權之為化悟物雖弘。於實體不足。  皆屬法華固其宜矣。疏。根敗之種今並說  成者。引淨名經證。大迦葉自責云。譬如根
敗之士。其於五欲不能復利。如是聲聞諸  結斷者。於佛法中無所復益。斯則二乘自  知不成佛也。豈非不兼權耶。又云。我等  何為永絕其根。於此大乘已如敗種。此顯
煩惱已斷不能生也。佛名經云。我等今者猶  如敗種。雖逢春陽無希秋實。並是聲聞  不作佛義。今法華三根聲聞。皆與受記。
一切聲聞不在此會。令轉宣說。一切眾生皆  是吾子。則唯實非權。故言今並說成。明今  昔有異。上云根敗之種。乃有二意。一即根
敗兩字。收淨名根敗之士。二即敗種二字。雙  收淨名及佛名二經敗種之義。

[0047c07]  疏。於文有據  下。第四結歸昔義也。

◎

大方廣佛華嚴經隨疏演義鈔卷第六

* * *

【經文資訊】大正藏第 36 冊 No. 1736 大方廣佛華嚴經隨疏演義鈔  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
