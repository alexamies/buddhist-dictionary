大智度論釋無生品第二十六  (卷五十三)
聖者龍樹造

後秦龜茲國三藏鳩摩羅什譯

[0435c25]  【經】

[0435c25]  爾時，慧命舍利弗語須菩提：「菩薩摩訶  薩行般若波羅蜜觀諸法，何等是菩薩？何  等是般若波羅蜜？何等是觀？」

[0435c27]  須菩提語舍  利弗：「如汝所問：『何等是菩薩？』為阿耨多羅  三藐三菩提，是人發大心，以是故名為菩薩。
亦知一切法、一切種相，是中亦不著；知色相  不著，乃至知十八不共法亦不著。」

[0436a02]  舍利弗問  須菩提：「何等為一切法相？」

[0436a03]  須菩提言：「若以名  字因緣和合等，知諸法是色，是聲、香、味、觸、法，  是內、是外，是有為法、是無為法，以是名字相
語言知諸法，是名知諸法相。

[0436a06]  「如舍利弗所  問：『何等是般若波羅蜜？』遠離故名般若波羅  蜜。何等法遠離？遠離眾、界、入，遠離檀波羅蜜
乃至禪波羅蜜，遠離內空乃至無法有法空；  以是故，遠離名般若波羅蜜。復次，遠離四念  處，乃至遠離十八不共法，遠離一切智。以是  因緣故，遠離名般若波羅蜜。

[0436a12]  「如舍利弗所問：  『何等是觀？』舍利弗！菩薩摩訶薩行般若波羅  蜜時，觀色非常非無常、非樂非苦、非我非無
我、非空非不空、非相非無相、非作非無作、非  寂滅非不寂滅、非離非不離；受、想、行、識亦如  是。檀波羅蜜乃至般若波羅蜜，內空乃至無
法有法空，四念處乃至十八不共法，一切三  昧門、一切陀羅尼門，乃至一切種智，觀非常  非無常、非樂非苦、非我非無我、非空非不空、非
相非無相、非作非無作、非寂滅非不寂滅、非離  非不離。舍利弗！是名菩薩摩訶薩行般若波  羅蜜時觀諸法。」

[0436a24]  【論】

[0436a24]  問曰：

[0436a24]  所謂「菩薩義，般若波羅蜜義，諸觀  義」，上已問，今何以更問？

[0436a25]  答曰：

[0436a25]  先已答大樹  喻，非一斫可斷；是事難，故更問。

[0436a26]  復次，是般  若波羅蜜有無量義，如〈曇無竭品〉中說：「般若  波羅蜜，如大海水無量，如須彌山種種嚴飾。」  是故問。

[0436a29]  又此問雖同，答義種種異。

[0436a29]  復次，諸佛  斷法愛，不立經書，亦不莊嚴言語，但為  拯濟眾生，隨應度者說。如大清涼美池，無
量眾生前後來飲，各飽而去；聽者亦如是，佛  先說菩薩、般若及觀，前來者有得解悟而  去，後來者未聞，是故重問。

[0436b05]  「菩薩」者。

[0436b05]  「菩提」有  三種：有阿羅漢菩提，有辟支佛菩提，有佛  菩提。無學智慧清淨無垢故，名為菩提。菩薩
雖有大智慧，諸煩惱習未盡故，不名菩提。  此中但說一種，所謂佛菩提也。「薩埵」，秦言  眾生。是眾生為無上道故，發心修行。

[0436b10]  復次，「薩  埵」名大心。是人發大心求無上菩提而未  得，以是故名為「菩提薩埵」。佛已得是菩提，  不名為菩提薩埵，大心滿足故。

[0436b13]  「菩薩」餘義，  如先廣說。

[0436b14]  復次，佛此中自說因緣：「是人為  佛道故修行，知一切諸法相亦不著。」「諸法  相」者，可以知諸法門是色、是聲等。略說菩
薩義：先知諸法各各相，如地堅相，然後  知畢竟空相；於是二種智慧中亦不著，但  欲度眾生故。

[0436b19]  菩薩得如是智慧，一切別相  法中皆得遠離。如色中離色，離色即是自  相空；「遠離」者，是「空」之別名。菩薩得般若波羅
蜜，於一切法心皆遠離。所以者何？見一切  諸法罪過故。

[0436b23]  「阿羅蜜」，秦言遠離。「波羅蜜」，秦  言度彼岸。此二音相近，義相會，故以「阿羅  蜜」釋「波羅蜜」。

[0436b25]  遠離何等法？所謂眾、界、入，  乃至一切智。以遠離是諸法故，名般若波  羅蜜；如禪波羅蜜能調伏人心，般若波羅  蜜能令人遠離諸法。

[0436b28]  「觀」者，不觀諸法常、無  常等，如先說。

[0436c01]  【經】

[0436c01]  舍利弗問須菩提：「何因緣故，色不生是  非色？受、想、行，識不生是非識，乃至一切種智  不生，是非一切種智？」

[0436c03]  須菩提言：「色、色相空，色  空中無色、無生，以是因緣故，色不生是非  色；受、想、行，識、識相空，識空中無識、無生，以是
因緣故，受、想、行、識不生是非受、想、行、識。舍利  弗！檀波羅蜜、檀波羅蜜相空，檀波羅蜜空中  無檀波羅蜜、無生；尸羅波羅蜜、羼提波羅
蜜、毘梨耶波羅蜜、禪波羅蜜；般若波羅蜜、般  若波羅蜜相空，般若波羅蜜空中無般若波  羅蜜、無生，以是因緣故，舍利弗！般若波羅蜜
不生，是非般若波羅蜜。內空乃至無法有法  空、四念處乃至十八不共法、一切種智亦如  是，以是因緣故，內空不生是非內空，乃至一  切種智不生是非一切種智。」

[0436c15]  舍利弗問須菩  提：「汝何因緣故言『色不二是非色，受、想、行，識  不二是非識，乃至一切種智不二是非一切  種智』？」

[0436c18]  須菩提答言：「所有色，所有不二；所有受、  想、行、識，所有不二。是一切法皆不合、不散，無
色、無形、無對，一相，所謂無相。眼乃至一切種  智亦如是。以是因緣故，舍利弗！色不二是非  色，受、想、行，識不二是非識，乃至一切種智不
二是非一切種智。」

[0436c23]  舍利弗問須菩提：「何因緣  故言『是色入無二法數，受、想、行、識入無二法  數，乃至一切種智入無二法數』？」

[0436c25]  須菩提答言：  「色不異無生，無生不異色，色即是無生，無生  即是色；受、想、行；識不異無生，無生不異識，識
即是無生，無生即是識。以是因緣故，舍利弗！  色入無二法數，受、想、行、識入無二法數，乃至  一切種智亦如是。」

[0437a02]  【論】

[0437a02]  問曰：

[0437a02]  上品竟，便應問「不生」，何以此中  方問？

[0437a03]  答曰：

[0437a03]  三種大法易解，利益多眾生故  先問。

[0437a04]  「何因緣故，色不生為非色，乃至一切種  智不生為非一切種智？」

[0437a05]  須菩提答：「色是空，色  中無色相。」

[0437a06]  行者以是無生智慧令色無生；  若能得是無生，心作是念「今即得色實相」，  是故言：「色無生為非色。」色性常自無生，非
今智慧力故使無生。如有人破色令空，猶  存本色想；譬如除廁作舍，今雖無廁，猶  有不淨想。若能知廁本無，幻化所作，則無
廁想；行者如是，若能知色從本已來初自  無生者，則不復存色想。是故言：「色無生為  非色。」乃至一切種智亦如是。

[0437a14]  問曰：

[0437a14]  汝先自說  「無生即是無二」，今何以更問？

[0437a15]  答曰：

[0437a15]  義雖  一，所入觀門異。

[0437a16]  上言破因中先有果若無  果，是生法一異等，是生若初生、若後生——破如  是等生名「無生」。今破眼色、有無等諸二故，  是名「不二」。

[0437a19]  行者或先入無生觀門，後入不  二；或先入不二，後入無生觀。義雖一，行者  分別。

[0437a21]  破色二故言「不二」，破色生故言「無  生」。

[0437a22]  上說無生因緣，謂「自相空」；今說不二因  緣，所謂「不合、不散，一相，所謂無相」等。義雖同  一空，上自相空，此是散空。

[0437a24]  「色入無二法數」者，  行者觀色不生不滅相，是時分別色，今變為  無生，是故說色無生即是不二。何以故？色破
散即是無生。如先分別諸法時，離色不得  更有生；今色破散即是無生，不得更有無  生。以是故，色即是入無二法數。

[0437a29]  是二阿羅  漢於佛前共論竟，須菩提白佛而更說是  義，欲使佛證知故。

[0437b03]  【經】

[0437b03]  爾時，須菩提白佛言：「世尊！若菩薩摩訶  薩行般若波羅蜜，如是觀諸法，是時見色  無生，畢竟淨故；見受、想、行、識無生，畢竟淨故。
見我無生，乃至知者、見者無生，畢竟淨故。見  檀波羅蜜無生乃至般若波羅蜜無生，畢竟  淨故。見內空無生乃至無法有法空無生，畢
竟淨故。見四念處無生乃至十八不共法無  生，畢竟淨故。見一切三昧、一切陀羅尼無生，  畢竟淨故；乃至見一切種智無生，畢竟淨故。
見凡夫、凡夫法無生，畢竟淨故。見須陀洹、  須陀洹法，斯陀含、斯陀含法，阿那含、阿那含  法，阿羅漢、阿羅漢法，辟支佛、辟支佛法，菩薩、
菩薩法，佛、佛法無生，畢竟淨故。」

[0437b15]  舍利弗語須  菩提：「如我聞須菩提所說義，色是不生，受、想、  行、識是不生，乃至佛、佛法是不生。若爾者，不
應得須陀洹、須陀洹果、斯陀含、斯陀含果、阿那  含、阿那含果、阿羅漢、阿羅漢果、辟支佛、辟支佛  道；不應得菩薩摩訶薩、一切種智；亦無六道
別異；亦不得菩薩摩訶薩五種菩提。須菩提！  若一切法不生相，何以故須陀洹為斷三結  故修道，斯陀含為薄婬恚癡故修道，阿那含
為斷五下分結故修道，阿羅漢為斷五上分  結故修道？辟支佛為辟支佛法故修道？何以  故菩薩摩訶薩作難行，為眾生受種種苦？何
以故佛得阿耨多羅三藐三菩提？何以故佛  轉法輪？」

[0437b28]  須菩提語舍利弗：「我不欲令無生法  有所得。我亦不欲令無生法中得須陀洹、須  陀洹果，乃至不欲令無生法中得阿羅漢、阿
羅漢果，辟支佛、辟支佛道。我亦不欲令無生  法中菩薩作難行、為眾生受種種苦。菩薩亦  不以難行心行道。何以故？舍利弗！生難心、
苦心，不能利益無量阿僧祇眾生。舍利弗！今  菩薩憐愍眾生，於眾生如父母兄弟想、如兒  子及己身想，如是能利益無量阿僧祇眾生，
是用無所得故。所以者何？菩薩摩訶薩應  生如是心：『如我一切處、一切種不可得，內外  法亦如是。』若生如是想，則無難心、苦心。何以
故？是菩薩於一切種、一切處、一切法不受故。  舍利弗！我亦不欲令無生法中佛得阿耨多  羅三藐三菩提，亦不欲令無生法中轉法輪，  亦不欲令以無生法得道。」

[0437c15]  【論】

[0437c15]  者言：無生觀有二種：一者、柔順忍觀，  二者、無生忍觀。前說無生是柔順忍觀，不畢  竟淨；漸習柔順觀，得無生忍，則畢竟淨。

[0437c17]  問  曰：

[0437c18]  菩薩未盡結，未得佛道，智慧未淳淨，  云何言「畢竟清淨」？

[0437c19]  答曰：

[0437c19]  是菩薩得無生忍  時，滅諸煩惱，得菩薩道，入菩薩位，雖有  煩惱氣，坐道場時乃盡，無所妨故畢竟淨。

[0437c22]  復次，「畢竟清淨」者，於柔順道畢竟清淨，非  為佛道。

[0437c23]  以眾生空、法空故，從見色無生畢  竟淨，乃至佛及佛法無生畢竟清淨。

[0437c24]  須菩提  種種因緣說諸法相決定無生；因此事，舍  利弗作是難：賢聖中最小者須陀洹、須陀洹  法，最大者佛、佛法。若爾者，聖人無大無小，
聖法亦無優劣，亦無六道別異，此略難；後  問斷三結修道者，為廣難。

[0437c29]  問曰：

[0437c29]  云何是五  種菩提？

[0438a01]  答曰：

[0438a01]  一者、柔順忍，二者、無生忍，及三  種菩提。於三菩提中，過二而住第三菩提。

[0438a03]  復有五種菩提：一者、名「發心菩提」，於無量  生死中發心為阿耨多羅三藐三菩提故，名  為菩提——此因中說果。二者、名「伏心菩提」，折
諸煩惱，降伏其心，行諸波羅蜜。三者、名「明  菩提」，觀三世諸法本末總相、別相，分別籌  量，得諸法實相，畢竟清淨，所謂般若波羅蜜
相。四者、名「出到菩提」，於般若波羅蜜中得  方便力故，亦不著般若波羅蜜，滅一切煩  惱，見一切十方諸佛，得無生法忍，出三界，
到薩婆若。五者、名「無上菩提」，坐道場，斷煩  惱習，得阿耨多羅三藐三菩提。

[0438a13]  如是等五菩  提義。

[0438a14]  餘諸賢聖斷結義，如先說。

[0438a14]  問曰：

[0438a14]  聲聞道  廣說斷結義，何以不說辟支佛行、菩薩有  種種行？

[0438a16]  答曰：

[0438a16]  辟支佛於聲聞無復異道，但  福德、利根、小深入諸法實相為異。菩薩道雖  有種種眾行，但難行、苦行為希有事，眾生
見已，歡喜言：「菩薩為我等作此行！」餘行雖  深妙，人所不知，不能感物，故不說。

[0438a20]  復次，  如舍利弗難意：若諸法都是無生空寂者，  一切眾生皆著樂，菩薩何以故獨受苦行？

[0438a23]  復次，諸佛常樂遠離寂滅，斷法愛，決定知  諸法不轉不還，何以故與眾生轉法輪？

[0438a25]  須菩提於佛前說無生法，佛不呵折，得  快心樂說無難力故，答舍利弗：我亦都不欲  令無生法中有六種聖人——除菩薩故言「六」——
及六道別異。何以故？以得無生法證故。謂  為聖法、聖人有差別，於無生法中都無所  有。

[0438b01]  復次，於無生法中有二種失：「麁失」者，殺  盜等罪故，有三惡道；「細失」者，用著心布施、  持戒等福故，有三善道。

[0438b03]  若菩薩生難心、苦  心，則不能度一切眾生。如世間小事，心難  以為苦，猶尚不成，何況成佛道！

[0438b05]  成因緣者，  所謂大慈大悲心，於眾生如父母、兒子、己身  想。何以故？父母、兒子、己身，自然生愛，非推
而愛也。菩薩善修大悲心故，於一切眾生  乃至怨讎，同意愛念。是大悲果報利益之  具，都無所惜，於內外所有，盡與眾生。此
中說不惜因緣，所謂「一切處、一切種、一切法  不可得故」。若行者初入佛法，用眾生空，知  諸法無我；今用法空，知諸法亦空。以此大
悲心及諸法空二因緣故，能不惜內外所  有，利益眾生，不起難行想、苦行想，一心  精進歡喜。如人為自身及為父母、妻子，
勤身修業，不以為苦；若為他作，則無歡心。

[0438b18]  苦行、難行，如後品「本生因緣變化現受畜生  形」中說。

[0438b19]  一切諸法畢竟空、不可思議相故，一  切法還而不轉故，不名為轉；但為破虛妄  顛倒故，名為「轉法輪」。

[0438b22]  【經】

[0438b22]  舍利弗語須菩提：「今欲令以生法得道？  以無生法得道？」

[0438b23]  須菩提語舍利弗：「我不欲令  以生法得道。」

[0438b24]  舍利弗言：「今須菩提欲令以  無生法得道？」

[0438b25]  須菩提言：「我亦不欲令以無生  法得道。」

[0438b26]  舍利弗言：「如須菩提所說，無知無得。」

[0438b27]  須菩提言：「有知有得，不以二法。今以世間名  字故有知有得，世間名字故有須陀洹乃至  阿羅漢、辟支佛、諸佛；第一實義中，無知無得，
無須陀洹乃至無諸佛。」

[0438c01]  「須菩提！若世間名字  故有知有得，六道別異亦世間名字故有，非  以第一實義耶？」

[0438c03]  須菩提言：「如是！如是！舍利弗！  如世間名字故有知有得，六道別異亦世間  名字故有，非以第一實義。何以故？舍利弗！第
一實義中無業無報、無生無滅、無淨無垢。」

[0438c06]  舍  利弗語須菩提：「不生法生？生法生？」

[0438c07]  須菩提言：  「我不欲令不生法生，亦不欲令生法生。」

[0438c08]  舍利  弗言：「何等不生法不欲令生？」

[0438c09]  須菩提言：「色是  不生法，自性空，不欲令生；受、想、行、識不生法，  自性空，不欲令生；乃至阿耨多羅三藐三菩
提不生法，自性空，不欲令生。」

[0438c12]  舍利弗語須菩  提：「生生？不生生？」

[0438c13]  須菩提言：「非生生，亦非不生  生。何以故？舍利弗！生、不生，是二法不合、不  散，無色、無形、無對，一相，所謂無相。舍利弗！以
是因緣故，非生生，亦非不生生。」

[0438c16]  爾時，舍利弗  語須菩提：「須菩提樂說無生法及無生相？」

[0438c17]  須  菩提語舍利弗：「我樂說無生法，亦樂說無生  相。何以故？諸無生法及無生相，樂說及語
言，是一切法皆不合、不散，無色、無形、無對，一  相，所謂無相。」

[0438c21]  舍利弗語須菩提：「汝樂說不生  法，亦樂說不生相；是樂說、語言亦不生？」

[0438c22]  須  菩提言：「如是！如是！舍利弗！何以故？舍利弗！  色不生，受、想、行、識不生；眼不生乃至意不生；
地種不生，乃至識種不生；身行不生，口行不  生，意行不生；檀波羅蜜不生，乃至一切種智  不生。以是因緣故，舍利弗！我樂說不生法，
亦樂說不生相，是樂說、語言亦不生。」

[0438c29]  【論】

[0438c29]  者言：爾時，舍利弗知須菩提樂說無  難而問言：「若一切法無生相，此無生相云何  證？用是生法得證？為用不生法得證？若
用生法得證，生法虛誑，汝已種種因緣破；  又不可以生法得脫生法。若以無生法  得證，無生未有法相，不可以證，云何得  證？」

[0439a06]  須菩提二法皆不受，俱有過故，如先  說。

[0439a07]  舍利弗作是念：「佛經說二法攝一切法：  若有為、若無為。生者有為，無生者無為。今須  菩提離此二法，云何當說得道事？」作是念
已，問須菩提：「無有得道事耶？」

[0439a10]  須菩提是大  阿羅漢，行無諍三昧第一，但為菩薩故說  是無生，「汝云何當作邪見，說無得道者？」
是故言「有知有得」。「知」、「得」者即是得道果之  別名。

[0439a14]  須菩提恐違前語，故言：不以二法  故。但為世俗故說有須陀洹乃至佛。何以  故？一切諸法實無我相，今用我分別須陀  洹乃至佛，是世俗法。

[0439a17]  復次，未得法空故言  「是善、是不善，是有為、是無為」等；第一義中，無  眾生故，無須陀洹乃至佛；法空故，無須陀
洹果乃至佛道。聖人、聖法猶尚虛誑無定實，  何況凡人六道業及果報！

[0439a21]  問曰：

[0439a21]  須菩提已種  種因緣定說不生法，今舍利弗何以更問  「不生法生，生法生」？

[0439a23]  答曰：

[0439a23]  須菩提上說得道因  緣故，舍利弗得須菩提意，雖說不生法破  一切法，為因緣故說，而心不著無生法，是
故更問。又以此法甚深，欲令聽者了了得  解，故更問。上問得道行法，今總問一切  法云何生。用慧眼，知一切法皆不生；今現  見諸法生，是故問「云何生」。

[0439a29]  須菩提答：二事皆  非。若「生」生，生法已生，不應更生！若「不生」生，  生法未有故，不應生。若謂生時「半生半不
生」，是亦不生。若生分，則已生竟；若未生分，則  無生。是故須菩提不用是肉眼見，以不  通達故；二法皆不受，但說：是生如幻、如夢，
從虛誑法生，應離、應不取相。

[0439b06]  舍利弗問：  「何等法二俱不受？」

[0439b07]  須菩提以世諦故說色  乃至一切種智畢竟不生，自然空相，不欲  令實中有生；若世諦虛誑可有生，生如幻  化。

[0439b10]  此中說不生因緣，所謂「不合、不散」。

[0439b10]  有人言：  生與法異，謂「生是常，所可生法無常」。是故  更問。答者以生、法不異，若說生法，已說生  相。

[0439b13]  生、不生，如上說。

[0439b13]  舍利弗聞須菩提所說，  知須菩提心愛樂無生法故，語須菩提：「汝  實愛樂說無生法！」

[0439b15]  須菩提即受其問，心亦無  愧。何以故？是論議不可破，無有過罪。何以  知之？須菩提自說：「無法可合，無法可散，
無色、無形、空，一相，所謂無相。」空相尚不受，  何況餘相？

[0439b19]  舍利弗重讚：汝樂說無生法及語  言皆無生，是實清淨！若當樂說及語言非無  生，但說外物無生者，則非清淨。

[0439b21]  須菩提即  復受其讚，答舍利弗：「非但樂說、語言是  無生，色乃至一切種智亦無所生。」

[0439b24]  【經】

[0439b24]  爾時，舍利弗語須菩提：「須菩提於說  法人中，應最在上！何以故？須菩提隨所問皆  能答。」

[0439b26]  須菩提言：「諸法無所依故。」

[0439b26]  舍利弗語須  菩提：「云何諸法無所依？」

[0439b27]  須菩提言：「色性常空，  不依內、不依外、不依兩中間；受、想、行、識性常  空，不依內、不依外、不依兩中間。眼、耳、鼻、舌、身、
意性常空，不依內、不依外、不依兩中間。色性  常空，乃至法性常空，不依內、不依外、不依兩  中間。檀波羅蜜性常空，乃至般若波羅蜜性
常空，不依內、不依外、不依兩中間。內空性常  空，乃至無法有法空性常空，不依內、不依外、  不依兩中間。

[0439c06]  「舍利弗！四念處性常空，乃至一  切種智性常空，不依內、不依外、不依兩中  間。

[0439c08]  「以是因緣故，舍利弗！一切諸法無所依，性  常空故。如是，舍利弗！菩薩摩訶薩行六波羅
蜜時，應淨色、受、想、行、識，乃至應淨一切種智。」

[0439c11]  舍利弗問須菩提：「菩薩摩訶薩云何行六波  羅蜜時淨菩薩道？」

[0439c12]  須菩提言：「有世間檀波羅  蜜，有出世間檀波羅蜜；尸羅波羅蜜、羼提波  羅蜜、毘梨耶波羅蜜、禪波羅蜜、般若波羅蜜，
有世間、有出世間。」

[0439c15]  舍利弗問須菩提：「云何世  間檀波羅蜜？云何出世間檀波羅蜜？」

[0439c16]  須菩提  言：「若菩薩摩訶薩作施主，能施沙門、婆羅門、  貧窮、乞人，須食與食，須飲與飲，須衣與衣，臥
具、床榻、房舍、香華、瓔珞、醫藥，種種所須資生  之物；若妻子、國土、頭目、手足、支節，內外之物，  盡以給施。施時作是念：『我與、彼取，我不慳貪，
我為施主，我能捨一切，我隨佛教施，我行檀  波羅蜜。』作是施已，用得法與一切眾生共之，  迴向阿耨多羅三藐三菩提，念言：『是布施因
緣，令眾生得今世樂，後當令得入涅槃。』是人  布施有三礙。何等三？我相、他相、施相。著是  三相布施，是名世間檀波羅蜜。何因緣故名
世間？於世間中不動不出，是名世間檀波羅  蜜。

[0439c29]  「云何名出世間檀波羅蜜？所謂三分清淨。  何等三？菩薩摩訶薩布施時，我不可得，不見  受者，施物不可得亦不望報，是名菩薩摩訶
薩三分清淨檀波羅蜜。復次，舍利弗！菩薩摩  訶薩布施時，施與一切眾生，眾生亦不可  得；以此布施迴向阿耨多羅三藐三菩提，乃
至不見微細法相。舍利弗！是名出世間檀波  羅蜜。何以故名為出世間？於世間中能動、能  出，是故名出世間檀波羅蜜。

[0440a08]  「尸羅波羅蜜有  所依，是為世間尸羅波羅蜜；無所依，是為出  世間尸羅波羅蜜。餘如檀波羅蜜說。羼提波
羅蜜、毘梨耶波羅蜜、禪波羅蜜、般若波羅蜜，有  所依是名世間，無所依是名出世間；餘亦如  檀中說。如是，舍利弗！菩薩摩訶薩行六波羅  蜜時，淨菩薩道。」

[0440a14]  舍利弗問須菩提：「云何菩薩  摩訶薩為阿耨多羅三藐三菩提道？」

[0440a15]  須菩提  言：「四念處是菩薩摩訶薩為阿耨多羅三藐  三菩提道，乃至八聖道分，空解脫門、無相解
脫門、無作解脫門，內空乃至無法有法空，一  切三昧門、一切陀羅尼門，佛十力、四無所畏、  四無礙智、十八不共法、大慈大悲。舍利弗！是
名菩薩摩訶薩為阿耨多羅三藐三菩提道。」

[0440a22]  【論】

[0440a22]  問曰：

[0440a22]  五百阿羅漢，佛各說其第一，如  舍利弗智慧第一，目揵連神足第一，摩訶迦  葉行頭陀中第一，須菩提得無諍三昧第一，
摩訶迦旃延分別修多羅第一，富樓那說法  人中第一。今舍利弗何以故讚須菩提於說  法人中應最第一？

[0440a27]  答曰：

[0440a27]  佛以佛眼觀一切  眾生利根、鈍根，籌量一切法總相、別相，隨其  所得法，各記第一，無錯！

[0440a29]  富樓那於四眾中，  用十二部經、種種法門、種種因緣譬喻說  法，能利益眾生第一。須菩提常行無諍三
昧，與菩薩同事，巧便樂說一種空相法門，  勝富樓那。譬如巧師多有所能，所能多故，  普不精悉；如有人偏能一事，則必盡其
美。富樓那雖多能，不如須菩提常樂行空  故能巧說空。是故舍利弗聞須菩提巧說  空義，便讚言：「汝於說法人中應作第一！」舍
利弗見須菩提隨所問皆能答，如風行空  中，無所罣礙。

[0440b10]  爾時，須菩提不謙不受。何  以故？安立平實，好人相故。好人相者，不  自讚、不自毀，於他亦不讚、不毀。若自讚身，
非大人相，不為人所讚而便自美；若自毀，  是姣輸人。若毀他，是讒賊人；若讚他，是諂  媚人。須菩提說無生法故，舍利弗雖讚而  非諂。

[0440b16]  須菩提以舍利弗實讚故不謙，又以  斷法愛故心不高，亦不愛著，但答無礙無  障因緣：所謂一切法無所依止，無所依止故  無障無礙。

[0440b19]  無所依止義，如先說。此中須菩  提自說：「內法空故，色不依止內；外法空故，  色不依止外；中間無所有故，色不依止中
間。」如色，乃至一切種智亦如是。

[0440b22]  若菩薩知  一切三界無常空故，不中依止；爾時煩惱  折，能淨菩薩道。是故須菩提說：「菩薩行六  波羅蜜，應淨色乃至一切種智。」

[0440b25]  問曰：

[0440b25]  淨色  乃至淨一切種智，即是淨菩薩道，何以故更  問？

[0440b27]  答曰：

[0440b27]  菩薩能令色畢竟空，是名清淨；是  事深妙，不可頓得。是故舍利弗問：「新學菩薩  云何修是初方便道？」

[0440b29]  須菩提答：「若菩薩能行  二種波羅蜜。」六波羅蜜是初開菩薩道；能  用無所得空，行三十七品，是開佛道。「淨」者
名為開；如去道中荊棘，名為開道。

[0440c03]  何等  是二種波羅蜜？一者、世間，二者、出世間。

[0440c04]  世間  者，須菩提自說義，所謂須食與食等。是義，  如初品中說。若施時有所依止，譬如老病  人依恃他力，能行、能立；施者離實智慧、心
力薄少故依止。依止者，己身、財物、受者，是法  中取相心著，生憍慢等諸煩惱，是名世間，  不動、不出。動者，柔順忍；出者，無生法忍。聲聞
法中，動者，學人；出者，無學。

[0440c11]  餘者五波羅蜜亦  如是。

[0440c12]  是名初開菩薩道。

[0440c12]  問曰：

[0440c12]  菩薩道即  是阿耨多羅三藐三菩提道，何以故更問？

[0440c14]  答曰：

[0440c14]  菩薩時，有道；佛已到，不須道。是道為  得阿耨多羅三藐三菩提故，名為菩提道；  菩薩行是道故，名菩薩道。

[0440c16]  此中佛說：遠道，  所謂六波羅蜜菩薩道也；近道，所謂三十七  品菩提道也。六波羅蜜中布施、持戒等雜，故
遠；三十七品但有禪定、智慧，故近。六波羅蜜  有世間、出世間雜，故遠；三十七品、三解脫  門等乃至大慈大悲，畢竟清淨，故近。

[0440c21]  復次，阿  耨多羅三藐三菩提道者，從初發意乃至金  剛三昧，其中為菩提菩薩行，皆是菩提道。

[0440c24]  【經】

[0440c24]  爾時，舍利弗讚須菩提言：「善哉！善哉！何  等波羅蜜力？」

[0440c25]  須菩提言：「是般若波羅蜜力。所  以者何？般若波羅蜜能生一切諸善法：若聲  聞法、辟支佛法、菩薩法、佛法。舍利弗！般若波
羅蜜能受一切諸善法：聲聞法、辟支佛法、菩  薩法、佛法。舍利弗！過去諸佛行般若波羅蜜，  得阿耨多羅三藐三菩提；未來諸佛亦行般
若波羅蜜，當得阿耨多羅三藐三菩提；舍利  弗！今現在十方諸國界中諸佛亦行是般若  波羅蜜，得阿耨多羅三藐三菩提。舍利弗！若
菩薩摩訶薩聞說般若波羅蜜時不疑不難，  當知是菩薩摩訶薩行菩提道。菩薩道者，  救一切眾生故，心不捨一切眾生，以無所得
故。是菩薩常應不離是念，所謂大悲念。」

[0441a08]  舍  利弗復問：「欲使菩薩摩訶薩常不離是念，  所謂大悲念；若菩薩摩訶薩常不離大悲念，  令一切眾生皆當作菩薩。何以故？須菩提！
一切眾生亦不離諸念故。」

[0441a12]  須菩提言：「善哉！善  哉！舍利弗！汝欲難我而成我義。何以故？眾生  無故念亦無，眾生性無故念亦性無，眾生法
無故念亦法無，眾生離故念亦離，眾生空故  念亦空，眾生不可知故念亦不可知。舍利  弗！色無故念亦無，色性無故念亦性無，色
法無故念亦法無，色離故念亦離，色空故念  亦空，色不可知故念亦不可知；受、想、行、識亦  如是；眼乃至意，色乃至法，地種乃至識種，檀
波羅蜜乃至般若波羅蜜，內空乃至無法有  法空，四念處乃至十八不共法，一切三昧門、  一切陀羅尼門，一切智、一切種智，乃至阿耨
多羅三藐三菩提無故，念亦無；乃至阿耨多  羅三藐三菩提不可知故，念亦不可知。舍利  弗！菩薩摩訶薩行是道，我欲使不離是念，所  謂大悲念。」

[0441a27]  爾時，佛讚須菩提言：「善哉！善哉！是  菩薩摩訶薩般若波羅蜜，其有說者，亦當如  是說。如汝所說般若波羅蜜，皆是承佛意
故。菩薩摩訶薩學般若波羅蜜，應當如汝所  說學！」

[0441b02]  須菩提說是般若波羅蜜品時，三千大  千世界六種振動：東湧西沒、西湧東沒，南  湧北沒、  北  湧南沒，中湧邊沒、邊湧中沒。

[0441b05]  爾時，佛微笑。須菩提白佛言：「何因何緣故微  笑？」

[0441b06]  佛告須菩提：「如我於此世界說般若波羅  蜜，東方無量阿僧祇世界諸佛，亦為諸菩薩  摩訶薩說般若波羅蜜；南西北方、四維、上下，
亦說是般若波羅蜜。說是般若波羅蜜品時，  十二那由他諸天人得無生法忍。十方諸佛  說是般若波羅蜜時，無量阿僧祇眾生亦發  阿耨多羅三藐三菩提心。」

[0441b13]  【論】

[0441b13]  者言：舍利弗作是念：「須菩提所說，分  別六波羅蜜世間、出世間及菩提道，大利益  眾生。」故歡喜讚言：「善哉！善哉！」再言之者，
善之至也。

[0441b16]  問：「是何波羅蜜力？」

[0441b16]  須菩提作是  思惟：「一切心數法中，除智慧，無能如是分  別斷疑開道；諸波羅蜜中，離般若波羅蜜，
自體不能成就，何況能分別開道！」如是思  惟已，答舍利弗：「是般若波羅蜜力。」

[0441b20]  如先說：  諸法中無我、無知者、無見者；今以此證  知是般若波羅蜜力，非佛力，非須菩提力。  何以故？須菩提說因緣，所謂般若波羅蜜，
離斷常、有無二邊等故，能生一切善法，所  謂三乘法定相，堅牢不壞相。又般若波羅蜜  無量無邊故，能受一切善法；如大海能受  眾川萬流。

[0441b27]  「三乘善法」者，所謂六波羅蜜乃  至十八不共法。

[0441b28]  十方三世諸佛行般若波羅  蜜故，皆得阿耨多羅三藐三菩提；雖行餘  波羅蜜，般若波羅蜜最尊大，有分別通達力。
譬如和合下藥，巴豆最有力；般若波羅  蜜亦如是，雖與餘波羅蜜合，而破諸煩惱、  拔邪見、捨戲論，般若波羅蜜力最勝。  以是故說「皆是般若波羅蜜力」。

[0441c05]  問曰：

[0441c05]  種種讚  此般若波羅蜜微妙甚深，誰能隨順應般若  波羅蜜行？

[0441c07]  答曰：

[0441c07]  有菩薩無量世集諸福德，  利根，諸煩惱折薄；雖未到阿鞞跋致地，聞  般若波羅蜜，即時信受深入。通達如是相者，
則能行般若波羅蜜道，所謂救度一切眾生，  令離世間憂惱；大悲心故，不離一切眾生。  菩薩常不應離大悲及畢竟空念——畢竟空
破世間諸煩惱，示涅槃；而大悲引之令還  入善法中，以利益眾生。

[0441c14]  爾時，舍利弗難須  菩提：「若菩薩不離是大悲念及畢竟空念  者，一切眾生皆當作菩薩！何以故？是畢竟
空無相無所分別，不應菩薩有而眾生無！  若有，一切眾生應共有；若無，菩薩亦應無。」

[0441c19]  須菩提答：「汝欲難我而助成我義。何以故？  諸法相畢竟空故，眾生亦空；眾生空故，畢竟  空念亦空。若諸法畢竟空，何有眾生實空，
而難我言『眾生不離是念，皆當為菩薩』？」是  故說：「眾生無所有故，畢竟空念亦無所有；眾  生無性，眾生離，眾生空，眾生不可知，畢竟空
念亦畢竟空。」色乃至阿耨多羅三藐三菩提  亦如是。

[0441c27]  問曰：

[0441c27]  此中念是不離大悲念，何以說「不離  畢竟空念」？

[0441c28]  答曰：

[0441c28]  菩薩不離是念，心不捨眾  生，用無所得故。無所得空、畢竟空，名異而  義一。不可得空在初，畢竟空在後；以畢竟
空大故，生悲亦大。大悲，如《阿差末經》中說  有三種悲：眾生緣、法緣、無緣。無緣悲從畢竟  空生，以是解舍利弗所難。

[0442a04]  佛證其說故，讚  言：「善哉！若欲解說般若波羅蜜者，當如  汝所說。」

[0442a06]  爾時，眾中天、人、菩薩作是念：「般若波  羅蜜甚深，三世諸佛皆從中生；須菩提小乘  人，云何佛讚『欲說般若波羅蜜當如汝
所說』？」是故次言：「須菩提所說，皆承佛意。」正  使彌勒等諸菩薩、梵天王等不承佛意，尚不  能得問，何況須菩提在佛前自恣樂說！

[0442a11]  「諸  菩薩欲學般若波羅蜜，亦當如汝所說學！」

[0442a13]  「說是品時，三千大千世界地六種振動」者，  是時會中多有菩薩發阿耨多羅三藐三菩  提心，皆當作佛。佛是天地大主，地神歡喜：「我
主今生！」故使地大動。

[0442a16]  復次，人心信深般若  波羅蜜者，難得希有故，是人以福德因緣，  感大風以動水，水動故地動。

[0442a18]  復次，地下大  龍王欲來聽般若波羅蜜，從水出故水動，  水動故地動。

[0442a20]  復次，佛神力故令地動，般若波  羅蜜難見難知，欲引導眾人令益信樂  故。

[0442a22]  餘地動因緣，如先說。

[0442a22]  此中佛自說因緣，  所謂我說般若波羅蜜，十方諸佛亦說是般  若波羅蜜。十二那由陀天人得阿鞞跋致
地，入法位，是故地動；又十方世界眾生等  亦發無上道意，是故地動。

[0442a26]  爾時，諸天亦有散  種種蓮華及種種雜香、天衣、天蓋，千萬種天  妓樂，諸龍王等從四大海水中涌出，及諸
夜叉、羅剎等，皆生慈心，合手讚佛。又佛笑  時，無量光明遍覆十方如恒河沙等世界，有  爾所等希有事。

[0442b02]  取要言之，地動皆由說諸  法實相，所謂般若波羅蜜。

大智度論卷第五十三

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
