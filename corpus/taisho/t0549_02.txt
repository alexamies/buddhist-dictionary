佛說光明童子因緣經卷第二

西天譯經三藏朝奉大  夫試光祿卿傳法大師  賜紫臣施護奉詔　譯

[0857a15]  爾時王舍城中，有二童子：一姓婆羅門；一  姓剎帝利，其剎帝利童子，名曰壽命。

[0857a16]  是二  童子，從王舍城出，於其路左，共為戲劇。彼  壽命童子，久發正信；婆羅門童子，不具正
信，乃謂壽命童子言：「我聞世尊先說：『善賢  長者妻當生子，其後生已，家族富盛，最  上吉祥，現於人中受天勝福，乃至最後，於
我法中出家學道，斷諸煩惱，證阿羅漢。』彼  善賢妻，已趣命終，子必隨滅，長者親屬，  送置尸陀林中。我知是事，豈非世尊說妄  語邪？」

[0857a25]  時壽命童子，即為婆羅門童子，說伽  陀曰：

「日月星宿可墜地，　　山石從地可飛空，  
海水淵深可令枯，　　佛語決定無虛妄。」

[0857a29]  是時，婆羅門童子聞是伽陀已，謂壽命童子  言：「汝或不信，我今同汝，往尸陀林，審觀是  事。」

[0857b02]  于是，世尊從王舍城，次第而行。彼二童  子，猶在路左，共為戲劇。時壽命童子，遙見  世尊大眾圍繞，以宿善根故，即說伽陀曰：

「希有大牟尼，　　離諸動亂相，  
人天大眾俱，　　次第而圍繞；  
以師子吼音，　　能破諸外論，  
善斷眾疑網，　　最上難得見。  
佛往尸陀林，　　威儀相可觀，  
如風飄密雪，　　清冷而遍空。  
釋迦牟尼尊！　　現光明變化，  
剎那瞻覩者，　　隨應獲利益。」

[0857b13]  爾時，摩伽陀國主頻婆娑羅王，聞「佛世尊  先說：『善賢長者妻當生子，其後生已，家族富  盛，最上吉祥，現於人中受天勝福，乃至最
後，於我法中出家學道，斷諸煩惱，證阿羅  漢。』彼妻已趣命終，長者親屬，送尸陀林。今  佛世尊，與諸大眾圍繞，亦詣尸陀林中。」王
聞是已，即自思惟：「我佛世尊，若無義利，而  輒不往彼尸陀林，將非善賢之妻死而復生，  世尊往彼欲為施作諸利益故？我今宜應往
觀是事。」是時，頻婆娑羅王作是思惟已，即  與耆舊、大臣、宮嬪、官屬圍繞而出。

[0857b23]  王出城時，  彼二童子，尚居路左，共為戲劇。彼壽命童  子遙見頻婆娑羅王已，即時前詣，說伽陀  曰：

「最勝摩伽陀國主，　　臣佐圍繞出王城，  
發起決定淨信心，　　一切人眾皆歡喜。」

[0857b29]  是時，佛及一切人天大眾、頻婆娑羅王，乃至  壽命童子等，咸悉至於尸陀林中。

[0857c02]  爾時世尊，即從口中，放淨光明，普照眾會。  時彼先占相者，外道尼乾陀等，亦在會中，覩  佛世尊放光明已，即作是念：「今此沙門瞿曇，
於大眾中，現光明相，豈非善賢之子不命終  邪？」作是念已，謂長者言：「長者！我觀沙門瞿  曇現光明相，必是汝子存而不歿？」

[0857c07]  善賢長  者白言：「我師聖者！此事若然，我當云何？」

[0857c08]  外  道告言：「長者！汝子若存，當令入我法中普  遍修學。」

[0857c10]  爾時，長者將焚其妻，先已積薪，并  所用物，置尸於中，舉火以焚，火焰既發，即  從臍間，漸次破裂，中出蓮華。於其華中，有
一童子，端然而坐，面貌端正，色相殊異。是  時會中無數大眾，悉覩是相，歎未曾有，諸  正信者，憶佛前言誠無虛妄。時彼外道尼乾
陀，觀是事已，心生苦惱，斂然而住。

[0857c17]  爾時，世尊即告善賢長者言：「長者！汝今收此  童子，護持養育。」

[0857c18]  時外道尼乾陀，竊觀長者  面相已，謂言：「長者！焚尸火中，忽出童子，於  一切事，皆不吉祥，汝今不應收歸養育。」時
善賢長者，即不肯受。

[0857c21]  是時，佛告壽命童子  言：「汝宜收此童子護持養育。」

[0857c22]  時壽命童子，先  審思已，後白佛言：「於我舍中，無處容受，設  得此子，非我所宜。」

[0857c24]  時善賢妻焚燒已竟，以  佛光明威神力故，火自息滅。於剎那間，天  降細雪，自然清冷，收置餘薪，淨其焚地。是
時，火中出者童子安然而住。

[0857c27]  于是，世尊普  告壽命童子等言：「汝等有正信者，勿學外道  邪異誑亂，當住正念。」

[0857c29]  壽命童子白佛言：「世  尊！我於王族生，亦於王族老，我身清淨，猶  如牛頭妙栴  檀  香，等無有異，我實不知外道  邪異誑亂等事。」

[0858a03]  是時，世尊又復告彼善賢長  者言：「今此童子是汝之子，汝可收歸護持  養育。」

[0858a05]  彼善賢長者，邪見堅固，不行正道，即  時又復竊觀外道尼乾陀面。

[0858a06]  彼外道言：「善賢  長者！汝宜審思，今此童子，火中遺殘，大  不吉祥，雖火不燒，而相豈善？汝若收歸，決
定令汝家族破壞，又復於汝命不相益，及於  汝身為多損惱，凡所欲事，不得和合。深自  籌量，無宜後悔。」長者聞外道言已，復不肯  受。

[0858a13]  爾時，世尊即謂頻婆娑羅王言：「大王！汝今收  此童子，王宮養育。」時頻婆娑羅王受佛教  勅，即速起身曲躬伸手取其童子，普遍觀瞻
已，即白佛言：「我依佛勅，收歸王宮。然此童  子，作何名字？願佛世尊，善為安立。」

[0858a17]  佛言：「大  王！今此童子從火中得，應為立名號火光  明。」

[0858a19]  爾時，世尊於大眾中，以此童子，付授頻婆  娑羅王已。即時觀察審知頻婆娑羅王，及諸  會眾，若體若性，心所樂欲，如其所應，廣為
說法。是諸會眾，得聞法已，中有多百人，發  起最上清淨正信，有證須陀洹果者、有證斯  陀含果者、有證阿那含果者、有證阿羅漢果
者、有能進發煖位善根者、有能進發頂位善  根者、有能進發忍位善根者、有發聲聞菩提  心者、有發緣覺菩提心者、有發阿耨多羅三
藐三菩提心者、有發歸依攝受心者、有於學  句起攝受心者。如是會眾，以佛功德及正法  力，眾和合事，隨其所應，咸得利益。

[0858b01]  爾時頻  婆娑羅王，即離佛會，將此童子，還復王宮。  是時大王召八宮嬪，以為八母；二為養母，
使令恩養；二為乳母，使令乳哺；二為淨母，使  令灌浣；二為戲母，使令伴習戲翫。如是王  勅八母，付其童子，自乳哺中，至於成長，或
乳或食，及餘所須。於晝夜中，撫憐恩育，無  令闕失。後漸長成，如清淨池一蓮秀出，愛  護存惜，其義亦然。

[0858b09]  乃至後時，光明童子，有  一舅氏，久持財物，出外商販，漸歷歲年，未  由還復。忽於一時，外聞人說：「我妹懷妊，佛
為記說：『定當生男，其後生已，家族富盛，最  上吉祥，現於人中受天勝福，乃至最後，於  我法中出家學道，斷諸煩惱，證阿羅漢。』」時彼
舅氏，聞此語已，即速聚收商販財物，涉遠  齎持，還歸自舍。既至舍中，知妹已歿，悲號  啼泣，審自思惟：「外先所聞佛記我妹定當生
男，乃至斷諸煩惱，證阿羅漢。今妹既歿，佛  虛設言，豈佛世尊亦妄說邪？」作是念已，即  往隣家，詢問其故，謂隣人言：「我出外方商
販始還，先聞人說，我妹懷妊，佛為記言：『定  當生男，其後生已，家族富盛，最上吉祥，現  於人中受天勝福，乃至最後，於我法中出家
學道，斷諸煩惱，證阿羅漢。』我聞是說，歡喜  而歸。洎至家中，妹已亡歿，佛所設言，豈非  虛妄？」

[0858b26]  是時隣人，即謂舅氏，說伽陀曰：

「星月可處地，　　山石可飛空，  
大海可令枯，　　佛語誠無妄。」

[0858b29]  時彼隣人說伽陀已，復謂舅氏言：「世尊所說  實無虛妄，汝妹亡歿，然有其因。以善賢長  者信外道言造殺害業，由殺因緣汝妹亡歿，
光明童子有大威力，火不能燒蓮華中出，而  今在彼頻婆娑羅王宮中養育。」是時隣人，具  以前事，告其舅氏。

[0858c06]  時彼舅氏，聞此語已，即還家中，謂善賢長  者言：「長者所為，不依理法，以何事故，我妹  致終？然我審知我妹懷妊，汝設計謀，不全
生產。汝以邪見，信受外道，起殺因緣，殺害  我妹。光明童子有大威力，火不能燒，蓮華  中出，今在王宮，此實非理。汝可速詣王宮於
今日中取童子歸，斯為甚善。若不然者，我必  與汝作不和合，我即當持白灰，於街巷路陌  四衢道中，乃至隨處，遍散其地，普令地白，
使人驚異。我當唱言：『善賢長者殺害女人，我  妹先因此人壞命。光明童子今在王宮，王亦  今時作無義利。』我於隨處，必作此說，汝自  籌量，無貽後恥。」

[0858c18]  爾時，善賢長者聞此語已，心  生憂惱，作是思惟：「如舅氏說，將非實邪？若  實然者，我必懷慚。」作是思惟已，即詣王宮。
既至王所，跪拜伸敬，具以前事而白王言：「大  王！我尚輕小，王最勝上，若不與其童子，恐  謗於王，願王今時與此童子。」

[0858c23]  王言：「長者！我本  無心取此童子，是佛世尊付授於我，若非  佛勅，我豈取邪？汝若欲取此童子者，今自  宜應往詣佛所，具陳斯意。」

[0858c26]  是時，善賢長者即  出王宮，往詣佛所。到已，白佛言：「我有親屬，  從外來歸，彼謂我言：『光明童子今在王宮，於
今日中，速令取歸斯為甚善。若不然者，彼  不和合，乃至當於四衢道中，唱言：「善賢殺害  女人，我妹先因此人壞命。光明童子今在
王宮王亦今時作無義利。」』我以是事，適詣  王宮，取彼童子。王言：『先因佛令收養。』故我來  此，願佛令王還我童子。」

[0859a05]  爾時世尊，知是事已，  觀其善賢長者，今時若不得此童子，苦惱逼  心，無有是處，定當嘔血而趣命終。佛大慈悲，
為作救護，即告尊者阿難言：「阿難！汝可往詣  頻婆娑羅王宮，如我辭曰：『佛問大王得無病  不？今有一事，當聽佛言：「善賢長者來取光
明童子，王今宜應速當授與。善賢長者若  不得此童子，苦惱逼心，無有是處，定當嘔  血而趣命終。」』王悉是事，應如佛言。」

[0859a13]  是時，  尊者阿難承佛聖旨，即時往詣頻婆娑羅王  宮，到已見王，如佛辭曰：「佛問大王得無  病不？今有一事，宜聽佛言。善賢長者來取
光明童子，善賢若不得此童子，苦惱逼心，無  有是處，定當嘔血而趣命終。大王應悉是事，  宜速付授。」

[0859a19]  爾時，頻婆娑羅王受佛勅已，即  作是言：「大德尊者！迴至佛所，願傳我語：『頻  婆娑羅王稽首世尊足下，致敬問訊世尊，如
佛教勅，我已聽受。』」是時尊者阿難即出王宮，  迴至佛所，具如王言，白佛世尊。

[0859a23]  時頻婆娑  羅王，即速宣召善賢長者，到已謂言：「善賢！  今此童子久在宮中，護持養育，八母看侍，
乳哺依時，我心愛憐，過甚親子。今雖佛勅  還付於汝，然汝亦當體我心意，日日三時，汝  自將來，我欲觀視。」

[0859a28]  善賢長者敬受王命，即  白王言：「我受王勅，敢不遵承，日日三時，將  詣王所。」

[0859b01]  是時，頻婆娑羅王即以眾寶妙莊嚴  具，鉸飾大象，令光明童子乘此寶象，別勅臣  佐，而令伴送至長者舍。而後長者，日日三
時，送至王宮，王親觀視光明童子，凡所施  作，皆如理法。

[0859b05]  乃至後時，其父善賢，趣命終  已，光明童子即為家主，既嗣家業，轉復  精進，信佛、信法、信苾芻眾，歸佛、歸法、歸  苾芻眾。

[0859b08]  其父善賢長者，於此方處，先造殺  業；光明長者，今為其父，修營福事，乃於自  舍，常時備辦，四事豐足，承事供給四方苾
芻，乃至將來結集世尊正法藏者。上首耆年，  諸大聲聞，亦常供給所須供養。光明長者於  王舍城，修如是等，種種福事，悉為其父，而  作利益。

[0859b14]  爾時，有一商客，是彼善賢長者先  同商販，故舊伴侶，久在外方，商販未還，素  念此人不造善業，又復聞知今已亡歿，子名
光明，嗣為家主。其光明長者信佛、信法、信  苾芻眾，歸依三寶，如理所作。時彼商客，聞  是事已，傷念善賢，慶快光明長者，即以上
妙牛頭旃檀之香，造一大鉢，滿盛眾寶，遠從  外方，遣人持來，遺彼光明長者，以為信記。  又令來人傳如是言：「所願長時記念不忘。」

[0859b22]  是  時，光明長者即以呪句，而加護之，其呪所  謂：

[0859b25]  「計那唧呬吒夜嚩  (一句)  室吒夜嚩  (二)  羯哩迦吒計  那嚩  (三)  仡哩係  [怡-台+(日/工)]  咩  (四)
」

[0859b27]  說此呪已，復作是言：「如是寶鉢，若沙門、若  婆羅門、若大威力諸神通者，當受此鉢，如  應得樂。」如是加持已，即持此鉢，出王舍城，
先於路左，立一大柱，綵繪莊飾，上復懸鈴，  置鉢於下，永為標記。

[0859c02]  是時，有諸外道如彼  常法，於明旦時，詣河洗浴，經由路次，見此  寶鉢，即時問彼光明長者言：「長者！汝安此  鉢，當何所用？」

[0859c05]  光明長者具以元因告諸外  道。彼外道言：「諸有清淨沙門釋子，堪受此  鉢，餘無力能而堪受者。」外道言已，隨處而
散。乃至後有耆年大德、諸苾芻眾，入王舍  城，持鉢乞食，亦於路左，見此寶鉢，即乃問  彼光明長者言：「汝安此鉢，當何所用？」

[0859c10]  光明  長者亦以元因，廣如前答。諸苾芻言：「長者！  今此寶鉢，非我等受，當持奉佛，即能增長
善利，滅諸罪垢。」時諸苾芻如是言已，隨處  而散。

佛說光明童子因緣經卷第二

* * *

【經文資訊】大正藏第 14 冊 No. 0549 佛說光明童子因緣經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
