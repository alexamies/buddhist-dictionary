度世品經卷第二

西晉月氏三藏竺法護譯

[0623c19] 普智菩薩復問普賢：「何謂建立？何謂樂信？何謂深入？何謂依怙？何謂意勇？何謂斷諸疑？何謂無思議？何謂解說真諦？何謂了報應？何謂定意？何謂何所有？何謂脫門？何謂神通？何謂通達？何謂解脫？何謂園囿？何謂宮殿？何謂遊觀？何謂莊嚴？何謂心不動？何謂性無所捨？何謂觀慧？何謂講法？何謂淨願？何謂為印？何謂慧光？何謂行無色？何謂無法心？何謂心如山？何謂如海？」

[0623c27] 普賢曰：「善哉問！菩薩建立有十事。何謂為十？常志於佛、恒思經法、勸化眾生使住佛道、勸安事業、修立正行、順樂誓願、常念威儀、所遊隨時、班宣善本、建立慧義，是為十事建立其心。」

[0624a02] 於時頌曰：

「一心常念佛，　　專精思經典，
　勸眾生入道，　　示以所造業。
　讚助修正行，　　恒使不失願，
　威儀、禮節備，　　善本成聖慧。

[0624a07] 「菩薩樂信有十事。何謂為十？

[0624a07] 「菩薩心自發念：『其有當來如來、正真出現於世，我當悉見。』

[0624a08] 「見諸佛已，供養奉事，志於無上，稽首自歸此諸正覺：『當訓誨我，以是訓誨歸菩薩地，如諸菩薩奉教敬心。心懷恭恪，如所聞者輒當修行。』

[0624a12] 「於是，菩薩復自念言：『使吾不離諸佛、世尊及諸開士，蠲除生死馳逸之難，無央數劫修菩薩行。』

[0624a14] 「又心念言：『昔未發無上道意之時未為法器，畏甚深義、亦畏世間誹謗惡名、又懼畏生死惡道眾會。我以離此，永不與合。以遠在事，所生之處不離道心，不恐、不畏、亦不懷懅。永無諸難，常遠塵垢；永滅穢濁，出入獨步；降伏眾魔，消諸外道。』

[0624a19] 「又心念言：『吾當勸化諸眾生界，使隨律教，志在無上正真道意，修菩薩行。得成佛時則隨尊聖微妙道教，吾當稽首，奉敬自歸，欣悅無量，盡其壽命。佛滅度後，當為興立無數廟寺、供事舍利、奉宣佛教、分布經典，使無上義永得長存。』

[0624a24] 「又心念言：『吾當莊嚴無極世界，皆令佛土清和柔軟，種種別異平等清淨。吾當感動無數佛土，悉使發意。演大光明照於十方，神足變化靡不周遍。』

[0624a28] 「又心念言：『吾成佛已，當決眾生一切狐疑，化其志性令常清和。寂靜其志、消滅塵欲、塞諸惡戶、闡永安門、除去幽冥、奮巨光耀、棄捐魔業、逮無上吉，以是功勳普示眾生。』

[0624b02] 「又心念言：『吾所在處常見諸佛。在危厄時思欲奉覲，必當如願得見正覺，莫使違遠。』

[0624b04] 「面見如來所說法時：『如來難值，無央數劫時一出耳，猶靈瑞華，久久希有。』發清淨心，棄捐一切不宜之計，其意質直而無諛諂。

[0624b07] 「又心念言：『吾成無上正真之道為最正覺，遍諸佛土施作佛事。為諸眾生各現佛身，擊大法鼓、雨法甘露，施無極法、清淨、無畏，為師子吼，立無底願。住於法界，班宣經道。一劫不休，身不疲懈；言辭無極，心亦不惓。』是為十事心所建立。」

[0624b12] 於時頌曰：

「嚴淨諸佛土，　　勸道於眾生，
　示以深妙法，　　令發無上道。
　常願見諸佛，　　奉事自歸命，
　聽受所說法，　　一心受奉行。
　為斷三惡趣，　　開闡安樂門；
　為於眾幽冥，　　顯示大光明。
　流布經法施，　　消滅諸垢塵；
　為大師子吼，　　而雨大甘露。

[0624b22] 「菩薩有十事法深入。何謂為十？皆入世界諸過去事，遊於志性深奧佛法；歸諸佛土當來之事，在在佛國而在諸數；正覺無二，雖在諸國現在寂然；世間方俗所言所說，嚴淨境土悉能知之；是入深法，所在天下有若干教；又能解識一切眾生罪福不同，計諸菩薩所行各異；又，菩薩解悉知過去諸如來處，菩薩悉知諸佛、世尊所教遲疾，菩薩復知現在國土諸佛、正覺眷屬聖眾所可說法、開化眾生；法界虛空，無有邊際，十方如來；又，分別知世俗之法、聲聞之法，及緣覺乘、菩薩、如來，入於此法，無所希求；講說若干所入法界，亦無所入亦不想法，隨諸法教而以開化；是為十事深入佛法。」

[0624c06] 於時頌曰：

「知於過去世、　　當來及現在，
　隨方俗示現，　　清淨佛世界。
　分別人罪福、　　諸菩薩所行、
　現在諸佛土、　　諸菩薩集會。
　知眾生之數，　　說法虛空限，
　悉達諸聲聞、　　緣覺、眾菩薩。

[0624c13] 「菩薩依怙有十事，以是依怙修菩薩行。何謂為十？常奉敬佛日有歸命、開化眾生、見諸善友而依附之、常喜積聚眾德之本、亦皆嚴淨諸佛剎土、常愍一切不捨眾生、普以遊入諸度無極、悉欲具足諸菩薩願、所修無量來歸道心、明解諸佛成至正覺，是為十事菩薩所依怙以成道行。」

[0624c19] 於時頌曰：

「奉敬於諸佛，　　依附菩薩行，
　開化眾生類，　　恭順諸善友，
　積累眾德本，　　嚴淨諸佛土，
　入諸度無極，　　具足菩薩願。

[0624c24] 「菩薩意勇有十事。何謂為十？消除一切諸陰蓋罪；諸佛、世尊雖以滅度，奉垂訓教；以勇猛心降伏眾魔；解知無常；不惜身命，以正法緣消化外道；以柔和心悅可眾生；懷踊躍意，眾會見之莫不欣然；調化一切天、龍、鬼神、揵沓惒、阿須倫、迦留羅、甄陀羅、摩睺勒皆受其緣；奉修柔順，依法深奧；常捨聲聞、緣覺之地，於無數劫行菩薩事而不懈惓；是為十事菩薩心勇。」

[0625a03] 於是頌曰：

「棄捐諸陰蓋，　　佛逝奉乘教，
　降伏於眾魔，　　不自惜身命。
　降化眾外道，　　歡悅於眾生，
　鬼神咸受教，　　常奉菩薩行。

[0625a08] 「菩薩有十事斷諸狐疑，令無沈吟。何謂為十？「菩薩發意，心自念言：『吾當以施、戒、忍辱、精進、一心、智慧救攝眾生，慈悲喜護而開導之。雖行於此，無有猶豫，欲令進退，未之有也。』

[0625a11] 「又心念言：『吾當普見十方正覺、當來諸佛，值無上慧，供養諸佛，心不沈吟若於毛氂。』

[0625a13] 「又，菩薩念：『以若干光具足照耀於諸佛土。聞諸菩薩當來所行，無央數劫心不厭惓，開化無量眾生之類不以為難。計於法界不可限量、無有崖際，猶如虛空；所度眾生其數亦然，不以厭退。』

[0625a18] 「又心念言：『修菩薩行，備悉諸願，成一切智諸通之慧。』

[0625a19] 「又復念言：『行菩薩時，令我皆逮道法之光、佛無極明。』

[0625a20] 「常當計樂一切諸法悉為佛法。

[0625a21] 「普知眾生意之所念，曉了無數諸無盡數、諸無為法及諸有為。

[0625a22] 「成平等覺，明達諸法皆諸度世，除倒見想，雖有穢濁本悉清淨。

[0625a24] 「菩薩曉了一切佛法成最正覺，無有眾想倒見之謬、一毛所著。

[0625a25] 「漏雖有為，達於無為，棄諸利養，則能遊入無央數際。是為十事菩薩斷諸狐疑。」

[0625a27] 於時頌曰：

「念施、戒、忍、進、　　一心、修智慧，
　行慈悲喜護，　　見諸佛奉敬。
　光具足照耀，　　無量當來劫，
　心不以懈惓，　　成佛一切智。
　諸法悉佛法、　　皆亦度世法，
　棄穢濁倒見，　　得佛最正覺。

[0625b05] 「菩薩無思議有十事。

[0625b05] 「何謂為十？

[0625b05] 「所修德本不可思議、一切所願不可計量，觀察諸法悉如幻化——因發道心、依諸善業——無所違失。

[0625b07] 「修菩薩行永無妄想，修深要義，普入諸法，不取滅度，道慧不備終不捨去。

[0625b09] 「菩薩行道，入胎出生積勤苦行，詣佛樹下降伏眾魔，逮最正覺而轉法輪，現取滅度，顯諸佛事，建立所現，不捨大哀護諸眾生，不違本願。

[0625b12] 「又，其菩薩建立示現如來十力，從初發意在於法界開化眾生未曾休廢。

[0625b14] 「又，其菩薩皆以無想入於眾想、又以有想入於無想，無所思念說諸念事。

[0625b15] 「又，以諸念說無念事，以無所有入於所有；又諸所有入無所有，化無所作入有所作、化有所作入無所作，於無所得說有所得、於有所得說無所得，解知諸法悉無所有。

[0625b19] 「又，其菩薩等心於道，道以平等解知眾生道心無異。心不倒見，所念無失，不隨邪疑，所覩平等。

[0625b21] 「又，其菩薩發意之頃，其心寂然，定意正受，在於本際而不造證，以無有漏而不永滅。布諸德本，曉了諸法，一切無漏而為人說、諸漏已盡亦為人宣。

[0625b25] 「當除諸漏，則以佛法入於俗法。雖在其中，無俗思想、無道俗念。

[0625b26] 「觀一切法皆入法身、亦無所入，曉了諸法而無有二亦無所行。是為菩薩十無思議，菩薩住此，疾逮無上正真之道。

[0625c01] 「菩薩有十事解說真諦。何謂為十？

[0625c01] 「演一切佛法，隨時真誠，棄捐惡法，不失其節。

[0625c02] 「以諸菩薩神足變化宣正覺教，能以隨便入於眾生罪福之業，宣暢眾生。

[0625c04] 「除去一切塵勞罪事，皆以能達眾生之義、無為法門，消諸罣礙，修閑靜業。

[0625c06] 「又，其菩薩悉無所住，猶如虛空。

[0625c06] 「一一所入不得禁戒，天地成敗無有猶豫，在諸世界而不沈吟，而於諸法境無所蔽礙。

[0625c08] 「所由方面益以微妙達如來、至真至生、出家，竟於滅度。

[0625c10] 「又，入法界菩薩、諸佛普見諸佛舉動進止。

[0625c11] 「菩薩悉見眾生之類處於泥洹，無所造故，願不墮落，會當備悉諸通慧智。

[0625c12] 「又，有菩薩見一切法無所依怙，不遠善友、所當近者亦不附著。

[0625c14] 「如來精進，不懈休法，禮儀一等。親友、怨惡，積累德本、勸助令集，皆使同一；讚揚成就，令無有二。是為菩薩十事說常隨時。「菩薩分別慧便有十事。何謂為十？曉了一切諸佛之國、解入眾生本原衰盛、識別群黎心行所存、宣暢黎庶諸根興耗、又知一切報應行果、普入聲聞別隨時義、皆亦復下眾緣覺行、悉以方便修諸菩薩、分別咸從世俗之法、一切悉順入諸佛法曉了慧宜，是為菩薩十分別慧。菩薩住此，速逮無上正真之道。「菩薩三昧有十事。何謂十事？定意之時皆知十方世界所有；能以意定寂眾生身，定諸法三昧；其三昧定見十方佛，則能建立一切諸念；隨時定意，其三昧有則能動轉無央數身，亦復能使從三昧起；普入諸佛、如來、正覺；三昧正受，開悟眾生；其慧普大，曉了隨時諸菩薩三昧；一發意頃入一心慧，以無為心開靜之慧；悉能普修諸菩薩慧，不廢篤信；以願大慧，曉了三昧；是為菩薩十事三昧。

[0626a04] 「菩薩何所有有十事。何謂為十？眾生何所有；國土亦然；觀所眾生亦解本無；劫燒之時天地為敗、或水災變；天地敗已，復還合成；計佛、正覺亦無所有；若干種行亦無處所；如來身者，功勳無量；一切諸法所說本末其義各異；若能供養諸佛、正覺，所歸亦無；是為菩薩十事何所有。」

[0626a10] 於是頌曰：

「眾生何所有、　　國土無處所，
　以察諸相好。　　劫燒天地壞，
　還合亦如是。　　佛身若干品，
　如來不可量，　　宣法若干品。

[0626a15] 「菩薩脫門有十事。何謂為十？其身普遍一切世界，現於十方若干品形無數色像、以諸法界入一佛土、建立一切眾生之眾、以佛莊嚴形周十方若干佛土、自然覺知至一切界、一發心頃遍諸佛土、皆現諸佛在一剎土、使諸佛界度入一身、悉使諸佛感動神足、而以娛樂顯入一心，是為菩薩十事脫門。」

[0626a21] 於是頌曰：

「其身遍佛土，　　顯若干形像；
　諸法入一土，　　建立諸世界。
　遍世現佛身，　　自知靡不周；
　諸法入一體，　　開心一切人。

[0626a27] 「菩薩神通有十事。何謂為十？識於過去所經歷處，曉了方便、出入、進退；天耳識別無所罣礙，悉聞言辭、眾所歸趣，能知他人眾生之類心所念行；無央數事、種種別異則以天眼無為之業觀察一切所經周旋；以大神足感動變化，建無思議眾生之類；從其本性而示現之，使得入律，見於無限諸佛世界；遍示諸身，發心之頃能周無量十方佛土；亦能莊嚴建立無數境界處所；亦復顯示具足身形，不懷自大，曉了通慧；於無底國逮得無上正真之道，為最正覺；心無思議，因其眾生志性本末而示現教。是為菩薩十事通義也，菩薩住此，獲致如來無上正真神通，歸趣方便，隨向諸佛所變，現於十方眾生訓誨，轉成其行，眾義備悉。

[0626b13] 「菩薩通達有十事。何謂為十？

[0626b13] 「則能隨時教化眾生，分別罪福、群生之類所經歷事若干不同，使其出家，令心寂然。

[0626b15] 「入諸蔽礙，一一眾生所行顛倒若干不同而使消除，達如金剛聖慧具足所可建立。

[0626b17] 「其音周遍，不可思議。教諸佛土曉了方便，一切猗著、習四等心悉普遊入。解所生處、亦復識了無所從生，皆已除去諸想、痛痒境界處所。

[0626b20] 「又，其菩薩不觀諸法、亦非不觀，諸法無想以為一淨、亦無有淨。明若干種，曉知精勤，於無數劫班宣經道，而以等歸趣於無上正真之道，常住法界。

[0626b24] 「又，其菩薩曉了眾生本悉滅度，不用家業、亦無所造，知有生者為隨顛倒。達其因緣報應之義，識可奉敬，以何緣便——所行本末、起滅處所——分別開化群萌之類，開明閉塞脫門之理，解其顛倒無謬之事。亦知塵欲瞋諍之原、亦別生死無為之業，復了反逆、無逆之事，知可依怙、不可怙者。

[0626c01] 「亦明究暢別所至處——知其退轉還復處者、知其至決及所歸趣、亦識壞敗當還成者。亦了開化，知眾生根，所當開化使得入律，若干方便教授黎庶而不迷惑失菩薩行。所以者何？佛子！欲知菩薩所以發無上正真道心者。何以故？開化眾生之故，既化眾生令從律教，身不勞惓。是為菩薩為一切故，所由無諍，曉了分別十二緣起。

[0626c09] 「又，其菩薩未曾猗佛、亦不發心依怙佛也，亦不著法、復不興心貪於法也，不著佛土、亦不生心依佛土也，亦不著人、復不起心慕樂眾生也，不見人民、亦不發心觀於群黎。「興顯眾行，具足所願，修無極哀，不想見佛，識念如來所班宣法。

[0626c14] 「得如來座，殖眾德本亦不悁悒，心好正覺，不以勞懈。亦以法則供養如來，心日加精，感動立威不可思議諸佛世界。

[0626c17] 「建立思惟第一法界，剖判若干經法之教，知於眾生有為之會、亦識眾生限節多少，了苦本末所可從起、亦知盡滅一切萬物皆為苦本。

[0626c20] 「若有菩薩以能見此，其所修行亦如影響，棄捐眾惡，斷其根本，即自發心救濟眾生。其所行者，悉無所行，曰菩薩行，學諸佛言。其心堅固如須彌山，覺除一切眾想顛倒，建立普智諸通慧門，逮成正覺，入於無極無限慧堂——所言慧堂，無上正真道——開度眾生三處漂流，反盡其原。是為菩薩十所通達，菩薩住此，逮成如來無上大慧。

[0626c28] 「菩薩解脫有十事。何謂為十？度諸塵勞愛欲之原、脫於邪見不正之路而濟五陰覆蓋之患、又捄形體四大諸入、越於聲聞緣覺之乘因此逮得無所從生法忍、發起一切眾生國土諸所宜法、便得超出諸菩薩行不可稱限、稱舉一切諸菩薩行、以無妄想入如來地、以一聖慧普知三世、平等神通靡不救濟，是為菩薩十事解脫。菩薩住此，開化眾生，使之無上。」

[0627a07] 於時頌曰：

「以度欲塵勞、　　邪見、諸五陰，
　四大諸種類，　　貪身之患難。
　越聲聞、緣覺，　　逮無從生忍，
　稱舉眾生土，　　菩薩無量行。
　開士之所修，　　入如來之地，
　超出眾妄想，　　神達解三界。

[0627a14] 「菩薩苑囿有十事。何謂為十？樂於生死，未曾惡厭。好化眾生，性無所著。處於一切眾想之地，啟受大行。常喜嚴淨諸佛世界，住己處所。志在諸魔、婇女、宮殿悉能降化，宮臺閣故，敬所說法。如所聞法，思惟知義，觀察歸趣，六通無極、四恩攝行、三十七品道慧之法為菩薩園，是己嚴父、所可遊居。如來十力、四無所畏、十八不共，取要言之，一切佛法為菩薩園。未曾復思他奇異法，一切菩薩所現變化、建立娛樂為菩薩園。轉於法輪，無自大律，而謹慎行，無所違失，一切發心不離正覺，普現群黎為菩薩園。然其法身皆遍十方諸佛世界，菩薩所行猶如虛空，是為菩薩十苑囿也。

[0627a28] 「菩薩宮殿有十事。何謂為十？樂菩薩宮，心不迷惑；十善章句、功德慧業，好積累是乃為菩薩宮；開化欲界眾生之類，修四梵行慈悲喜護；菩薩由此訓誨色界群黎之品往生淨居諸天宮殿；菩薩由此消滅一切塵勞諸穢到無欲色天；至其宮殿，訓誨大難，不閑群黎令其退還；或時生於雜穢境界，菩薩以是樂受其處，拔濟一切貪欲眾生；菩薩有樂現於後宮、婇女、男女，宿世曾興福行同故，由是教化四方四域諸帝、梵、釋、四天王；菩薩由此勸化凶危，計有常人使捨亂意，處於一切諸菩薩業，念化長故，自恣馳騁，遊戲神通；菩薩常皆一心脫門三昧正受，以慧開化而娛樂之，以一切智、無上正真諸佛之典斷眾罣礙，施一切法而得自在，得為國主，尊豪由己。菩薩樂此如來十力以為遊居，是為菩薩十宮殿也。

[0627b16] 「菩薩有十遊觀。何謂為十？意自好喜觀諸章句；所履跡行志意觀察，善權方便；其所住處輒得在諸佛足下，聞法啟受，意樂十方；心普周遍，敬諸菩薩，神足變化現無限門；化於眾生身意所惑，而奉定意一三昧門，則得普入諸定意門；處諸總持，一切所聞便能受持，未曾忽忘；以此總要為眾生演，使令歡然；樂於辯才，以一章句無央數劫諮嗟美辭，談言說事無能斷辭；志最正覺，而為眾生示現若干身形、無量品門；慕轉法輪，化諸異學，令諮受法；是為菩薩十遊觀也。

[0627b27] 「菩薩有十嚴淨。何謂為十？其力鮮明，故能獨步；無畏、清淨，無能過者；其義皎然，所演辭意無央數劫談言之事無能妨廢，其法清淨；能演八萬四千法藏，經言清和，不忘一義；所願微妙，一切菩薩不捨所誓；其行鮮潔，班宣聖賢諸正雅訓，莊嚴剎土；以一音聲普告十方如一剎土，己場清淨遍諸佛土；興以道雲、雨法甘露，建立正教，蠲除一切有為妄想、馳逸之行，無慢，清淨；以一體而現眾生身，教訓一切，精勤不惓，夙夜務求諸通敏慧，示無數諸力、無畏像；是為菩薩十清淨也。菩薩住此，普得一切諸佛嚴淨。

[0627c10] 「菩薩有十事心不動。何謂為十？一切所有施無所愛，其所施者悉以清淨而心不動；思惟明察諸佛深法，奉敬諸佛，承事自歸，專精無量；慈念眾生，未曾瞋恨，不捨一切蚑行、喘息、人物之類；求諸佛法未曾懈廢，一切眾生不可稱計；行菩薩業，無央數劫不近、不遠，為菩薩行未曾退轉，無塞、無闡；又，其菩薩本生信心，有所修行，無量清淨；其清淨者，離垢解明，慇懃修行，奉敬諸佛；棄所貪身，無所慕樂而為儔匹，逮大踊躍無極之歡；篤信為導，歸一切智，應其章句，究竟成就諸菩薩教；修行訓誨，其所聞信無所謗毀，煩惋變業，其心不動；是為十事菩薩心不動。而能住此，便即逮知諸通敏慧。

[0627c24] 「菩薩有十事心無所捨。何謂為十？逮成諸佛最正覺道，故曰不捨。教化眾生使從法律，無所遺棄；隨諸佛教，不廢訓誨；從諸善友，依附自歸而不違遠；普詣佛國，稽首跪拜如來、至真，不捨禮節；常求一切功勳之法，不捨大乘；敢值佛世，淨修梵行；奉護禁戒，終不毀犯；隨諸菩薩勤修道業，不以懈廢；慕求如來訓誨之義，隨時執持，諮受不忘；習諸菩薩本所行願，皆念思惟，通諸佛教；是為十事菩薩心無所捨。

[0628a05] 「菩薩觀慧有十事。何謂為十？觀一切法，分別章句隨時演說；察於三世眾德之本而為說法；視諸菩薩所行本際而開化之；瞻諸法門達其根原；亦覩諸佛所建立業；觀眾總持，以惠法門而用歸之；亦以明智普察世間；視諸法界，順慧而入；瞻知十方，慧無思議；覩諸佛慧，處了世界聖明無量；是為菩薩觀於十慧。

[0628a13] 「菩薩講法有十事。何謂為十？宣說諸法皆從緣起；名一切義，悉令歸趣，以積志行；演諸所有亦如幻化；又宣諸法皆亦本空；論議諸經，中間曠絕而無崖底；諸所有業悉無所著；又說諸法強如金剛，一切諸義如來所暢；又說眾業寂寞憺怕；又演諸法悉無所生；講一切法等一本淨，說無合成；是為菩薩講法十事。

[0628a21] 「菩薩清淨有十事。何謂為十？其性本淨而無沾污；除去狐疑、猶豫之結，令其鮮明；棄諸沈吟、六十二見，所行威儀而修禮節；好樂普智、諸通敏慧，所分別辯巍巍清淨；勇猛皦然，四無所畏；修菩薩行，一切遊居悉無瑕疵；勸諸菩薩願願修習；行無穢濁，百功勳相三十有二；大士之業求於無上正真之道；歸清白法，嚴淨一切眾德之本淨；是為菩薩十清淨也。菩薩住此，得成諸佛無上清淨。「菩薩印有十事，菩薩大士由是所印具菩薩慧，疾成無上正真之道，為最正覺。何謂為十？「菩薩悉知萬物皆苦——苦復苦、惱復惱、愛別離苦、怨會之苦。雖遭此難，勤求佛法，心不動搖、亦不違捨。

[0628b05] 「菩薩之行，不恐、不畏、亦不懷懅，不捨本願，不廢大智、一切敏達，心不違佛道業之要。

[0628b07] 「愚癡凡夫自己塵勞、恩愛之戀、修不善本、罵詈菩薩、毀辱輕易、演麁獷辭、瓦石打擲、加以刀杖，菩薩遭此故求佛法，未曾厭廢菩薩之行。

[0628b10] 「常行忍辱，多懷仁和，隨經典教亦勤忍辱，具足正行。

[0628b11] 「又，其菩薩班宣諸佛深妙之法，處一切智使入己慧，悉具所生，化令眾人歡喜愛法。

[0628b13] 「又，其菩薩觀其體慧，致仁和性，興普智心：『吾當成佛無上正真之道，為最正覺。』觀察眾生馳騁周旋五趣之難、憂惱悁悒，使發道心、歡喜悅豫、加大篤信、忻然如是、堅固精進。

[0628b17] 「又，其菩薩入於如來無邊際慧，不越境界。如來聖明不可稱限，聞諸佛、世尊班宣經道亦無崖底。不限佛智，於諸文字不生增減，分別諸義，不犯佛教。

[0628b20] 「又，其菩薩愛樂無上正真之道，好喜深義，至於微妙無極之慧。以與若干崇於無上，慇懃戀悵，未曾違遠。一切魔眾及與官屬、其諸異學、諸外讎敵無敢當前，未曾廢捨一切智心。菩薩所行饒益如是，終不迴還。

[0628b25] 「又，其菩薩行道之時無所恐畏、不惜身命，發通慧心修一切智以為元首，皆得諸佛光明照耀，不捨道義、不遠善友。

[0628b28] 「又，其菩薩見族姓子、若族姓女志學大乘，使勤修行、慕諸佛法，勸立德本、受一切智，未曾休廢。

[0628c01] 「又，其菩薩其所遊居等心眾生，亦復平正智慧，為諸群萌班宣經典，普至無上正真之道，趣不退轉，興大慈悲。

[0628c03] 「又，其菩薩計諸過去、當來、現在佛思惟為一，以諸德本奉啟諸佛，未曾斷絕觀諸敏慧。是為菩薩十印。以是印故，疾成正覺，印無上法。「菩薩慧光有十事。何謂為十？菩薩大士必當逮成無上正真之道，以佛道照於一切；常見諸佛、平等正覺；了知眾生終沒所生；明識一切經典法品；發菩薩心，常習善友；分別所積眾德之本；解智所印，常見諸佛；曉了開化眾生之類；立如來地，宣無思議法門道堂；識解諸佛隨時建立，普能備具諸度無極；是為菩薩十慧光明。

[0628c15] 「菩薩有十事行無量一切眾生、聲聞、緣覺。何謂為十？

[0628c16] 「於是，菩薩修本際行，不備諸願終不取證。

[0628c17] 「又，其菩薩殖眾德本，發心勸助一切法界，不著諸法。

[0628c18] 「又，其菩薩行道之時，察諸所行猶如幻化，諸法寂然而不迷惑；諸佛亦然。

[0628c20] 「又，其菩薩去諸眾生妄想之著，於無數劫修菩薩行、具足大願，不起疲懈。

[0628c21] 「又，其菩薩奉行諸法悉無所著，諸法自然悉亦寂靜亦不滅度，要當備悉一切智教。

[0628c23] 「又，其菩薩知諸妄想及無想願，宣無數劫所從本末真諦之行。

[0628c25] 「又，其菩薩解一切法悉無所有，雖解空無，不廢道行，求諸佛法。

[0628c26] 「又，其菩薩發意之頃普入三界，亦悉普解三世之義，其心所達，中間逈絕，靡所不通。

[0628c28] 「又，其菩薩用一人故在生死難，無央數劫行菩薩法，而建立志於一切智，如為一人忍諸勞惓；為諸眾生亦復俱然，終立之大道不懈廢以為勞厭當來之苦。「又，其菩薩備菩薩行，不肯速取無上正真之道。為一切故，周旋塵勞，開化饒益無數眾生，使立佛道。是為菩薩十無量行。菩薩住此疾成正覺。

[0629a07] 「菩薩有十事，心不怯弱發其道心。何謂為十？

[0629a08] 「菩薩自念：『一切諸魔及眾魔天當見降伏，心不怯弱；當以正法，諸外異道為我降伏，身當歡悅諸眾生界，心不弱劣。』具足一切諸度無極，備悉法界。

[0629a11] 「為眾生故，積累合集具功德品。其無上正真道者為大精進，雖為難辦，亦為大業。意菩薩行，不以怯弱開化一切眾生境界，順使隨律，為尊勸誨。

[0629a14] 「十方世界形貌各異、其被服者無央數種，菩薩入中從其所樂，在於其中成最正覺。

[0629a16] 「又，其菩薩心自發念：『吾所曾學修菩薩行皆從己出，若來求索手、脚、耳、鼻、肌肉、骨、髓、妻、子、男、女、象馬車乘、國邑城郭、眷屬、走使悉能施與，不逆人意。』以見眾人來有所求索，發心之頃恣其所樂，不起患厭。其身欲安一切眾生而懷愍哀，既有所施，無所希望，大哀為首，歸無極慈，不以為怯。

[0629a23] 「又，其菩薩遵修其行。諸在三界、諸佛法者、眾生佛土、群萌諸世，虛空境界、諸法音聲，悉為寂然，歸趣滅度。

[0629a25] 「諸法漸漸，一念之頃了平等應，分別解之，成最正覺。

[0629a26] 「悉趣譬喻，勸助神通，修行造證，無念、不念，不令別異。無若干行而節度之，使無財業、無造因緣，不為分異、亦無不分。

[0629a29] 「為無數法所作不過，以無二慧曉了諸二、以無想慧解諸有想、以無念慧識知諸念、無若干慧曉了若干、以無限智曉諸少明、以度世智明曉世俗一切所行、以世聖光開化方俗闇冥諸塞。「無過去智，悉能分別諸過去世；歸無人地，明識一切眾生境界。出諸倚著，遊行所作合集眾行，明識一切諸究竟慧，解諸究暢、解諸不暢。以純淑慧開解塵勞，而分別知無盡本際，開化諸盡，曉了法界，為第一智。

[0629b09] 「其身普現十方世界，入於無數音聲言教，從其無限而宣訓誨。一自然慧入無自然，一聖明行伸敘所修、現若干行。一切諸法悉不可得，解此義者以致無極，示現變化。示現變化成最正覺，至於大慧顯大神足，則以普智感動興行化諸群黎，是無怯弱。是為菩薩十無怯弱。

[0629b17] 「菩薩有十事心如大山。何謂為十？

[0629b17] 「於是，菩薩常修精進，專志思惟諸通敏慧。

[0629b18] 「又，其菩薩觀一切法本淨如空，而解諸法悉從顛倒。無央數劫修菩薩行，興發其心，豐盛一切清白之法；解知如來無量慧義，以能奉行諸清白法。「菩薩興發諸佛經道，平等清和，順善親友。所因發心，不懷疑結；尊敬經典，不當念異。法于餘業，唯當恭恪、謙下卑順，一切所有施無所悋，漸近道法。

[0629b25] 「菩薩愍哀一切眾生，忍諸憂患、眾苦之惱。假使遭遇危身之患、失命之難、罵詈毀辱、刀杖加形皆能忍之，不懷慼悒、定心不亂、不起瞋恨。懷無極慈愍念群黎，被大德鎧而不退還，不廢道意益加慇懃。興無極哀，其哀益廣。所以者何？佛子當知：菩薩所行一切諸法皆因由生。具足護行如來、正真，曉了諸法，忍辱仁和以為豪位。

[0629c03] 「菩薩大士修大功德，威神巍巍。若在天上，諸天中尊；若在世間，人中位高，面像端政，勢力第一，眷屬強盛，所欲自由；若為帝主，無極貴姓，功勳無限，智慧廣遠。

[0629c07] 「不好愛欲、不以財賄，眷屬自在，用為安隱；唯愛道法，喜法、樂法、慕法、求法，以法為室、因法得護、自歸於法、因法得度、常求法義、以法為樂、思惟經典。以是比像而得安居，不隨魔教。所以者何？若有菩薩發意之頃，蠲除眾生、吾我魔界，使住佛境。「又，其菩薩精進如是，無央數劫修菩薩行，自知如此：『吾於今日逮學無上正真之道，不恐、不畏、亦不懷懅。修菩薩行，有斯行已，吾今當成最正覺道，然於來世無央數劫修菩薩行自知見之。』

[0629c17] 「又，覩異學難化難療、無反復心、不識報恩，欲教此眾故被德鎧，遊在眾生而得自在，見凶惡眾不以為厭，不憎惡人、塵欲之故而退還也。

[0629c20] 「又，其菩薩不信仰人，發大道意：『吾以是行合集菩薩，身獨當辦，不須他人。於當來劫奉開士法，以己志行具諸佛法，興心存在無上大道。』以唯願樂開化眾生、樂化眾生；信菩薩行，自淨志性亦能復淨他人性行；解深境界亦復分別他人土地，去來今佛合一境土。

[0629c26] 「又，其菩薩不見諸法，亦復不覩諸菩薩行，不觀備悉諸開士義，亦復不見教眾生義，亦復不察奉諸佛法、亦復不見當逮無上正真道法已成、今成、方當成者，亦復不見班宣經道不得說者、亦無講者。

[0630a01] 「菩薩大士不從大道而退還耶。所以者何？佛子當知：是生菩薩因求諸法成最正覺。行一切法不隨倒見，益加精勤遵習德本，所行清淨，具足智慧。一發心頃，功勳、名德日新增益，不恐、不畏、亦不懷懅，因疾成無上正真之道。是為十事心如大山。

[0630a08] 「菩薩有十事慧如江海，入無上道。何謂為十？「入於眾生無量境界。

[0630a09] 「又，其，佛子！菩薩普遊十方諸佛境界，以大宮殿入於聖室，習無思想。「又，其菩薩修治無量一切空界，遊於虛空而無罣礙。十方寂然，如水、如網，以普平等。

[0630a12] 「又，其菩薩善入法界而遊無為。所入無斷，不計有常；所入無際，無造、無滅。曉了所入，靡不周至。

[0630a15] 「又，其積眾德本自歸過去、當來、現在諸佛、世尊，菩薩、法師、聲聞、緣覺、諸凡夫士亦於其所而造德本。復勸眾人：以是德本，去來今佛成正覺時——已成、今成、方當成者——去來今佛班宣經道——以說、今說、方當說者——彼眾生類諸啟受法——已成至道、意欲向道、方得道者——教化眾生。此諸德本合斯眾善，勸助一切，不求望報，於今現世不發疲厭。

[0630a23] 「又，其菩薩一一發意入過去世、遊無數劫，於一一劫見百億佛；若干無數不可計會、不可思議百千億劫，其所徹覩不可譬喻。入興佛世超過諸喻，亦觀諸佛眾會道場，為諸菩薩、聲聞說法。開化眾生，壽命短長所建立者而無所住。如於一劫所開度人，一切諸劫不可稱限。若於其劫世無佛時，菩薩知之，於其劫中應當修立大道德本，無能為勸開道教者然為講說。見去來佛純淑德本，入無量劫觀察其義，而無厭足入過去劫。

[0630b04] 「又，其菩薩入於當來，思惟觀察遊諸當來無量劫數：於何劫中當有正覺？何時無佛？當於何劫佛出於世？如來、至真多少之數？其號云何？出何佛土？其界名號、開化度脫、樂何眾生、壽命長短？豫覩無量不可計劫，不以勞倦。

[0630b09] 「又，其菩薩入於現在，觀十方界，班宣無際諸佛國土，分別方面，遐邇分數。諸佛思惟察其本末，得成無上正真之道。詣佛樹下，求取芻草，布地坐樹，降魔官屬。起入城邑、上於天上，廣說經義而轉法輪教誨眾生，現作佛事，成最正覺。釋梵勸助，捨其壽命至於無餘，至泥洹界而取滅度。流布經道，將護教訓，興隆法化，莊嚴廟寺，供養圖像，修法塔廟。念諸佛土，一一發心入於十方無數佛國，普察眾生皆見諸佛，聽所說法受、諷、誦、學，抱在心懷。選擇志行，進退有益，遍於十方，悉歸諸佛，不忘佛法。所以者何？達見諸法悉如夢耳。以是之故，供養如來一切所在。在在所生常在佛邊，自見其身奉敬如來，不貪己身、不著如來，不怙世界眾會道場、亦不希望聽聞經典。見在諸佛不以厭足，遊其佛土見十方佛亦復如是，無所希望。

[0630b26] 「又，其菩薩無央數劫供養奉事諸佛、世尊。於一一劫奉事歸命無限如來，從始現生皆由三世供養不廢，聲聞、菩薩、眷屬、群黨供養如來乃至滅度；滅度已後，奉敬舍利至於無極。布施所有，飽滿一切眾生境界。捨心所與不可思議，亦不想報、不見受者而有所取，愍哀之故，故供給耳。奉敬諸佛、施諸群黎，不用懈惓，如是比像歸命諸佛。不可計劫開化眾生，奉持法教，班宣經道，誘進群黎，使發無上正真道心。

[0630c07] 「復次，佛子！當知菩薩菩薩展轉相成，戒禁訓誨而奉道行、清淨之法，開化隨律，菩薩平等從其所生。志慕菩薩諸總持門，常覲諸佛無極大聖。求諸法師，恭敬稽首，諮受諷誦，未甞懈廢。攝護眾生，所學究竟，為諸群黎頒宣經道，化無限眾。發於無上正真之道，立不退轉，淨諸佛法，心念普智、諸通慧義，修諸佛法，於無數劫眾行備悉。是為菩薩十事如海成最正覺。」

度世品經卷第二

【經文資訊】大正藏第 10 冊 No. 0292 度世品經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA