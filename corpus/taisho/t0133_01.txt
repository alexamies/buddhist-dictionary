頻毘娑羅王詣佛供養經

西晉沙門釋法炬譯

[0855c06] 如是我聞：

[0855c06] 一時，婆伽婆在舍衛城祇樹給孤獨園，與大比丘眾千二百五十人俱。為人敬仰悉來供養，比丘、比丘尼、優婆塞、優婆夷，大王大子群臣下至人民，悉來供養，具衣被、飲食、床臥、疾瘦醫藥。爾時，世尊名德遠聞，如是世尊、如來、至真、等正覺、明行成為、善逝、世間解、無上士、道法御、天人師、佛、世尊，為眾生說法，初善中善竟善，義甚深遠具諸梵行。

[0855c13] 爾時，摩竭王頻毘娑羅告諸群臣：「汝等嚴駕羽葆車，所以然者？我欲往迦尸拘薩羅國，問訊世尊禮拜承事，世尊出世甚難，值亦甚難遇，如來時時出世，譬如優曇鉢華時乃出世，世尊亦復如是，亦甚難遇。」對曰：「如是大王！」爾時，群臣聞摩竭國王頻毘(顏色)娑羅(端正)教，便嚴駕羽葆車，往詣王頻毘娑羅所，便白王言：「車已嚴駕，今正是時。」爾時，摩竭王頻毘娑羅乘羽葆車，群臣人民前後圍遶，從羅閱城出，以王威力漸漸往詣迦尸拘薩羅，至舍衛城祇樹給孤獨園。乘車至城門從車下步，往詣祇桓至如來所，猶如剎利王捨五威儀，頭面禮世尊足，以手摩抆世尊足，自稱姓名：「我是摩竭國頻毘娑羅王中之王，是頻毘娑羅王。」

[0855c27] 爾時，世尊告頻毘娑羅王：「汝是大王剎利豪族，我是釋子出家學道，於此色身眾德具足，乃屈大王至我所，問訊起居康強叉手承事。」

[0856a01] 王白世尊曰：「蒙世尊恩，我亦見剎利有智慧多聞者，婆羅門有智慧者，長者有智慧者，沙門有智慧者，各共論義。我以此論盡往問沙門瞿曇，若彼沙門瞿曇答以此論者，我等以此論答；若瞿曇沙門不答此論者，亦當共論義，便往至世尊所。」爾時，世尊與說法，從世尊聞法，不復問論義，況當有所難？便歸命世尊、法、比丘僧，是謂世尊身有功德說微妙法知時之行。是時得等三歡喜，於世尊所復有恭敬，大聲聞眾行皆清白，戒成就，三昧成就，智慧成就，解脫成就，解脫見慧成就，所謂四雙八輩。是謂世尊聲聞眾可敬可貴為第一尊，是世間人民無上福田，是謂第三歡喜於三耶三佛所。

[0856a15] 爾時，摩竭國王頻毘娑羅，從佛聞微妙法，聞微妙法已白世尊言：「願如來，受我三月請，遊羅閱城，當供養衣被飲食床臥具病瘦醫藥及比丘僧。」爾時，世尊默然受頻毘娑羅王請。爾時，摩竭國王頻毘娑羅王，見世尊默然受請，便歡喜踊躍不能自勝，即從坐起頭面禮世尊足，右遶三匝便退而去，祇桓門乘羽葆車，還詣羅閱祇城自宮殿所。

[0856a22] 爾時，摩竭國王頻毘娑羅，勅諸大臣人民：「卿等善聽！我欲請世尊於此三月及比丘僧，供養衣被飲食床臥具病瘦醫藥，汝等各相勸率。」答曰：「如是大王！」爾時，摩竭國王頻毘娑羅，在獨處坐便作是念：「我有資財能有所辦，欲盡形壽供養世尊衣被飲食床臥具病瘦醫藥及比丘僧，當率勸大臣人民。」爾時，摩竭國王頻毘娑羅，即日勸率諸大臣：「我向者在獨處坐便生是念：『我有資財能有所辦，欲盡形壽供養世尊，衣被飲食床臥具病瘦醫藥及比丘僧，我應勅群臣人民。』卿等！隨其種類請佛及比丘僧，汝等長夜受報無窮。」答曰：「如是大王！」群臣人民從王聞教已。

[0856b06] 爾時，世尊遊在舍衛城，便出人間遊行，與大比丘眾千二百五十人俱，漸往詣羅閱祇。爾時，世尊住竹林迦蘭檀園，與大比丘眾千二百五十人俱。爾時，摩竭國王頻毘娑羅，聞佛至羅閱祇城，住竹園迦蘭陀所，與大比丘眾千二百五十人俱。爾時，王頻毘娑羅勅諸群臣，速嚴駕羽葆車，往詣迦蘭陀所問訊世尊。爾時，群臣聞摩竭國頻毘娑羅勅，便往嚴駕羽葆車，白頻毘娑羅曰：「車已嚴駕，今正是時。」爾時，摩竭國王頻毘娑羅便乘羽葆車，群臣人民前後圍遶，以王威勢出羅閱城，往詣竹園迦蘭陀所，便下車步入迦蘭陀詣世尊所。猶如剎利王有五威儀，謂劍、金屣、蓋、天冠、珠柄拂，皆捨一面，頭面禮世尊足在一面坐。爾時，摩竭國王頻毘娑羅白世尊言：「自還國已來在獨處坐便生是念：『我典此國界所有資財能有所辦，欲盡形壽供養如來及比丘眾，衣被飲食床臥具病瘦醫藥，亦當勸率臣人民使得蒙度，使長夜得離三塗永處安隱。』」爾時，世尊告摩竭國王頻毘娑羅：「善哉善哉！大王！為眾生故發弘誓意，欲安隱眾生，義理深遠天人得安。」爾時，世尊為摩竭國王頻毘娑羅說微妙法，勸樂令聞皆令歡樂。

[0856b29] 爾時，摩竭國王頻毘娑羅，從佛聞微妙法發歡喜心，即從坐起禮世尊足，遶佛三匝即退而去，出迦蘭陀門還自乘車，詣羅閱城入自宮裏坐其殿上。即其日辦具甘饌飲食若干種味，即其日為佛比丘僧敷眾坐具，手執香鑪昇高樓上東向叉手，至心念世尊，亦自思惟今時已到，願世尊知時見顧。

[0856c07] 爾時，世尊知時已到，便著衣持鉢，比丘僧前後圍遶，入羅閱城往詣摩竭國王頻毘娑羅宮。到已諸比丘僧各次第坐。爾時，摩竭國王頻毘娑羅，見佛比丘僧坐已定，自手執若干種甘饌飲食，飯佛及比丘僧，見世尊飯已攝鉢，更敷小床在如來前坐。爾時，世尊為摩竭國王頻毘娑羅，說微妙法漸漸共議。所謂論者，施論、戒論、生天論，欲穢濁漏為大苦，出家為要。爾時，世尊知王心歡喜不能自勝皆悉柔和，猶如諸如來所應說法，苦習盡道，爾時，世尊具為王說微妙法。

[0856c17] 爾時，二百五十婇女，即於坐上逮法眼淨，彼已見法得法，選擇諸法奉持諸法，無疑猶豫希望已斷，得無所畏及所應學法，歸依佛法眾受持五戒。爾時，世尊見王頻毘娑羅聞微妙法歡喜奉持。爾時，世尊便說此偈：

「祠火最為首，　　詩頌亦為首，
　王為人中首，　　眾流海為首。
　眾星月為首，　　光明日為首，
　上下及四方，　　諸所生品物。
　天上及世間，　　佛最無有上，
　欲求種德者，　　當求於三佛。」

[0856c29] 爾時，世尊以此偈為王說，即從坐起便退還去。

頻毘娑羅王詣佛供養經

[0857a03] 右一經，經名譯主諸藏皆同，而其文相，國本、宋本全同，丹本大別，似未知去取。今按《開元錄》云：「此經與《增一阿含經》第二十六卷〈等見品〉，同本異譯。」撿之國、宋二本，與彼全同，即是彼經中抄出耳，何為異譯耶？意者宋藏失法炬譯本，遂抄彼本部為此別行，然彼《增一》即東晉瞿曇僧伽提婆譯，既抄彼經，而云法炬譯者何耶？況凡是抄經非異譯者，《開元錄》中曾被刪去，此何獨存耶？故今以丹藏為真本云。

【經文資訊】大正藏第 02 冊 No. 0133 頻毘娑羅王詣佛供養經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA