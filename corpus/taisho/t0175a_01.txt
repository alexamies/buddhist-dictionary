佛說睒子經

西秦沙門聖堅奉　詔譯

[0438b10] 聞如是：

[0438b10] 一時，佛在比羅勒國，與千二百五十比丘俱，及眾菩薩、國王、大臣、人民，長者、居士、清信、士女不可稱計，一時來會。

[0438b12] 佛告諸比丘：「皆悉寂靜定意聽！我念前世，初求得菩薩道時，戒行普慈，精進一心，智慧善權方便不可稱說，諸天、龍神、帝王、人民無能行者。」

[0438b15] 阿難聞佛所言，更整衣服，長跪白佛：「願欲聞之。」

[0438b16] 佛告阿難：「乃往過去無央數世，時有一菩薩名曰慈慧，救濟群生，常行四等心，度世危厄，愍育苦人。於是，處在兜率天上教授天人。常以晝夜各三時三昧定意，思惟三界，照觀十方天下、人民善惡之道。孝養父母，敬奉三尊，供侍師長，修諸功德，皆悉明見，五道分明。

[0438b22] 「時，迦夷國中有一長者，孤無兒子，夫妻兩目皆盲，心願入山求無上慧，修清淨志信樂虛閑。菩薩念言：『此人發意欲學妙道，而兩目盲無所視見，若入山者或墮溝坑，或逢毒虫所見危害，若我壽終當為作子，供養父母終其年壽。』即便往生盲父母家，為其作子。父母歡喜愛之甚重，本發道意欲行入山，以生子故，便樂世間。子年七歲號字曰睒，睒至孝仁慈，奉行十善：不殺、不盜、不婬、不欺誑、不飲酒、不妄語、不嫉妬、信道不疑、晝夜精進，奉侍父母如人侍天，言常含笑不傷人意，行則應法不妄傾邪，於是父母即大歡悅，無復憂愁。

[0438c05] 「睒年過十歲，睒自長跪，白父母言：『本發大意欲入深山，求志虛寂無上之道，豈以子故而絕本願。人居世間無常百變，命非金石對至無期，願如本意宜本先志，自隨父母俱共入山，侍養之宜不失時節。』父母報睒：『子之孝順天自知之，不違本誓，便即入山。』睒以家中所有財寶，皆大布施諸貧窮者，便與父母俱共入山。

[0438c13] 「睒到山中，以柴草作屋，施置床蓐，不寒不熱恒得其宜。入山一年眾果豐實，食之甘美，泉水涌出清而且涼；池中蓮華五色精明，栴檀雜香，樹木豐盛，香氣倍常。飛鳥常集，奇妙異類，皆作種種音樂之聲，娛樂父母；師子、熊羆、虎狼、毒蟲，慈心相向無相傷害。食草飲水無復恐懼，麞鹿、眾鳥皆來附近，與睒音聲共相哀和娛樂之音。睒至孝慈，蹈地常恐地痛，天、神、人、鬼皆來擁護此三道人；三道人者，一心定意，無復憂愁。

[0438c22] 「睒常與父母取百種果以食父母，泉水無乏。時，父母渴欲得飲水，睒被鹿皮衣提瓶行汲水，麞鹿、眾鳥亦往飲水，不相畏難。時，有迦夷國王入山射獵，王見水邊有諸群鹿，放弓射之。箭誤中睒，正射其胷。被毒箭已，舉身皆痛，便大呼言：『誰持一箭殺三道人？』王聞人聲，即便下馬往到睒前，睒謂王言：『象坐牙死，犀坐其角死，翠坐其毛，麞鹿坐皮肉，我無牙角、無毛、無皮肉不可噉，今有何罪橫見射殺？』王問睒言：『卿是何人？被鹿皮衣與禽獸無異。』睒言：『我是王國中人，與盲父母俱來學道二十餘年，未曾而為虎狼毒蟲所見枉害，今我便為王所射殺。』

[0439a05] 「當爾之時，大風暴起，吹折樹木，百鳥悲鳴，師子、熊羆、走獸之輩皆大號呼，動一山中；日無精光，流泉為竭，眾華萎死，雷電動地。時，盲父母即自驚起曰：『是何變異？睒行取水經久不還，將無為毒蟲之所害耶。禽獸悲鳴，音聲號呼不如常時，風起四面樹木摧折，必有災異。』時，王怖懅大自悔責：『本射眾鹿誤相中傷，射殺道人其罪甚重，坐貪少肉而受此殃，願以珍寶以救子命。』

[0439a15] 「時，王便前欲拔出箭，箭深不出，百鳥禽獸四面雲集，皆大號呼動一山中。王益怖懅，支節皆動，睒語王言：『非王之過！自我宿罪緣對所致，我不惜身，但念我盲父母耳，年既衰老，兩目復盲，一旦無我，亦當終沒，無瞻視者，以是之故，自懊惱耳。』當爾之時，諸天、龍、神皆為肅動。王又重言：『我寧自入地獄之中，自受此罪，使睒身活。』長跪向睒悔過陳言：『若子終沒，我不還國，便住山中，供養卿盲父母，如卿在時，勿以為憂，諸天、龍、神皆當證知，不負此誓。』

[0439a25] 「睒聞王誓：『雖被毒箭，心喜意悅雖死不恨，以我父母累王供養，王當罪滅，得福無量。』王曰：『卿當語我父母之處，及子未死吾欲知之。』睒即指示：『從是徑去，去此不遠當見草屋，我之父母在其中止。王徐徐往，勿令父母驚動怖懅，以善方便解語其意，王當為我上白父母，無常今至，當就後世。我不惜命，念盲父母年既衰老、兩目復盲，一旦無我無所依仰，以是懊惱自酷毒耳。我死自分宿罪所致，無可得脫，今自懺悔，從無數劫有身以來，所行眾惡，於此罪滅，願與父母世世相值，不相遠離，當令父母終保年壽，勿有憂患，天龍、鬼神常隨護助，災害消滅，所欲應意，無為自然。』

[0439b09] 「王將數人詣父母所，王去之後，睒奄死矣。百鳥、禽獸四面雲集，皆大號呼，遶睒尸，上舐是胸血。盲父母聞此音聲，益怖彷徉而住。王行駛疾，觸動草木，肅肅有聲，父母驚言：『此是何人？非我子行。』王言：『我是迦夷國王，聞盲道人在山學道，故來供養。』盲父母言：『枉屈大王來相慰勞，遠臨草野，王當疲極體安隱不？宮殿夫人、太子、官屬皆安善不？風雨和調五穀豐不？隣國人民不相侵害耶？』王答道人：『得蒙尊恩，常自平安。』又更問訊盲父母：『在此山中勞大勤苦，樹木之間，甚難為止，自安隱不？』盲父母言：『蒙大王恩，常自安隱，我有孝子，字名曰睒，常取果蓏泉水無乏；我有草席，王可就坐，果蓏可食。睒行取水，正爾來還。』

[0439b23] 「王聞盲父母言，又大傷心，涕泣其言：『我罪實重，入山射獵，遙見水邊有諸群鹿，引弓射之，箭誤中睒；道人子睒已被毒箭，其痛甚酷，今故自來語道人耳。』父母聞之，舉身自撲，如太山崩地為大動，號哭仰天，自陳訴言：『我子睒者，天下至孝，無有能過，蹈地常恐地痛，有何罪故而射殺之？向者，大風卒起，吹折樹木，百鳥悲鳴，皆大號呼動一山中。我在山中二十餘年，未曾有此災異之變，而我子睒取水不還，恐當有故，諸神皆驚，肅肅而動。』母便涕哭，不肯復止，父言：『且止！人生世間，無有不死？無常對至，不可得却。』但問王：『睒為射何許，今為死活？』王以睒語向父母說，其盲父母聞王此語，又大感絕：『一旦無子，俱亦當死。大王！今者牽我二人往子尸上。』

[0439c08] 「王即牽盲父母往到尸上，父抱其頭，母抱兩脚著其膝上，各以兩手捫摸睒箭，仰天呼言：『諸天、龍神、山神、樹神，我子睒者，天下至孝，是諸天龍、鬼神所知。我年已老，目無所見，身代子死，睒活不恨。』於是，父母俱共誓言：『若睒至孝天地所知，箭當拔出，毒痛當除，睒應更生。』

[0439c15] 「於是，第二忉利天帝座即為動，以眼見此二盲道人抱子號呼，乃聞第四兜率天上，釋梵四王從天上來，如人屈伸之頃，來住睒前，以神妙藥灌睒口中，藥入睒口，箭拔毒出，更生如故。父母聞睒以死更生，兩目皆開，飛鳥、走獸皆大歡樂之音，風息雲消日為重光，流泉涌出清而且涼，池中蓮華五色精明，栴檀雜香，樹木光榮香倍於常。時王歡喜不能自勝，禮天帝釋，還禮父母及子睒者：『願以一國所有財寶，俱上道人自相供養，令我罪滅永無有餘。』

[0439c26] 「睒語王言：『欲興福者，王但還國，安慰人民，當令奉戒，王勿射獵橫殺無辜，身不安隱，壽終當入泥犁之中。人居世間恩愛暫有，別離久長不得常在。王宿有福今得為王，莫憍自在，以自在故，造無量惡，後入惡道，悔之何益。』王答：『如教。』隨王獵者，見睒死已，得天神藥死而更生，父母眼開神變如是，悉奉五戒、修行十善，死得生天，無入惡道。」

[0440a05] 佛告阿難：「諸來會者，宿命睒者，吾身是耶；盲父者，閱頭檀王是；盲母者，今王夫人摩耶是也；迦夷國王者，阿難是；天帝釋者，彌勒佛是。」

[0440a08] 佛告阿難：「吾前世時，為子仁孝、為君慈育、為民奉敬，自致得成為三界尊。」

[0440a09] 佛說經已，時諸菩薩、比丘、比丘尼、優婆塞、優婆夷莫不歡喜，作禮而去。

佛說睒子經

【經文資訊】大正藏第 03 冊 No. 0175a 睒子經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA