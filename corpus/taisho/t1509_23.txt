大智度論初品中十想釋論  第三十七  (卷二十三)
聖者龍樹造

後秦龜茲國三藏鳩摩羅什譯

[0229a07]  【經】

[0229a07]  「十想：無常想、苦想、無我想、食不淨想、一切  世間不可樂想、死想、不淨想、斷想、離欲想、盡想。」

[0229a09]  【論】

[0229a09]  問曰：

[0229a09]  是一切行法，何以故或時名為「智」？  或時名為「念」？或時名為「想」？

[0229a10]  答曰：

[0229a10]  初習善法，  為不失故，但名「念」；能轉相、轉心故，名為「想」；  決定知，無所疑故，名為「智」。

[0229a12]  觀一切有為法  無常，智慧相應相，是名「無常想」。一切有為法  無常者，新新生滅故，屬因緣故，不增積故。

[0229a15]  復次，生時無來處，滅亦無去處，是故名無  常。

[0229a16]  復次，二種世間無常故說無常：一者、眾生  無常，二者、世界無常。

[0229a17]  如說：

「大地草木皆磨滅，　　須彌巨海亦崩竭，  
諸天住處皆燒盡，　　爾時世界何物常？  
十力世尊身光具，　　智慧明照亦無量，  
度脫一切諸眾生，　　名聞普遍滿十方，  
今日廓然悉安在？　　何有智者不感傷！」

[0229a23]  如是舍利弗、目犍連、須菩提等諸聖人，轉輪  聖王、諸國王，常樂天王及諸天，聖德尊貴皆亦  盡，大火焰明忽然滅。世間轉壞，如風中燈，
如險岸樹，如漏器盛水，不久空竭。如是一  切眾生及眾生住處皆無常故，名為無常。

[0229a28]  問曰：

[0229a28]  菩薩何以故行是無常想？

[0229a28]  答曰：

[0229a28]  以眾  生著常顛倒，受眾苦，不得免生死。行者  得是無常想，教化眾生言：「諸法皆無常，汝  莫著常顛倒，失行道時！」諸佛上妙法，所謂
四真諦，四諦中苦諦為初，苦四行中無常行  為初。以是故，菩薩行無常想。

[0229b04]  問曰：

[0229b04]  有人見  無常事至，轉更堅著。如國王夫人寶女從地  中生，為十頭羅剎將度大海，王大憂愁！智
臣諫言：「王智力具足，夫人還在不久，何以懷  憂？」答言：「我所以憂者，不慮我婦叵得，但恐  壯時易過。」亦如人好華好果，見時欲過，便大
生著。如是知無常，乃更生諸結使，云何  言「無常能令心厭，破諸結使」？

[0229b11]  答曰：

[0229b11]  如是見  無常，是知無常少分，為不具足，與禽獸見  無常無異。以是故，佛告舍利弗：「當具足  修無常想。」

[0229b14]  問曰：

[0229b14]  何等是「具足無常想」？

[0229b14]  答曰：

[0229b15]  觀有為法念念生滅，如風吹塵，如山上水  流，如火焰隨滅。一切有為法，無牢無強，  不可取、不可著，為如幻化，誑惑凡夫。因
是無常得入空門，是空中一切法不可得  故，無常亦不可得。所以者何？一念中生、住、滅  相不可得：生時不得有住、滅，住時不得有
生、滅，滅時不得有生、住。生、住、滅相，性相違  故無，是無故無常亦無。

[0229b22]  問曰：

[0229b22]  若無無常，佛  何以苦諦中說無常？

[0229b23]  答曰：

[0229b23]  凡夫人生邪見  故，謂世間是常；為滅除是常見故說無常，  不為無常是實故說。

[0229b25]  復次，佛未出世，凡夫  人但用世俗道遮諸煩惱；今欲拔諸煩惱  根本故，說是無常。

[0229b27]  復次，諸外道法，但以形  離五欲，謂是解脫；佛說邪相因緣故縛，觀  無常正相故解脫。

[0229b29]  復有二種觀無常相：一者、  有餘，二者、無餘。如佛說：「一切人、物滅盡，唯有  名在，是名有餘；若人、物滅盡，名亦滅，是名  無餘。」

[0229c03]  復有二種觀無常相：一者、身死盡滅，二  者、新新生滅。

[0229c04]  復次，有言：持戒為重。所以者何？  依戒因緣故，次第得漏盡。

[0229c05]  有言：多聞為重。  所以者何？依智慧故，能有所得。

[0229c06]  有言：禪定  為重。如佛所說，定能得道。

[0229c07]  有言：以十二頭  陀為重。所以者何？能淨戒行故。

[0229c08]  如是各各  以所行為貴，更不復懃求涅槃。佛言：「是諸  功德皆是趣涅槃分；若觀諸法無常，是為
真涅槃道。」如是等種種因緣故，諸法雖空而  說是無常想。

[0229c12]  復次，無常想，即是聖道別名。  佛種種異名說「道」：或言「四念處」，或言「四諦」，  或言「無常想」。如經中說：「善修無常想，能斷
一切欲愛、色愛、無色愛，掉、慢、無明盡，能除  三界結使。」以是故，即名為「道」。

[0229c16]  是無常想，或有  漏、或無漏——正得無常是無漏，初學無常是  有漏。摩訶衍中，諸菩薩心廣大，種種教化一
切眾生故，是無常想亦有漏、亦無漏——若無  漏，在九地；若有漏，在十一地。緣三界五受  眾。四根相應，除苦根。凡夫、聖人得。如是等
種種因緣，說無常想功德。

[0229c22]  「苦想」者，行者作  是念：「一切有為法無常故苦。」

[0229c23]  問曰：

[0229c23]  若有為法  無常故苦者，諸賢聖人有為無漏法亦應當  苦！

[0229c25]  答曰：

[0229c25]  諸法雖無常，愛著者生苦，無所  著者無苦！

[0229c26]  問曰：

[0229c26]  有諸聖人雖無所著，亦  皆有苦，如舍利弗風熱病苦，畢陵伽婆蹉  眼痛苦，羅婆那跋提  (音聲第一也)  痔病苦，云何言  「無苦」？

[0229c29]  答曰：

[0229c29]  有二種苦：一者、身苦，二者、心苦。  是諸聖人以智慧力故，無復憂愁、嫉妬、瞋恚  等心苦；已受先世業因緣四大造身，有老病、
飢渴，寒熱等身苦，於身苦中亦復薄少。如  人了了知負他債，償之不以為苦；若人不  憶負債，債主強奪，瞋惱生苦。

[0230a05]  問曰：

[0230a05]  苦受是  心心數法，身如草木，離心則無所覺，云何  言「聖人但受身苦」？

[0230a07]  答曰：

[0230a07]  凡夫人受苦時，心  生愁惱，為瞋使所使，心但向五欲。如佛  所說：「凡夫人除五欲，不知更有出苦法。於
樂受中，貪欲使所使；不苦不樂受中，無明使  所使。凡夫人受苦時，內受三毒苦，外受寒  熱、鞭杖等。如人內熱盛，外熱亦盛。」如經說：
「凡夫人失所愛物，身、心俱受苦，如二箭雙  射；諸賢聖人無憂愁苦，但有身苦，更無餘  苦。」

[0230a15]  復次，五識相應苦，及外因緣杖楚、寒熱等  苦，是名身苦；餘殘名心苦。

[0230a16]  復次，我言：「有為  無漏法，不著故非苦。」聖人身是有漏，有漏  法則苦，有何咎？是末後身所受苦亦微少。

[0230a19]  問曰：

[0230a19]  若無常即是苦者，道亦是苦，云何以苦  離苦？

[0230a20]  答曰：

[0230a20]  無常即是苦，為五受眾故說。  道雖作法故無常，不名為苦。所以者何？是  能滅苦，不生諸著，與空、無我等諸智和合
故，但是無常而非苦。如諸阿羅漢得道時，說  偈言：

「我等不貪生，　　亦復不樂死；  
一心及智慧，　　待時至而去！」

[0230a27]  佛取涅槃時，阿難等諸未離欲人，未善修  八聖道故，皆涕泣憂愁；諸離欲阿那含，皆驚  愕；諸漏盡阿羅漢，其心不變，但言：「世間眼
滅疾！」以得道力故，雖從佛得大利益，知  重佛無量功德而不生苦。以是故知「道」雖  無常，非苦因緣故，不名為苦；但五受眾是
苦。何以故？愛著故，無常敗壞故。如受念處  中苦義，此中應廣說。

[0230b05]  復次，苦者，有身常是  苦，癡覆故不覺。如說：

「騎乘疲極故，　　求索住立處；  
住立疲極故，　　求索坐息處；  
坐久疲極故，　　求索安臥處；  
眾極由作生，　　初樂後則苦。  
視眴息出入，　　屈伸坐臥起，  
行立及去來，　　此事無不苦！」

[0230b13]  問曰：

[0230b13]  是五受眾為一切皆苦？為苦想觀故  苦？若一切皆苦，佛云何說有三種受：苦受、樂  受、不苦不樂受？若以苦想故苦，云何說「苦
諦為實苦」？

[0230b16]  答曰：

[0230b16]  五受眾一切皆苦。凡夫人  四顛倒因緣，為欲所逼，以五欲為樂；如人  塗瘡，大痛息故以為樂，瘡非樂也。佛說三
種受，為世間故，於實法中非是樂也！若  五受眾中實有樂，何以故佛說「滅五受  眾名為樂」？

[0230b21]  復次，隨其所嗜，樂心則生樂，無  定也。樂若實定，不待心著；如火實熱，不  待著而熱也。以樂無定，故名為苦。

[0230b23]  復次，  世間顛倒樂，能得今世、後世無量苦果報，故  名為苦。譬如大河水中著少毒，不能令水  異；世間顛倒毒藥，於一切大苦水中則
不現。如說：

「從天下生地獄時，　　憶本天上歡樂事，  
宮觀婇女滿目前，　　園苑浴池以娛志。  
又見獄火來燒身，　　似如大火焚竹林，  
是時雖見天上樂，　　徒自感結無所益！」

[0230c03]  是苦想攝、緣，如無常想。

[0230c03]  如是等種種分別  苦，名為「苦想」。

[0230c04]  「無我想」者，苦則是無我。所以  者何？五受眾中盡皆是苦相，無有自在，  若無自在是則無我；若有我自在者，不應  令身有苦。如所說：

「諸有無智人，　　身心計是我，  
漸近堅著故，　　不知無常法。  
是身無作者，　　亦無有受者；  
是身為無生，　　而作種種事。  
六情塵因緣，　　六種識得生；  
從三事和合，　　因緣觸法生。  
從觸法因緣，　　受念業法生；  
如珠日草薪，　　和合故火生。  
情塵識和合，　　所作事業成；  
相續相似有，　　如種有牙莖！」

[0230c18]  復次，我相不可得故無我。一切法有相故則  知有，如見煙覺熱，故知有火；於五塵中  各各別異，故知有情；種種思惟籌量諸法故，
知有心心數法。此我無相，故知無我。

[0230c21]  問曰：

[0230c22]  有出入氣，則是我相；視眴、壽命心、苦樂、愛憎、  精懃等是我相。若無我，誰有是出入息、視眴、
壽命心、苦樂、愛憎、精懃等？當知有我在內動  發故。

[0230c25]  壽命心亦是我法。若無我，如牛無御。  有我故能制心入法，不為放逸；若無我者，  誰制御心？

[0230c27]  受苦樂者是我。若無我者，為  如樹木，則不應別苦樂！愛憎、精懃亦如是。  我雖微細，不可以五情知，因是相故，可  知為有。

[0231a01]  答曰：

[0231a01]  是諸相皆是識相。有識，則有  入出息、視眴、壽命等；若識離身則無。汝等我  常遍故，死人亦應有視眴、入出息、壽命等！

[0231a04]  復次，出入息等是色法，隨心風力故動發。此  是識相，非我相。

[0231a05]  壽命是心不相應行，亦是識  相。

[0231a06]  問曰：

[0231a06]  若入無心定中或眠無夢時，息亦  出入，有壽命，何以故言「皆是識相」？

[0231a07]  答曰：

[0231a07]  無  心定等，識雖暫無，不久必還生，識不捨身  故；有識時多，無識時少，是故名識相。如人  出行，不得言其家無主。

[0231a10]  苦樂、憎愛、精懃等，  是心相應，共緣，隨心行；心有故便有，心無故  便無。以是故，是識相，非我相。

[0231a12]  復次，若有我  者，我有二種：若常、若無常。如說：

「若我是常，　　則無後身；  
常不生故，　　亦無解脫！

「亦無妄無作，　　以是故當知：  
無作罪福者，　　亦無有受者。  
捨我及我所，　　然後得涅槃；  
若實有我者，　　不應捨我心。  
若我無常者，　　則應隨身滅；  
如大岸墮水，　　亦無有罪福。」

[0231a22]  如是，我及知者、不知者，作者、不作者，如檀波  羅蜜中說。不得是我相故，知一切法中無  我；若知一切法中無我，則不應生我心。

[0231a25]  若無我，亦無我所心，我、我所離故，則無有  縛；若無縛，則是涅槃。是故行者應行無  我想。

[0231a27]  問曰：

[0231a27]  是無常、苦、無我，為一事？為三  事？若是一事，不應說三。若是三事，佛何  以故說「無常即是苦，苦即是無我」？

[0231a29]  答曰：

[0231a29]  是一  事，所謂受有漏法。觀門分別故，有三種  異：無常行相應，是「無常想」；苦行相應，是「苦
想」；無我行相應，是「無我想」。無常，不令入三  界；苦，令知三界罪過；無我，則捨世間。

[0231b04]  復  次，無常，生厭心；苦，生畏怖；無我，出拔令  解脫。

[0231b06]  無常者，佛說「五受眾是無常」；苦者，佛  說「無常則是苦」；無我者，佛說「苦即是無我」。

[0231b08]  無常者，佛示五受眾盡滅相；苦者，佛示如  箭入心；無我者，佛示捨離相。

[0231b09]  無常者，示斷  愛；苦者，示斷我習慢；無我者，示斷邪見。

[0231b10]  無  常者，遮常見；苦者，遮今世涅槃樂見；無我者，  遮著處。

[0231b12]  無常者，世間所可著常法是；苦者，  世間計樂處是；無我者，世間所可計我牢  固者是。

[0231b14]  是為三相分別想。

[0231b14]  無我想緣、攝種  種，如苦想中說。

[0231b15]  「食厭想」者，觀是食從不淨  因緣生。如肉從精血水道生，是為膿虫  住處；如酥乳酪，血變所成，與爛膿無異；
廚人污垢，種種不淨。若著口中，  腦  有爛涎，  二道流下，與唾和合，然後成味，其狀如吐，  從腹門入；地持、水爛，風動、火煮，如釜熟糜，
滓濁下沈，清者在上。譬如釀酒，滓濁為屎，  清者為尿。腰有三孔，風吹膩汁，散入百  脈，與先血和合，凝變為肉。從新肉生脂、
骨、髓，從是中生身根；從新舊肉合生五情  根，從五根生五識；五識次第生意識，分  別取相，籌量好醜；然後生我、我所心等諸
煩惱，及諸罪業。觀食如是本末因緣種種不  淨，知內四大與外四大無異，但以我見故，  強為我有。

[0231b29]  復次，思惟此食，墾植耘除，收穫蹂  治，舂磨洮汰，炊煮乃成，用功甚重；計一鉢  之飯，作夫流汗集合，量之食少汗多。此食
作之功重，辛苦如是，入口食之，即成不淨，  無所一直，宿昔之間變為屎尿。本是美味，  人之所嗜；變成不淨，惡不欲見。

[0231c05]  行者自思：  「如此弊食，我若貪著，當墮地獄噉燒鐵丸；  從地獄出，當作畜生：牛、羊、駱駝，償其宿債；
或作猪狗，常噉糞除。」如是觀食，則生厭想；  因食厭故，於五欲中皆厭。

[0231c09]  譬如一婆羅門  修淨潔法，有事緣故到不淨國；自思：「我  當云何得免此不淨？唯當乾食，可得清
淨。」見一老母賣白髓餅，而語之言：「我有  因緣住此百日，常作此餅送來，當多與價！」  老母日日作餅送之；婆羅門貪著，飽食歡喜。
老母作餅，初時白淨，後轉無色、無味。即問  老母：「何緣爾耶？」母言：「癰瘡差故。」婆羅門問：  「此言何謂？」母言：「我大家夫人隱處生癰，以
麵、酥、甘草拊之，癰熟膿出，和合酥餅；日  日如是，以此作餅與汝，是以餅好。今夫人  癰差，我當何處更得？」婆羅門聞之，兩拳打
頭，搥胸吁嘔：「我當云何破此淨法？我  為了矣！」棄捨緣事，馳還本國。

[0231c22]  行者亦如是，  著是飲食，歡喜樂噉，見其好色細滑，香美  可口，不觀不淨；後受苦報，悔將何及！若能
觀食本末如是，生惡厭心，因離食欲，四  欲皆捨，於欲界中樂悉皆捨離；斷此五欲，  於五下分結亦斷。

[0231c27]  如是等種種因緣惡罪，  不復樂著，是名「食厭想」。

[0231c28]  問曰：

[0231c28]  無常、苦、無我  想與無漏智慧相應，食厭等四想與有漏  智慧相應，次第法應在前，今何以後說？

[0232a01]  答  曰：

[0232a02]  佛法有二種道：見道，修道。見道中用是  三想，破諸邪見等，得聖果，猶未離欲；為  離欲故，三想次第說是食厭等四想，得離
婬欲等諸煩惱。初三想示見諦道，中四想為  示學修道，後三想示無學道。

[0232a06]  初習身念處  中，雖有食厭想，功用少故佛不說。今為  須陀洹、斯陀含度欲故，無我想次第說食厭  等四想。

[0232a09]  「一切世間不可樂想」者，若念世間色  欲滋味，車乘、服飾，  廬  觀、園宅，種種樂事，則生  樂想；若念世間眾惡罪事，則心生厭想。何
等惡事？惡事有二種：一者、眾生，二者、土地。

[0232a13]  眾生有八苦之患：生、老、病、死、恩愛別離、怨憎  同處、所求不得，略而言之，五受眾苦。

[0232a14]  眾生  之罪，婬欲多故，不別好醜，不隨父母師長  教誨，無有慚愧，與禽獸無異。瞋恚多故，不  別輕重，瞋毒狂發，乃至不受佛語，不欲
聞法，不畏惡道；杖楚橫加，不知他苦；入大  闇中，都無所見。愚癡多故，所求不以道，不  識事緣，如搆角求乳；無明覆故，雖蒙日
照，永無所見。慳貪多故，其舍如塚，人不向  之。憍慢多故，不敬賢聖，不孝父母；憍逸自  壞，永無所直。邪見多故，不信今世、後世，不
信罪福，不可共處。如是等諸煩惱多故  弊敗，為無所直。

[0232a25]  惡業多故，造無間罪：或殺  父母，或傷害賢聖。或要時榮貴，讒賊忠  貞，殘害親戚。

[0232a27]  復次，世間眾生，善好者少，弊  惡者多。或時雖有善行，貧賤鄙陋；或雖富  貴端政，而所行不善。或雖好布施，而貧乏
無財；或雖富有財寶，而慳惜貪著，不肯布  施。或見人有所思，默無所說，便謂憍高自  畜，不下接物。或見好下接物，恩惠普潤，便
謂欺誑諂飾。或見能語善論，便謂恃是小  智，以為憍慢。或見質直好人，便共欺誑調  捉，引挽陵易。或見善心柔濡，便共輕陵
踏蹴，不以理遇。若見持戒清淨者，便謂所  行矯異，輕賤不數。

[0232b08]  如是等眾生弊惡，無一  可樂。

[0232b09]  土地惡者，一切土地多衰無吉，寒熱  飢渴、疾病惡疫、毒氣侵害、老病死畏，無處不  有。身所去處，眾苦隨之，無處得免！雖有好
國豐樂安隱，多為諸煩惱所惱，則不名樂  土。一切皆有二種苦：身苦，心苦，無國不有。  如說：

「有國土多寒，　　或有國多熱，  
有國無救護，　　或有國多惡，  
有國常飢餓，　　或有國多病，  
有國不修福，　　如是無樂處。」

[0232b19]  眾生、土地有如是惡，思惟世間無一可樂。

[0232b20]  欲界惡事如是。

[0232b20]  上二界死時、退時，大生懊  惱，甚於下界；譬如極高處墮，摧碎爛壞。

[0232b21]  問  曰：

[0232b22]  無常想、苦想、無我想、一切世間不可樂想，  有何等異而別說？

[0232b23]  答曰：

[0232b23]  有二種觀：總觀，別  觀。前為總觀，此中別觀。復有二種觀：法觀、  眾生觀。前為呵一切法觀，此中觀眾生罪惡  不同。

[0232b26]  復次，前者無漏道，此中有漏道。前見諦  道，今思惟道。

[0232b27]  如是等種種差別。

[0232b27]  一切地中攝，  緣三界法。是名「一切世間不可樂想」。

[0232b28]  「死想」者，  如死念中說。

[0232b29]  「不淨想」者，如身念處中說。斷想、  離想、盡想者，緣涅槃相。

[0232c01]  斷諸結使故，名「斷  想」；離結使故，名「離想」；盡諸結使故，名「盡  想」。

[0232c03]  問曰：

[0232c03]  若爾者，一想便足，何以說三？

[0232c03]  答曰：

[0232c04]  如前一法三種說：無常即是苦，苦即是無我；  此亦如是，一切世間罪惡深重故三種呵。如  伐大樹，不可以一下斷。涅槃微妙法，昔
所未得，是故種種讚，名為「斷想」、「離想」、「盡想」。

[0232c08]  復次，斷三毒故名為「斷」，離愛故名為「離」，滅  一切苦更不生故名為「盡」。

[0232c09]  復次，行者於煖  法、頂法、忍法、世間第一法，正智慧觀，遠諸煩  惱，是名「離想」；得無漏道，斷諸結使，是名「斷
想」；入涅槃時，滅五受眾不復相續，是名「盡  想」。

[0232c13]  「斷想」，有餘涅槃；「盡想」，無餘涅槃；「離想」，二  涅槃方便門。

[0232c14]  是三想，有漏、無漏故，一切地中  攝  (十想竟)  。

大智度初品中十一智釋論第三十八  (丹云：三三昧義、三根義合)

[0232c18]  【經】

[0232c18]  「十一智：法智、比智、他心智、世智、苦智、集智、滅  智、道智、盡智、無生智、如實智。」

[0232c19]  【論】

[0232c19]  「法智」者，欲  界繫法中無漏智，欲界繫因中無漏智，欲界  繫法滅中無漏智；為斷欲界繫法道中無  漏智，及法智品中無漏智。

[0232c22]  「比智」者，於色、無色  界中無漏智亦如是。

[0232c23]  「他心智」者，知欲界、色  界繫現在他心心數法，及無漏心心數法  少分。

[0232c25]  「世智」者，諸有漏智慧。

[0232c25]  「苦智」者，五受眾無  常、苦、空、無我，觀時得無漏智。

[0232c26]  「集智」者，有漏法  因：因、集、生、緣，觀時無漏智。

[0232c27]  「滅智」者，滅、止、妙、出，  觀時無漏智。

[0232c28]  「道智」者，道、正、行、達，觀時無漏智。

[0232c29]  「盡智」者，我見苦已，斷集已，盡證已，修道已；  如是念時，無漏智慧見明覺。

[0233a01]  「無生智」者，我  見苦已不復更見，斷集已不復更斷，盡證  已不復更證，修道已不復更修；如是念時，  無漏智慧見明覺。

[0233a04]  「如實智」者，一切法總相、別  相，如實正知，無有罣礙。

[0233a05]  是法智緣欲界繫  法、及欲界繫法因、欲界繫法滅、為斷欲界繫  法道。

[0233a07]  比智亦如是。

[0233a07]  世智，緣一切法。

[0233a07]  他心智，  緣他心有漏、無漏心心數法。

[0233a08]  苦智、集智，緣五  受眾；滅智，緣盡；道智，緣無漏五眾。

[0233a09]  盡智、  無生智，俱緣四諦。

[0233a10]  十智，一有漏，八無漏，一  當分別：他心智，緣有漏心是有漏，緣無漏  心是無漏。

[0233a12]  法智，攝法智及他心智、苦智、集智、  滅智、道智、盡智、無生智少分。

[0233a13]  比智，亦如是。

[0233a13]  世  智，攝世智及他心智少分。

[0233a14]  他心智，攝他心智  及法智、比智、世智、道智、盡智、無生智少分。

[0233a15]  苦  智，攝苦智及法智、比智、盡智、無生智少分。

[0233a16]  集  智、滅智亦如是。

[0233a17]  道智，攝道智及法智、比智、他  心智、盡智、無生智少分。

[0233a18]  盡智，攝盡智及法智、  比智、他心智、苦智、集智、滅智、道智少分。

[0233a19]  無生  智亦如是。

[0233a20]  九智，八根相應，除慧根、憂根、苦  根。世智，十根相應，除慧根。

[0233a21]  法智、比智、苦智，  空三昧相應。

[0233a22]  法智、比智、滅智、盡智、無生智，無  相三昧相應。

[0233a23]  法智、比智、他心智、苦智、集智、道  智、盡智、無生智，無作三昧相應。

[0233a24]  法智、比智、世  智、苦智、盡智、無生智，無常想、苦想、無我想相  應。

[0233a26]  世智，中四想相應。

[0233a26]  法智、比智、滅智、盡智、無  生智，後三想相應。有人言：世智或與離想  相應。

[0233a28]  法智，緣九智，除比智。比智亦如是。  世智、他心智、盡智、無生智，緣十智。苦智、集智，  緣世智及有漏他心智。滅智不緣智。道智，
緣九智，除世智。

[0233b02]  法智、比智，十六相。他心智，四  相。苦、集、滅、道，各各四相。盡智、無生智，俱十四  相，除空相、無我相。煖法、頂法、忍法中世智，
十六相。世間第一法中世智，四相。除無相  (轉相觀相也，舊言十六聖行)  。

[0233b06]  初入無漏心，成就一世智。  第二心，增苦智、法智。第四心，增比智。第六  心，增集智。第十心，增滅智。第十四心，增道
智。若離欲者，增他心智。無學道，增盡智。得  不壞解脫，增無生智。

[0233b10]  初無漏心中，不修智，  第二心中，現在、未來修二智。第四心中，現在  修二智，未來修三智。第六心中，現在、未來
修二智。第八心中，現在修二智，未來修三  智。第十心中，現在、未來修二智。第十二心中，  現在修二智，未來修三智。第十四心中，現
在、未來修二智。第十六心中，現在修二智，未  來修六智，若離欲修七智。

[0233b17]  須陀洹欲離欲  界結使，十七心中修七智，除他心智、盡智、無  生智。第九解脫心中修八智，除盡智、無生  智。

[0233b20]  信解脫人轉作見得，雙道中修六智，  除他心智、世智、盡智、無生智。

[0233b21]  離七地欲時，  無礙道中修七智，除他心智、盡智、無生智。解  脫道中修八智，除盡智、無生智。

[0233b23]  離有頂欲  時，無礙道中修六智，除他心智、世智、盡智、無  生智。八解脫道中修七智，除世智、盡智、無生  智。

[0233b26]  無學初心第九解脫，不時解脫人修十智，  及一切有漏、無漏善根。若時解脫人修九智，  及一切有漏、無漏善根。

[0233b28]  如是等種種，以阿  毘曇門廣分別。

[0233b29]  「如實智」分別相，此《般若波羅  蜜》後品廣說。

[0233c01]  復次，有人言：

[0233c01]  「法智」者，知欲界五  眾無常、苦、空、無我，知諸法因緣和合生，所  謂無明因緣諸行，乃至生因緣老死。如佛為
須尸摩梵志說：「先用法智分別諸法，後用  涅槃智。」

[0233c05]  「比智」者，知現在五受眾無常、苦、空、無  我，過去、未來及色、無色界中五受眾無常、苦、  空、無我亦如是。譬如見現在火熱能燒，以
此比知過去、未來及餘國火亦如是。

[0233c08]  「他心  智」者，知他眾生心心數法。

[0233c09]  問曰：

[0233c09]  若知他心  心數法，何以故但名「知他心」？

[0233c10]  答曰：

[0233c10]  心是主故，  但名知他心；若說心，當知已說心數法。

[0233c11]  「世  智」者，名為假智。聖人於實法中知，凡夫人  但假名中知，以是故名假智。如棟梁椽壁  名為屋，但知是事，不知實義，是名世智。

[0233c15]  「苦智」者，用苦慧呵五受眾。

[0233c15]  問曰：

[0233c15]  五受眾  亦無常、亦苦、亦空、亦無我，何以故但說「苦智」，  不說「無常、空、無我智」？

[0233c17]  答曰：

[0233c17]  為苦諦故說「苦  智」，集諦故說「集智」，滅諦故說「滅智」，道諦故  說「道智」。

[0233c19]  問曰：

[0233c19]  五受眾有種種惡，何以故  但說苦諦，不說無常諦、空、無我諦？

[0233c20]  答曰：

[0233c20]  若  說無常、空、無我諦，亦不壞法相；以眾生多  著樂畏苦故，佛呵世間一切皆是苦，欲令  捨離故。無常、空、無我中，眾生不大畏，故不
說。

[0233c24]  復次，佛說法中五受眾有異名，名為  苦；以是故，但說苦智。

[0233c25]  是苦智，或有漏、或無  漏：若在煖法、頂法、忍法、世間第一法，是有  漏；若入見諦道，是無漏。何以故？從煖法
至世間第一法中，四種觀苦故。集智、滅智、  道智亦如是。

[0233c29]  復次，「苦智」名知苦相實不生。

[0234a01]  「集智」名知一切法離，無有和合。

[0234a01]  「滅智」名知諸  法常寂滅如涅槃。

[0234a02]  「道智」名知一切法常清淨、  無正無邪。

[0234a03]  「盡智」名知一切法無所有。

[0234a03]  「無生智」  名知一切生法不實、不定故不生。

[0234a04]  「如實智」者，  十種智所不能知，以如實智故能知。

[0234a05]  十智  各各相、各各緣、各各別異、各各有觀法；是如  實智中無相、無緣、無別，滅諸觀法，亦不有  觀。

[0234a08]  十智中有法眼、慧眼，如實智中唯有佛  眼。

[0234a09]  十智，阿羅漢、辟支佛、菩薩共有；如實智唯  獨佛有。所以者何？獨佛有不誑法。以是故，  知如實智獨佛有。

[0234a11]  復次，是十智入如實智中，  失本名字，唯有一實智；譬如十方諸流水，  皆入大海，捨本名字，但名大海。

[0234a13]  如是等  種種分別十一智義，此中略說。  (丹云：十一智竟)

[0234a15]  【經】

[0234a15]  「三三昧：有覺有觀三昧，無覺有觀三昧，  無覺無觀三昧。」

[0234a16]  【論】

[0234a16]  一切禪定攝心，皆名為  三摩提，秦言正心行處。是心從無始世界  來，常曲不端；得是正心行處，心則端直。譬  如蛇行常曲，入竹筒中則直。

[0234a19]  是三昧三種：  欲界、未到地、初禪，與覺觀相應故，名「有覺  有觀」；二禪中間，但觀相應故，名「無覺有觀」；
從第二禪乃至有頂地，非覺觀相應故，名  「無覺無觀」。

[0234a23]  問曰：

[0234a23]  三昧相應心數法乃至二十，  何以故但說覺、觀？

[0234a24]  答曰：

[0234a24]  是覺觀嬈亂三  昧，以是故說，是二事雖善，而是三昧賊，難  可捨離。

[0234a26]  有人言：心有覺觀者無三昧，以  是故，佛說有覺有觀三昧，但不牢固；覺觀  力小微，是時可得有三昧。是覺觀能生三
昧，亦能壞三昧；譬如風能生雨，亦能壞雨。  三種善覺觀，能生初禪；得初禪時發大歡  喜，覺觀故心散還失。以是故但說覺、觀。

[0234b02]  問  曰：

[0234b03]  覺、觀有何差別？

[0234b03]  答曰：

[0234b03]  麁心相名「覺」，細心  相名「觀」；初緣中心發相名「覺」，後分別籌量  好醜名「觀」。

[0234b05]  有三種麁覺：欲覺，瞋覺，惱覺。有  三種善覺：出要覺，無瞋覺，無惱覺。有三種細  覺：親里覺，國土覺，不死覺。六種覺妨三昧，三
種善覺能開三昧門。若覺觀過多，還失三昧；  如風能使船，風過則壞船。如是種種分別  「覺」、「觀」。

[0234b10]  問曰：

[0234b10]  經說三種法：有覺有觀法，無覺  有觀法，無覺無觀法；有覺有觀地，無覺有觀  地，無覺無觀地。今何以但說三種三昧？

[0234b12]  答  曰：

[0234b13]  妙而可用者取。

[0234b13]  有覺有觀法者，欲界、未  到地、初禪中覺觀相應法，若善、若不善、若無  記。無覺有觀法者，禪中間觀相應法，若善、若
無記。無覺無觀法者，離覺觀法，一切色、心  不相應行及無為法。

[0234b17]  有覺有觀地者，欲界、  未到地、梵世。無覺有觀地者，禪中間，善修  是地作大梵王。無覺無觀地者，一切光音、一
切遍淨、一切廣果、一切無色地。

[0234b20]  於中上妙者  是三昧，何等是三昧？從空等三三昧乃至金  剛，及阿羅漢、辟支佛諸三昧，觀十方佛三昧乃
至首楞嚴三昧，從斷一切疑三昧乃至三昧  王等諸佛三昧。

[0234b24]  如是等種種分別，略說三三  昧義竟。

[0234b26]  【經】

[0234b26]  「三根：未知欲知根，知根，知已根。」

[0234b26]  【論】

[0234b26]  「未知  欲知根」者，無漏九根和合。信行、法行人，於見  諦道中名「未知欲知根」，所謂信等五根，喜、樂、  捨根，意根。

[0234b29]  信解、見得人，思惟道中，是九根轉  名「知根」。

[0234c01]  無學道中，是九根名「知已根」。

[0234c01]  問曰：

[0234c02]  何以故於二十二根中但取是三根？

[0234c02]  答曰：

[0234c03]  利解了了自在相，是名為「根」。餘十九根，根相  不具足，故不取。是三根利，能直入至涅槃，  諸有為法中主故，得自在，能勝諸根。

[0234c05]  復次，  十根但有漏自得，無所利益故；九根不定，  或有漏，或無漏，故不說菩薩應具足。

[0234c07]  問曰：

[0234c08]  十想亦有漏、亦無漏，何以故說應具足？

[0234c08]  答  曰：

[0234c09]  十想皆是助道求涅槃法，信等五根雖  是善法，不盡求涅槃。如阿毘曇中說：「誰成  就信等五根？不斷善根者。」

[0234c11]  復次，若五根清  淨變為無漏，三根中已攝。是三根中必有意  根，三受中必有一受。以是故但說三根。

[0234c13]  復  次，二十二根，有善、有不善、有無記，雜，是故  不說應具足。

[0234c15]  是三根，受眾、行眾、識眾攝。

[0234c16]  未知欲知根在六地，知根、知已根在九地。

[0234c16]  三  根緣四諦。六想相應。

[0234c17]  未知欲知根，三根因；知  根，二根因；知已根，但知已根因。

[0234c18]  未知欲知根  次第，生二根；知根次第或生有漏根，或生  知根，或生知已根；知已根或生有漏根，或  生知已根。

[0234c21]  如是等，以阿毘曇門廣分別說。

[0234c22]  復次，未知欲知根名諸法實相未知欲知故，  生信等五根；是五根力故，能得諸法實相。  如人初入胎中得二根：身根，命根；爾時如
段肉，未具諸根，不能有所別知；五根成  就，能知五塵。菩薩亦如是，初發心欲作佛，  未具足是五根，雖有願欲知諸法實相，不
能得知。菩薩生是信等五根，則能知諸法  實相。

[0234c29]  如眼四大及四大造色和合名為眼，  先雖有四大、四大造色，未清淨故，不名眼  根；不斷善根人雖有信，未清淨故，不名  為根。

[0235a03]  若菩薩得是信等五根，是時能信諸  法實相不生不滅、不垢不淨、非有非無，非取  非捨，常寂滅、真淨、如虛空，不可示、不可說，
一切語言道過，出一切心心數法，所行如涅  槃，是則佛法。菩薩以信根力故，能受；精進  根力故，懃行、不退不轉；念根力故，不令不
善法入，攝諸善法；定根力故，心散五欲中  能攝實相中；慧根力故，於佛智慧中少多  得義味不可壞。

[0235a11]  五根所依意根，必與受  俱  ，  若喜、若樂、若捨。依是根入菩薩位，乃至未  得無生法忍果，是名「未知欲知根」。

[0235a13]  此中知  諸法實相了了故名「知根」。從是得無生法  忍果，住阿鞞跋致地，得受記，乃至滿十  地坐道場得金剛三昧，於其中間，名為「知
根」。

[0235a17]  斷一切煩惱習，得阿耨多羅三藐三菩  提，一切可知法智慧遍滿故，名為「知已根」。  (丹云：三根竟)

大智度論卷第二十三

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
