開元釋教錄卷第十八  (別錄之八)
庚午歲西崇福寺沙門智昇撰

別錄中疑惑再詳錄第六  (一十四部一十九卷)

[0671b20]  疑惑錄者。自梵經東闡年將七百。教有興廢  時復遷移。先後翻傳卷將萬計。部帙既廣尋  閱難周。定錄之人隨聞便上。而不細尋宗旨
理或疑焉。今恐真偽交參是非相涉。故為別  錄以示將來。庶明達高人重為詳定。

  * 毘羅三昧經二卷 
  * 決定罪福經一卷 
  * 慧定普遍國土神通菩薩經一卷  (余親見其本全非聖言) 
  * 救護身命濟人病苦厄經一卷  (與救疾經文勢相似一真一為將為  未可) 
  * 最妙勝定經一卷  (與最妙初教經文勢相似一真一偽亦將未可) 
  * 觀世音三昧經一卷 
  * 清淨法行經一卷  (記說孔老顏回事) 
  * 五百梵志經一卷  (亦名五百婆羅門問有無經經云人身從五穀生) 

[0671c05]  右毘羅三昧經下八部九卷。古舊錄中皆  編偽妄。大周刊定附入正經。尋閱宗徒理  多乖舛。論量義句頗涉凡情。且附疑科難
從正錄。或云。貶量聖教罪有所歸。佛有誠  言此非責難。經云。於我所說若生疑者尚  不應受況如是等。准斯道理須簡是非。仍  俟諸賢共詳真偽
(上之八經舊錄編偽今此偽錄之次亦存而不削舊錄偽經周錄刊  為正者更有數部餘未見本故此不論)  。

  * 法社經二卷  (內題云業報輪轉償債引導地獄慈善莊嚴法社經) 

[0671c14]  右一經大周錄云西晉三藏竺法護譯。

[0671c15]  謹按長房等錄。竺法護所譯有法社經一  卷。脚下注云。世注偽疑此應多是舊偽錄  中小法社經。前經初題復云。皇鹵三藏翻
胡經出。然尋此文意狀涉人情。題注參差  難為揩准且編疑錄待更詳之。

  * 淨度三昧經三卷  (  蕭  子良抄撰中有淨度三昧經三卷疑此經是) 
  * 益意經二卷  (僧法尼誦中有益意經二卷疑此經是) 

[0671c22]  右二部五卷大周錄中編之入藏。尋閱文  句亦涉人情。事須重詳且編疑錄。

  * 優婁頻經一卷  (僧法尼誦中有名疑此經是) 

[0671c25]  右一經。長房內典二錄直云。梁天監十五  年木道賢獻上。更不辯委曲。既無其本真  偽難定。且附疑錄。

  * 淨土盂蘭盆經一卷  (五紙) 

[0672a01]  右一經。新舊之錄皆未曾載。時俗傳行將  為正典。細尋文句亦涉人情。事須審詳且  附疑錄。

  * 三厨經一卷 

[0672a05]  右一經。新舊諸錄並未曾載。然尋文理亦  涉人謀。依而行之獲驗非一。復須詳審且  附疑科。

別錄中偽妄亂真錄第七

[0672a08]  (三百九十二部一千五十五卷)

[0672a09]  偽經者邪見所造以亂真經者也。自大師  韜影向二千年。魔教競興正法衰損。自有  頑愚之輩惡見迷心。偽造諸經誑惑流俗。
邪言亂正可不哀哉。今恐真偽相參是非  一概。譬夫崐山寶玉與瓦石而同流。贍部  真金共鉛鐵而齊價。今為件別真偽可分。  庶涇渭殊流無貽後患。

  * 佛名經十六卷  (本經雖真以有偽雜編之於此或十二卷) 

[0672a17]  右一經時俗號為馬頭羅剎佛名。似是近  代所集。乃取留支所譯十二卷者錯綜而  成。於中取諸經名目。取後辟支佛名及菩
薩名諸經阿羅漢名。以為三寶次第。總有  三十二件。禮三寶後皆有懺悔。懺悔之下  仍引馬頭羅剎偽經置之於後。乃以凡俗  鄙語雜於聖言。經言。抄前著後抄後著前。
前後著中。中著前後。此正當也。尋其所集  之者全是庸愚只如第四卷中云南無法顯  傳經。在法寶中列此傳。乃是東晉平陽沙  門法顯。往遊天竺自記行迹。元非是經置
法寶中誤謬之甚。又如第九卷云南無富  樓那南無彌多羅尼子。此是一人之名分  為二唱。次云南無阿難羅睺羅。此乃二人  之名合之為一。如斯謬妄其數寔繁不能
廣陳。略指如右。群愚倣習邪黨共傳。若  不指明恐穢真教。故述之也。

  * 要行捨身經一卷  (三紙餘後有捨身願文共有五紙) 

[0672b06]  右一經。不知何人所造。邪黨盛行。經初  題云。三藏法師玄奘譯。按法師所譯無有  此經。偽謬之情昭然可見。且述四件用曉  愚心。

[0672b10]  一　偽經初云。王舍城靈鷲山者。靈鷲山  名古譯經有。奘法師譯皆曰鷲峯。今言靈  鷲一偽彰也。

[0672b13]  一　偽經初又云。靈鷲山屍陀林側者。按  諸傳記。其鷲峯山在摩伽陀國山城之內  宮城東北十四五里。豈有都城之內。而安
棄屍之處。事既不然二偽彰也。

[0672b17]  一　偽經中又云。佛說過去燃燈佛時初  願捨身者。燃燈如來是釋迦牟尼佛第二  無數劫滿授記之師。豈有得記當成方能
死捨。事與理乖三偽彰也。

[0672b21]  一　偽經中又云。若有人殺害有情遍索  訶界。四重五逆謗方等經。及盜常住現前  僧物。如是等罪合墮地獄。若能捨身罪必
消滅者。謗經造逆合墮阿鼻。死捨得除便  無重報  (如外道妄計殑伽河浴罪垢消除輕命自沈生天受福也言死捨除罪與彼妄計何殊)  。

[0672b26]  愚夫造惡用此除愆。智者審思勿被欺誑。  永淪惡趣無解脫期。事與理乖四偽彰也  (訛殊極多不能備記)  。

  * 瑜伽法鏡經二卷  (或一卷兼有偽序) 

[0672c01]  右一經。即舊偽錄中像法決疑經前文增  加二品共成一經。初云佛臨涅槃為阿難  說法住滅品。此品乃取奘法師所譯佛臨
涅槃記法住經。改換增減置之於首。次是  地藏菩薩讚歎法身觀行品。後是常施菩  薩所問品。此品即是舊經。據其文勢次第  不相聯貫。景龍元年三階僧師利偽造。序
中妄云。三藏菩提流志三藏寶思惟等於  崇福寺同譯。師利云有梵夾流志曾不見  聞。以舊編入偽中。再造望蠲疑錄。偽上加  偽訛舛尤多。目閱可知不勞廣敘
(撰錄者曰  余曾以此事親問流志三藏三藏□云吾邊元無梵夾不曾翻譯此經三藏弟子般若丘多識量明敏具委其事恐
時代綿遠謬濫真詮故此指明以誡於後其僧師利因少鬪訟聖躬親慮特令還俗豈非上天不祐降罰斯人  又臨終之時腹大如瓮惡徵遄及可不懼歟)  。

  * 彌勒下生遣觀世音大勢至勸化眾生捨惡作 
  * 善壽樂經一卷  (亦直云壽樂經十紙) 
  * 光愍菩薩問如來出世當用何時普告經一卷  (八紙) 
  * 隨身本官彌勒成佛經一卷  (賢樹菩薩問佛品) 
  * 金剛密要論經一卷  (亦名方明王緣起經或無論字兼說彌勒下生  事十四紙) 

[0672c22]  右上四經並是妖徒偽造。其中說彌勒如  來即欲下生等事  (謹按正經從釋迦滅後人間經五十七俱胝六十百千歲贍部洲人
壽增八萬彌勒如來方始出世豈可壽年減百而有彌勒下生耶)  以斯妖妄誘惑  凡愚。淺識之流多從信受。因斯墜沒。可謂  傷哉。故此甄明特希詳鑒耳。

  * 佛昇忉利天後阿難為諸四部眾說禮佛持齋 
  * 儀式經一卷  (亦云佛昇忉利天持齋儀式經) 
  * 彌勒摩尼佛說開悟佛性經一卷  (經後題云人身因緣開悟佛性  經或直云開悟佛性經九紙) 
  * 淨行優婆塞戒經一卷  (或云淨行優婆塞戒經感應品第十三改遺教經作六紙) 
  * 甲申年洪災大水經一卷  (與彼佛鉢記中甲申年水事不同二紙) 
  * 蝦蟇經青呱品一卷  (半紙許) 
  * 自省經一卷  (二紙) 
  * 父母恩重經一卷  (經引丁蘭董黯郭巨等故知人造三紙) 
  * 如來正教祕要藏經一卷  (十紙) 
  * 毘尼藏經一卷  (八紙) 
  * 頂蓋經一卷  (內題云佛說深妙法義論說深義生死道七紙) 
  * 禪門經一卷  (五紙) 
  * 嫉妬新婦經一卷  (亦云妬婦經) 

[0673a13]  右一經近代人造。忘其人名。緣妻嫉妬偽  造此經以誑之。於中說嫉妬之人受報極  重。

  * 央崛摩羅經二卷  (亦直云央崛經與真經名同中有央崛摩羅經二卷疑此經是  蕭  子  良抄撰) 
  * 重樓戒經一卷 
  * 清淨居士子度人經一卷  (亦云清淨士經) 
  * 摩登耆經一卷 
  * 譬喻經一卷  (宋慧蘭譯中有譬喻經一卷時聞無本與此名同真偽相濫故兩存之) 
  * 目連問經一卷  (與真經名同語意全異) 
  * 小法滅盡經一卷  (與真經中法滅盡經文意全異) 
  * 鳴鍾經一卷 
  * 持戒法經一卷 
  * 金錍決口經一卷 
  * 地獄經一卷  (漢代失譯有地獄經一卷疑即此是且兩存之) 
  * 優鉢祇王經一卷 
  * 阿難請福報論一卷 
  * 阿難請問毘尼論一卷  (或即阿難請問戒律論是) 
  * 沙門論一卷 
  * 獨乞辟支迦論一卷 
  * 毘尼請問論一卷 
  * 地獄傳一卷 

[0673b07]  央崛經下。一十八部一十九卷。並義理  乖背偽妄昭然。章疏共引靡知虛偽。故載  斯錄傳示後賢。儻悟非真希同革弊。又偽
經之類其數寔繁。更待尋求續編此例。

[0673b11]  從佛名經下。三十七部五十四卷。承前諸  錄皆未曾載。今開元新錄搜集編上。

  * 定行三昧經一卷  (一名摩訶目揵連所問經或云佛遣定行經) 
  * 真諦比丘慧明經一卷  (或云慧明比丘經或云清淨真諦經) 
  * 尼吒國王經一卷  (或云尼吒黃羅國王經或云黃羅王經) 
  * 胸有萬字經一卷  (或云胸現萬字經) 
  * 薩惒菩薩經一卷  (舊錄云國王薩惒菩薩經或云薩惒薩經法經錄云一名國一切度  經) 
  * 善信女經一卷  (或云善信經) 
  * 護身主妙經一卷  (一名度世護世經有云十二妙者誤) 
  * 度護經一卷  (或云度護法經法經錄云度法護經) 
  * 毘羅三昧經二卷 
  * 善王皇帝經二卷  (或云善王皇帝功德尊經或為一卷) 
  * 惟務三昧經一卷  (或作惟無三昧) 
  * 阿羅呵公經一卷  (或云相國阿羅訶公經) 
  * 慧定普遍神通菩薩經一卷  (舊錄云慧定普遍國土神通菩薩經) 
  * 陰馬藏經一卷  (或云陰馬藏光明經法經錄云一名身土王所問治國經) 
  * 大阿育王經一卷  (云佛在波柰者) 
  * 四事解脫經一卷  (或云四事解脫度人經) 
  * 大阿那律經一卷  (非是八念者) 
  * 貧女人經一卷  (名難陀者舊錄云貧女難陀經謹按賢愚經第十一卷有貧女難陀緣起若與  彼同即非是偽) 
  * 鑄金像經一卷 
  * 四身經一卷 
  * 普慧三昧經一卷 
  * 阿秋那經一卷  (舊錄云阿秋那三昧經) 
  * 兩部獨證經一卷 
  * 法本齋經一卷  (云西涼州來) 
  * 覓歷所傳大比丘尼戒一卷  (周錄云異比丘尼戒本尸梨蜜弟子覓歷所傳) 

[0673c13]  右定行三昧經下。二十五部二十八卷。苻  秦沙門彌天釋道安錄中偽疑經  (安公偽錄本有二十六經
今以寶如來三昧經翻譯有源以曾兩譯編之正錄故此除之)  安公云。外國僧法  學皆跪而口受。同師所受若十二十轉以  授後學。若有一字異者。共相推劾得便
擯之。僧法無縱也。經至晉土其年未遠。  而憙事者以沙糅金。斌斌如也而無括正。  何以別真偽乎。農者禾草俱存。后稷為之
歎息。金匱玉石同緘。卞和為之懷恥。安敢  豫學次。見涇渭淆雜龍蛇並進。豈不恥之。  今列意謂非佛經者如右。以示將來學士。  共知鄙倍焉。

  * 比丘應供法行經一卷  (亦云如來初度五比丘即說應供行經) 

[0673c26]  僧祐錄云。此經前題云羅什出。祐按經卷  舊無譯名。兼羅什所出又無此經。故入疑  錄。

  * 居士請僧福田經一卷  (祐云此經前題云曇無讖出按讖所出無此經故入疑錄) 
  * 灌頂度星招魂斷絕復連經一卷  (法經錄云此經更有一小本盡  是人作) 
  * 無為道經二卷  (長房等錄云無讖譯復云世注為疑隋法經錄及仁壽錄並云大乘妙經) 

[0674a05]  右一經余親見其本。似是漢魏之代此方  撰集。非梵本翻。周錄之中編之入正。今以  名濫真經。依祐編之偽錄。

  * 決定罪福經一卷  (法經錄云一名慧法經仁壽錄云二卷) 
  * 情離有罪經一卷  (題云情離有罪經品下) 
  * 燒香呪願經一卷  (一云呪願經) 
  * 安墓呪經一卷  (法經錄云安墓神呪經長房錄云簫齊道備撰) 
  * 觀月光菩薩記一卷  (或有經字) 
  * 佛鉢記一卷  (或云佛鉢記甲申年大水及月光菩薩事) 
  * 彌勒下教經一卷  (或在鉢記後) 
  * 九十六種道經一卷  (法經錄云九十五種道經仁壽錄云二卷具題云除去九十五  種邪道雜類神呪經) 

[0674a17]  右一十二部經記。僧祐錄云。或義理乖背。  或文偈淺鄙。故入疑錄。庶耘蕪穬以顯法  寶
(祐錄又有灌頂藥師經一卷云宋代慧蕳依經抄撰今以此經本出灌頂新舊已經四譯所以偽錄除之)  。

  * 提謂波利經二卷  (宋武時北國比丘曇靖撰舊別有提謂經一卷與此真偽全異) 
  * 寶車經一卷  (或云妙好寶車經北國淮州沙門曇辯撰青州比丘道侍改治) 

[0674a22]  右比丘應供經下。一十四部一十六卷。梁  僧祐錄中偽經。祐錄略云。祐挍閱群經廣  集同異。約以經律頗見所疑。夫真經體趣
融然深遠。假託之文辭意淺雜。玉石朱紫  無所逃形也今區別所疑注之於錄。并近  世妄撰亦標干末。並依倚雜經而自製名  題。進不聞遠適西域。退不見承譯西賓。
我聞興於戶牖印可出於胸懷。誑誤後學  良足寒心。既躬所見聞寧敢默已。嗚呼來  葉慎而察焉  (祐錄又有菩提福藏法化三昧經一卷眾經要覽法偈二十一首一卷並云沙
門道歡所撰准長房等錄道歡更有偽經故從於後一處編上)  。

  * 九傷經一卷  (房云見別錄) 
  * 菩提福藏法化三昧經一卷  (房云武帝世出見三藏記及寶唱錄) 
  * 七佛各說偈經一卷  (房云見吳錄) 
  * 深自知身偈經一卷  (房云見吳錄祐云失譯) 
  * 眾經要攬法偈二十一首一卷  (梁天監三年撰見三藏記及長房錄) 

[0674b11]  右五部五卷。長房錄云。簫齊沙門釋道備  撰。備後改名道歡。雖見眾錄。然並注入疑  經。今依舊編
(長房錄中道備更有安墓呪經一卷祐錄雖不題造人以顯偽錄此不重  載)  。

  * 淨土經七卷　簫齊永元元年出時年九歲 
  * 寶頂經一卷　永元元年出時年九歲 
  * 正頂經一卷　永元元年出時年九歲 
  * 法華經一卷　永元元年出時年九歲 
  * 勝鬘經一卷　永元元年出時年九歲 
  * 藥草經一卷　永元二年出時年十歲 
  * 太子經一卷　永元二年出時年十歲 
  * 伽耶波經一卷　永元二年出時年十歲 
  * 波羅  [木*奈]  經一卷　中興元年出時年十二 
  * 優婁頻經一卷　中興元年出時年十二 
  * 益意經二卷　梁天監元年出時年十三  (智遠承旨) 
  * 般若得經二卷　天監元年出時年十三  (智遠承旨) 
  * 華嚴瓔珞經一卷　天監元年出時年十三  (智遠承旨) 
  * 出乘師子吼經一卷　天監三年出時年十五 
  * 輸陀衛經一卷　天監四年臺內華光殿出時  年十六 
  * 阿那含經二卷　天監四年出時年十六 
  * 妙音師子吼經三卷　天監四年出時年十六 
  * 優曇經一卷 
  * 妙莊嚴經四卷 
  * 維摩經一卷 
  * 序七世經一卷 

[0674c10]  右二十一種經凡三十五卷如前所列并  得三十四卷　梁僧祐錄云。齊末太學博士  江泌處女尼子所出。初尼子年在齠齓。有
時閉目靜坐誦出此經。或說上天。或稱神  授。發言通利如有宿習。令人寫出俄而還  止。經歷旬朔續復如前。京都道俗咸傳其  異。今上勅見面問所以。其依事奉答不異
常人。然篤信正法少修梵行。父母欲嫁之  誓而弗許。後遂出家名僧法。住青園寺。祐  既收集正典撿括異聞。事接耳目就求省  視。其家祕隱不以見示。唯得妙音師子吼
經三卷。以備疑經之錄。此尼天監年三月  亡。有好事者得其文疏。前後所出定二十  餘卷厥舅孫質以為真經。行疏勸化收合  傳寫既染毫牘必存於世。昔漢建安末濟
陰丁氏之妻。忽如中疾便能胡語。又求紙  筆自為胡書。復有西域胡人見其此書云  是經莂推尋往古不無此事。但義非金口。  又無師譯取捨兼懷。附之疑例
(長房以為熏習有由  置之正目仁壽錄及內典等錄以非梵本翻傳編於偽錄今依仁壽等定亦編偽中)  。

  * 高王觀世音經一卷  (亦云小觀世音經半紙餘) 

[0675a01]  右一經。昔元魏天平年中。定州募士孫敬  德。在防造觀世音像。年滿將還在家禮事。  後為賊所引。不堪考楚遂妄承罪明日將
刑。其夜禮懺流淚。忽如夢睡見一沙門教  誦救生觀世音經。經有諸佛名令誦千遍  得免苦難。敬德驚覺如夢所緣了無參錯。  遂誦一百遍。有司執縛向市。且行且誦臨
刑滿千。刀下斫之折為三段皮肉不傷。易  刀又斫。凡經三換刀折如初。監司問之。具  陳本末。以狀聞承相高歡。乃為表請免  死。因此廣行于世。所謂高王觀世音經
也。敬德還設齋迎像。乃見項上有三刀痕。  見齊書及辯正論內典錄等  (撰錄者曰此經周錄之內編之
入藏今則不然此雖冥授不因傳譯與前僧法所誦何殊何得彼入偽中此編正錄例既如此故附此中)  。

  * 薩婆若陀眷屬莊嚴經一卷  (二十餘紙) 

[0675a16]  右一經。僧祐錄云。梁天監九年郢州投陀  道人妙光。戒歲七臘矯以勝相。諸尼嫗人  僉稱聖道。彼州僧正議欲驅擯。遂潛下都
住普弘寺造作此經。又寫在屏風紅紗映  覆香花供養。雲集四部嚫供烟塞。事源顯  發勅付建康。辯覈欵狀云。抄略諸經多  有私意。妄造借書人路琰屬辭潤色。獄牒
妙光巧詐事應斬刑。路琰同謀十歲讁戍  即以其年四月二十一日。勅僧正慧超令  喚京師能講大法師宿德。如僧祐曇准等  二十人共至建康前辯妙光事。超即奉旨
與曇准僧祐法寵慧令慧集智藏僧旻法雲  等二十人於縣辯問。妙光伏罪事事如牒。  眾僧詳議依律擯治。天恩免死。恐於偏地  復為惑亂。長繫東治。即收拾此經得二十
餘本及屏風於縣燒除。然猶有零散恐亂  後生。故復略說  (薩婆若陀長者是妙光父名妙光弟名金剛德體弟子名師子撰錄
者曰餘錄之中略述由委今具明者欲使委悉根源共同鑒勗)  。

  * 阿那含經二卷  (余親見一本一卷成部亦是人造) 

[0675b06]  右按長房等代錄及失譯錄俱有此經。僧  法尼誦中復有阿那含經二卷。既並無本  詮定真偽難分。且各存其目。

  * 像法決疑經一卷 
  * 清淨法行經一卷 
  * 龍種尊國變化經一卷  (與安公偽錄中四事解脫經大同) 
  * 觀世音十大願經一卷  (仁壽錄云一名大悲觀世音經具題云大悲觀世音弘猛  慧海十大願品第七百) 
  * 觀世音三昧經一卷 
  * 大乘蓮華馬頭羅剎經一卷  (亦云寶達菩薩問報應沙門經) 
  * 空淨三昧經一卷  (一名空靜天感應三昧經謹按代錄已經兩譯恐濫竊真名故兩存其目) 
  * 初波羅耀經二卷 
  * 大法尊王經三十一卷 
  * 十方佛決狐疑經一卷 
  * 八方根原八十六佛名經一卷  (亦云根本) 
  * 普賢菩薩說此證明經一卷 
  * 彌勒成佛本起經一十七卷  (仁壽錄云七十卷) 
  * 彌勒下生觀世音施珠寶經一卷 
  * 彌勒成佛伏魔經一卷  (一云救度眾生經) 
  * 妙法蓮華度量天地經一卷  (亦云妙法蓮華經度量天地品第二十九) 
  * 觀世音詠託生經一卷 
  * 滅七部莊嚴成佛經一卷 
  * 空寂菩薩所問經一卷  (一名法滅盡經亦云法沒盡經法經錄云此經偽妄炳然  固非竺護所譯) 

[0675c02]  右空寂所問經。謹按群錄已經兩譯。恐濫  竊真名。故兩存其目。又有法滅盡經一卷。  即此異名不復重載
(其法滅盡經大小二乘偽錄皆載者誤也)  。

  * 照明菩薩經一卷  (一加頭陀字) 
  * 照明菩薩方便譬喻治病經一卷 
  * 首羅比丘見月光童子經一卷 
  * 阿難現變經一卷 
  * 般若玄記經一卷 
  * 幽深玄記經一卷 
  * 玄記經二卷  (周錄云一卷) 
  * 大契經四卷  (周錄云一名彌勒下生結大善契經或三卷) 
  * 發菩提心經一卷  (今有兩卷者是其真經此雖名同卷多少異) 
  * 菩薩求五眼經一卷  (聶道真所譯有此經名此中復載應偽竊真名所以真偽俱有) 
  * 般泥洹後諸比丘經一卷  (按僧祐錄即小般泥洹異名) 
  * 小般泥洹經一卷  (一名大法滅盡經) 

[0675c17]  右按安世高譯處有小般泥洹經。此既名  同。復無本可定。且二處俱載。

  * 五濁惡世經一卷  (又有大五濁經應即此是) 
  * 妙法蓮華天地變異經一卷 
  * 華嚴十惡經一卷 
  * 觀世樓炭經一卷 
  * 小樓炭經一卷 
  * 須彌四域經一卷 
  * 正化內外經一卷  (一名老子化胡經傳錄云晉時祭酒王浮作) 
  * 魔化比丘經一卷  (支謙錄內有此經名恐偽竊真名且兩存其目) 
  * 善信神呪經一卷  (羅什錄內有善信摩訶神呪經二卷名目相濫真偽未分且兩  存其目) 
  * 五濁經一卷  (又有小五濁經應此經是) 
  * 華鮮經中說罪福經一卷  (亦直云華鮮經) 
  * 五龍悔過經一卷  (一名五龍悔過護法經一名空慧悔過經) 
  * 戒具三昧道門經一卷 
  * 最妙勝定經一卷 
  * 天竺沙門經一卷 
  * 救護身命濟人病苦厄經一卷  (亦直云救護身命經亦云護身經) 

[0676a09]  右此經更有一本。題云大佛頂陀羅尼經。  初云婆羅門三藏流支譯。加呪一首餘文  大同
(撰錄者曰經題流支未詳何者若其流支再譯經語與舊全殊今乃呪異餘同未能令人除惑推  尋無據不可妄編故依舊錄列之於此)  。

  * 大那羅經一卷 
  * 慧明正行經一卷 
  * 天皇梵摩經一卷 
  * 安墓經一卷 
  * 安家經一卷 
  * 安宅經一卷  (正錄中安宅神呪經與此異) 
  * 天公經一卷 
  * 度生死海神船經一卷 
  * 救蟻沙彌經一卷  (謹按雜寶藏經第四卷有沙彌救蟻事如與彼同即非是偽此既未覩且  復存之) 
  * 北方禮佛呪經一卷 
  * 敬福經一卷  (具題云如來在金棺囑累清淨莊嚴敬福經) 
  * 阿羅訶條國王經一卷 
  * 五百梵志經一卷  (一名亦有亦無經) 
  * 修行方便經一卷 
  * 偈令經一卷 
  * 度世不死經一卷 
  * 齋法清淨經一卷 
  * 無為法道經一卷 
  * 呪媚經一卷 
  * 正齋經一卷  (安世高譯中有正齋經竺法護錄中亦有恐濫竊真名故亦存其目) 
  * 尸陀林經一卷 
  * 招魂魄經一卷  (亦云招魂經周錄云招魄經) 
  * 法社經一卷  (法錄云披尋古錄更應別有法社制度但未見此經無假具顯) 

[0676b09]  右此單卷法社經曾見三本。說處雖同文  辭全異。尋其義理並是人造  (一本三紙名為法社罪福報應  經一本兩紙一本一紙餘少許)  。

  * 太子讚經一卷 
  * 比丘法藏見地獄變經一卷 
  * 人民求願經一卷 
  * 閻羅王東太山經一卷 
  * 七寶經一卷 
  * 字論經一卷 
  * 救護眾生惡疾經一卷  (亦云救疾經) 
  * 五果譬喻經一卷 
  * 狐兒孤女經一卷 
  * 庶人王并庶民受五戒正信除邪經一卷 
  * 遺教法律三昧經二卷 

[0676b23]  右按長房等代錄及失譯錄俱有此經。既  並無本詮定寔難。且各存其目  (撰錄者曰此經余雖不覩全本  見所引者多是人造)  。

  * 二百五十戒經一卷  (法經錄云諸錄並云有六七種異先所出故入疑) 
  * 毘跋律一卷  (法經錄云此律乃南齊永明年沙門法度於楊州作以濫律名及錄注譯故附偽) 

[0676b28]  右按梁僧祐錄隋費長房錄唐道宣錄等。  並云齊武帝時沙門釋法度出而不言譯。  未詳出字其意云何。為是集出為是偽出。
其本復闕詮定寔難。且依法經錄中載之  偽錄。

  * 異威儀一卷  (法經錄云宋元嘉世曇摩耶舍弟子法度造違反正律誑耀僧尼楊州于今尚有行者故  指明耳) 
  * 五凡夫論一卷 

[0676c08]  右阿那含經下。八十六部一百四十一卷。  隋開皇十四年勅沙門法經等所撰眾經錄  內偽疑經錄云。並名號乖真或首掠金言
而末申謠讖。或初論世術後託法詞。或引  陰陽吉凶。或明神鬼禍福。諸如此比偽妄  灼然。今宜祕寢以救世患  (然法經錄中以隨願往生經藥師經梵天
神策經仁王經寶如來三昧經占察經梵網經五苦章句經安宅神呪經遺教論等並編疑偽者不然其隨願
往生等三經出大灌頂仁王等七經並翻譯有源編為疑偽將為未可今編正錄此中不載)  。

  * 金剛藏經三十卷  (周錄或云三十一卷) 
  * 隨葉佛說須菩提經二卷  (一名須菩提經) 
  * 般若得道經一卷  (法經錄云般若得經或可般若得經即是僧法尼所誦者) 
  * 造天地經一卷 
  * 蒺  [卄/梨]  園經一卷 
  * 危脆經一卷  (竺曇無蘭譯中有此經名既未見本實難詮定且兩存之) 
  * 墮落優婆塞經一卷  (後漢支曜譯中有名既無本定且各存之) 
  * 銀蹄金角犢子經一卷  (或云孝順子應變破惡業修行經) 
  * 後母經一卷 
  * 應行律一卷  (或云應律行或有經字) 
  * 大空般若論一卷 

[0676c27]  右金剛藏經下。一十一部四十一卷。隋仁  壽二年勅請興善寺大德。與翻經沙門及  學士等共。定眾經錄內偽疑經  (撰錄者曰此為錄中復有
大光明菩薩百四十八願經僧祐錄內注云抄經今別生錄載偽錄除之)  。

  * 諸佛下生大法王經六十卷  (宣律師云余於汾部親見此文) 
  * 方廣滅罪成佛經三卷  (亦云大通方廣懺悔滅罪莊嚴成佛經亦直云大通方廣  經) 
  * 法句經二卷  (下卷寶明菩薩時聞多有一卷流行與集傳中法句經名同文異此是人造) 
  * 罪福決疑經一卷 
  * 五辛經一卷  (周錄云大乘般若五辛經) 
  * 初教經一卷  (亦云最妙初教經與最妙勝定經文勢相似) 
  * 罪報經一卷  (與正經罪報輕重全異) 
  * 日輪供養經一卷 
  * 乳光經一卷  (其文全異於正經云不得服乳服之獲罪) 
  * 福田報應經一卷 
  * 寶印經一卷 
  * 究竟大悲經四卷  (或三卷亦云八卷) 
  * 獨覺論一卷 
  * 毘尼決正論一卷 
  * 優波離論一卷  (或云優波離經) 
  * 普決論一卷  (或云唯識普決論) 
  * 阿難請問戒律論一卷 
  * 迦葉問論一卷  (或云迦葉問毘尼論) 
  * 大威儀請問論一卷  (或云大威儀請問經) 
  * 寶鬘論一卷 
  * 沙彌論一卷  (或云沙彌論經) 
  * 文殊請問論一卷 

[0677a26]  右大法王經下。二十二部八十七卷。大唐  麟德元年京師西明寺沙門道宣所撰內典  錄中偽經。宣云。諸偽經論人間經藏往往
有之。其本尚多待見更錄。

[0677b03]  (撰錄者曰內典中復有金棺囑累經一卷即是法經錄中敬福經是故不重載又有占察經遺教論並翻傳有據文義  可觀編之為錄將為未可已編正錄為中不載)
。

  * 諸佛下生經二十卷 
  * 善惡因果經一卷 
  * 內三十七品經一卷  (或無內字) 
  * 戒正信邪經一卷 
  * 達空道士分別善惡度苦經一卷 
  * 老子教人服藥修常住經一卷 
  * 佛道定行經一卷  (今疑是佛遺定行經) 
  * 決定要慧經一卷 
  * 須彌像圖山經一卷  (今疑與法經錄中須彌四域經文同名異) 
  * 滿子經卷下一卷 
  * 法王經一卷  (具題云蹬刀梯解脫道甘露藥流淥泉如來智心造服者除煩惱法王經一名  涅槃般若波羅蜜經) 
  * 決疑經一卷 
  * 不死經一卷 
  * 大辯邪正法門經一卷 
  * 佛性海藏經二卷  (具題云佛性海藏智慧解脫破心相經) 
  * 心王菩薩說頭陀經一卷 
  * 新像法決疑經一卷 
  * 護身經一卷  (今疑是救護身命經) 
  * 勝德長者所問菩薩觀行經一卷 
  * 內天兄弟五人得天品經一卷 
  * 反流盡源經一卷 
  * 師子鳩摩羅所問經一卷 
  * 大方廣不謗佛經一卷 
  * 本事經一卷 
  * 無量門淨除三障陀羅尼經一卷 
  * 三昧經童子菩薩四重問品一卷 
  * 天地圖像經一卷 
  * 大乘無盡藏經一卷 
  * 梵天王經二卷 
  * 側土經一卷  (或云惻土亦云勅土) 
  * 彌勒下山經一卷 
  * 聖水經一卷 
  * 彌勒下生救度苦厄經一卷 
  * 菩薩決定經一卷 
  * 新觀世音經一卷 
  * 延壽經一卷  (或云延年益壽經) 
  * 閻羅王經一卷 
  * 續命經一卷 
  * 益算經一卷  (亦云七佛神符經亦云盜算神符經大周為錄分為三經者誤也) 
  * 四讚偈及七佛名字禮懺經一卷 
  * 閻羅王說免地獄經一卷 
  * 花光經一卷 
  * 三塗累劫不竟經一卷 
  * 慈教經一卷 
  * 去惡除病經一卷 
  * 慈力王經一卷 
  * 寶登王太子經一卷 
  * 勇意菩薩將僧忍見彌勒并示地獄經一卷 
  * 天宮經一卷 
  * 折刀經一卷  (或作析字) 
  * 五戒本行經一卷 
  * 修善行經一卷 
  * 大通菩薩普利廣度經一卷 
  * 佛悲海中勇出一如無二行經一卷 
  * 流炭經一卷 
  * 如來成道經一卷 
  * 阿彌陀佛覺諸大眾觀身經一卷 
  * 十往生阿彌陀佛國經一卷  (撰錄者曰此上二經余親見本但前廣後略餘  並無異) 
  * 律藏經一卷 
  * 日藏觀世音經一卷  (一紙半) 
  * 救度大劫燒三災起經一卷 
  * 一乘不假羊鹿經一卷 
  * 聞善生信迴惡經一卷 
  * 彌勒下生甄別罪福經一卷 
  * 大薩若經一卷 
  * 摩訶薩埵經一卷 
  * 祕要經一卷 
  * 五無經一卷 
  * 清淨精進無上真諦大比丘慧法經一卷 
  * 佛初置塔經一卷  (今疑是法經錄中天公經異名) 
  * 太子成道經一卷 
  * 恒伽達緣經一卷 
  * 寶圖經卷下一卷 
  * 譬喻折羅漢經一卷 
  * 降棄魔菩薩經一卷 
  * 蜜多三昧經一卷 
  * 發問罪福應報經一卷 
  * 五戒經一卷 
  * 現報當受經一卷 
  * 觀音無畏論一卷  (隋日有人偽造釋高王觀世音經) 

[0678a29]  右諸佛下生經下。八十部一百一卷大唐  天后天冊萬歲元年。勅東都佛授記寺沙  門明佺等。刊定眾經錄中偽經。周錄云。古
來相傳皆云偽謬。觀其文言冗雜。義理澆  浮。雖偷佛說之名。終露人謀之狀。迷墜群  品罔不由斯。故具疏條列之如上  (撰錄者曰此八十經自古
偽錄皆未曾載周錄獨編雖云古來相傳皆云偽謬而不別顯出何錄中且依周錄件之如上)  。

  * 三階佛法四卷  (內典錄云三階別集四卷者即此是) 
  * 十大段明義三卷  (長房錄云三階別集三卷者即此是) 
  * 根機普藥法二卷  (大周錄中除此之外更有三階集錄二卷者誤) 
  * 三十六種對面不識錯法一卷  (明一切三十六種對面不識錯) 

[0678b11]  右三階法都有四部。初是四卷三階。次是  三卷三階。三是兩卷三階。後是一卷三階。  後之三本入集錄數。

  * 大乘驗人通行法一卷 
  * 對根淺深發菩提心法一卷  (上加明諸經中四字) 
  * 對根淺深同異法一卷  (同前加四字) 
  * 末法眾生於佛法內廢興所由法一卷  (上加明諸經中  對根淺深八字) 
  * 學求善知識發菩提心法一卷  (明世間五濁惡世界末法惡時十惡  眾生福德下行於此四種具足人中謂當三乘器人依諸大乘經論學求善知識學發菩提心一卷) 
  * 廣明法界眾生根機法一卷  (廣明法界眾生根機上下起行淺深法) 
  * 略明法界眾生根機法一卷  (略明法界眾生根機上下起行淺深法) 
  * 世間出世間兩階人發菩提心法一卷  (明諸大乘修多羅內  世間出世間兩階人發菩提心同異法) 
  * 世間十種惡具足人迴心入道法一卷  (明十種惡具足  人內最惡人  迴  心入道者斷惡修善法也) 
  * 行行同異法一卷  (明世間出世間人行行同異法) 
  * 當根器所行法一卷  (明佛滅度第二五百年以後一切最大顛倒最大邪見最大惡  眾生當根器所行法) 
  * 明善人惡人多少法一卷  (明佛滅度一千五百年以後善人惡人多) 
  * 就佛法內明一切佛法一切六師外道法二卷  (就一切佛法內明一切佛法六師外道法同異) 
  * 明大乘無盡藏法一卷 
  * 明諸經中發願法一卷 
  * 略發願法一卷 
  * 明人情行法一卷 
  * 大眾制法一卷 
  * 敬三寶法一卷  (明諸經中對根起行淺深敬三寶法) 
  * 對根起行法一卷  (明一切眾生對根上下起行法於內有五段) 
  * 頭陀乞食法一卷  (依諸經論略抄頭陀乞食法) 
  * 明乞食八門法一卷 
  * 諸經要集二卷 
  * 十輪依義立名二卷  (大方廣十輪經學依義立名) 
  * 十輪略抄一卷  (大方廣十輪經入集錄略抄出) 
  * 大集月藏分依義立名一卷  (大集月藏分經明像法中要行法人集錄略抄  依義立名) 
  * 大集月藏分抄一卷  (大集月藏分經明像法中要行法人集錄略抄出) 
  * 月燈經要略一卷 
  * 迦葉佛藏抄一卷  (明一切出家人內最惡出家人斷惡修善法如迦葉佛藏經說) 
  * 廣七階佛名一卷  (觀藥王藥上菩薩經佛名一卷) 
  * 略七階佛名一卷  (已上三階法等於中多題人集錄字其廣題目具如脚注) 

[0678c26]  右三階法及雜集錄。總三十五部四十四  卷。隋真寂寺沙門信行撰  (長房錄云總三十五卷內典錄云都四十
卷大周偽錄但載二十二部二十九卷並收不盡其三階興教碑云四十餘卷而不別列部卷篇目今細搜括  具件如上)  。

[0679a03]  信行所撰雖引經文皆黨其偏見妄生穿  鑿。既乖反聖旨復冒真宗。開皇二十年有  勅禁斷不聽傳行。而其徒既眾蔓莚彌  廣。同習相黨朋援繁多
(即以信行為教主別行異法似同天授立邪三寶)  隋文雖斷流行不能杜其根本。我唐天后  證聖之元有制令定偽經及雜符錄。遣送  祠部集內。前件教門既違背佛意別稱
異端。即是偽雜符錄之限。又准天后聖曆  二年勅。其有學三階者唯得乞食。長齋絕  穀持戒坐禪。此外輒行皆是違法逮。

[0679a13]  我開元神武皇帝。聖德光被普洽黎元。聖  日麗天無幽不燭。知彼反真搆妄出制斷  之。開元十三年乙丑歲六月三日。

[0679a16]  勅諸寺三階院並令除去隔障。使與大院  相通眾僧錯居不得別住。所行集錄悉禁  斷除毀。若綱維縱其行化誘人。而不糺者
勒還俗。幸承明旨使革往非。不敢妄編在  於正錄。並從刊削以示將來  (其廣略七階但依經集出雖無異義  即是信行集錄之數明制除廢不敢輒存故載斯錄)  。

  * 佛法有六義第一應知經一卷  (祐無經字房錄中有) 
  * 六通無礙六根淨業義門經一卷  (祐無經字房錄中有) 

[0679a24]  右二部二卷。梁僧祐錄云。齊武帝時比丘  釋法願。抄集經義所出。雖弘經義異於偽  造。然既立名號則別成部卷。懼後代疑亂  故明注于錄
(長房錄云世皆共引用為疑經故復載傳後葉識源幸同鑒最)  。

  * 佛所制名數經五卷 

[0679b01]  右一部五卷。梁僧祐錄云。齊武帝時比丘  釋王宗所撰。抄集眾經有似數林。但題稱  佛制。懼亂名實故注于錄
(長房錄云首題經名編預於錄既非正經  世所疑惑)  。

  * 戒果莊嚴經一卷  (或無經字有八章頌) 

[0679b06]  右一部一卷。隋翻經學士費長房錄云。簫  齊武帝代永明五年常侍庾頡採經意撰  (撰錄
者曰採意為頌不同為造既別立經名恐濫於聖典隋仁壽錄及大周錄編在為中今亦同彼編於為錄)  。

  * 抄華嚴經一十四卷  (長房錄云十三卷) 
  * 抄方等大集經一十二卷 
  * 抄菩薩地經一十二卷  (長房錄云抄地持) 
  * 抄法句譬經三十八卷  (長房錄云抄百喻) 
  * 抄阿差末經四卷  (仁壽錄云十四卷) 
  * 抄淨度三昧經四卷  (仁壽錄云三卷) 
  * 抄摩訶摩耶經三卷 
  * 抄胎經三卷 
  * 抄央崛摩羅經二卷 
  * 抄報恩經二卷 
  * 抄頭陀二卷  (抄律中事長房錄云抄律頭陀事經) 
  * 抄義足經二卷 
  * 抄法華藥王品一卷 
  * 抄維摩所說佛國品一卷 
  * 抄維摩方便品一卷 
  * 抄維摩問疾品一卷  (內典錄中佛國方便問疾三品共二卷) 
  * 抄安般守意經一卷 
  * 抄菩薩本業經一卷 
  * 抄菩薩本業願行品一卷 
  * 抄四諦經要數一卷 
  * 抄法律三昧經一卷 
  * 抄照明三昧不思議事經一卷 
  * 抄諸佛要集經一卷 
  * 抄大乘方等要慧經一卷 
  * 抄普賢觀懺悔法一卷 
  * 抄樂瓔珞莊嚴方便經一卷 
  * 抄未曾有因緣經一卷 
  * 抄阿毘曇五法行經一卷 
  * 抄諸法無行經一卷 
  * 抄無為道經一卷 
  * 抄分別經一卷 
  * 抄德光太子經一卷 
  * 抄魔化比丘經一卷 
  * 抄優婆塞受戒品一卷 
  * 抄優婆塞受戒法一卷 
  * 抄貧女為國王夫人經一卷 

[0679c17]  梁僧祐錄云。從華嚴經至貧女為國王夫  人經。凡三十六部。並齊竟陵文宣王所抄  凡抄字在題上者。皆文宣所抄也。

  * 抄妙法蓮華經五十九卷 
  * 抄阿毘曇毘婆沙五十九卷 
  * 抄維摩經二十六卷 
  * 抄菩薩決定要行經十卷  (亦云淨行優婆塞經法經錄云菩薩決定經) 
  * 抄成實論九卷  (長房錄云八卷) 

[0679c25]  右成實論。梁僧祐錄云。永明七年文宣王。  請定林上寺釋僧柔小莊嚴寺釋慧次等。  於普弘寺共抄出。

  * 抄勝鬘經七卷 

[0679c29]  法華經下六部長房錄云是文宣抄出。

  * 抄為法捨身經六卷  (仁壽錄云三卷) 

[0680a02]  已上一經。內典錄云。是文宣所抄。

[0680a03]  右華嚴經下。四十三部二百九十八卷。勘  挍群錄並是南齊司徒竟陵文宣王  蕭  子良  所抄
(長房錄云。王愛好博尋躬自緝撰儉忘擬歷不謂傳行後怠。學人相踵抄讀。世人參雜惑亂正文
故舉本綱庶知由委。但上題抄字者悉是其流類例細尋始末自別。內典錄云。既異本經題抄顯別令後尋者知有
所因然。風味彌通義理愜附接蒙俗之繁博考性欲之殊途。有道存焉。義非疑妄。而僧祐長房等諸錄並注  疑經。莫不恐涉澆浮餘波失本故也)  。

  * 淨度三昧抄一卷 
  * 律經雜抄一卷 
  * 本起抄經一卷 
  * 睒抄經一卷  (祐云舊錄所載) 
  * 五百梵律經抄一卷  (祐云舊錄所載) 
  * 大海深嶮抄經一卷  (祐云上六經並是舊抄) 
  * 法苑經一百八十九卷  (祐云此一經近代抄集撮撰群經以類相從雖立號法苑  經入抄數) 

[0680a17]  右從佛法六義下。五十四部五百一卷。並  名濫真經文句增減。或雜糅異義別立名  題。若從正收恐玉石斯濫。若一例為偽而
推本有憑。進退二途實難詮定。且依舊錄  編之偽末。後學尋覽幸詳得失耳。

開元釋教錄卷第十八  (別錄之八)

* * *

【經文資訊】大正藏第 55 冊 No. 2154 開元釋教錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
