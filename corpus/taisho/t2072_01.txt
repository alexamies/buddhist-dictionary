往生集卷之一
古杭雲棲寺沙門袾宏輯

沙門往生類

遠祖師

[0127a26]  晉慧遠。雁門樓煩人。博綜六經。尤善莊老。聞  安法師講般若經。豁然大悟。因剃染事之。太  元六年過潯陽。見廬山閒曠。可以息心。遂感
山神現夢。一夕雷雨。林木自至。刺史桓伊。乃  為建殿。名曰神運。以慧永先住西林。故遠所  居號東林焉。遠住東林。三十年跡不入俗。剋
志西方。高僧鉅儒。凡百四十人。共為淨社。蓮  漏六時禪誦不輟。澄心繫想。三覩聖相而沈  厚不言。後十九年七月晦夕。於般若臺。方從
定起。見阿彌陀佛身滿虛空。圓光之中。無量  化佛。觀音勢至。左右侍立。又見水流光明。分  十四支。洄注上下。演說妙法。佛言。我以本願
力故。來安慰汝。汝七日後。當生我國。又見  佛陀耶舍。慧持。慧永。劉遺民。在佛之側。揖  曰。師志在先。何來之晚耶。既知時至。謂門人
曰。吾始居此三覩聖相。今復再見。當生淨土  必矣。至期端坐入寂。時義熙十二年八月六  日也。

[0127b15]  贊曰。晉以前。淨土之旨。雖聞於震旦。而弘闡  力行。俾家喻戶曉。則自遠師始。故萬代而下。  淨業弟子。推師為始祖。可謂。釋迦再說西方。
彌陀現身東土者也。厥功顧不偉歟。予昔遊  廬山。酌虎溪之泉。瞻三咲之堂。徘徊十八賢  之遺跡。見其規模弘遠。足稱萬僧之居。而殿
閣塵埃。鍾鼓閴寂。寥寥然戶異其扃。室殊其  爨矣。哲人云亡。芳躅無繼。嗟夫。

慧永

[0127b24]  晉慧永。河內人。十二出家。既而與遠公。同依  安法師。太元初。駐錫廬山。刺史陶範。捨宅為  西林以居之。絕志塵囂。標心安養。後義熙十
年示疾。忽  斂  衣求屣欲起。眾驚問。答曰。佛  來迎我。言訖而化。異香七日方滅。唐玄宗。追  諡  覺寂大師。

[0127c01]  贊曰。永初入道。與遠師伯仲。而創淨社。以為  萬世法。亦遠祖而永宗矣。至於命終之際。見  佛來迎。先後如出一輒。證往生之瑞。當以二
師為準則焉。

曇順

[0127c06]  晉曇順。黃龍人。幼從羅什法師。講釋群經。什  歎曰。此子奇器也。後入廬山修淨業。時寧蠻  校尉劉遵孝。剏寺江陵。延順經始。盛弘念佛
三昧。宋元嘉二年。別眾坐逝。異香滿室焉。

僧叡

[0127c11]  晉僧叡。冀州人。遊學諸方。遠歷天竺。還關  中。從羅什法師。稟受經義。後預廬山蓮社。宋  元嘉十六年。忽告眾曰。吾將行矣。面西合掌
而化。眾見叡榻前一金蓮花。倏爾而隱。五色  香煙。從其房出。

曇恒

[0127c17]  晉曇恒。河東人。童孺依遠公出家。內外典籍。  無不通貫。自入廬山。專志念佛。義熙十四年。  端坐合掌。厲聲念佛而化。

道昞

[0127c21]  晉道昞。頴川人。幼師遠公。通經律。言與行  合。念佛三昧。究心無間。義熙十四年。豫章太  守王虔。入山謁敬。請紹遠師之席。眾咸宗仰。
元嘉十二年。集眾念佛。就座而化。

[0127c25]  贊曰。言行合一。所謂心口二俱念佛者也。聽  其言則是。稽其行則非。而欲冀往生。將誰  欺乎。

曇詵

[0127c29]  晉曇詵。廣陵人。幼師遠公。勤修淨業。兼善講  說。註維摩經行於世。元嘉十七年。趺坐念佛  而逝。

道敬

[0128a04]  晉道敬。瑯琊人。祖凝之刺江州。因從遠公出  家年十七。博通經論。日記萬言。篤志念佛。蚤  夜弗替。宋永初元年。謂眾曰。先師見命。吾其
行矣。端坐唱佛而化。眾見光明滿室。彌時方  滅。

[0128a09]  贊曰。冲年高才。鮮不自恃。而篤志念佛。非宿  植淨因者乎。今沙彌略涉經論。我慢放逸。白  首而無歸。不得已而談西方晚矣。

佛馱跋陀羅

[0128a13]  晉佛馱跋陀羅。此云覺賢。迦維衛國人。甘露  飯王之裔也。年十六博學群經。深達禪律。姚  秦沙門智嚴至西域。要師達長安。演法東宮。
與羅什法師上下論議。後以懸指海舶遭擯。  入廬山預遠公蓮社。譯出觀佛三昧諸經。宋  元嘉六年。念佛而化。

僧濟

[0128a20]  晉僧濟。入廬山從遠公學。達嘆曰。紹隆大法。  其在爾乎。後疾篤。誠期淨土。遠遺燭一枝曰。  汝可運心安養。濟執燭憑几。停想無亂。又集
眾諷淨土經。五更濟以燭授弟子元弼。令隨  眾行道。頃之。覺自秉一燭。乘空而行。見阿彌  陀佛。接置於掌。遍至十方。歘然而覺。且悲且
慰。自省四大。了無疾苦。明夕。忽起立。目逆  虛空。如有所見。須臾還臥。容色愉悅。謂傍人  曰。吾行矣。右脅而逝。時方炎暑。三日而體不  變。異香郁然。

[0128b01]  贊曰。濟以聖師指示。而生淨土。然則臨終助  念。孰曰無功乎。而留龕溽暑。體發異香。梵行  之精堅驗矣。

慧恭

[0128b05]  晉慧恭。豫章酆城人。與慧蘭僧光等同學。蘭  光繫念淨土。臨終皆有奇應。又五年恭病篤。  雨淚叩頭。誓心安養。念不少間。見阿彌陀佛。
以金臺前迎。恭乘其上。又見蘭等。於臺上光  明中。告曰。長老受生已居上品。吾等不勝喜  慰。恨五濁淹延。相依之晚耳。恭欣然奮迅而  逝。

慧虔

[0128b13]  晉慧虔。少出家戒行精確。義熙年中。投山陰  嘉祥寺。苦身率眾後寢疾。屬想安養。祈誠觀  音。北寺有淨嚴尼者。宿德篤行。夜夢觀音從
西郭門入。清輝妙狀。光映日月。幢幡華蓋。七  寶莊嚴。尼驚異作禮。問大士何往。答云。往嘉  祥迎虔公耳。虔疾雖困。神色如常侍者皆聞  異香。泊然而化。

[0128b20]  贊曰。臨終見佛。或疑純是自己想心。今他人  亦見之何也。當知感應道交。不可思議。慎哉  言乎。

僧顯

[0128b24]  晉竺僧顯。南遊江左。遇疾屬緣西方。虔苦不  替。見阿彌陀佛。光照己身。所患皆愈。即起沐  浴。為傍人說所見。并陳誡因果。辭意剴切。明
晨端坐而化。

[0128b28]  贊曰。懈怠比丘。遇有疾則曰。吾力且憊。待平  復已。然後念佛。不知念佛。為度老病。有疾念  佛。今正是時。而顯以念力。既愈其疾。復得往
生。賢哉。

慧通

[0128c04]  晉慧通。從涼州慧紹禪師。咨受禪法。祈心安  養。微疾。於禪定中。見一人形甚端嚴。語通  云。良時至矣。俄而見阿彌陀佛光明燁然。定
起以告同學。安然而化。異香三日乃歇。

法琳

[0128c09]  晉法琳。臨卭人。專精戒品。止成都靈建寺  修淨業。常持彌陀觀音二經。轉誦之時。輒見  一偉貌沙門。屹然在前。建武二年寢疾。注念
西方。禮懺不息。見諸賢聖皆集空中。合掌而  逝。

[0128c14]  贊曰。琳誦經有沙門現前。蓋誠感耳無足為  異。其生西方。不係乎是。修淨業者。毋取相希  慕焉。

曇鑒

[0128c18]  宋曇鑒。平生片善。迴向西方。誓願見佛。一日  定中。見阿彌陀佛。水洒其面。曰滌汝塵垢。浴  汝心念。及汝身口。皆悉嚴淨。又於瓶中。出蓮
花一枝授之。定起乃與寺僧敘別。夜漸深。獨  步廊下念佛。至五鼓。其聲彌厲及明。弟子  依常問訊。趺坐不動。就而視之。逝矣。

僧柔

[0128c25]  齊僧柔。學方等諸經。惟以淨業為懷。卒之日  見化佛千數。室內外俱聞異香。西向敬禮而  化。

慧光

[0128c29]  齊慧光。居洛陽。著華嚴涅槃十地等疏。妙盡  權實之旨。一日有疾。見天眾來迎。光曰。我所  願歸安養耳。已而淨土化佛。充滿虛空。光曰。
惟願我佛攝受。遂我本願。即彈指罄咳。言氣  俱盡。

[0129a05]  贊曰。天多欲樂。兼有女人非解脫處。古謂。假  饒修到非非想不若。西方歸去來。是以贊淨  土者。謂上品即發彼岸。下生猶勝天宮。今光
於命盡之際。而詳審堅固所願確然。可謂明  且勇矣。

慧進

[0129a11]  齊慧進。居高座寺。誓誦法華。造經百部。願迴  此業得生安養。後聞空中告曰。汝願已足。必  得往生。無病而卒。

道珍

[0129a15]  梁道珍。住廬山修淨業。夢有人乘船海中。問  之。云往彌陀佛國。珍乞隨行。船人云。汝未營  浴室。及誦彌陀經。未可也。覺而浴僧誦經。歷
年不輟。忽房內池面。降白銀臺。因默記其事。  書經函中。命盡之夕。半山以上。如烈火千  炬。交相輝映。邑人遙見。謂是諸王禮覲。及
旦乃聞珍卒。後檢經函。知珍瑞應。宜生淨土  久矣。

[0129a23]  贊曰。遠公三覩聖相而不言。珍公池降銀臺  而默記。古德之厚重類如此。彼淺丈夫者。纔  有少異。曉曉自鳴。小則失其所有。大則增其
魔事矣。可弗慎諸。

神鸞

[0129a28]  後魏曇鸞。少遊五臺。感靈異出家。而性嗜長  生。受陶隱君仙經十卷。後遇菩提流支。乃問  曰。佛有長生不死術乎。支笑曰。長生不死。吾
佛道也。乃授十六觀經曰。學此則三界無復  生。六道無復往。其為壽也。河沙劫石。莫能比  焉。此吾金仙氏之長生也。鸞大喜。遂焚仙經
而修淨業。寒暑疾痛曾無少懈。魏主號為神  鸞。一夕室中見梵僧。謂曰。吾龍樹也。久居  淨土。以汝同志故來相見。鸞自知時至。集眾
教誡曰。勞生役役。其止無日。地獄諸苦。不可  以不懼。九品淨業。不可以不修。因令弟子高  聲念佛。西向稽顙而終。眾聞天樂自西而來。  良久乃已。

[0129b12]  贊曰。黃冠者恒言曰。釋氏有死。神仙長生。今  支公謂佛有長生。仙無長生。此論痛快簡當。  高出千古。鸞法師捨偽歸真。如脫敝屣。豈非
宿有正因者哉。

智者大師

[0129b17]  隋智顗。號智者大師。頴川人。孩幼之時。見像  即禮。逢僧必拜。十八出家於果願寺。後禮南  嶽思大禪師。弘法緣畢。在剡東石城寺。將入
滅謂弟子曰。吾知命在此。不復前進。輟斤絕  弦於今日矣。唱觀無量壽佛經題竟。復曰。四  十八願。莊嚴淨土。華池寶樹。易往無人。火車
相現。一念改悔者。尚得往生。況戒定熏修。聖  行道力。功不唐捐矣。智朗請云。未審大師證  入何位。沒此何生。師曰。吾不領眾。必淨六
根。損己利人。但登五品。汝問何生者。吾諸師  友。侍從觀音。皆來迎我。言訖唱三寶名。如入  三昧。

[0129b29]  贊曰。大師道德崇重一家教觀。萬代宗仰。而  捨壽之際。惟西方是歸。乃至疏觀經。著十疑  論。恒於此諄諄焉。意可知矣。或曰。疏稱心觀
為宗。淨土其非實歟。噫大師謂。約心觀佛。不  謂無佛。如其無佛。心觀何施。正報既然。依報  亦爾。學台教者審之。

法喜

[0129c07]  隋法喜。常行方等懺法。忽一雉索命。有神人  呵曰。法師當往生淨土。豈償汝命。後於病中。  發願以一生行業。回向西方。至心念佛。即見
佛菩薩來迎。端坐而化。

[0129c11]  贊曰。經稱假使百千劫。所作業不忘。因緣會  遇時。果報還自受。喜惡得以生淨土不償雉  命。良由一生淨土。永絕輪迴。因緣何從而得
會遇。若其忍悟無生。入塵利物。縱有報償。則  所謂將頭臨白刃。一似斬春風者矣。豈與凡  夫六道等耶。

章安

[0129c18]  隋灌頂。章安人。智者大師弟子也。日以念佛  為事。臨終室有異香。遺誡弟子竟。忽起合掌。  稱阿彌陀佛二大士名。奄然而化。

慧成

[0129c22]  隋慧成。居枝江。誦彌陀經。修西方觀三十年。  常坐不臥。每入定見淨土蓮臺寶樹。臨終之  夕。人夢成坐蓮花。隱隱西去。

道喻

[0129c26]  隋道喻。居開覺寺。念阿彌陀佛。日夜不廢。造  像僅三寸。後於定中。見佛謂曰。汝造我像何  小。喻曰。心大即大。心小即小。言訖見像。身
遍滿虛空。告曰。汝當澡浴清淨明星出時。我  來迎汝。至時果見佛來。光明滿室。遂坐而化。

[0130a02]  贊曰。心大即大。心小即小。然則心穢即穢。心  淨即淨審矣。而喻見一佛遍空。前僧柔慧光。  見多佛遍空。蓋一即多。多即一。非有優劣
也。

智舜

[0130a07]  隋智舜。入廬山踵遠師淨業。大業初。講觀經  畢。即示疾。見鸚鵡孔雀。念佛法僧。出微妙  音。告弟子曰。我今日往生矣。安然而逝。

慧海

[0130a11]  隋慧海。住江都安樂寺。善經論。精誠念佛。  有僧道銓者。至自齊州。齎阿彌陀佛像。微妙  工巧。世所未有。問之則云。此天竺雞頭摩寺
五通菩薩。乘空往彼安樂世界。圖繪而來。海  感慶逢遇虔篤禮敬。乃覩神光炤爍。於是模  寫懇苦。願生彼國。後微疾。夜忽起。依常面西
禮竟。跏趺至曉而逝。儼然如生。

[0130a18]  贊曰。極樂世界過此十萬億佛土。亦非乘空  所可到者。慧海之精誠感佛。彼道銓安知。非  淨土之賢聖乎。

法智

[0130a22]  隋法智。髫年出家。晚歲聞徑直之門。莫如念  佛。乃謂人曰。我聞。經言。犯一吉羅。歷一中  劫。入地獄可信。又言。一稱阿彌陀佛。滅八十
億劫生死重罪。則未之信。有明者示云。汝大  邪見。俱是佛言。何得不信。遂於國清寺兜率  臺。晝夜精勤念佛。忽辭道俗云。某生西方去
也。中夜無疾而化。時有金色光明。照數百里。  江上漁人謂是天曉。遲久方明。始知智之往  生云。

[0130b02]  贊曰。佛云吾言如蜜。中邊皆甜。悉宜信受。  是故信少惡入地獄。而不信一念生西方。此  誠可謂邪見矣。近世喜持呪者。見陀羅尼所
說功德。能易山海役鬼神。滿種種求願。則躍  然而信。見淨土所說功德。能直入聖階。立超  三界。則恬然不介意。其為邪見等耳。可慨也  夫。

善導和尚

[0130b10]  唐善導。貞觀中。見西河綽禪師九品道場。喜  曰。此真入佛之津要。修餘行業。迂僻難成。惟  此法門。速超生死。於是勤篤精苦。晝夜禮誦。
激發四眾。每入室互跪。念佛非力竭不休。出  則為人演說淨土。三十餘年不暫睡眠。好食  送厨。粗惡自奉。凡有  嚫  施。用寫彌陀經十萬
卷。淨土變相三百壁。修營廢墜。燃燈續明。  三衣瓶鉢。不使人持。行不共眾。恐談世事。從  其化者甚眾。有誦彌陀經十萬至五十萬遍
者。有念佛日課萬聲至十萬聲者。得念佛三  昧。往生淨土者。莫能紀述。或問。念佛生淨土  耶。師曰。如汝所念。遂汝所願。乃自念一聲。
有一光明從其口出。十至於百。光亦如之。其  勸世偈曰。漸漸雞皮鶴髮。看看行步龍鍾。假  饒金玉滿堂。豈免衰殘病苦。任汝千般快樂。
無常終是到來。惟有徑路修行。但念阿彌陀  佛。忽謂人曰。此身可厭。吾將西歸。乃登柳  樹。向西祝曰。願佛接我。菩薩助我。令我不失
正念往生淨土。言已投身而逝。高宗皇帝知  其事。賜寺額曰光明云。

[0130c01]  贊曰。善導和尚。世傳彌陀化身。觀其自行之  精嚴。利生之廣博萬代而下。猶能感發人之  信心。脫非彌陀必觀音普賢之儔也。猗歟大  哉。

智欽

[0130c06]  唐智欽。專習禪業。又禮念萬五千佛名。乃至  百遍。後於柳州阿育王塔前。燃一臂求生淨  土。弟子僧護。夜半見庭前光照異常。因問。何
人秉炬。凡三問。空中聲曰。來迎欽禪師耳。護  急啟窓。見佛身光明。旛華寶蓋滿虛空中。欽  隨佛冉冉而去。

[0130c12]  贊曰。燒身燒臂。大乘經中屢開。然此得忍大  士所為。非初心境界也。求西方者。當學欽公  之習禪禮佛。不必效其燃臂。若能用燃臂之
精虔勇猛。以治其惡習則所燃亦多矣。古云。  善學柳下惠。不其然歟。

五會法師

[0130c18]  唐法照。大歷二年。止衡州雲峯寺。慈忍戒定。  為時所宗。甞於鉢內覩五色雲。有梵剎曰大  聖竹林寺。後詣五臺見異光。果得竹林寺。入
講堂則文殊在西。普賢在東。萬眾圍繞而為  說法。照作禮問曰。末代凡夫。未審修何法門。  文殊告曰。諸修行門無如念佛。我以念佛得
一切種智。又問當云何念。曰此世界西。有阿  彌陀佛。彼佛願力。不可思議。汝當繼念毋令  斷絕。決定往生。後臘月朔。在華嚴院淨業道
場。方憶二大士記我往生。乃一心念佛。忽見  梵僧佛陀波利。謂曰。汝華臺已就。後三年華  開矣。至期謂眾曰。吾行矣。端坐而逝。師甞於
湖東寺。開五會念佛。感祥雲寶閣。覩阿彌陀  佛及二菩薩身滿虛空。又於并州五會念佛。  感代宗皇帝宮中聞念佛聲。遣使追尋。乃見
師勸化之盛。遂詔入京。教宮人念佛亦及五  會。號五會法師。

[0131a06]  贊曰。感夢於前。覩境於後。其可信明矣。然則  諸修行門。無如念佛。文殊口授也。顧不足信  歟。三載之前。花臺預就。所謂信心纔起。蓮蕋
標名。隨其勤惰而或鮮或萎。又不足信歟。噫  冥現靈蹤。預符聖記。化行五會。音徹九重。豈  非乘悲願而生者哉。

臺岩康法師

[0131a13]  唐少康。縉雲仙都人。十五通法華楞嚴。貞元  中因詣洛陽白馬寺。見殿中文字放光。探之  則善導和尚。西方化導文也。師祝曰。若於淨
土有緣。當更放光。言已光明閃爍。師曰。劫石  可磨。我願無易矣。遂至長安光明寺善導和  尚影堂。瞻禮忽見遺像。升空謂曰。汝依吾教
廣化有情。他日功成。必生安養。乃適新定。  乞錢誘小兒念佛。念佛一聲與錢一文年餘。  無少長貴賤。見師者皆稱阿彌陀佛。念佛之
聲盈滿道路。又於烏龍山建淨土道場。每升  座高聲唱佛。眾見一佛從其口出。十聲則有  十佛。師曰。汝見佛者必得往生。時眾數千。有
不見者。悲傷自責。因倍精進。後二十一年十  月三日。囑道俗曰。當於淨土起欣樂心。於閻  浮提起厭離心。汝曹此時。見我光明。真我弟
子。遂放異光數道而逝。塔於臺子岩。號臺岩  法師。

[0131b01]  贊曰。或疑佛從口出。似涉怪異。噫世尊逢醉  象時。手五指端。出金光獅子。其言曰。我何有  心於禦象哉。以我無量劫來。修慈忍力。自然
而有獅子現焉。我亦不知也。今康公現佛。亦  無量劫來。歸敬之所致耳。何怪之有。世有魔  師。教人黑夜習坐。於香烟上注觀佛現。以為
感應。較此邪正實霄壤焉。修淨業者。不可不  辯。

自覺

[0131b10]  唐自覺。住真州。常發願。願因觀音。得見阿彌  陀佛。於是鑄觀音像。高四十九尺。既成祝願。  夜三更。忽有金光二道。阿彌陀佛。自光中而
下。二大士左右隨之。佛垂手摩覺頂曰。守願  勿易。利物為先。寶池生處。孰不如願。後十一  年七月望夕。見一人形似天王。雲間現身。謂
覺曰。安養之期至矣。即於觀音像前。趺坐而  化。

善胄

[0131b19]  唐善胄。瀛州人。武德三年病革。謂門人曰。吾  一生正信。不慮淨土不生。即令拂拭房宇燒  香嚴待。病久委臥。忽起坐合掌。語侍人曰。安
置世尊令坐。又自陳懺悔。良久曰。世尊去  矣。低身似送因臥曰。向者阿彌陀佛來。汝等  還見否。不久吾當去耳。少頃而逝。

神素

[0131b26]  唐神素。安邑鳴條人。講演為業。與道傑齊名。  一生行業。屬想西方。貞觀二年眾請主栖岩。  十七年二月二十三日召大眾與別。趺坐正
容令誦觀音普門品二遍。自稱阿彌陀佛又  令一人唱。餘人和中夜端坐儼然而逝。肌肉  雖盡骨坐如初。

慧  璿

[0131c04]  唐慧  璿  。出家襄川。甞弘三輪大經。貞觀二十  三年四月八日。夜見山神告曰。法師房宇不  久當生西方。至七月十四日。講盂蘭盆經竟
斂  手曰。生受信施今須通散。一毫以上。捨入  十方窮獨乞人。并諸異道。言已終於法座。

[0131c09]  贊曰。昔生公說法將竟。眾見麈尾墜地。憑几  而化。如入禪定。  璿  之事亦類是矣。嗚呼匪平  生道力。可勉強於臨時耶。

懷玉

[0131c13]  唐懷玉。台州人。布衣一食。常坐不臥。誦彌陀  經三十萬遍。日課佛號五萬聲。天寶元年。見  佛菩薩滿虛空中。一人持銀臺來迎。玉曰。吾
一生念佛。誓取金臺。何為不然。聖眾遂隱。玉  彌加精進。三七日後。向擎臺者來云。師以精  進得升上品。宜趺坐以俟。三日後異光滿室。
曰弟子曰。吾生淨土矣。含笑而逝。郡太守叚  公。作偈贊曰。我師一念登初地。佛國笙歌兩  度來。惟有門前古槐樹。枝低只為罣金臺。

[0131c22]  贊曰。或謂銀臺至而復隱。金臺誓而重來。何  得果報無憑。由人揀擇。通曰。此正謂萬法由  心隨感而應者也。且火車已現。十念而得往
生。天眾來迎。矢心而歸淨土。善惡聖凡之相。  隔尚可轉業須臾。況金銀幾希間耶。

道昂

[0131c28]  唐道昂。魏郡人。師靈裕法師。常於寒陵山寺。  講華嚴地論。稽洽博詣。志結西方。願生安養  後自知命極。預期八月。人未之測也。至八月
朔日無所患。問齋時至未。即昇高座。身含奇  相。爐患異香。引四眾受菩薩戒。詞理切至。  聽者寒心。昂舉目高視。見天眾繽紛。管絃嘹
喨。告眾曰。兜率陀天迎我。然天道乃生死根  本。由來非願常祈心淨土。如何此誠不果遂  耶。言訖天樂還滅。便見西方香花伎樂。充塞
如雲。飛湧而來旋環頂上。舉眾皆見。昂曰。今  西方靈相來迎事須願往。但見香爐墜手。即  於高座而逝。足下有普光堂等字。遐邇驚嘆。

[0132a11]  贊曰。却天宮而求淨土。前有光公。後有洪公  及昂。蓋三人焉而時逼須臾。猶能導四眾以  毘尼。據高座而歸寂。靈相紛然駭人心目。嗚
呼異哉。

道綽

[0132a16]  唐道綽。并州汶水人。十四出家。習經論。晚事  瓚禪師學禪。又篤志神鸞淨土之業。有僧定  中。見綽數珠如七寶大山。平居為眾講無量
壽觀經。將二百遍。人各掐珠。口稱佛號。或時  散席。嚮彌林谷。六時禮敬。初不廢缺。念佛日  以七萬為限。貞觀二年四月八日歸寂。聞而
赴者。滿於山寺。見化佛住空。天花下散焉。

寶相

[0132a24]  唐寶相。雍州長安人。十九出家。頭陀自靜。六  時禮懺。垂四十年。夜分誦彌陀經七遍。念  佛六萬聲。病既革。誦念不捨。囑道俗曰。念佛
為先。勿虛度世。當於西方相待。又曰。燒散吾  尸。不勞銘塔。言訖而逝。

[0132a29]  贊曰。玉念佛日。記五萬綽七萬。相今六萬。三  老者皆高僧。而日課有常數。今人忽之曰。此  愚夫婦所作也。獨何歟。

惟岸

[0132b04]  唐惟岸。并州人。約淨土為真歸之地。行方等  懺。服勤無缺微疾。見觀音勢至二菩薩現於  空中。岸召畫工。無能畫者。忽有二人。自言能
畫。畫畢不見。岸乃告諸弟子曰。吾今往生。誰  偕行者。有童子願往。岸令辭父母。父母謂為  戲言未信也。頃之沐浴更衣。入道場念佛而
化。岸撫其背曰。小子何得先吾行耶。因索筆  讚二菩薩。有願以慈悲手。提獎共西行之句。  讚畢長逝。

[0132b13]  贊曰。岸之事無惑矣。彼童子非久積淨業。胡  脫化之神異噫。爾不見十念成功乎。不然則  宿世善根熟耳。修淨業者。或今身不克往生。
觀此可以自慰。

僧衒

[0132b18]  唐僧衒。并州人。初念慈氏。期上生內院。年九  十遇道綽禪師。得聞淨土。始迴心念佛。日禮  千拜。一心無怠。後有疾。告弟子曰。阿彌陀佛
授我香衣。觀音勢至示我寶手。吾其行矣。言  訖而逝。七日異香不散。時有啟芳圓果二法  師。目擊斯事。乃於悟真寺。共折楊枝於觀音
手中。誓曰。若於淨土有緣。當七日不萎。至期  益茂。芳果慶忭。晝夜觀念不捨。忽覺臨七寶  池。入大寶帳。見佛及二大士。坐寶華臺光明
輝映。芳果作禮。佛云。念我名者皆生我國。又  聞釋迦世尊。與文殊菩薩以梵音聲。稱讚淨  土。復見三道寶階。其一白衣。其二道俗相半。
其三唯僧也。云皆至心念佛者。得生此土耳。  後五日。忽聞鍾聲曰。鍾聲我輩事也。俱時化  去。

[0132c04]  贊曰。耄耋之年。始修淨業。而尚得往生。少壯  可知矣。彼芳果聞風興起。終獲靈應。見賢思  齊。其此之謂乎。

懷感

[0132c08]  唐懷感。居長安千福寺。入念佛道場。三七日  不覩靈瑞。自恨障深。欲絕食畢命。善導大師  不許。勸令精虔三載感如所教。後見佛金色
玉毫。得念佛三昧。製決疑論七卷。臨終合掌  云。佛來迎我。遂卒。

[0132c13]  贊曰。諺有之。惟貴功深。杵可作針。吾於感有  徵矣。畫地自限者思之。

德美

[0132c16]  唐德美法師。於會昌寺西院。造懺堂行般舟  三昧。終夏不坐臥。或止口過三年不言。或行  不輕。七眾通禮節衣減食。斷絕世想。專念西
方。口誦彌陀。終其身不輟。後一時入室稱佛。  倏然而化。

[0132c21]  贊曰。斷絕世想則染緣盡。專念西方則淨緣  成。先民有言。愛不重不生娑婆。念不一不生  淨土誠哉言乎。

辯才

[0132c25]  唐辯才。襄陽人。潛修淨土二十年。未甞自稱。  獨與護戎任公善。謂之曰。才必生淨土。期在  十年。一日令弟子報任公曰。向所期已。及任
公至。才曰。吾去矣。趺坐而化。眾聞仙樂西  來。異香散漫。

壽洪

[0133a02]  唐壽洪。汾陽人。常念佛。虔求淨土將亡。見兜  率天童子來迎。洪曰。我期西往。不生天上。即  令眾念佛。遽云。佛從西來。言訖而化。

法祥

[0133a06]  唐法祥。住楊都大興國寺。三十年修安養之  業。凡有饒益。必用迴向。因疾弟子。聞祥稱佛  聲甚厲。又見房西壁有光若鏡。現淨土相頻
伽鼓翼。乃倏然而化。

[0133a10]  贊曰。祥見頻伽。前智舜見鸚鵡孔雀。不見佛  而見眾鳥何耶。經云。是諸眾鳥。皆阿彌陀佛  變化所作。故知。正報依報。俱淨土相也。幸無
疑焉。

大行

[0133a15]  唐大行。居泰山修普賢懺法三年。感大士現  身。晚歲入大藏。陳願隨手取卷。得彌陀經。晝  夜誦咏。至三七日。覩琉璃地上。佛及二大士
現身。僖宗皇帝聞其事。詔入內賜號常精進  菩薩。後一年琉璃地復現。即日而終。異香經  旬。肉身不壞。

[0133a21]  贊曰。瑠璃地上下明徹。淨德所感也。而慧永  僧衒異香七日。慧通三日。行今浹旬。孰非梵  行之芬芳也哉。

明瞻

[0133a25]  唐明瞻。晚歲剋志安養。或譏其遲暮。瞻曰。  十念功成。猶得見佛吾何慮乎。後因疾。於興  教寺具齋。別道俗。時僕射房玄齡杜如晦皆
與焉。日過午。整威儀念佛。遽曰。佛來矣。二  大士亦至。竦身合掌而化。

永明壽禪師

[0133b02]  錢氏吳越延壽。杭州餘杭人。依四明翠岩禪  師出家。參天台韶國師。發明心要。甞行法  華懺。中夜見普賢。蓮花忽然在手。因思宿
願未決。登智者岩。作二鬮。一曰。一心禪定。  一曰。萬行修淨土。冥心精禱。七拈皆得淨土。  於是一意專修。後住永明。日課一百八事。夜
往別峯行道念佛。旁人時聞螺貝天樂之音。  忠懿王嘆曰。自古求西方。未有如此之專切  者也。乃立西方香嚴殿。以成其志。在永明十
五年。弟子千七百人。常與眾授菩薩戒。施鬼  神食。放諸生命。皆悉迴向莊嚴淨土。時號慈  氏下生。開寶八年二月二十六日。晨起焚香
告眾。趺坐而化。後有僧來自臨川。經年遶其  塔。人問故曰。我病入冥。見殿左供一僧像。王  勤致禮敬。密詢其人則曰。此杭州永明壽禪
師也。凡死者皆經冥府。此師已徑生西方上  上品矣。王重其德。故禮敬耳。

[0133b19]  贊曰。永明佩西來直指心印。而刻意淨土。自  利利他廣大行願。光昭於萬世。其下生之慈  氏歟。其再生之善導歟。

志通

[0133b23]  石晉志通。鳳翔人。因見智者大師淨土儀式。  不勝欣忭。自是不向西唾。不背西坐。專心念  佛。後見白鶴孔雀成行西下。又見蓮花開合
於前。通云曰。白鶴孔雀淨土境也。蓮花光相。  受生處也。淨土現矣。乃起禮佛而終。茶毘有  五色祥雲。環覆火上。舍利鱗砌於身。

[0133b29]  贊曰。唾必西避。坐必西向。繫念如斯。何事不  辦  。今以輕心淺心。而欲往生難矣。或曰。不已
着乎。噫諦觀落日。經有明文。智者大師。始生  而面西趺坐。乃至淨業諸賢。西向坐脫者。不  着而能之乎。耽心濁境。終世安然。纔念淨邦。
便憂其着。顛倒乃爾。嗟乎異哉。

晤恩

[0133c07]  宋晤恩。姑蘇常熟人。年十三聞誦彌陀經。遂  求出家。終日一食。不離衣鉢。不畜財寶。臥必  右脅。坐必跏趺。每布薩涕泗不止。遍誨人以
西方淨業。及一乘圓旨。有疑不逗機者。答曰。  與作毒鼓之緣耳。雍熙二年八月朔日。夜覩  白光自井而出。謂門人曰。吾將逝矣。絕粒禁
言。一心念佛。夢一沙門。執金爐焚香。三遶其  室。自言灌頂。來此相迎。夢覺呼門人至。猶聞  異香二十五日。說止觀指歸及觀心義畢端
坐而化。人聞管絃鈴鐸之音嘹亮空中。漸久  漸遠。自西而去。

[0133c18]  贊曰。財食不貪。廉潔心也。坐臥不苟。敬慎心  也。衣鉢不離。持重心也。布薩垂泣。誠信心  也。四心皆淨因。宜其往生矣。至於誨人。則西
方淨業。與一乘圓教並施。恩其深入念佛法  門者乎。

圓淨常法師

[0133c24]  宋省常。錢塘人。七歲出家。淳化中住南昭慶。  慕廬山之風。乃刺血書華嚴經淨行品。易蓮  社以淨行。士大夫預會者。稱淨行弟子。而王
文正公且為之首。一時公卿伯牧百二十人。  比丘千人焉。翰林蘇易簡。作淨行品序。至謂  予當布髮以承其足。剜身以請其法。猶尚不
辭。況陋文淺學而有惜哉。天禧四年正月十  二日端坐念佛。有頃厲聲唱云佛來也。泊然  而化。

[0134a04]  贊曰。始遠公。次善導。既而南嶽五會。永明臺  岩。終於法師。號蓮社七祖。勸化之盛。蓋耀古  彌今矣。雖然覈其自脩。則罔不精勤刻勵。如
所以示人者。今沙門知勸人。而不知勸己。欲  竊附於前輩。不幾狂乎。

淨觀

[0134a10]  宋淨觀。住嘉禾寂光庵。修淨土懺法十餘年。  謂弟子曰。我後二十七日行矣。至期二日前。  見紅蓮花。次日又見黃花滿室。皆有化生孩
兒。坐於花上。仙帶結束。三日入龕端坐。命眾  念佛。頃之脫去。

[0134a15]  贊曰。念佛人預知時至。蓋娑婆緣盡。淨土緣  成。自然聖境冥現。如遠公七日。今觀二十七  日之類是也。世人生無實德。死欲效嚬。扭揑
粧點。取笑於識者。甚則生身活焚。搖動遠邇。  不知附鬼着邪。流入惡趣。尤可憐憫。復使無  眼之徒。欣  羨  而希則之。其為害也大矣。我集
往生。何無一人活焚其軀者。願智人觀此。普  以告世。救諸愚民。

慈雲懺主

[0134a24]  宋遵式。台州臨海縣人。學行高古。名冠兩  浙。專志安養。甞行般舟三昧。九十日苦學嘔  血。入道場兩足皮裂。以死自誓。忽如夢中。見
觀音垂手指其口。引出數虫。又指端出甘露。  注其口。覺身心清涼。疾遂愈。著淨土決疑行  願。及淨土懺法。行於世天聖間。將化之日。炷
香禮佛。願諸佛證明。往生安養。至晚坐脫。人  見大星隕於靈鷲峯。時號慈雲懺主云。

[0134b03]  贊曰。克勤懺法。自行而垂憲萬世。古今一人  而已。至於寶手出虫甘露灌口。非精誠之極  疇能然乎。

宗坦疏主

[0134b07]  宋宗坦。潞州黎城人。五十年名播講林。晚於  唐州青臺鎮。專求淨土。三業四儀。曾無暫忘。  政和四年四月二十七日。夢阿彌陀佛。謂曰。
汝說法止六日。當生淨土。覺而白眾。至五月  四日。集眾告曰。因緣聚散。固當有時。淨土勝  緣。惟憑時刻。願眾念佛助我往生。言已坐
脫。滿空雷鳴。白雲覆地。三日方歇。所持瑪瑙  數珠。盤於指上。眾取之。竟不能得。感應事  繁。具如別說。

[0134b16]  贊曰。雷者法音之吼。雲者慈蔭之深。手珠不  脫。念力之牢強見矣。

慈照宗王

[0134b19]  宋子元。號萬事休。平江崐山人。少習止觀。定  中聞鴉聲悟道。頌曰。二十餘年紙上尋。尋來  尋去轉沈吟。忽然聽得慈鴉叫始信。從前錯
用心。於是利他心切。普勸念佛。代為法界眾  生。禮佛懺悔。祈生安養。剏白蓮懺堂。述四  土三觀。選佛圖。開示蓮宗眼目。逆順境中。未
甞動念。高宗皇帝召見。賜號慈照。後於鐸城。  三月二十三日。告眾曰。吾化緣已畢。時當行  矣。言訖合掌示寂。荼毘舍利無數。勅賜最勝  之塔。

法持

[0134c01]  宋法持。居化度寺。修彌陀懺。願促閻浮之壽。  早生安養。後小疾。雨淚悲號。祈垂接引。厲聲  念佛不絕。忽見佛身丈六。立於池上。即自言
曰。我已得中品生。西向而化。

[0134c05]  贊曰。人情莫不欲壽。促算而求安養。非欣厭  之極乎。雖然發願可也。赴海投崖。而疊薪自  燼。則魔矣。

本如

[0134c09]  宋本如。號神照。住東山承天寺。與郡守張郇。  結社一日升座說法。與眾訣別。退而坐逝。時  江上漁人。見雲端有僧西去。明年啟塔。顏貌
如生。蓮花產於塔前。

基法師

[0134c14]  宋基法師。學於寶雲。住太平興國寺。精意念  佛。一日示疾。為弟子廣談玄旨。眾忽見。西方  現光。空中奏樂。師曰。阿彌陀佛與二大士俱
至。即右脇西向而化。門人夢阿彌陀佛授記。  為超世如來。或夢師坐青蓮花臺者。法智禪  師嘆曰。臥病談玄。臨終見佛。是可敬也。

[0134c20]  贊曰。或疑。基曷為即得授記。噫親見如來無  量光。見前授我菩提記。子知之乎。

若愚

[0134c23]  宋若愚。居雲川仙潭。建無量壽閣。勸道俗念  佛。精勤三十年。與道潛則章二師為友。潛能  詩近名。愚與章惟務實行。將順世。夢神人告
曰。汝同學則章。得普賢行願三昧。已生淨土。  彼正待汝。愚乃沐浴更衣。命眾諷觀經。端坐  默然忽云。淨土現前。吾當行矣。書偈而化。偈
曰。本自無家可得歸雲邊有路許誰知。溪光  搖落西山月。正是仙潭夢斷時。又曰。空裏千  花羅網。夢中七寶蓮池。踏得西方路穩。更無  一點狐疑。

[0135a04]  贊曰。愚與潛章為友。而潛以耽詩。親名失淨  土之利。黜世智疎世緣。求西方者。當書諸  紳。

守真

[0135a08]  宋守真。永興人。講起信論法界觀。常於中夜。  結無量壽佛往生祕密印。繫念西方。一夕天  曉。自覺身登淨土。舉目見佛。因俯伏像前。
忽曰。四十八願。能度我者。乃持香花。入殿  供養。就坐而化。

知禮

[0135a14]  宋知禮。號法智。居南湖。述妙宗鈔。大彰觀心  觀佛之旨。每歲二月望日。建念佛施戒會。動  逾萬人。又撰融心解。明一心三觀。顯四淨土
之義。後於歲旦。建光明懺。至五日召大眾說  法。驟稱佛號數百聲。奄然坐逝。

[0135a19]  贊曰。禮述妙宗。說淨觀。大弘台教。而臨終念  佛坐逝。豈騰口說者。可同日語耶。

有嚴

[0135a22]  宋有嚴。住台州赤城崇善寺。依神照學天台  教。晚年結茆樝木之下。號曰樝菴。平生篤修  淨業。有懷安養故鄉詩。為時所傳。建中靖國
元年夏四月將終。見寶池大蓮花。天樂四列。  乃作餞歸淨土詩示眾。後七日跏趺而化。塔  上有光如月。三夕方隱。

[0135a28]  贊曰。前法祥鏡光。現於壁端。今嚴公月光。現  於塔上。皆身心瑩徹之明驗也。乃至光明滿  室者。金光彌亘江上數百里者。嗚呼。是可以
偽為乎哉。

慧明

[0135b04]  宋慧明。號晦菴。學於慧光。晚依蓄山常照寺。  修淨業。日課法華楞嚴圓覺。持彌陀聖號萬  數。慶元己未春示疾。謂弟子曰。吾學大乘。
求生淨土。今果遂矣。累足坐逝。眾聞天樂西  來。徘徊頂上。荼毘五色舍利無數。

師贊

[0135b10]  宋師贊。雍州人。為僧童。年十四。念佛不絕。  忽遇疾暴亡。俄而復甦。謂師及父母曰。阿彌  陀佛來此。兒當隨行。隣人見空中寶臺。五色
異光。向西而沒。

二沙彌

[0135b15]  隋汶州二沙彌。同志念佛。長者忽亡。至淨土  見佛白言。有小沙彌同修。可得生否。佛言。由  彼勸汝。汝方發心。汝今可歸。益勤淨業。三年
之後。當同來此。至期二人。俱見佛來。大地震  動。天花飃舞。一時同化。

了然

[0135b21]  宋了然法師。號智涌。住白蓮寺二十四年。夢  二龍戲空中。一化為神人。袖出簡云。師七日  當行。既寤集眾說法。大書曰。因念佛力。得生
樂國。凡汝諸人。可不自勉。即沐浴更衣。令眾  誦彌陀經。至西方世界處。倏然而化。能仁寺  行人。皆聞天樂之音。祥光上燭天表。

思照

[0135b28]  宋釋思照。研究宗教。專心淨業。每四更即起。  稱誦佛名。懈怠比丘。不遑安寢。效法藏四十  八願。結僧俗係念淨會三十年。一日感疾。夢
丈六金身。集眾念佛。忽厲聲同眾稱念。屈指  作印坐逝。闍維齒及數珠不壞。

智廉

[0135c05]  宋智廉。居上虞化度寺。初遍參宗門。晚節一  意西方。慶元改元秋八月。別眾曰。我夢中見  阿彌陀佛。大眾圍繞說法。佛云。諸善人等。
當須專心淨業來生我國。我見勝相。往生必  矣。乃書偈曰。雁過長空。影沈寒水。無滅無  生。蓮花國裏。書畢回身。向西結印而逝。

智深

[0135c12]  宋智深。號慈川。學於海月。歸嘉禾。開長堂供  眾二十年。專志念佛。常以淨業化人。得往生  者甚眾。忽示疾。客至問安。談論如常時。客方
出門。即遷化。人見紫雲。向西而沒焉。

法因

[0135c17]  宋法因。住四明廣壽寺。三十年冥心淨土。後  有疾。集眾諷觀經。稱佛號者三夕。謂門人曰。  吾將行矣。或請留偈。乃書曰。我與彌陀本無
二。二與不二並皆離。我今如此見彌陀。感應  道交難思議。挺身端坐而逝。

[0135c22]  贊曰。以我心而念彼佛。則生佛宛然。即凡心  而見佛心。則生佛何別。何別故離二。宛然故  離不二。離二故不從他覓。離不二故不礙求
生。又離二故凡情斯盡。離不二故聖解俱亡。  如此見佛者。終日娑婆。終日淨土。念念釋迦  出世。時時彌勒下生。可謂真見彌陀者也。其
或不然覿面相逢。白雲萬里。

智仙

[0136a01]  宋智仙。號真教。住白蓮寺。講道十三年。西向  禮念。未甞少廢。一夕微疾。請觀堂行人。誦彌  陀經。卷未終而坐脫。隣住能仁寺僧。皆聞天
樂和鳴。黎明乃知師亡。

宗利

[0136a06]  宋宗利。居新城碧沼。修念佛三昧者十年。後  入道味山。築菴名曰一相。越十五年。忽謂弟  子曰。吾見碧蓮花。遍滿空中三日。復曰佛來
矣。即書偈云。吾年九十頭雪白。世上應無百  年客。一相道人歸去來。金臺坐斷。乾坤窄。奄  然而化。

齊玉

[0136a13]  宋齊玉。號慧覺。初於霅川寶藏寺。建淨土會。  後住上竺。夜半頂彌陀像行道念佛。一日謂  首座曰。床前多寶塔現。非吾願也。所欲則淨
土耳。可為我集眾念佛。首座鳴鍾。僧至將百  餘。玉云。今已見佛。瞑目端坐而逝。

[0136a18]  贊曰。多寶塔亦佛國也。玉何以不願。昔韋提  希。遍觀淨土而獨求安養。蓋非專修。功弗克  就。知此可與言西方矣。

圓照本禪師

[0136a22]  宋宗本。常州無錫人。初參天衣懷禪師。念佛  有省。後遷淨慈。奉詔入東京慧林寺。召對延  和殿稱旨。平居密修淨業。雷峯才法師。神遊
淨土。見一花殊麗。問之曰。待淨慈本禪師耳。  又資福曦公。至慧林禮足。施金而去。人詰其  故。曰。吾定中見金蓮花。人言以俟本公。又蓮
花無數。云以待受度者。或有萎者。云是退墮  人也。有問。師傳直指。何得蓮境標名。答曰。  雖在宗門。亦以淨土兼修耳。後臨終安坐而  逝。諡圓照禪師。

[0136b03]  贊曰。昔中峯天如。謂禪與淨土。理雖一而功  不可並施。今曰兼修者何。蓋兼之義二。足躡  兩船之兼。則誠為不可。圓通不礙之兼。何不
可之有。況禪外無淨土。則即土即心。原非二  物也。安得更謂之兼。

大通本禪師

[0136b09]  宋善本。試華嚴得度。奉詔住法雲。賜號大通。  後歸杭州象塢寺修淨業。定中見阿彌陀佛  示金色身。一旦告門人曰。止有三日在。至期
趺坐念佛。西向而化。

靈芝照律師

[0136b14]  宋元照。住靈芝。弘律學。篤意淨業。念佛不  輟。一日令弟子。諷觀經及普賢行願品。趺坐  而化。西湖漁人。皆聞空中樂聲。

清照律師

[0136b18]  宋慧亨。住武林延壽寺。初依靈芝習律。專修  淨業。六十年。每對人必以念佛為勸。建寶閣  立三聖像。最稱殊特。有江自任者。忽夢寶座
從空而下。云亨律師當升此坐。適社友孫居  士。預啟別亨。即在家作印而化。師往炷香。歸  而謂其徒曰。孫君已去。吾亦行矣。乃集眾念
佛。為說偈曰。彌陀口口稱。白毫念念想。持此  不退心。決定生安養。端坐而化。號清照律  師。

[0136b27]  贊曰。六十年專修淨業。臨終瑞應何疑焉。世  有以少時之力。而咎淨土之無徵。謬矣。

思敏

[0136c01]  宋思敏。依靈芝律師增受戒法。專心念佛二  十年。後有疾。請眾諷觀經者半月。越三日。見  化佛滿空。臨終念佛。聲出眾外。酷暑留龕七
日不變。香滿室中。

晞湛

[0136c06]  宋晞湛。山陰人。少為儒生。忽厭世出家。與瑩  行人。建無量壽佛殿於阮杜。專修淨業。坐不  背西。久之常見佛及二菩薩相。一夕面西念
佛。正坐凝然作印而化。

登法師

[0136c11]  隋登法師。講涅槃經於并州興國寺。來聽經  者。普勸念佛往生。開皇十二年命終。異香滿  空。及殯光明香雲。遍諸聚落。

僧厓

[0136c15]  釋僧厓。住益州多寶寺。篤心淨業。焚五指供  西方三聖。或問痛否。答曰。心既無痛。指何痛  焉。臨終天花如雨。人見厓班衲錫杖。與五六
百僧。乘空而沒。

藏法師

[0136c20]  宋僧藏。汾州人。一生不受道俗禮拜。專修淨  土將終。天樂次第來迎。皆不赴。及西方佛  至。別眾而化。

孤山圓法師

[0136c24]  宋智圓。居西湖孤山。廣解諸經。刻心淨土。造  彌陀疏及西資鈔。勸發往生將終。以陶器合  瘞。後十五年。積雨山頹。啟視陶器。形質儼
然。爪髮俱長。

[0136c28]  贊曰。傳稱沒後如故。不說臨終往生何也。據  沒所現。徵存所脩。正其白業堅固。所感決定  往生何疑。

元淨

[0137a03]  宋元淨。杭人。十二出家。後居龍井寺。時賢趙  清獻公。蘇文忠公輩。咸重之將終。入方圓菴。  謂人曰。吾七日無障。所願遂矣。七日出偈示
眾。吉祥而逝。

喻彌陀

[0137a08]  宋思淨。姓喻氏。錢塘人。自號淨土子。早侍瑛  法師。講法華。後專念佛。暇則畫佛像。凡畫必  於淨室寂想。見彌陀光明乃下筆。紹興丁巳
歲。端坐七日。一心念佛。漠然化去。

[0137a12]  贊曰。畫佛觀佛。善用者頗類。蓋畫能置人馬  腹。豈不能置人佛國耶。然則畫工畫佛。何以  不往生。噫問渠還室必淨。想必寂否。況畫工
雜繪群形。喻老惟專一佛。專則觀也。非畫也。  丹青者流。毋假口於此。

蒙潤

[0137a18]  釋蒙潤。字玉崗。得法於古源禪師。晚居風篁  嶺之白蓮菴。杜門念佛。臨終化佛來迎。異香  滿室。

雲屋

[0137a22]  元善住。字雲屋。蘇人。掩關六時念佛。病久  不易。終時異香滿室。有安養傳谷響集行世  云。

旨觀主

[0137a26]  元旨觀主。字別宗。杭人。戒德甚嚴。剏觀室於  龍山之陽。修行念佛三昧。雖避兵竄逐。亦不  暫廢。臨終無疾。沐浴端坐而化。芝雲仁法師
行業集。載之甚詳。

曇懿

[0137b02]  宋曇懿。居錢塘。以醫為業。晚年修念佛三昧。  出平時所蓄。供佛飯僧。造像設浴。如是二十  年。後微疾。屏藥石。延七僧念佛。次日見蓮花
大如屋。又一日。見梵僧臨榻問訊。夜半眾聞  念佛聲低。視之泊然長往矣。

太微

[0137b08]  宋太微。兒時投錢塘法安法師出家。初授彌  陀經。便能背誦。及受具。扃門念佛精進不怠。  常縱步後山。忽聞笛聲。豁然開悟。因畜一笛
自娛。有凌監簿者。同志淨業。稱微為淨土鄉  長。一日叩門曰。淨土鄉弟相見。微曰。明當相  見於淨土。今誦佛正冗耳。翌朝人怪其不赴
粥。往視之。見笛鉢禪椅已焚。跏趺地上而  化。

[0137b16]  贊曰。畜笛自娛。古人聊記悟由。因用以作佛  事耳。俱胝得天龍一指頭禪。而終身竪指。端  公見弄獅子。以發明心地。而常被綵衣。乃至
誤讀楞嚴。而不改句讀。皆此類也。猖狂自恣  之徒。慎毋以是藉口。

用欽

[0137b22]  宋用欽。居錢塘七寶院。依大智學律。聞大智  示眾曰。生弘毘尼。死歸安養。出家學道。能事  斯畢。即標心淨土。一志不退。日課佛三萬。甞
神遊淨土。見佛大士種種異相。謂侍者曰。吾  明日西行矣。即集眾念佛。黎明合掌西望。跏  趺而化。

久法華

[0137b29]  宋可久。居明州。常誦法華。願生淨土。時號久  法華。元祐八年。年八十一坐化。越三日。還謂  人曰。吾見淨土境。與經符契。蓮花臺上。皆標
合生者名。一金臺標。成都府廣教院勳公。一  標明州孫十二郎。一標可久。一銀臺。標明州  徐道姑。言訖復化去。五年徐道姑亡。異香滿
室。十二年孫十二郎亡。天樂迎空。皆如久所  云。

[0137c08]  贊曰。蓮花標名。至此蓋屢見矣。幻歟真歟噫。  幻心而念幻佛。幻花而標幻名。乃至得記成  佛。夫孰非幻乎。吾且幻生焉。何論其真與否
也。

祖輝

[0137c13]  元祖輝。住四明郡城佛閣。逢人但云。阿彌陀  佛。說亦說不得。人因號說不得和尚。鄞縣尉  王用享夫婦。敬事之。一日詣其家別云。吾明
日行矣。及明眾集。即入龕端坐。求甘瓜啖盡  一枚。念佛而化。

楚琦

[0137c19]  大明楚琦。蜀人篤信西方。因抵燕京。聞樓鼓  聲大徹。洪武初三詔。說法京都　皇情大悅。  後築室號西齋。一意淨業。甞見大蓮花充滿
世界。彌陀在中。眾聖圍遶。將示寂。書偈示眾  曰。吾行矣。人問何生。答曰。西方。又問。西方  有佛。東方無佛耶。乃厲聲一喝。泊然而化。

寶珠

[0137c26]  大明寶珠。常遊杭郡嘉禾間。冬夏一衲。乞食  自活。宿無恒居。平時惟念佛不絕口。人喚之  纔應對。即連聲念佛。更無雜語。後於海門寺。
忽若癲狂者。將半月餘。僧呵曰。爾平生實行。  當與世人作眼目。何得乃爾。珠曰。既如是吾  行矣。索浴畢安然立化。

總論

[0138a04]  無量壽經。論三輩往生。其上輩者。曰捨家離  俗。而作沙門。一向專念阿彌陀佛。捨家離俗。  身出家也。一向專念心出家也。身心俱淨。焉
得不生淨土。世有狂僧。或曰。淨土往生。接引  在家二眾。吾沙門。吾何屑乎是。或曰。淨土往  生。接引僧中鈍根。吾明教。吾明宗。吾何屑乎
是。噫是惡知。遠祖而下諸大老。或弘經法。而  聲震人天。或握祖印。而道彌今古。彼固昧於  宗教。非沙門乎哉。又惡知淨土之外。無宗教
無沙門乎哉。吾因以告夫狂者。

往生集卷之一

* * *

【經文資訊】大正藏第 51 冊 No. 2072 往生集  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
