施設論卷第三
西天譯經三藏朝散大夫  試光祿卿傳梵大師賜紫  沙門臣法護等奉　詔譯

對法大論中因施設門第四之二

[0519a14]  「又復阿難！我出母胎未久之間，即觀四方，乃  作是念：『我當得成如來、應供、正等正覺已，當  為眾生演說四聖諦法。』此是菩薩先現瑞相。

[0519a17]  「又復阿難！我出胎未久，即作是言：『今我此身  是邊際生。』乃作是念：『我當得成如來、應供、正
等正覺已，當為一切眾生普盡生死邊際。』此  是菩薩先現瑞相。

[0519a21]  「又復阿難！我出胎未久，空中自然雨眾天花，  謂優鉢羅花、俱母陀花、鉢訥摩花、奔拏利  伽花等。又雨眾妙沈水薰陸、旃檀香粖及散
天花。乃作是念：『我當得成如來、應供、正等正  覺已，具大智慧、具大福德，飲食衣服、床座  醫藥諸受用具悉皆豐足。』此是菩薩先現瑞  相。

[0519a28]  「又復阿難！我出胎未久，空中自然奏天音樂。  乃作是念：『我當得成如來、應供、正等正覺已、  聲聞十方。』

[0519b02]  「又復阿難！我昔宮中，與諸宮屬同處床座。  乃作是念：『從今已往我不復處王宮之座。今  我此座是即最後所處之座。』作是念已從床
座起，詣王宮門志欲求出。時有聖賢密開其  門，我於是時出宮門已，漸次前詣重重宮禁，  一一門首皆有聖賢為開其門。我於爾時即
作是念：『我當得成如來、應供、正等正覺已，普  為眾生開甘露門。』此是菩薩先現瑞相。

[0519b10]  「又復阿難！我時乘彼迦蹉迦馬王出王城  已，至於他邦即時下馬。乃作是念：『今此是我  最後所乘王宮寶馬。』我時所有眾莊嚴具及
迦蹉迦馬王而悉不受，還其馭者。乃起是  念：『今此是我最後所有世間嚴具，而悉棄置  不復受之。』阿難當知！我時即持妙色寶劍，自
斷頂髻。斷已復念：『今此是我最後自斷頂髮  寶髻，不復重生。』即時見一被袈裟衣者，儀相  調善。見已歡喜，前詣彼所而謂之曰：『我今奉
汝迦尸迦衣，汝可授我袈裟法衣。』即作是念：  『今此是我最後所棄王宮之服，不復重以俗  服被體。』

[0519b22]  「又復阿難！其後我於吉祥長者所受吉祥草，  詣菩提樹下自敷其草，端身正念加趺而  坐，作是念言：『我若不成阿耨多羅三藐三菩
提果，誓願不起于座。』又作是念：『我今快得善  利。何以故？一切眾生處無明中、住著無明，  無明卵  [穀-禾+卵]  障覆慧眼。我當破無明卵，令諸眾
生吉祥安樂。』

[0519b29]  「又復阿難！我成佛未久，觀見眾生世間所生  亦世間老，有利根者、有中根者、有下根者。其  下根者，隨其行相而調伏之。乃至不聞正法
諸缺減者，彼等眾生我觀見已，於彼彼所起  大悲心，為說正法而化度之。

[0519c05]  「又復阿難！我復作是念：『我今快得善利。我於  世間雜染中生而無雜染心意所行。』」

對法大論中因施設門第五

[0519c08]  總說頌曰：

如子下族并貧族，　　賊難劫初至十歲，  
牛貨勝身俱盧洲，　　無我及彼欲色界，  
佛從定起入涅槃，　　最後大衣不焚爇。

[0519c12]  又問：何因菩薩於一切眾生中最上最勝，有  不發大菩提心而能正信出家者邪？答：菩薩  長時觀諸眾生等同一子，勤修善業長養成
熟，勝妙果報現前克成，法爾如是。殑伽沙等  諸菩薩眾，未有不發大菩提心而能正信出  家之者。如其所說，即是不能受欲樂故。

[0519c18]  又問：何因菩薩不於下族中生？答：下族生者，  習近慢心。菩薩長時遠離諸慢、親近善法修  習施作，是故菩薩決定於其上族中生。又若
菩薩下族生者，即起謗訕。

[0519c22]  又問：何因菩薩不於貧族中生？答：貧族生者，  習近慳吝。菩薩長時離慳吝垢，親近修習廣  多施作無慳吝法，是故菩薩決定於其富族
中生。謂以菩薩諸有所得色聲香味觸等諸  境，不歷艱苦自他平等而受用之。又若菩  薩生貧族者，即起謗訕。

[0519c28]  又問：何因菩薩不生極邊國土及多賊難鄙  惡之方？答：邊惡國土於戒於見而悉艱苦，不  與菩薩相似同等。而菩薩者，勤修諸善長養
成熟，現前勝妙果報克成，是故菩薩決定於  其大國中生。設有利根清淨眾生，值遇菩薩  大威德者，然亦不能發起最上無漏善法，所
謂無上正等菩提、緣覺菩提、聲聞菩提到彼岸  法，及餘最上無漏善根。

[0520a07]  又問：何因菩薩不於劫初時生，彼時人壽始  八萬歲？答：劫初時人軟品根性，所行愚鈍，朴  質種類，不與菩薩相似同等。菩薩大士大威
德者，於長時中勤修善法長養成熟。設有利  根清淨眾生值遇菩薩大威德者，然亦不能  發起最上無漏善法。

[0520a13]  又問：何因菩薩不於人壽最後十歲時生？答：  人壽十歲之時，廣多罪業、廣多煩惱，不與菩  薩相似同等。是故菩薩大威德者，不於人壽
十歲時生。

[0520a17]  又問：何因菩薩不生西瞿陀尼洲？答：西瞿陀  尼洲人軟品根性，所行愚鈍，朴質種類，不與  菩薩相似同等。菩薩大士大威德者，勤修善
法長養成熟，現前勝妙果報克成，是故菩薩  決定於其大國中生。設有利根清淨眾生，值  遇菩薩大威德者，然亦不能發起最上無漏
善法，所謂無上正等菩提、緣覺菩提、聲聞菩  提到彼岸法，及餘最上無漏善根。

[0520a25]  又問：何因菩薩不生東勝身洲？答：如西瞿陀  尼洲其事廣說。

[0520a27]  又問：何因菩薩不生北俱盧洲？答：北俱盧洲  人軟品根性，所行愚鈍，朴質種類隨作艱  辛，不與菩薩相以同等。菩薩大士大威德
者，於長時中勤修諸善長養成熟，現前勝  妙果報克成，是故菩薩決定於其大國中生。  設有利根清淨眾生，值遇菩薩大威德者，然
亦不能於一切處發起最上無漏善根。而北  俱盧洲人無我所執。此中問言：北俱盧洲人  何故無我所執邪？答？謂以眾生數多、境界廣
大、所受境界咸皆悅意平等無差，故無我  所。

[0520b09]  又問：何因菩薩不生欲界諸天？答：謂欲界中  諸天子眾，著諸境界、愛樂放逸，不與菩薩相  似同等。雖能修持少分梵行，不能廣為比丘、
比丘尼、優婆塞、優婆夷等四眾廣大宣演梵  行，令諸天人各獲利益。以是緣故，不生欲界  諸天。

[0520b15]  又問：何因菩薩不生色界諸天：答：謂色界中  諸天子眾，雖能修持少分梵行，而亦不能廣  為四眾別別開演所有梵行，令諸天人各獲
利益。又復菩薩不於色界諸天趣證涅槃。

[0520b19]  此中應問：何故色界天中不入涅槃？答：謂無  色相正受處故，但作意已正入涅槃。

[0520b21]  又問：若如此說者，不善心入邪、無記心入邪？  答：此說應知無記心入。

[0520b23]  又問：何因諸佛世尊住世教化？何故賢上大  聲聞眾先入涅槃，佛乃後入？答：以諸聲聞長  時無間勤修善法長養成熟，現前勝妙果報
克成。若見世尊入涅槃者，彼諸聲聞所有勝  報即不圓成。又復法爾，殑伽沙數等諸佛世  尊所有賢上大聲聞眾，皆先涅槃，佛乃後入。
如其所說入涅槃者，諸佛世尊於第四禪不  動地中現前證入。此中應問：云何世尊入涅  槃邪、或復起邪？答：若有所起，即無所入。

[0520c03]  又問：何因如來世尊入涅槃已，聖體既焚，大  衣如故，若內若外都無所損？答：天威力故，謂  以諸天於佛世尊極生淨信。又復二種制止
不燒：一者內身；二者外財。當知皆是佛神力  故。

對法大論中因施設門第六之一

[0520c09]  總說頌曰：

二緣及彼二眾出，　　聲聞三千大千界，  
大慈大悲二種心，　　不思議及隨順法，  
眾中差別所行中，　　如象王住地獄等。

[0520c13]  又問：何因佛及輪王皆具三十二大丈夫相，  一謂如來、應供、正等正覺，二謂轉輪聖王。答：  轉輪聖王者，往昔修因其事廣大，於長時中
常起是念：「我當廣行布施、植諸勝福，長養一  切眾生，淨持戒行。世間癡暗無歸救者，悉為  救度。」如來、應供、正等正覺者，隨諸所作一切
善法，普施世間一切眾生。廣發大願，如願所  行，捨家出家成等正覺。以是因故，轉輪聖  王、如來應供正等正覺皆具大丈夫相。

[0520c22]  又問：何因佛與緣覺於一時中不相值遇？答：  諸緣覺眾於長時中修緣覺法，勝妙果報現  前克成，無所願求，於最上法無復施作，亦不
樂欲親近恭敬瞻覩如來。由是因故，佛與緣  覺不同時出。

[0520c27]  又問：何因二轉輪王不同時出？答：轉輪聖王  往昔修因其事廣大，謂於長時勤修諸善，同  一妙蓋普覆一切。一輪王出，觀諸眾生同一
子想。一輪王出，同一境界尊重供養，隨所應  作一切善業，勝願果報現前克成。由是因故，  二轉輪王不同時出。

[0521a04]  又問：何因二佛如來、應供、正等正覺不同時  出？答：菩薩往昔修因其事廣大，謂於長時，唯  一師教、一種修習，作諸善法，隨其所作同一
解脫、唯一所尊、唯一大智。作諸善業，長養成  熟，於一時中無二果報現前所起。此復云  何？答：二難並故。以是因故，於一時中二佛如
來、應供、正等正覺不同出世。

[0521a11]  又問：何因女人不作轉輪聖王、不成帝釋、不  成梵王、不成魔王、不證緣覺菩提、不證無上  正等菩提？答：謂諸女人善力劣弱，男子勝善
樂欲根力之所建立，以其極生善欲心故。女  無勢力，皆是男子善業因作。又復女人無其  利根，唯彼男子善力成故。又彼男子善力增
極，乃能獲得利根勝業。以如是因故，女人不  作轉輪聖王、不成帝釋、不成梵王、不成魔王、  不證緣覺菩提、不證無上正等菩提。

[0521a20]  又問：何因佛世尊者具無邊智、具無邊慧無  邊辯才？答菩薩長時於其三慧親近修習廣  多施作，謂聞所成慧、思所成慧、修所成慧，增
極勤勇。以如是因故，佛世尊具無邊智慧無  邊辯才。

[0521a25]  又問：何因佛世尊出清淨妙音，普聞三千大  千世界悉令曉了？答：以佛世尊成道未久，住  梵界已，普令親近得聞解脫。頌句  頌曰：

「安住諸佛正教中，　　發起精進求出離，  
能破生死大力軍，　　猶如狂象在草舍。  
今此清淨正法律，　　不放逸心善所行，  
即能斷滅生死輪，　　乃盡一切苦邊際。」

[0521b04]  如是頌句，一一世界、一一眾生普皆得聞，分  明曉了。此是如來清淨妙音，普聞三千大千  世界。

施設論卷第三

* * *

【經文資訊】大正藏第 26 冊 No. 1538 施設論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
