華嚴策林
右唐賢首國師述

[0597a06]  夫華嚴宗旨。其義不一。究其了說。總明因果  二門。因即普賢行願。果即舍那業用。此諸  界為體。緣起為用。體用全收。圓通一際。語其
所以。不出緣起。以義迴轉。鎔達有空。隨智鑑  用。即說多門。隨體湛宗。即說一義。若論玄  旨。一多不可。然以不為了一不多為了多。
恒存常空常有。大況如此。粗陳梗概。今就要  義。略申問答。但述大意。餘屬經文。庶得道君  子。探其趣焉。

[0597a15]  一徵普眼　二明理事　三辨正因　四融  大小　五結成壞　六通二界　七明隱顯  八明因果　九達色空

一徵普眼

[0597a19]  問眼色相依。應有其事。根塵和合。其旨非  無。緣會現時。云何得不  [土*象]  境。云何方名普  眼
私答曰五緣為因。稱眼為果。若緣發  現。即以緣名為眼。若以因沒果中。緣皆號眼。  然則全色為眼。恒見而無緣。全眼為色。恒稱
見而非我。非我離於情想。無緣絕於貪求。收  萬象於目前。全十方於眼際。是以緣義無盡。  隨見見而不究。物性難見思。應法法而難
准。十法則眼普義通。乃見通體久自隱。隱照  之遂重重。然究十方於眼際。鏡空有而皎  明。收萬象以成身。現理事而通徹。謹對。

二明理事

[0597b02]  問緣起事相。分齊歷然。法界理性。無有所。  若以存壞一。體用不巧。亦通事理。收為不  二。為  祛  茲弊。庶皎玄宗
私對。緣起事相。必  收性而方成。法界玄宗。亦依緣而現空。有有  交徹。體用玄通。言事即有徹空源。談有乃空  透有表。或時雙奪。纖毫之論不具。或時相成。
廣大之談並見。現全收事全奪事而為理。  事非別事。物具理而為事。何方空隨有現理  遂事彰。一際通觀。萬物可定者矣。謹對。

三辨正因

[0597b12]  問今時修道入行。必應見佛求法。從因至果。  函蓋相依。若見三十二相為因。遂即無相可  覩。若詮一空為因。後恐理事懸別。請辨其佛
之因。希聞成佛之果　私對。佛以無生空寂  為身。亦以法界無起為體。但證此理。佛隨理  以現身。但入無生。法隨智以顯相。相即無相。
色身未足失理。無則不無。空門何得為寔。久  離寂默。三世之所未審。當已去色聲。六根之  所罕接。然後證心內。照理成佛。亦同成靜息
外緣。智就法亦同就。因滿即果。克發心已成  正覺之基。果滿即因成。得道蓋自初心之本。  何必全因至果。恐招所得之基全理事。將涉  有性之論。謹對。

四融大小

[0597b26]  問有大有小。相狀歷然。一廣一陜。事物差別。  若以小收大。或恐大失本形。若以大收小。亦  恐小傷無質。寬隘即其不等。出入何得相容。
遮却蒙雲。皎斯智日　私對。大必收小方得  名大。小必容大乃得小稱。各無自性。大小所  以相容。並不竟成。廣陜以之齊納。是知大是
小大。小是大小。小無定性。終自遍於十方。大  非定形。歷劫皎於一世。則知小時正大芥子  納於須彌。大時正小。海水納於毛孔。若不各
壞性。出入何得不備。又以皆存本形。舒卷自  然無礙。謹對。

五結成壞

[0597c09]  問成壞之義。其勢雖明。差別異陳。復乖其  致。今者成時壞居何所。壞時成在何方。若異  聖乃不容。若同凡又不信。請以珠玉來酬。  祛
茲瓦礫　私對。壞即成處壞。亦壞即成法界。  空而恒有。存壞即有徹於空壞。實存即空彰  於有表。然後異亦不異同。體之自皎明。迷之
自蒙昧。若以性端結空有二邊。若以智照來  通成壞一際。謹對。

六通二界

[0597c18]  問眾生為迷。諸佛為悟。體雖是一。約用有差。  若以眾生通佛。諸佛合迷。若以佛通眾生。眾  生合悟。冀拂塵鏡以顯大明。庶闢玄關。開
為暗室　私對曰。恒以非眾生為眾生。亦非  諸佛為諸佛。不礙約存而恒奪。不妨壞而常  成。隨緣具立眾生之名。豈有眾生可得。約體
權施法身之號。寧有諸佛可求。莫不妄徹真  源。居一相而恒有。真該妄末。入五道而常空。  情該則二界難通智說乃一如易說。然後雙
非雙立互成。見諸佛於眾生身。觀眾生於佛  體。

七明隱顯

[0598a01]  問隱顯之義。旨趣難原。依空色以通玄。約一  多而顯密。若顯時有隱。觀色即合見空。若隱  時有顯。見寂應常覩動。請開法藏。此智珠
私對。此能攝即此云彼。若收此。亦此顯  彼隱。隱在即是顯在。顯時正是隱時。一壞全  攝。多成此顯。全收彼隱。法體而恒明。明亦非
顯。佛動而常寂。寂亦非隱。隱由顯立。法界開  乎緣起中。顯由隱成。萬物鏡於一空之上。然  見空即是見色。了妄即是了真。詎歷八萬。體  心之首。謹對。

八明因果

[0598a12]  問因果相依。其猶函蓋。若從因獲果。即果成  異於因時。若即因是果。眾生同於佛地。不得  稱為斷德。茲又落常。幸旨迷方開斯正路
私對曰。因果二位。同一緣起。相因成立。義不  孤興。因徹果源。果究因末。普賢行願。方號  圓因。舍那十身。遂稱滿果。然則法無前後。隨
了處而因圓。佛雖斷常。遂悟時而理現。果  果非是得。因亦不亡。猶是發心方驗。果究  因際。菩薩已成正覺。即知因源果位相望。自
招斷常之失。同體一解。復招體用之識。自可  緣起門中。許因相即。法界證處果異預談。

九達色空

[0598a24]  問緣起事。分齊差別。法界空理。離於限量。一  通一礙自在之義有乖。或隱或顯。融會之端  莫準。欲使力齊一味義顯同源。希聽德音。
願開高唱　私對。色攬空成。如動波之收水。  事含理就。似金器此隨形。色依空立。空約  色明。互奪則二義必亡。互成則兩門俱現。現
時即隱。故觀色而常空。空時即顯。故觀空而  恒色。色既非色。空亦非空。互有力而互無。互  相成而互奪。故無生之義遂彰。由相成。故緣
起之門乃現。色無自性。舉體全空。空無自體。  舉空全色。色空無二。圓通一際。更使一通一  礙。溥在相而未融。有隱解在性而方中。  謹對。

華嚴策林  (終)

[0598b10]  維時明治二十四年卯五月。南山留學之  際。撿出此書於釋迦文院寶庫。偶接悲母  四大不順之急報。欲直下山看病。乃祈平
癒于三寶奉速寫畢。

[0598b14]  南都唐招提寺末資

[0598b15]  五月十七日　　　求律沙門智海  (五夏)

* * *

【經文資訊】大正藏第 45 冊 No. 1872 華嚴策林  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
