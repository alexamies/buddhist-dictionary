佛說佛母出生三法藏般若波羅蜜多經卷第三

西天譯經三藏朝奉大夫試光祿卿傳法大師賜紫臣施護奉　詔譯

寶塔功德品第三之二
[0595b20] 爾時，帝釋天主復白佛言：「希有，世尊！菩薩摩訶薩為迴向故修學般若波羅蜜多，不以高心而生取相。」

[0595b22] 佛言：「如是，如是！憍尸迦！若善男子、善女人，於此般若波羅蜜多法門，受持讀誦，自所宣說或令他說，如說修行者，是人以其功德力故，若入軍陣無所怯懼，勇猛堅固勝伏他軍，乃至行住坐臥皆得吉祥。

[0595b27] 「復次，憍尸迦！若善男子、善女人，受持讀誦此般若波羅蜜多者，是人於一切處，若行若止或遇刀杖等難，於彼人身無所傷害，乃至將失壽命不生怖畏。何以故？此般若波羅蜜多是廣大明，此般若波羅蜜多是無量明，此般若波羅蜜多是無上明，此般若波羅蜜多是無等明，此般若波羅蜜多是無等等明。若善男子、善女人修學如是明者，不念自惡，不念他惡，不念自他惡。憍尸迦！當知於此般若波羅蜜多受持讀誦者，於現世中獲是功德。又復菩薩摩訶薩學是明者，即能證得阿耨多羅三藐三菩提成就一切智智，以得阿耨多羅三藐三菩提故，即能觀達一切眾生種種心行。所言一切智智者，謂諸明法。菩薩摩訶薩是中學者，無有少法而不能入，無有少法不能了知，無有少法不能證悟。是故得名一切智智。

[0595c15] 「復次，憍尸迦！若有人能以此般若波羅蜜多，書寫經卷供養受持，若自讀誦，或復轉勸他人，乃至為人解說其義，是人不為一切人非人等伺得其便，諸佛菩薩常所護念，唯除過去諸業報應。憍尸迦！譬如大菩提場及菩提樹周匝方隅，若人非人乃至傍生異類，皆不能入亦不能住，不能破壞作其過惡。何以故？所有過去未來現在如來、應供、正等正覺，皆於是處證佛菩提。憍尸迦！善男子、善女人，受持讀誦書寫供養般若波羅蜜多亦復如是，若人非人不得其便，不能破壞出其過惡。何以故？若供養此般若波羅蜜多經處，隨其方地即同造諸寶塔，尊重供養、瞻禮稱讚。憍尸迦！當知此般若波羅蜜多，於現世中有是功德。」

[0595c29] 爾時，帝釋天主白佛言：「世尊！若有善男子、善女人，書此般若波羅蜜多經尊重恭敬，置諸妙華、燒香、塗香、末香及諸華鬘，乃至諸妙幡蓋，燃諸油燈，作如是等種種供養。若復有善男子、善女人，於如來、應供、正等正覺般涅盤後，收取舍利起妙寶塔，尊重恭敬瞻禮稱讚，以諸香華燈塗幢幡寶蓋，作如是等種種供養。彼善男子、善女人所獲福德，與前福德，何者為多？」

[0596a08] 佛言：「憍尸迦！我今問汝，隨汝意說。於意云何？如來、應供、正等正覺當學何法得如是身，證阿耨多羅三藐三菩提，成就一切智智？」

[0596a11] 是時帝釋天主白佛言：「世尊！如來、應供、正等正覺修學般若波羅蜜多法故，證得阿耨多羅三藐三菩提，成就一切智智。」

[0596a14] 佛言：「憍尸迦！是故當知，佛不以是身故得如來果，以成就一切智智故得成如來。當知如來、應供、正等正覺所有一切智智，從般若波羅蜜多生，復從般若波羅蜜多善巧方便生如來身，是故此身與一切智智而為依止。由一切智智為所依故，即得佛身，即得法身，得僧伽身。是故一切眾生，於如來身得瞻禮供養，乃至般涅盤後以佛舍利起塔供養。憍尸迦！彼善男子、善女人，雖復如是起塔供養如來舍利，不如有人書此般若波羅蜜多經尊重恭敬、以香華、燈塗、幢幡、寶蓋種種供養。是善男子，善女人得福甚多。何以故？供養此般若波羅蜜多者，是即供養一切智智。是故善男子、善女人，若欲供養一切智智者，於此般若波羅蜜多，常當書寫尊敬受持，作諸供養。」

[0596a29] 爾時，帝釋天主白佛言：「世尊！若閻浮提人，於此般若波羅蜜多，不能書寫受持讀誦，不自宣說、不令他說，又復不能以諸香華、幢幡、寶蓋尊敬供養。世尊！如是等人失大善利，不能成就廣大果報。」

[0596b04] 佛告帝釋天主言：「憍尸迦！於汝意云何？閻浮提中有幾所人，於佛法僧得不壞信？」

[0596b06] 帝釋天主白佛言：「世尊！此閻浮提人於佛法僧得不壞信者，其數甚少。」

[0596b07] 佛言：「憍尸迦！如是，如是！閻浮提人少有能於佛法僧寶得不壞信，若於須陀洹果、斯陀含果、阿那含果、阿羅漢果及緣覺果，其所證者而亦甚少。於其阿耨多羅三藐三菩提心，若已發者能住不退，若現發者勇猛精進，若未發者當能發起，如是等人轉復甚少。又復，閻浮提人少能於此般若波羅蜜多善住相應，少能於此般若波羅蜜多依法修行，少能於此般若波羅蜜多心不退轉住菩薩地，少能於此般若波羅蜜多修行趣證阿耨多羅三藐三菩提。憍尸迦！若有能於此般若波羅蜜多聽受讀誦，自所宣說或令他說，如說修行，乃至尊重恭敬，以諸香華燈塗幢幡寶蓋種種供養者，當知皆是已發阿耨多羅三藐三菩提心住不退轉菩薩地者。

[0596b23] 「又復，憍尸迦！此閻浮提中有無量無數無邊眾生，發阿耨多羅三藐三菩提心行菩薩道。於汝意云何？憍尸迦！汝今當知，雖復有如是無量無數無邊眾生，發菩提心行菩薩道，於其中間若一若二住不退轉地。何以故？此閻浮提有諸眾生起下劣心、生下劣想，智慧信解亦復下劣，是故起劣精進，於阿耨多羅三藐三菩提作難得想，不能起求而生懈怠。憍尸迦！若善男子、善女人，樂欲速證阿耨多羅三藐三菩提果，成就最上樂者，是故應當於此般若波羅蜜多，發猛利心聽受讀誦。何以故？是善男子、善女人應作是念：『此般若波羅蜜多，如來、應供、正等正覺往昔修菩薩行時亦如是學，我今亦學是般若波羅蜜多，此般若波羅蜜多是我所師。』憍尸迦！若佛住世、若涅盤後，諸菩薩摩訶薩應當依止此般若波羅蜜多。

[0596c11] 「復次，憍尸迦！若有善男子、善女人，於如來應供正等正覺般涅盤後，以佛舍利造俱胝數七寶妙塔，是人乃至盡壽已來，以香華燈塗、幢幡寶蓋、諸妙衣服，作如是等種種供養，又復尊重瞻禮稱讚。憍尸迦！於汝意云何？是善男子、善女人，以是供養因緣得福多不？」

[0596c16] 帝釋天主白佛言：「甚多，世尊！」

[0596c17] 佛言：「憍尸迦！若有善男子、善女人，為欲趣求大菩提故，於此般若波羅蜜多發信解心，自當受持讀誦記念，復為他人廣說流布，普令眾生得大善利，使其正法久住世間。以是因緣，佛眼不斷、正法不滅，而諸菩薩摩訶薩眾，各各受持宣布演說，即得法眼不壞不滅。又復書此般若波羅蜜多經，置清淨處生尊重心，以諸香華燈塗、幢幡寶蓋、上妙衣服，作如是等種種供養。憍尸迦！當知此善男子、善女人得福甚多。

[0596c27] 「復次，憍尸迦！如前所說俱胝寶塔，且置是數。假使有人以佛舍利造七寶塔滿閻浮提，是人乃至盡壽已來，以諸香華燈塗、幢幡寶蓋、上妙衣服，作如是等種種供養，又復尊重瞻禮稱讚。憍尸迦！於汝意云何？彼善男子、善女人，以是因緣得福多不？」

[0597a03] 帝釋天主白佛言：「甚多，世尊！」

[0597a04] 佛言：「憍尸迦！若有善男子、善女人，為欲趣求大菩提故，於此般若波羅蜜多發信解心，自當受持讀誦記念，復為他人廣說流布，普令眾生得大善利，使其正法久住世間。以是因緣，佛眼不斷、正法不滅，而諸菩薩摩訶薩眾，各各受持宣布演說，即得法眼不壞不滅。又復書此般若波羅蜜多經，置清淨處生尊重心，以諸香華燈塗、幢幡寶蓋、上妙衣服，作如是等種種供養。憍尸迦！當知此善男子、善女人得福甚多。

[0597a14] 「復次，憍尸迦！如前所說造七寶塔滿閻浮提，且置是數。假使有人以佛舍利造七寶塔滿四大洲，是人乃至盡壽已來，以諸香華燈塗、幢幡寶蓋、上妙衣服，作如是等種種供養，又復尊重瞻禮稱讚。憍尸迦！於汝意云何？彼善男子、善女人，以是因緣得福多不？」

[0597a19] 帝釋天主白佛言：「甚多，世尊！」

[0597a20] 佛言：「憍尸迦！若有善男子、善女人，為欲趣求大菩提故，於此般若波羅蜜多發信解心，自當受持讀誦記念，復為他人廣說流布，普令眾生得大善利，使其正法久住世間。以是因緣，佛眼不斷、正法不滅，而諸菩薩摩訶薩眾，各各受持宣布演說，即得法眼不壞不滅。又復書此般若波羅蜜多經，置清淨處生尊重心，以諸香華燈塗、幢幡寶蓋、上妙衣服，作如是等種種供養。憍尸迦！當知此善男子、善女人得福甚多。

[0597b01] 「復次，憍尸迦！如前所說造七寶塔滿四大洲，且置是數。憍尸迦！假使有人以佛舍利造七寶塔滿小千世界，是人乃至盡壽已來，以諸香華燈塗、幢幡寶蓋，作如是等種種供養，又復尊重瞻禮稱讚。憍尸迦！於汝意云何？彼人以是因緣得福多不？」

[0597b06] 帝釋天主白佛言：「甚多，世尊！」

[0597b07] 佛言：「憍尸迦！若有善男子、善女人，為欲趣求大菩提故，於此般若波羅蜜多發信解心，自當受持讀誦記念，復為他人廣說流布，普令眾生得大善利，使其正法久住世間。以是因緣，佛眼不斷、正法不滅，而諸菩薩摩訶薩眾，各各受持宣布演說，即得法眼不壞不滅。又復書此般若波羅蜜多經置清淨處，以諸香華燈塗、幢幡寶蓋、上妙衣服，作如是等種種供養。憍尸迦！當知此善男子、善女人得福甚多。

[0597b17] 「復次，憍尸迦！如前所說造七寶塔滿小千世界，且置是數。憍尸迦！假使有人以佛舍利造七寶塔滿中千世界，是人乃至盡壽已來，以諸香華燈塗、幢幡寶蓋、上妙衣服，作如是等種種供養，又復尊重瞻禮稱讚。憍尸迦！於汝意云何？彼人以是因緣得福多不？」

[0597b22] 帝釋天主白佛言：「甚多，世尊！」

[0597b23] 佛言：「憍尸迦！若有善男子、善女人，為欲趣求大菩提故，於此般若波羅蜜多發信解心，自當受持讀誦記念，復為他人廣說流布，普令眾生得大善利，使其正法久住世間。以是因緣，佛眼不斷、正法不滅，而諸菩薩摩訶薩眾各各受持，即得法眼不壞不滅。又復書此般若波羅蜜多經置清淨處，以諸香華燈塗、幢幡寶蓋、上妙衣服，作如是等種種供養。憍尸迦！當知此善男子、善女人得福甚多。

[0597c04] 「復次，憍尸迦！如前所說造七寶塔滿中千世界，且置是數。憍尸迦！假使有人以佛舍利造七寶塔滿三千大千世界，是人乃至盡壽已來，以諸香華燈塗、幢幡寶蓋、上妙衣服，作如是等種種供養，又復尊重瞻禮稱讚。憍尸迦！於汝意云何？彼人以是因緣得福多不？」

[0597c09] 帝釋天主白佛言：「甚多，世尊！」

[0597c10] 佛言：「憍尸迦！若有善男子、善女人，為欲趣求大菩提故，於此般若波羅蜜多發信解心，自當受持讀誦記念，復為他人廣說流布，普令眾生得大善利，使其正法久住世間。以是因緣，佛眼不斷、正法不滅，而諸菩薩摩訶薩眾各各受持，即得法眼不壞不滅。又復書此般若波羅蜜多經置清淨處，以諸香華燈塗、幢幡寶蓋、上妙衣服，作如是等種種供養。憍尸迦！當知此善男子、善女人得福甚多。

[0597c20] 「復次，憍尸迦！如前所說造七寶塔滿三千大千世界，且置是數。憍尸迦！假使三千大千世界滿中眾生，各各以佛舍利造七寶塔，若住一劫、若減一劫，以諸香華燈塗、幢幡寶蓋、上妙衣服，乃至種種伎樂歌舞，作如是等廣大供養，又復尊重瞻禮稱讚。憍尸迦！於汝意云何？彼諸眾生以是因緣得福多不？」

[0597c26] 帝釋天主白佛言：「甚多，世尊！」

[0597c27] 佛言：「憍尸迦！若善男子、善女人，為欲趣求大菩提故，於此般若波羅蜜多發信解心，自當受持讀誦記念，復為他人廣說流布，使其正法久住世間。以是因緣，佛眼不斷、正法不滅，而諸菩薩摩訶薩眾各各受持，即得法眼不壞不滅。又復書此般若波羅蜜多經置清淨處，以諸香華燈塗、幢幡寶蓋，作如是等種種供養。憍尸迦！當知此善男子、善女人得福甚多。」

[0598a07] 爾時，帝釋天主白佛言：「世尊！如是，如是！誠如佛說，若人於此般若波羅蜜多經尊重供養者，當知是人即同供養過去未來現在諸佛，了諸佛智，即同於彼一切世界廣作最極無邊供養。世尊！如佛所說三千大千世界如前數量，我今復置是數。世尊！假使如彼兢伽沙數三千大千世界，而彼世界滿中眾生，一一眾生各各以佛舍利起七寶塔，若住一劫、若減一劫，以諸香華燈塗、幢幡寶蓋、上妙衣服乃至種種伎樂歌舞，如是供養，又復尊重瞻禮稱讚。世尊！彼諸眾生得福雖多，不如有人為欲趣求大菩提故，於此般若波羅蜜多發信解心，自當受持讀誦記念，復為他人廣說流布，普令眾生得大善利，使其正法久住世間。以是因緣，佛眼不斷、正法不滅，而諸菩薩摩訶薩眾各各受持，即得法眼不壞不滅。又復書此般若波羅蜜多經置清淨處，以諸香華燈塗、幢幡寶蓋、上妙衣服，如是等種種供養。」

[0598a26] 爾時，世尊告帝釋天主言：「如是，如是！憍尸迦！能於此般若波羅蜜多經尊重供養者，當知是人所獲福德無量無數，無有邊際無等無比，乃至其福不可思議。何以故？當知如來、應供、正等正覺一切智，從般若波羅蜜多生，復從一切智生如來身。憍尸迦！是故當知，若人以佛舍利起塔供養，與彼受持讀誦尊重供養般若波羅蜜多經者，所作福行所獲功德，較量是數，百分不及一，千分不及一，百千分不及一，俱胝分不及一，百俱胝分、千俱胝分、百千俱胝分、百千俱胝那庾多分不及其一，數分、算分及譬喻分乃至烏波尼殺曇分不及其一。」

[0598b10] 爾時，先從帝釋天主同來會者，四十千天子眾，俱白帝釋天主言：「今當於此甚深般若波羅蜜多法門，受持讀誦記念思惟，如說修行。」

[0598b13] 是時，世尊即告帝釋天主言：「憍尸迦！如諸天言，汝當於此般若波羅蜜多法門，受持讀誦記念思惟，如說修行。何以故？憍尸迦！若阿修羅與彼三十三天子眾共相鬪戰，是時汝當思念於此般若波羅蜜多法門，彼阿修羅即當退屈而自隱沒。」

[0598b18] 帝釋天主白佛言：「世尊！此般若波羅蜜多是廣大明，此般若波羅蜜多是無量明，是無上明，是最勝明，是無等明，是無等等明。」

[0598b22] 爾時，佛告帝釋天主言：「如是，如是！憍尸迦！此般若波羅蜜多是廣大明，是無量明，是無上明，是最勝明，是無等明，是無等等明。何以故？所有過去未來現在如來、應供、正等正覺，從是大明所出生故，諸佛阿耨多羅三藐三菩提，學是大明得成就故，乃至無量無數三千大千世界諸佛世尊，阿耨多羅三藐三菩提，皆學是般若波羅蜜多廣大明故而得成就。憍尸迦！當知阿耨多羅三藐三菩提，從是般若波羅蜜多中來；所有十善法，因是大明故出現於世；四禪定分、四無量分、四無色定分、五神通分、三十七菩提分，如是等法，皆因是大明故出現於世。如是略說，乃至八萬四千法蘊，皆從般若波羅蜜多廣大明句所出生故。所有佛智，自然智，不思議智，亦復由此大明生故。

[0598c09] 「復次，憍尸迦！若如來、應供、正等正覺不出世時，彼諸菩薩摩訶薩眾出現世間，從先所聞般若波羅蜜多，出生種種善巧方便，悲愍世間諸眾生故為作利益。是故十善法，四禪定分，四無量分，四無色定分，五神通分，三十七菩提分如是等法，出現世間開示眾生。憍尸迦！譬如月不出時眾星出現，如其力勢光照世間。菩薩摩訶薩亦復如是，如來、應供、正等正覺不出世時，所有正法亦不隱滅。何以故？若諸法行，若平等行，若諸善行，一一皆從諸菩薩摩訶薩所出生故，於菩薩摩訶薩善巧方便中隨順而轉。是諸菩薩摩訶薩善巧方便，當知皆從般若波羅蜜多生。

[0598c22] 「復次，憍尸迦！若有善男子、善女人，能於此般若波羅蜜多法門，書寫供養，受持讀誦，記念思惟，如說修行者。是人以是緣故，於現世中得大利益。」

[0598c26] 帝釋天主白佛言：「世尊！是人於現世中當得何所利益？」

[0598c27] 佛言：「憍尸迦！當知是善男子、善女人，不為諸毒損傷其命，不為火焚不為水溺，不遭刀劍杖苦，乃至不為他力損傷其命，又復不為王法所加。設有是難，若能誦念般若波羅蜜多者，即得解脫。又復，憍尸迦！受持讀誦般若波羅蜜多者，若詣國王及其王子、王大臣所，時彼國王、王大臣等見已歡喜，隨其所欲一切如意。何以故？憍尸迦！此般若波羅蜜多，於一切眾生是大慈心行、大慈行，是大悲心行，大悲行。又復，憍尸迦！受持讀誦此般若波羅蜜多者，於一切處，不為一切虎狼蟲獸所能傷害，乃至人非人等伺求短者，不得其便，唯除先業定應受者。」

[0599a11] 爾時，有諸外道，於彼法中久出家者，數滿百人，來入會中，於佛世尊欲生惱亂。

[0599a13] 是時，帝釋天主遠見此人漸近佛會。即時天主觀察彼心，知其所欲而作是念：「此諸外道，今來佛會欲生惱亂。我先從佛所受般若波羅蜜多法門，宜應誦念。」

[0599a17] 帝釋天主作是思惟已，即誦般若波羅蜜多法門。時諸外道既入會中，遠見世尊，是時各各右繞世尊已，即離佛會復道而還。

[0599a20] 爾時，尊者舍利子即作是念：「云何此諸外道來入會中，向佛世尊右繞而退？」

[0599a21] 是時，世尊知舍利子心所思念，即告尊者舍利子言：「汝今當知彼諸外道，於彼法中而各出家，今來佛會欲生破壞違諍損惱。帝釋天主以誦般若波羅蜜多故，彼諸外道自生慚退。舍利子！是故當知，般若波羅蜜多法門有大威力，能除一切外道邪惡。」

[0599a28] 爾時，復有諸惡魔眾咸作是念：「今如來、應供、正等正覺，與其四眾并欲、色界諸天子等而共集會。彼佛世尊與諸菩薩摩訶薩授阿耨多羅三藐三菩提記，我等今者宜應往彼。」時諸魔眾作是念已，即化四兵種種莊嚴詣於佛所。

[0599b05] 是時帝釋天主，見是四兵嚴整妙好來入佛會。即作是念：「此四兵眾莊嚴殊麗，非彼頻婆娑羅王之所有，亦非勝軍大王所有，又非諸餘國王所有，亦復非其長者子有，此即是彼諸惡魔眾化現故爾。何以故？彼諸魔眾，於長夜中違背佛法，伺求其短欲生破壞，我今宜應誦佛所受般若波羅蜜多法門。」

[0599b11] 帝釋天主作是念已，即誦般若波羅蜜多法門。彼諸魔眾，即時各各攝其化現復道而還。

[0599b13] 爾時，三十三天子眾，即於會中，化現無數天曼陀羅華等種種妙華，散於佛上。其所散華，住虛空中。時諸天子眾散妙華已，作如是言：「願此般若波羅蜜多正法久住世間，與閻浮提眾生作大利益。」

[0599b18] 發是言已重復散華，散已又言：「唯願一切眾生，於此般若波羅蜜多法門，宣布演說如說修行。一切魔及魔天人與非人，伺求短者，不得其便，普令眾生善根具足。」

[0599b21] 時帝釋天主白佛言：「世尊！若有人能於此般若波羅蜜多隨喜聽受者，當知是人已曾供養過去諸佛，何況受持讀誦記念思惟，轉為他人解說其義，如其所說依法修學，如所修行成就相應。何以故？諸佛一切智，皆於般若波羅蜜多法中求，從般若波羅蜜多所出生故。世尊！譬如有人欲求妙寶，須入大海勤苦而求，方獲無價諸妙珍寶。如來、應供、正等正覺一切智寶亦復如是，當於般若波羅蜜多大海中求。」

[0599c02] 佛告帝釋天主言：「如是，如是！諸佛如來、應供、正等正覺一切智寶，若欲求者，當於般若波羅蜜多大法海中勤苦而求，如是求者皆得如意。」

佛說佛母出生三法藏般若波羅蜜多經卷第三

【經文資訊】大正藏第 08 冊 No. 0228 佛說佛母出生三法藏般若波羅蜜多經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供之高麗藏 CD 經文，CBETA 自行掃瞄辨識，佛教電腦資訊庫功德會提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA