折疑論卷第四
金臺大慈恩寺西域師子比丘述註

殊見第十四  (此篇因所見差異而殊別。故曰殊見)

[0811c07]  客曰。子之所言。佛道尊崇無聖可上  (此因第二第三篇  中。言佛之法身廣大證聖極尊以為問也)  。

[0811c09]  或有人曰。佛之為教也。其文富贍。其說宏  遠。義句廓落。旨趣幽深。瀚漫周遮。難用難  信。以是而毀。為之奈何
(謂佛教如此。則大難用而尤難信。因此而有謗毀  者。為之奈何)  。

[0811c13]  妙明曰。至味難調眾口。大音不合群耳。夫  蚯蚓食土而甘於土。豈知有五味之和。犬豕  食糞而美於糞。豈知有醪醴之味。悲夫不知。
知之未必為食也  (狗有懸爪為犬)  。

[0811c17]  若蚯蚓置之於五味。犬豕飲之以醪醴。彼必  反以為毒者何也。蓋非適其所養。若蚯蚓投  之以污池。犬豕飼之以糟漿。彼必宛轉詰屈。
掉尾奮蹄。從而悅之者何也。蓋適其所養之  道也  (宛轉詰屈。乃蚯蚓動轉貌。掉尾奮蹄。乃犬豕悅豫貌)  。

[0811c22]  且承雲  (黃帝樂)  。

[0811c23]  咸池  (夏樂)  。

[0811c24]  九韶  (舞樂)  。

[0811c25]  大濩  (湯樂)  。

[0811c26]  大武  (周武王樂)  。

[0811c27]  樂之至也。若調以五音之和。奏以九成之美。  歌詠先王之風致。若景鳳翔慶雲浮甘露降  醴泉出鳳凰來儀鳥獸率舞
(堯使夔典樂擊石百獸率舞舜簫韶九奏鳳凰  來儀)  。

[0812a02]  若求其和者。必莫知應者何也。蓋乖其所聽  也  (若以上文五樂求其應和而無者何。蓋為乖異於聽者也)  。

[0812a04]  若操之以鄭衛之音。詠之以世俗之風。曲合  時習。韻叶巴歌。使其聽者必不待教而自知  其和者何也。蓋適其所知也
(鄭衛之歌曲。乃淫蕩之音。合其世俗之  習。如巴歌知和而多者何為也。蓋由順其所知也)  。

[0812a08]  且舜禹之君。可謂聖矣。楊朱從而讎之  (讐讟謗也。
列子。楊朱曰。舜耕河陽陶於雷澤。四體不得暫安。口腹不得美厚。父母之所不愛。弟妹之所不親。行年三十不告
而娶。及受堯之禪。年已長智已衰。商均不才。禪位於禹。戚戚然以至於死。此天人窮毒者也。鯀治水土。功績不
就。殛諸羽山。禹纂業事讐。惟荒度土功。子產不字。過門不入。身體偏枯。手足胼胝。及受舜禪。卑宮室戚戚然至  於死。此天人之憂苦者也)  。

[0812a13]  仲尼之德。可謂仁矣。桓魋從而害之  (論語桓魋欲害孔  子。子曰。天生德於予。桓魋其如予何)  。

[0812a15]  魯臧倉毀隔孟子  (孟子曰。臧氏之子。焉能使予不遇哉)  。

[0812a16]  公伯寮愬仲由  (愬譖辭。公伯寮魯人也。仲由即子路。論語云。伯寮愬子路於季孫)  。

[0812a17]  其若仰而噀天。徒污其面也  (以楊朱讐舜禹。桓魋害孔子。臧倉毀孟  子。伯寮愬子路等。喻客之毀佛者。何異仰而唾天徒污自己面也)  。

[0812a19]  夫聽樂者。聞清商而為之宮角。過不在於扣  絃而聞之不審也。求玉者。見和璧而為之珷  玞。賤非關於至寶而見者不明也
(和璧。史記。卡和得荊山之  璞。進楚文王武王。二王皆刖足。後進成王。使玉人琢之。果得美玉。號連城之寶。珷玞似玉之石也。若將和璧為珷
玞者。非干玉賤乃見者不明也)  。

[0812a24]  神蛇能斷而復續。不能使人不斷也  (異物誌云神蛇斷而復續)  靈龜審人之禍福。自不免刳剔之災  (列子。宋元君夢人被髮
曰。予被清江河伯之所漁。請君救之。覺而外巡。果見網得白龜圓五尺。君欲活之卜者曰。龜有七十二鑽。以卜吉  凶。如此則雖能卜人之禍福。不能自免刳剔之災患)  。

[0812b02]  至道恢弘。聖人極唱。出世妙典。非俗所知。不  為譽者貴而毀者賤  (大聖教典。下以稱譽而貴毀謗而賤)  。

[0812b04]  行不行時也  (行與不行各有其時。若孔子不得君師之位也)  。

[0812b05]  信不信機也  (信與不信唯在機會。若盜跖不受孔子之化也)  。

[0812b06]  譬如荷鍤以平太行。抱石而塞巨浸。其於功  也。不亦勞乎  (巨浸海也。客之謗佛。譬如有人負荷鍤钁欲要平治太行之山。抱取塊石。而要
塞填大海。為此之功力者。不亦勞而難乎)  。

隨宜第十五  (此篇隨順合宜而答。後曰隨宜)

[0812b10]  客曰。子言佛教。義高嵩泰。理濬江海。文同  翻錦。句若揀金。奚不以佛經答吾所問。而  復以詩書合異於同耶。

[0812b13]  妙明曰。牟子云。渴者不必投江海而飲。饑  者不必待敖倉而飽。道為智者設。辯為達者  通。書為曉者傳。事為見者明。吾以子知其意
故引而申之。若說佛經以答吾子。譬如盲者  耀五色。聾者奏五音也。且師襄師文伯牙瓠  巴叔夜。古之善鼓琴者。其學雖切。不能成  無絃之曲
(列子。瓠巴鼓琴而鳥舞魚躍。師襄乃師文之師也。但能撫琴。當春之時。扣商絃以召南
呂八月之令。涼風忽至。草木成實。及秋而扣角絃以激夾鍾。乃二月節令。而溫風徐回。草木發榮。盛當夏而扣羽
絃以召黃鍾。乃十一月節令。霜雪交下。川池暴烈。及冬而扣徵絃以激  甤  賓。五月節令。而陽光盛烈。堅氷立散。
將終命扣宮而總四絃則景風翔慶雲浮。甘露降醴泉湧。然此善操而不能成無絃之曲調也)  。

[0812b23]  甘  [火*龜]  飛衛紀昌逢蒙蒲且子。古之善射者。其  藝雖神。不能彀無弦之弓  (彀古侯切。張弓也。列子。甘  [火*龜]
古之善射者。彀  弓而獸伏鳥下。弟子飛衛學射甘  [火*龜]  而巧過於師。紀昌又學射於飛衛。後進其術。昌欲謀殺飛衛二人交射中路矢
逢。相觸而墜於地。衛矢先盡昌有一矢。既發衛以棘刺之端。扞之而無差。其藝雖神。不能張無弦之弓)  。

[0812b27]  狐貈  (音鶴)  。

[0812c01]  雖溫。不能暖無氣之人  (狐貈皮毛雖溫暖。不能暖死而無氣之人)  。

[0812c02]  水土雖澤。不能秀無根之木  (水土雖然潤澤。難發秀無根之木)  。

[0812c03]  佛法雖懿。不注薄信之耳  (佛法雖然懿美。而不能化導入不信人之耳)  。

[0812c04]  子之信道未篤。故多惑志。吾安敢以大聖微  旨答子之問耶。昔公明儀為牛彈清角之操  (清角者牛耳。不能聞聲。唯以角聽。故云彈清角之操也)
。

[0812c07]  伏食如故。非牛之不聞。不合其耳也  (其牛低首而食  草如故)  。

[0812c09]  轉為虻蟲之聲犢子之鳴  (轉為操虻蟲飛來之聲。又操犢子尋母鳴聲)  。

[0812c10]  牛即掉尾奮耳。蹀躞而聽者何也。蓋適其所  知也
(蹀躞蹄動貌。牛聞此聲遂乃掉動其尾奮立兩且。四足皆動。如此聽之者何為也。大概順其所知者也蹀  音牃躞音泄)  。

[0812c13]  以是故。吾以詩書曉子矣  (不用佛經答。因子曉達六經諸子。是以引之。使  子易曉)  。

優劣第十六  (此篇謂王喬簫史與摩騰竺法比之勝弱。故曰優劣)

[0812c16]  客曰。王喬簫史僊也  (王喬後漢人。為葉縣令。每顯神異。乘鳧而往來。簫史秦穆  公時人。善吹簫。夫婦隨鳳凰而飛去)  。

[0812c18]  摩騰竺法蘭僧也。其道等乎  (客謂。此二僊二僧。其道德亦有等乎)  。

[0812c19]  妙明曰。止乎  (且止也)  。

[0812c20]  幸以晏然。吾不欲平地起風波之千丈也  (不當得而  得曰幸。幸以無事坐。却論其優劣高低。則正是無風起浪)  。

[0812c22]  客曰。願略舉似啟吾茆塞  (啟開也。客謂略少舉似法。要開我胸中茆塞)  。

[0812c23]  妙明曰。夫行舟者識水之淺深  (行舟者。要識水勢之深淺)  。

[0812c24]  控御者知地之高下  (御車者須要知地之曲直高低也)  。

[0812c25]  學道者達人之優劣  (學道者之人。要通達為師之勝弱也。若不分優劣。則不明人  之邪正也)  。

[0812c27]  吾尋常方袍釋子  (我乃是尋常著寬服之僧)  。

[0813a01]  管窺可隘  (如筆管之明可窺。隘而不足洞明也)  。

[0813a02]  牆面無知  (無學無知者如面牆)  。

[0813a03]  但以爝火之光照燭無遠  (爝火者。小火把也。謙曰。我若火把。小光用照於  夜。則其照燭明亮莫之能遠)  。

[0813a05]  何敢評先德昇降之道乎  (昇降者。高低也。既如管窺爝火。焉敢評論先輩)  。

[0813a06]  然以蒲牢含響。為長鯨扣之。則莫得悶其聲  也
(海有大魚名鯨。海島有獸名蒲牢。蒲牢畏鯨。鯨一躍蒲牢輒大鳴吼。故鐘上鑄蒲牢之形。擊鐘之木。以為  鯨魚之形。故問者如鯨。答者如蒲牢之應聲也)  。

[0813a09]  悲夫。桀紂之犬足以吠堯  (  諡  法。翼善博聖曰堯。又善行德義曰堯。悲夫。歎
辭也。桀紂昏主。舜堯聖君。桀紂之犬雖識其主。不知主之昏。然堯舜雖明。犬不知聖明。故吠之。佛喻堯謗  者喻犬)  。

[0813a12]  楊墨之徒足以謗舜。然居今之俗。多以同群  逐塊。罔審聖道階乎上下而於戡弱  (戡苦耽切。伐也。謗毀  也。  諡
法仁聖威明曰舜。列子。楊朱謗舜。今以佛喻舜謗者。喻楊朱。居今常俗喻群狗。狗見人丟去甎土之塊。逐
而趕之也。言客無能評審聖道有階級上下而不同。及於戡勝弱劣之不等乎)  。

[0813a16]  懵然無辯  (懵莫紅切。心暗昏而不能辯別於高下也)  。

[0813a17]  縱有懷其藻鑑評。而詣其實者。而於叢惑。奚  能允哉
(藻淨也。鑑鏡也。叢音從。今之有人。縱然明達如淨鏡。評論詣至於真實無妄之處。而叢叢之  眾皆以迷惑。何能允信至於聖人之大道哉)  。

[0813a20]  居吾將告汝  (令客坐而告語之)  。

[0813a21]  夫騰蘭之為僧也。道窮四諦。智皎三明  (其智慧皎  然明白有三。一宿住智正明。二生死智正明。三漏盡智正明也)  。

[0813a23]  獲六神通。具八解脫。能飛行往來改易形體  (飛行往來者神通也。改易者。變化也。形體乃身形體貌也)  。

[0813a25]  或成老耄  (說文曰。七十曰老。曲禮曰。八十九十歲曰耄)  。

[0813a26]  或示孺孩  (說文曰。會行而食乳曰孺始生曰孩)  。

[0813b01]  或滅或生  (或現死滅或現生存)  。

[0813b02]  延促自在  (延長也。促短也。既有神通。長短隨意也)  。

[0813b03]  又能撼天地  (搖撼則動於天地)  。

[0813b04]  移山嶽  (改變遷移山嶽)  。

[0813b05]  覆江海  (飜江覆海)  。

[0813b06]  入水火  (入水不溺。入火不燒)  。

[0813b07]  千變萬化。不可窮極  (荀子云。改其舊質。謂之變。易其形貌謂之化如此千變萬化  無有窮盡)  。

[0813b09]  以定力所資。無施不克  (克能也。其神通妙用。蓋由定慧之力。無施為而無有  不能)  。

[0813b11]  頗有生逢供養者。而於見世能財能壽能貴  矣  (若摩騰竺法蘭之妙用。一切有生逢之而供養。則現世今生與之財寶。乃至長壽尊貴矣)  。

[0813b13]  豈直與乘鳧跨鳳者。同日而語也  (如此神聖。豈直與駕鳧鳥騎  鸞鳳千年不死之鬼。比類而論哉)  。

[0813b15]  夫三桓之與三王  (以此比之。史記。三桓者孟孫季孫叔孫也。皆桓公之後也。三王者夏
商周三代聖君也。以王喬簫史喻三桓。摩騰竺法喻三王也)  。

[0813b17]  五霸之與五帝  (史記。五  覇  者。齊桓晉文秦穆宋襄楚莊是也。五帝者。少昊顓頊高辛唐堯  虞舜是也。以五帝喻摩騰法蘭。五  覇
喻王喬簫史也)  。

[0813b19]  是皆君也。而無階乎  (然五  覇  五帝。皆即君位。高低豈無階級乎)  。

[0813b20]  陽貨之與仲尼  (陽貨季氏家臣也。孔子乃千古文章之祖。萬代帝王之師也)  。

[0813b21]  楊墨之與荀孟  (孟子曰。楊朱但知愛身而不知有致身之義。故無君也。墨翟兼愛而無差
等。視親亦於眾人無異。是無父也。故無父無君則人道絕滅也)  。

[0813b23]  是皆儒也。而無梯乎。徐福之與河上  (秦紀。徐福為道士
習僊。秦始皇令齎童男童女海上求神僊不死之藥。舟於海中巡致湮溺。河上者。河上公也。漢文帝。以師禮之)  。

[0813b25]  關尹之與老聃  (史記。列僊傳。函谷關令尹喜。乃周之大夫老子西遊至關受道德二篇)  。

[0813b26]  是皆道也。而無降乎  (徐福尹喜比河上公。老子者皆言有道之士。豈無階降者乎)  。

[0813c01]  丘垤之與泰山  (垤從結切螻蟻出土之  [塚-豖+(一/豖)]  也。泰山者。五嶽之一也。以喬史之道。比之騰  蘭。亦若螘蛭之
[塚-豖+(一/豖)]  比於泰山)  。

[0813c03]  行潦之與江海  (行潦道上無源之水。豈能比於江海水)  。

[0813c04]  走獸之與麒麟  (麞鹿等獸。豈能比於麒麟)  。

[0813c05]  飛鳥之與鳳凰  (鴉雀等禽。豈能比於鳳凰)  。

[0813c06]  是皆類也。而無異乎。羊皮之與虎鞟  (鞟音廓皮去毛曰鞟)  。

[0813c07]  斑紵之與綿繡  (斑紵者布文斑白者。錦繡者。考工記曰。金線織文為之錦。五色綵備為  之繡)  。

[0813c09]  是皆文也。而無殊乎。夫聖也凡也。凡聖二途  不可濫也  (孟子曰。大而化之謂之聖。韻義曰。輕微常俗謂之凡。故凡聖二途不可相濫而混同也)
。

[0813c11]  故有大聖小聖上凡下凡  (凡聖各有等級)  。

[0813c12]  大聖則歸乎覺皇  (覺皇即佛也故稱為大聖)  。

[0813c13]  小聖則存乎應真  (即四果小聖也)  。

[0813c14]  蘭騰則吾宗小聖矣  (摩騰竺法蘭。乃釋門之小聖也)  。

[0813c15]  凡者非聖之稱也。上凡則該乎天眾  (上凡者。乃天民眾也)  。

[0813c16]  下凡則稱乎兆民  (十億曰兆。下凡乃世間之民也)  。

[0813c17]  雖簫史之徒白日輕舉。未必與乎天眾也  (與去聲參  與也)  。

[0813c19]  設與亦非聖也。敢以此道而擬於聖人乎。若  果以乘鸞跨鳳稱之為聖。則仲尼老聃不為  聖也。夫聖者通也
(夫聖人者一切通達也。非乘鸞跨鳳之稱也)  。

[0813c22]  凡者常也  (凡常者尋常流俗也)  。

[0813c23]  寂然不動。感而遂通。變化無方。威靈莫測。  謂之為聖  (繫辭云。寂然不動心之理也。感而遂通體之用也)  。

[0813c25]  懵然而生  (謂生不知來處)  。

[0813c26]  惛然而死  (謂死不知去處)  。

[0814a01]  營營於衣食  (營營者。往來不已之貌。謂貪衣食之人也)  。

[0814a02]  戚戚於名利  (論語云君子坦蕩蕩小人常戚戚。憂慮不遂之貌。謂貪名貪利之人也)  。

[0814a03]  皆死皆生  (世之常俗為貪名利衣食。皆在生死之中)  。

[0814a04]  常於生死  (以生死為尋常之事)  。

[0814a05]  謂之曰凡  (由此謂之凡也)  。

[0814a06]  且天人垂死。五衰相現而有破面之忿  (因果經云。天人
身淨。不受塵垢。有大光明。心常歡悅。無不適意。福盡之時。五衰相現。一華冠萎脫。二兩腋汗流。三不樂本座。四
眷屬離散。五身光自絕故破面之忿。謂煩惱忿怒現於面也)  。

[0814a09]  皆謂之貪其名利而不易棄也  (一切天人。皆因貪其天上之名利快  樂而不能容易棄捨也)  。

[0814a11]  安得不為夫凡乎。嗚呼彼寡聞陋智者  (禮記曰。獨學無  友。則孤陋寡聞)  。

[0814a13]  統以上天所居之眾。例為聖者  (若上天所居人眾。例為大聖人)  。

[0814a14]  而吾宗脫白小衲。莫不抵掌而嗤其謬也已  矣  (我釋門中。纔脫去俗人白衣而初著緇衣者。無不拍手  嗤  咲為狂謬之譚也已)  。

先知第十七  (此篇預明西域生佛。故曰先知)

[0814a17]  客曰。子之言佛。其道大矣。敢問漢夢以前。  還有知之者乎  (漢明帝夢見金人飛入殿庭前。此曾有知西方有佛者也)  。

[0814a19]  妙明曰。遼哉問也  (遼者遠也)  。

[0814a20]  在昔周昭王甲寅二十四年四月八日。夜有  大光明。來照殿庭。王問太史蘇由曰  (太史通天象之官。  蘇由姓名)  。

[0814a23]  昨夜有光。來照殿庭。是何祥瑞。蘇由對曰。  西方有聖人生。此所現之靈瑞也。王曰。於國  何如  (於我國家。不知善惡何如)  。

[0814a26]  由曰。即今無事。後一千年聲教被於此土  (由謂。一千年後所談經教流傳此土)  。

[0814b01]  遂以此事。記勒諸石  (彼時遂用此事載記勒石)  。

[0814b02]  埋於南郊  (埋於祭天之南郊。以待驗)  。

[0814b03]  至後漢明帝甲子永平七年。僅千歲矣  (僅纔也。緝事記  永平四年辛酉。明帝夢佛。至戊辰十一年至此)  。

[0814b05]  此先知之一也  (已上所明。乃先知一也)  。

[0814b06]  又周穆王壬申五十二年二月中。有白虹一  十二道。南北貫通。連宵不滅  (虹橋光也。其光相貫徹南北。日夜不滅)  。

[0814b08]  王問太史扈多曰。是何瑞也。扈對曰。此西方  大聖人入滅所現相也  (緝事記。穆王名滿。昭王之子。在位五十五年。壬申五
十二年二月十五日世尊涅槃)  。

[0814b11]  王曰。吾常以此為患。今既滅矣。吾何患  哉。扈多曰。王何必患。前代太史蘇由嘗誌勒  于石曰。千年之後。聲教流被此土。方今七十
九年矣。王奚患哉。此先知之二也。商太宰問  孔子曰。夫子聖者歟  (問孔子聖人歟)  。

[0814b16]  孔子曰。聖則丘何敢然  (丘夫子名。何敢然者謙辭也)  。

[0814b17]  丘則博學多識者也。又曰。三王聖者歟。孔子  曰。三王善任智勇者  (善能任用智勇。以治世者也)  。

[0814b19]  聖則丘不知  (聖不聖丘不知也)  。

[0814b20]  曰。五帝聖者歟。孔子曰。五帝善任仁義者  (善能  任用仁義。以治天下)  。

[0814b22]  聖則丘不知  (聖不聖丘不知也)  。

[0814b23]  曰。三皇聖者歟  (伏羲神農軒轅)  。

[0814b24]  孔子曰。三皇善任因時者  (善能任用因順於時)  。

[0814b25]  聖則丘不知  (聖不聖丘不知也)  。

[0814b26]  商太宰大駭曰。然則孰為聖乎  (太宰謂。三皇五帝三王皆非聖人孰  為聖人乎。所以大驚駭也)  。

[0814b28]  孔子動容有間  (動容者。默而心想。眉目動而形容之貌)  。

[0814c01]  曰。西方有聖者焉。不治而不亂  (此明如來無為之大端也。謂  不以法度所治自不作亂也)  。

[0814c03]  不言而自信  (非言教勸化。而自敬信也)  。

[0814c04]  不化而自行  (非教化。而自行其道也)  。

[0814c05]  蕩蕩乎民無能名焉  (蕩蕩廣遠之貌。故如來之道妙。民不能稱名焉)  。

[0814c06]  丘疑其為聖。不知真聖歟。真不聖歟  (夫子有推尊之意。  為此不定之辭)  。

[0814c08]  此先知之三也。嬴秦始皇帝時。有梵僧室利  房等二十七人來秦。時帝方急其并吞七雄  爭勝  (七雄者。秦齊燕趙韓魏楚也)  。

[0814c11]  甲兵相持。不遑崇信  (遑暇也。鎧甲之兵正相殺時。不遑閑暇而崇敬信受也)  。

[0814c12]  反為譎誕  (秦主反以譎詐虛誕)  。

[0814c13]  遂以房等。  [陛-比+非]  而執之  (遂將房等皆於  [陛-比+非]  牢而執禁之)  。

[0814c14]  夜有金甲神人。從空而下。以金鎚擊鎖援僧  而去。此先知之四也。漢護左都水使劉向曰。  吾搜撿藏書。緬尋太史創造列仙圖。黃帝而
下六世迄于今。得仙道者七百餘人。撿實得  一百四十六人。其七十四人已見佛經矣。此  先知之五也。前漢武帝元狩三年。於長安城  西南。鑿昆明池
(帝欲伐毘明國。彼國人善水戰。故鑿池以習之)  。

[0814c21]  得黑灰。問東方朔。朔曰。此非臣能知。陛下  可問西域胡僧。必能知之。帝遂遣人往問。僧  曰。乃劫壞時所積灰耳。此先知之六也。若子
獨於諸說而不知之者乎。且孔子生於東周。  佛則生於西域。相去綿遠。其玄會默識驗若  親覿。非同聲相應。其孰能懸知如此之遠者  乎
(周易乾卦文言。九五飛龍在天。利見大人。何謂也。子曰。同聲相應。同氣相求)  。

尊釋第十八  (此篇客方崇佛。故曰尊釋)

[0815a01]  客曰。仲尼默識能仁  (識音誌。記也。謂不言而存諸心也。一云。識者知也。不言而  心解也。梵語釋迦。此云能仁。商太宰所問夫子默知佛也)
。

[0815a03]  既得聞焉。敢問老聃還知西方有聖人者無  (再敢問老子還知西方有佛聖否)  。

[0815a05]  妙明曰善哉汝之問也。吾昔嘗遊華清宮  (臨潼縣鬪  寶山有華清宮)  。

[0815a07]  道士鴻濛老人。邀予登玉女閣。啟經藏出函  匣觀道籍錄。得西昇經首帙。讀其文曰。吾師  化遊天竺。善入泥洹  (泥洹者涅槃也)  。

[0815a10]  予謂鴻濛曰。若指佛歟。鴻濛曰。吾不敢果以  為然也。予曰。若非指佛。誰為老氏之師也。  又得古道元皇歷云。天竺有古皇先生。即吾  師也
(若此言者。皆指佛言也。蓋老子知天竺之聖所以再三稱之也)  。

[0815a14]  善入泥洹。化遊天竺  (因善入泥洹。而化遊本國五天竺也)  。

[0815a15]  今已返神。還乎無名  (言佛雙林入滅。今乃返本還源復其無名之妙)  。

[0815a16]  絕身滅影。不始不終  (絕身滅影。復歸不始不終之理)  。

[0815a17]  綿綿長存。吾今遊矣  (綿綿不斷。而長存者也。故老子曰。今去遊矣。此正是過凾  谷關之時也)  。

[0815a19]  又得道士法輪經云。若見沙門思念無量。願  早出身以習佛真。若見佛圖思念無量。當願  一切普入法門。明解法度。得道如佛。又得靈
寶消魂安誌經云。道以齋為先勤行當作佛。  故設大法橋。普度諸人物  (諸者助辭於也)  。

[0815a24]  又得金闕朝元經云。願採優曇華。願燒旃檀  香。供養千佛身。稽首禮定光。我生何以晚。  泥洹亦何早。不見釋迦文。心中常懊惱  (予在北京
靈濟宮西北廊畫壁上見一僧座一人禮拜。予問本宮道士。此何也。士曰。此靈濟真君。因中曾禮定光佛為師也)  。

[0815b01]  肅宗三教畫讚云  (唐肅宗皇帝作三教讚)  。

[0815b02]  儒吾之師曰魯仲尼。仲尼師聃龍  (孔子家語適周篇。子曰。周有  老聃博古知今是吾師也。既問禮而歎曰。老子猶龍也)  。

[0815b04]  吾不知。聃師竺乾。善入無為  (吾於昔年未明其事。不知聃龍師竺  乾。善能入無為者。即佛也)  。

[0815b06]  稽首正覺  (梵語三菩提。此云正覺。即佛也)  。

[0815b07]  吾師師師  (故稽首正覺世尊乃我師師之師也)  。

[0815b08]  以如是言。應正了知  (如此言應當了知是意)  。

[0815b09]  老聃亦知竺乾之國有佛聖人。可謂明矣。子  獨不知乎。夫太上生東夏。釋迦現西乾  (老子生於  東國。佛乃生於西天)  。

[0815b12]  地殊五萬餘里。年隔十六君王  (周定王丙辰二年二月十五日生老  子位經十六王者。歷恭懿孝夷厲定幽平桓莊僖惠襄項匡。年記三百四十五載)
。

[0815b14]  雖殊地而處別代而出。其冥會默契。如此之  綿密。非聖慧遐鑑道德玄同。其孰能與於此  乎。

折疑論卷第四

* * *

【經文資訊】大正藏第 52 冊 No. 2118 折疑論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
