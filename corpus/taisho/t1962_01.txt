五方便念佛門
天台智者大師撰

[0081c25]  一凝心禪、二制心禪、三體真禪、四方便隨緣  禪、五息二邊分別禪。

[0081c26]  凡住心一境，名曰凝心。  且如行者，念佛之時諦觀如來玉毫金相，凝  然寂靜了亮洞徹，名凝心禪。

[0081c28]  次，前雖凝心，所  習慣馳散，令制之，令還諦緣金相，名制心禪。

[0082a01]  復次，前雖制心，得住定境，既非理觀，皆屬事  修，今體本空，誰制？無佛、無念，名體真禪。

[0082a02]  復次，  前雖謂體真，猶滯空寂，無量名相昧然不知。  今以無所得而為方便，從空入假，萬相洞明，  不為空塵之所惑亂，名方便禪。

[0082a05]  復次，體真及  以方便各據空有，不離二邊，令諦觀靜亂本  無相貌，名言路斷，思想亦絕，名息二邊禪。

[0082a07]  從  淺至深，如是分別，原夫圓觀亦無淺深，而淺  深宛然。

[0082a09]  敘開念佛五門：第一稱名往生念佛  三昧門、第二觀相滅罪念佛三昧門、第三諸  境唯心念佛三昧門、第四心境俱離念佛三
昧門、第五性起圓通念佛三昧門。

[0082a12]  諸佛大慈  悲常教勅說法。諸菩薩等以種種方便，令眾  生易解；又自以種種方便，開示般若波羅蜜。
以何義故說是般若波羅蜜？佛言：「欲令諸菩  薩等增長念佛三昧故。」以何因緣令念諸佛？  佛言：「若念佛者，當知是人即與文殊師利等
無有異。」以何故？此三昧者，諸佛世尊之所遊  戲，首楞嚴等諸大三昧始出生處，是知將入  諸佛法，方便誠多。若以一言而具眾門，無過  念佛。

[0082a21]  所以者何？一切賢聖皆從念佛而生，一  切智慧皆從念佛而有。假如十信菩薩及三  賢菩薩，皆不離念佛、念法、念僧，乃至不離念
一切種智；初地菩薩乃至八、九、十地菩薩亦  不離念佛、念法、念僧，乃至不離念一切種智。  但以念知差別，隨義立名，眾生迷名，妄生異
解，漂墜魔界，遂輕念佛之名，仍謂已修別為  勝業。為愍此故，今略言之。

[0082a28]  若論修因之人，不  離三賢十聖；若論證果之者，即是諸佛如來。  修因之人，繫心常思念十方一切佛；證果之
者又特啟此，以為微妙清淨第一禪。是知易  入而證深，無過念佛。嗟呼！末學之流，輕其易  入，失其證深，為見所縛，良可悲矣！

[0082b04]  又諸佛以  眾生樂稱諸佛名，生彼國者，則示以稱名往  生門；眾生有樂覩諸佛身，懼障不見者，則示
以觀相滅罪門；眾生有迷心執境者，則示以  諸境唯心門；眾生有計實有者，則示以心境  俱離門；眾生樂深寂定，趣無生滅者，則示以  性起圓通門。

[0082b10]  大哉！世尊，善拔我等，開示一道，  直至菩提，甚深法門——所謂念佛。唯有大智度  者，生而知之者，深修定慧者，善經論者，請撿
此門，與了義大乘等經，有收義不盡處，請試  言之。是知稱一佛名，智深則深，一言而具眾  門，信有徵矣。

[0082b15]  既敘五門來意竟，更敘入方  便次第。假如行人，口稱南無阿彌陀佛時，心  必願生彼國土，即是稱名往生門；行者想像
佛身，專注不已，遂得見佛，光明赫奕，照觸行  者，爾時所有罪障，皆悉消滅，即是觀相滅罪  門；又觀此佛，從自心起，無別境界，即是諸境
唯心門；又觀此心，亦無自相可得，即是心境  俱離門；行者爾時趣深寂定，放捨一切心意  意識，將入涅槃，緣十方佛加被護念，興起
智門，行者爾時於一念頃，淨佛國土，成就眾  生。如何前四門所有功德，百千萬分不及其  一。何以故？無功用位，能以一身為無量身，任
運修習故，佛觀護故，諸佛法源盡窮底故，  普賢願因悉圓滿故，本願力故，法如是故，即  是性起圓通門。已上五門竟。

[0082b29]  問：「云何為一  行三昧？」

[0082c01]  答：「《大寶積經》第一百一十六云：『文殊  師利白佛言：「世尊！當云何修行能速得阿耨  菩提？」佛言：「一行三昧。善男子、善女人修是三
昧者，速得阿耨多羅三藐三菩提。」文殊師利  言：「云何名一行三昧？」佛言：「法界一相，繫緣法  界，是名一行三昧。若善男子、善女人欲入一
行三昧，當先聞般若波羅蜜，如說修行，然後  能入一行三昧。如法界緣，不退、不壞、不思議、  無礙、無相。善男子、善女人欲入一行三昧，應
處空閑，捨諸亂意，不取相貌，繫心一佛，專稱  佛名字，隨佛方所，端身正向，能於一佛念念  相續，即是念中能見三世諸佛。何以故？念一
佛功德無量無邊，亦與無量諸佛功德無量  辯才。如是入一行三昧者，盡知恒沙諸佛法界  無差別相。」』此文良證。」

[0082c15]  問曰：「人多畫像而以  觀禮，有何聖教？」

[0082c16]  答：「《大寶積經》第八十九云：『爾  時大精進菩薩持畫佛  [疊*毛]  像，入於深山，寂靜無
人、禽獸之間。開現畫像，取草為座，在畫像前，  結跏趺坐，正身正念，觀於如來。諦觀察已，作  如是念：「如來是希有微妙，畫像尚爾，端坐微
妙，況復如來正遍知身？」復作是念：「云何觀佛？」  爾時，林神知彼菩薩心之所念，白菩薩言：「善  男子！汝念：『云何觀佛？』」答言：「若欲觀佛，當觀畫
像，觀此畫像，不異如來，是名觀佛？如是觀佛，  如是觀者，是為善觀。」時大精進作如是念：「我  今云何觀此畫像與如來等？」復作是念：「如是
畫像者，非覺、非知，一切諸法亦復如是，但有  名字。如是名字自性空寂，本無所有，如來之  身其相如是。畫像非證、非果，非證者、非得者，
非住者、非去來，非生、非滅，非淨、非色，非貪、瞋、  痴，畫像非陰、界、入，非初、中、後，一切諸法亦復  如是，如來身相亦復如是。如此畫像，非覺、非
知、非作，一切諸佛亦復如是，觀如來身相亦  復如是，乃至六根亦復如是。」菩薩如是觀如  來身，結跏趺坐，於三七日中，成就五通，供養
諸佛。諸天散華以為供養，為佛所讚，會中二  萬人住阿耨多羅三藐三菩提，無量阿  僧  祇  人住二乘功德，大精進者，釋迦牟尼佛是也。』  此文明矣。」

[0083a10]  約四教者，夫心不獨生，必詫緣起。  行者念佛之時，意想為因，如來毫光為緣，亦  名法塵，以對意根故。所起之念，即是所生法，
觀此根塵能所，三相遷動，新新生滅，念念不  住，分折方空，無佛無念，藏教小乘也；即觀念  佛心，起能生所生，無不即空，妄謂心起，心實
不起，起無自性，體之即空，所觀佛相如鏡中  像、虛空華，無佛無念，通教大乘也；即觀念佛  心，起即假名之法，淺深洞鑒，無量名相，如觀
掌中，了知此心，有如來藏，歷劫斷惑，方證真  常，離邊顯中，無佛無念，別教大乘也；即觀念  佛心，起即空假即中，若根若塵，並是法界起，
一念亦爾，塵剎諸佛，一念照明，六道眾生，剎  那普應，初即是後，今始覺知，如大福人執石  成寶，必無捨念，別求離念，即邊而中，無佛無
念，圓教大乘也，《瓔珞經》明頓悟如來，此之謂  也。

五方便念佛觀門一卷

* * *

【經文資訊】大正藏第 47 冊 No. 1962 五方便念佛門  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
