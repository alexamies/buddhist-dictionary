佛本行集經卷第二十九

隋天竺三藏闍那崛多譯

魔怖菩薩品下
[0786c18] 「爾時，魔眾如是異形，或乘白象，或復騎馬，或乘駱駝水牛犀牛諸車乘等，四面雲集。或似修羅類迦婁羅，或復有如摩睺羅伽，及鳩槃茶、羅剎、夜叉，并毘舍遮伺命鬼等，或復身體羸瘦長大，猶如餓鬼。或有多種異狀形容，或有面孔威德甚大，或頭如索，或有大頭，或有小面或有皺面，或有異形，令人見者喪失威色。或見奪人魂魄精神，或面色青，或復身體色如赤銅，或復頭赤身體青色，或復頭黃身如烟色，或頭似烟，其身黃色，赤頭黑身，黑頭赤身，白頭綠身，綠頭白身。或頭左白而右邊綠，或右邊白而左邊綠，或復身體頭面左右一切皆然。

[0787a02] 「或復全身唯現骸骨，或頭髑髏，身肉肥滿，或頭面肉，身露骨骸；或人手足畜生之身，或畜生脚而作人身。或有身毛悉如針刺，或有身毛猶如猪鬣，或有身毛類於驢騣，或毛如羆獼猴鼠狼，或有身毛出於光焰。或毛亂生，或毛逆上，或有頭髻，或禿無髮。或著赤衣，腰帶雜色。或復頭上。戴髑髏鬘，或一頭上髮雜灰色，青黃赤白烟熏之色髑髏為冠，如是形狀雲集而來。或手執持佉吒傍伽(隋言床四分之一取床髀之一并脚)，或有腰帶懸於諸鈴，動作大聲，而其手中執人髑髏。或人骸骨以為花鬘，或復手執死人手足，或復執鈴手搖令鳴，或有身體長大猶如一多羅樹，手中執矛或劍或刀箭矟弓弩，或手執戟，或把三叉，或棒或輪，長刀利斧，或持鐵杵，頭出猛焰，鐵搥白棒擎石如山。

[0787a18] 「或著青衣黃赤白黑雜皮之衣，或有赤體以蛇纏身，或從眼耳鼻出諸蛇，其蛇黑色，以手執取，於菩薩前而口噉食。或食人肉，或有飲血。或身體上出[火*蓬][火*孛]烟，口出火炬，或諸毛孔出一切火，或腭出火迸散於地。

[0787a23] 「或於虛空出大黑雲，或虛空裏，飛風散雨，出大閃電，震動雷聲。空中下雹，雨諸山石，或下碎石，霹靂大樹。或有節節自支解身。或復張弓，或復拍手嚇呼，欲令生於恐怕。或作大聲，口叫喚言：『速起馳走！莫住此處！』或復化作老婦女身，舉其兩手大聲而哭：『嗚呼我子！嗚呼兄弟！』或復大笑，或復周慞，東西南北急疾奔走。或復背走，還向前來，或忽然起，或忽然飛，於虛空中遊戲自在。或復攀樹懸身而行，或舞劒跳，或弄槊戲長刀三叉斧鉞戟等，手脚不住。或如盛夏牛王唱吼，或復作聲，如尸婆獸。或復空中，作如是聲呵呵[口*私][口*私]，咻咻嘶嘶(許岐反)，[口*祁](居祁反)[口*梨][口*祁][口*梨]，口如是嘯，兼復弄衣。如是兵眾，夜叉羅剎，及鳩槃茶、毘舍遮等，無量無邊百千萬億，閦塞填噎菩提樹前。南至於海，遍滿魔軍，其間無有針鼻空地。變狀可畏，欲搦菩薩，欲殺菩薩。唯待魔王波旬一勅，其等正向魔王面觀。諸如是等一切鬼神，逼菩提樹飢渴疲乏，而意專欲殺害菩薩。

[0787b14] 「其菩提樹，東西及北三面，無量淨居諸天遍滿停住。復有無量色界諸天，合十指掌頂禮菩薩，口如是言：『諸仁者看！是今應證阿耨多羅三藐三菩提。』或有諸天作如是唱：『剎利大姓！甘蔗種子！速離此處，此處恐畏，有如是等種種器仗，損害汝身。』

[0787b20] 「爾時，菩薩報彼等言：『我今不久定破彼輩悉令離散，猶如風吹[疊*毛]上細花。』彼等一切諸魔鬼眾如是集時，其夜正半，虛空無明，雖復有月及以眾星，光並不現，甚大黑闇，假令有眼亦無所覩，唯見大火起疾猛風聲大可畏，大地震動四海悉沸。而說偈言：

「『四大海沸地震動，　　十方火焰聞惡聲，
　　虛空星月翳不明，　　夜半黑闇無所見。』

[0787b28] 「時彼眾中，有一龍王名曰持地，彼龍內心欲菩薩勝，於魔王邊生瞋恨心，以惡意故，怒其兩眼視魔波旬，口吐惡氣觸魔王身，展轉不安。

[0787c03] 「爾時，上界淨居諸天欲菩薩勝，於魔王邊生慈愍心，以漏盡故無復瞋心。是時彼處所有諸天，其有信敬於菩薩者，在菩提樹，見是魔眾遍滿於地擾亂菩薩，見已皆悉在虛空中，口各唱言：『嗚呼嗚呼！』而有偈說：

「『菩提樹下集諸天，　　見魔眾欲害菩薩，
　　信法世間解脫故，　　口大唱言嗚呼聲。』

[0787c10] 「爾時菩薩唯思念法，心不擾亂，亦復不作餘異意情。時菩薩語魔波旬言：『欲界天子！我身既是剎利族姓，我之種類不曾妄語，唯有實誓；汝何所作可速疾為，莫久停住。』時魔波旬語菩薩言：『如汝所語，我今欲得破碎汝身，作於百段。為汝在前，欲共我鬪？為復令我在前害汝？』時菩薩語魔波旬言：『我無弓箭及以刀杖可斫射汝，其事雖然，但我即今必先降汝，訖當作佛。』爾時，魔王波旬即勅自軍眾言：『汝等各自盡身力用勇猛，莫住恐怖，於此釋種之子，現大變動恐怖之事。』時其魔眾，既得勅已，白魔王言：『如大天勅，我等不違。』即便各各出自身力，示現可畏恐菩薩故。是魔眾中或有諸鬼，口吐長舌，搖動頤頷，牙齒甚利，欲齩菩薩；其眼團圓，猶如師子，其耳拳曲，猶如鐵鈎，欲傷菩薩狀甚可畏。走向菩薩，作是恐怖，或有張口仰立直視欲吞菩薩。而有偈說：

「『魔眾如是可畏來，　　彼聖卓然不驚動，
　　如大智見小兒戲，　　菩薩觀魔亦復然。』

[0788a01] 「時，彼眾中更有一鬼，生瞋恨心，將一長刀，向菩薩擲，而刀自粘彼手不脫。或有擎山及將大石向菩薩擲，彼山及石，還粘其手，皆不墮地。或在虛空，將山將石，將樹將槌、斧鉞戟戈，向菩薩擲，復有住在虛空不下；或有下來自然碎末，百段分散，墮於餘處；或在空裏猶如日天。雨大火雨，熾然雲下，而彼火雨，菩薩力故，即皆變成赤拘勿頭華雨而下。或復來有在菩薩前，口吐諸蛇令螫菩薩，彼等諸蛇，至地癡住，如被呪禁，不能搖動。

[0788a11] 「或作大雲，放於閃電及震大雷，雨雹及石，在於菩提樹上而放，彼等雨以菩薩力故，至地變成種種華雨。或持弓箭向菩薩射，其箭悉還著弦不落。或有一時放五百箭，彼等箭還住空不下。或執長刀，舉向菩薩而疾走來，然其未至於菩薩邊，而自踣面覆倒地上。是時有一羅剎之女，其身黑闇手執髑髏，欲來幻惑動菩薩心，疾走而來，欲近菩薩，從其發處，展轉團圞，不能前進到菩薩邊。

[0788a20] 「或有兩眼放大熾盛猛焰火光，欲燒菩薩，疾走來近至菩薩邊，忽然不見菩薩之身。或復有鬼，將重大石，疾向菩薩，彼所來方走不能至菩提樹下，極乏困苦。而有偈說：

「『魔軍身意悉亂迷，　　種種方便欲害聖，
　　不能驚動彼坐處，　　以有誓願智力強。』

[0788a26] 「或復有作師子吼聲，或作虎狼熊羆犲豹諸野獸聲，而彼輩聲，若有聞者，無量眾生皆悉恐怖。或有諸鬼作如是聲：『誅殺誅殺此釋種子。』或有諸鬼作如是聲：『擎撲擎撲此剎利子。』或有諸鬼作如是聲：『打殺打殺此沙門子。』或有諸鬼作如是聲：『傷害傷害此瞿曇種。』或有諸鬼作如是聲：『割截割截此甘蔗種。』或有諸鬼作如是聲：『碎末碎末此剎利種。』或有諸鬼作如是聲：『破散破散此釋種子。』或有諸鬼作如是聲：『摧壞摧壞此剎利子。』或有諸鬼作如是聲：『速滅速滅此沙門子。』或有諸鬼作如是聲：『節解節解此瞿曇子。』或有諸鬼作如是聲：『隨意隨意逐便所作。』或有諸鬼，作如是聲：『任情任情，速作莫住。』如是喧動不可得聽，此聲聞時，空可倒地，一切大地可段段分。聞此聲時，所有野獸皆大唱喚，四散馳走，一切諸鳥，在所聞此聲吼之時，皆悉從樹自撲落地。時彼魔眾一切諸鬼，或有作於哂哂聲者，或復有作[口*祁](居祁反)梨聲者，或作嘯聲，或言斫斫，或言斷斷，或言殺殺，或言割割，或言破破，或言節節，或言解解，如是惡聲，不可勝數。

[0788b19] 「其魔波旬即拔利劍，手執前趨，欲嚇菩薩疾走而進，口中唱言：『汝釋比丘！若安此座敢不起者，我必害汝。』而彼魔王，東西交過，欲近菩薩，不能得前。

[0788b23] 「是時魔王長子商主，即以兩手，抱魔王取，口如是言：『父王父王！願莫願莫！父王會自不能得殺悉達釋子，亦不能動此之坐處，兼得無量無邊過罪。』時，魔波旬不受其子商主之諫，向菩薩走，不肯還反。

[0788b28] 「爾時，有一淨居天子，在虛空中隱身不現，見魔波旬以散亂心走惱菩薩，天以定心，出微妙音，語波旬言：『汝魔波旬！不自限量，汝今不應擾亂此聖。汝速疾捨幻惑惡心，還本境界，汝終不能搖動此聖。所以者何？猶如猛風不動須彌。』時淨居天，向魔波旬而說偈言：

「『寧令火失於熱性，　　水失潤澤住不流，
　　地失牢固不勝持，　　風失吹動怗然靜，
　　此無量劫行功業，　　終不捨此誓願心。
　　見世困苦厄眾生，　　慳貪欲癡重病患，
　　發慈悲愍是等故，　　欲以智藥顯聖醫。
　　汝今何故作艱難？　　一切人多墮邪道，
　　彼今欲開正見眼，　　此是大聖解脫王，
　　此是導失道商人。　　無明眾生墮黑闇，
　　此欲然於智燈照，　　此聖欲入涅槃城，
　　秉炬欲破世間昏。　　忍辱枝檊心根[革*卬]，
　　信念花葉意莖固，　　智樹能與法果資，
　　汝今不應拔使傾。　　又汝今被癡繩縛，
　　彼欲解脫汝等結，　　豈可於彼生惡心？
　　彼求解脫欲教他，　　汝作障礙徒疲乏。
　　眾生沒大煩惱海，　　世間誰解作舡師？
　　彼欲建立大橋梁，　　汝今何故興此惡？
　　其昔劫修諸道行，　　彼等果熟是今時，
　　是故此樹下結跏，　　猶如往昔諸先聖。』

[0788c23] 「時，魔波旬從彼淨居諸天邊，聞如是語已，起增上慢，倍生瞋心，復速疾走向菩薩所，欲害菩薩。

[0788c26] 「爾時，彼處護菩提樹，有八天神：一名功德，二名增長，三名無畏，四名巧辯，五名威德，六名大力，七名實語，八名善會。彼等八神，仰瞻菩薩，目睫不交，一時同以十六種相，讚歎菩薩，作如是言：

[0789a02] 「『仁今最勝清淨眾生，光明照耀，猶如天上日月在空。

[0789a04] 「『仁今挺特清淨眾生，顯赫焰熾，猶如空裏日天初出。

[0789a06] 「『仁今皎潔清淨眾生，眾相開敷，如綠池內紅蓮花發。

[0789a08] 「『仁今無畏清淨眾生，奮迅自在，如師子王處大林內。

[0789a10] 「『仁今安靜清淨眾生，不驚動，如須彌山王出住海中。

[0789a12] 「『仁今清淨周匝，顯現峙立，猶如大鐵圍山牢固不動。

[0789a14] 「『仁今沈重審諦眾生眾德備具，猶如大海眾寶充滿。

[0789a16] 「『仁今含容意度寬廣，日日增長，猶如虛空無有邊際。

[0789a18] 「『仁今敦厚無諸邪曲心意正定，猶如大地養育眾生。

[0789a20] 「『仁今心意無有垢濁具足，猶如阿耨達池清淨之水備八功德。

[0789a22] 「『仁今斷除一切諸結心意無染，猶如大風不著諸世。

[0789a24] 「『仁今巍巍難可觀覩面目，猶如猛火熾盛，遠離一切諸煩惱熱。

[0789a26] 「『仁今勇健剛[革*卬]眾生，大力如彼那羅延天無人能伏。

[0789a28] 「『仁今精進歷劫熏修心意難迴，猶如帝釋放金剛杵。

[0789b01] 「『仁今已得第一善利，最為一切眾生上首具足十力，不久當成無上菩提。』

[0789b03] 「爾時，守護彼菩提樹諸神王，以十六種相讚歎菩薩，章句如是(本闕一讚)。

[0789b05] 「爾時，色界淨居諸天，復共同以十六種相，毀辱魔王，挫其勢力。何等十六？

[0789b07] 「『波旬！汝今無有威勢，猶如儜人被健兒伏妄言我勝。

[0789b09] 「『波旬！汝今一身獨自無有伴侶，猶如曠野被放逐人。

[0789b11] 「『波旬！汝今一切軍眾，諸力摧折，如負重乏羸瘦老牛。

[0789b13] 「『波旬！汝今愚盲穢惡無有清淨，如夜射箭墮不淨地。

[0789b15] 「『波旬！汝今猶跛瞎驢東西浪行，落邪嶮道如迷商人。

[0789b17] 「『波旬！汝今眷屬離散，身無精光，猶如負草貧窮乞兒。

[0789b19] 「『波旬！汝今威德實衰，無處依止，強作姧猾，猶如癡人，無有羞恥。

[0789b21] 「『波旬！汝今造業不淨多有垢膩，如無恩義孝德之人。

[0789b23] 「『波旬！汝今被他駈趁，猶如野干被師子逐不得自在。

[0789b25] 「『波旬！汝今一切軍眾，不久退散，猶如猛風吹諸飛鳥。

[0789b27] 「『波旬汝今愚惑昏闇，不知時節，如死日到孤獨貧兒。

[0789b29] 「『波旬！汝今眷屬退敗，猶如散藥從於踈漏有孔器出。

[0789c02] 「『波旬！汝今不久當被禁制治罰，猶如解理趁逐愚人。

[0789c04] 「『波旬！汝今須臾被斷一切身力，猶如罪人被他割截手足異處(本闕二相)。』

[0789c06] 「時首陀會一切諸天，以如是等十六種相，毀魔波旬，摧其力已。時護菩提樹之八神，還復共以十六種相，重毀波旬。何等十六？

[0789c09] 「『波旬！汝今不久之間，被菩薩降，猶如健兒被他賊殺(一)。

[0789c11] 「『波旬！汝今被菩薩撲，猶如怯弱羸瘦之人，為大力士之所搥打(二)。

[0789c13] 「『波旬！汝今被菩薩光之所覆蔽，猶如日出障翳於彼小螢火蟲(三)。

[0789c15] 「『波旬！汝今被菩薩威自然退散，猶如一把碎末麥[麩-夫+(ㄙ/月)]被大風吹(四)。

[0789c17] 「『波旬！汝今被菩薩怖失脚馳走，猶如小獸被師子追(五)。

[0789c19] 「『波旬！汝今被菩薩拔，如娑羅樹為猛風吹合根倒地(六)。

[0789c21] 「『波旬！汝今被菩薩破，如怨賊城為大力王之所摧滅(七)。

[0789c23] 「『波旬！汝今被菩薩竭，如牛跡水為盛旱日之所乾涸(八)。

[0789c25] 「『波旬！汝今被菩薩退低頭直走，如得罪人為他所殺忽然得脫(九)。

[0789c27] 「『波旬！汝今被菩薩擾，如野澤內遭大猛火飛鳥亂驚(十)。

[0789c29] 「『波旬！汝今被菩薩伏心內憂愁，如無法行忽失權勢下代國王(十一)。

[0790a02] 「『波旬！汝今不久當被菩薩剝脫，猶如無翅老病鴻鶴(十二)。

[0790a04] 「『波旬！汝今不久當被菩薩減削，如行曠野無粮食人(十三)。

[0790a06] 「『波旬！汝今不久當被菩薩劫奪，如人失舶沒於大海(十四)。

[0790a08] 「『波旬！汝今被菩薩燋，如劫盡時一切稠林樹木燼滅(十五)。

[0790a10] 「『波旬！汝今不久當被菩薩崩倒，猶如金剛打壞石山(十六)。』

[0790a12] 「是等天神，以十六種毀魔波旬。其魔波旬，聞諸天神如是毀辱勸諫之時，向菩薩走，欲殺害故，違失勸諫，被諸天神之所毀辱，猶不解心，不還本宮，更復增忿勅兵眾言：『汝等速起！急疾打散撮此仙人，莫與其命。是人今既自度彼岸，於我界內，復教無量無邊眾生，出我之境，我不放汝，若汝自知得脫我手，唯汝沙門！速起馳走，遠離於此菩提樹下，則命久活，不遭困苦。』

[0790a21] 「爾時，菩薩報波旬言：『若當使此須彌山王崩離本處，一切眾生悉無復有，一切星宿及以日月墜落墮地，大海乾竭。我今已坐菩提樹下，不可移動。』魔復更瞋，出麤惡言：『汝等捉此瞿曇釋子，擎將飛行，且緩莫殺，速疾將向我微妙宮，五縛枷鏁，手著杻械，遣守我門，令我數見如是困苦多種厄難，猶如惡奴。』

[0790a28] 「爾時，菩薩報波旬言：『可此虛空將於妙色畫雜種形，或復虛空及諸星宿并日月天，墮落於地。汝等諸魔滿足三千，恐怖於我，乃至樹下，魔欲嚇我，無有是處。』

佛本行集經菩薩降魔品第三十二上

[0790b04] 「爾時魔眾盡其威力，脅菩提樹，不能驚動菩薩一毛。有偈說言：

「『天魔軍眾忽然集，　　處處打鼓震地噪，
　　吹螺及貝諸種聲，　　唱言：「子欲作何事？
　　今見此魔大軍眾，　　何不起走離此中？
　　汝今妙色如鑄金，　　面目清淨天人仰，
　　如是身體不久壞，　　此大魔眾難可當。
　　但看地上及虛空，　　諸種變現皆充滿，
　　必欲共鬪恐不如，　　其若瞋忿或損身。」
　　梵音迦羅頻伽聲，　　告諸夜叉羅剎等：
　「愚癡欲惱虛空體，　　今來怖我亦復然，
　　能以金剛破山王，　　或用口吹竭大海，
　　或猛瞋龍持手執，　　如是彼能動我心。」
　　魔眾憤怒放火山，　　拔樹并根歷亂擲，
　　鎔銅赫赤星散注，　　或有手把惡毒蛇，
　　或駱駝馬白象頭，　　或猫野干獼猴首，
　　或瞋蛇龍吐氣舌，　　或復霹靂閃電飛，
　　雜雨土石雹金剛，　　或注鐵丸諸器仗，
　　槊矛長刀三叉戟，　　或現金剛齒毒蛇，
　　落地打碎樹枝條，　　種種兵甲大叫吼，
　　或有百臂射百箭，　　蛇口吐猛焰火光，
　　或棒鐵丸如須彌，　　或出可畏熾火雨，
　　倒地劈裂徹泉下，　　或有竄身前後圍，
　　或在左右及足邊，　　顛倒手脚放烟火，
　　忽然還復口大笑。　　如是可畏諸魔軍，
　　菩薩見如幻化為，　　如是魔力應奪命，
　　彼見猶如水中月，　　亦復非真男女形，
　　非我非命非眾生，　　眼耳鼻口身意等，
　　內外因緣各自有，　　是諸法爾造無人，
　　我作如此語非虛，　　不信當更作言誓，
　　如我今見於彼等，　　欲得恐怖於我來，
　　諸法體性及我身，　　一切悉空無有實。』

[0790c07] 「是時魔軍夜叉眾等，以諸形貌種種身體，如是恐怖菩薩之時，菩薩爾時，不驚不怖，不動不搖。而彼魔王波旬，更復增瞋恚心，內懷愁憂，遍滿其體不能自安。而有偈說：

「『魔家眷屬大可畏，　　各作種種恐怖形，
　　見彼菩薩不驚惶，　　波旬心愁劇瞋恨。』

[0790c13] 「爾時，菩薩作是思惟：『此魔波旬，不受他諫，造種種事而不自知，我今可以如法語言斷其一切諸惡法行。』菩薩如是心思惟已，語魔波旬作如是言：『魔王波旬！汝善諦聽。我本來此，菩提樹下，創初之時，將一把草，鋪已而坐。所以者何？恐畏後時共魔波旬成於怨讎，鬪諍相競惡口罵詈。汝魔波旬！造諸惡行，無有善心，我今欲斷汝魔波旬一切怨讎，欲滅汝等一切惡業。汝魔波旬！若欲生於怨恨之心，作如是念：「何故菩薩坐此樹下，將草作鋪，著糞掃衣？」汝心如是妬嫉此事。汝魔波旬！且定汝意，我若成就阿耨多羅三藐三菩提，後取如是等一切諸事，付囑於汝，願汝迴心生大歡喜。魔王波旬！汝今心中亦有言誓：「我等必當恐怖菩薩，令捨此座起走勿停。」然我復有弘大誓願：「我今此身坐於此座，設有因緣，於此坐處，身體碎壞猶如微塵，壽命磨滅，若我不得阿耨多羅三藐三菩提時，我身終不起於此處。」魔王波旬！如是次第，我等當觀，是誰勇猛誓願力強？有能在先成就此願，或我或魔及汝軍眾？若我福業善根力強，我應成此誓願不虛。』是時菩薩向魔波旬而說偈言：

「『汝昔施一無遮會，　　今得如是大威權，
　　我於無量億僧祇，　　為諸眾生種種施。』

[0791a08] 「爾時，魔王波旬復向菩薩而說偈言：

「『我昔祭祀無遮會，　　汝今驗我既非虛，
　　汝若干劫布施行，　　誰信此言欲降我。』

[0791a11] 「魔王波旬說此偈已，是時菩薩，不畏不驚，不怯不弱，專注不亂。以柔軟心，捨諸恐怖，身毛和靡，視瞬安庠，伸其右手，指甲紅色，猶如赤銅。兼以種種諸相莊嚴具足，無量千萬億劫，諸行功德善根所生，舉手摩頭。手摩頭已，復摩脚趺，摩脚趺已，以慈愍心，猶如龍王，欲視舉頭。既舉頭已，善觀魔眾，觀魔眾已，以千萬種功德右手指於大地，而說偈言：

「『此地能生一切物，　　無有相為平等行，
　　此證明我終不虛，　　唯願現前真實說。』

[0791a21] 「爾時，菩薩手指此地作是言已，是時此地所負地神，以諸珍寶，而自莊挍，所謂上妙天冠耳璫手鏁臂釧及指環等，種種瓔珞莊嚴於身，復以種種香華滿盛七寶瓶內，兩手捧持，去菩薩坐不近不遠，從於地下忽然湧出，示現半身，曲躬恭敬向於菩薩，白菩薩言：『最大丈夫！我證明汝，我知於汝。往昔世時，千億萬劫，施無遮會。』作是語已，是時其地遍及三千大千世界，六種震動，作大音聲，猶如打於摩伽陀國銅鍾之聲，震遍吼等，如前所說，具十八相。

[0791b03] 「爾時，彼魔一切軍眾及魔波旬，如是集聚，皆悉退散，勢屈不如，各各奔逃，破其陣場，自然恐怖，不能安心，失脚東西南北馳走。當是之時，或復白象頓蹶而倒，或馬乏臥，或車脚折，狼藉縱橫。或軍迷荒不能搖動，或復弩槊弓箭長刀羂索、劍輪三叉戟翣小斧鉞鈇，從於手中自然落地。又復種種牢固鎧甲，自碎摧壞去離於身。如是四方爭競藏竄，或覆其面，踣地而眠，或仰倒地，乍左乍右，宛轉屍移。或走投山，或入地穴，或有倚樹，或入闇林，或有迴心歸依菩薩，請乞救護養育於我，其有依倚於菩薩者，不失本心。時其波旬，聞大地聲，心大恐怖，悶絕躃地，不知東西於上空中，唯聞是聲：『打某撮某，捉某斫某，殺某斷某，黑闇之行，悉令滅盡，莫放波旬。』

佛本行集經卷第二十九

【經文資訊】大正藏第 03 冊 No. 0190 佛本行集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA