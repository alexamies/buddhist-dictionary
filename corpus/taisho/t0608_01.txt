小道地經


後漢天竺三藏支曜譯

[0236c06]  道人求息，所以不得息者，有四因緣。何等為  四？一者、怙其善，不曉護戒自欲身；二者、以不  護戒便黠意不生，以黠意不生便不知身，以
不知身意便惑；三者、不解經，以不解經便不  了了，以不了了意便疑；四者、不數校計命福  日盡，心自可。用是四因緣故不得息。

[0236c11]  道人求  息，欲得息者，要當知坐行二事：一者、喘；二者、  息。亦在二因緣：一者、為生；二者、為死。何等為
喘？何等為息？所起意生為喘，意止為息。何等  為生？何等為死？意滅為生，意起為死。要當先  知是因緣，當那得分別知因緣所從起盡。

[0236c16]  事  在四對。何等為四？一者、不知食、多食、不學、不  制，貪味過足；二者、意隨色，不諦校計多求自
欲，為種苦本；三者、警意蓋起，多睡眠失本念  耶，向夢中種栽；四者、疑惑便惡日增，便兩  舌墮非，妄瞋恚，身口不相應。為是故，不墮禪  棄，當那得近禪？

[0236c22]  常數思惟喘息生滅起盡，當  持何等意思惟分別？亦在四因緣：一者、近善  知識；二者、識受語不妄；三者、貪誦經，晨夜習
意；四者、守戒莫離法。息易得。

[0236c26]  身有四病：或時地多，身不得安；或時水多，身  不得安；或時火多，身不得安；或時風多，身不  得安。此四得安，乃得身止。

[0236c29]  意有四病：一者、癡多，意不得止；二者、瞋恚多，  意不得止；三者、婬多，意不得止；四者、疑多，意  不得止。四事不安，意不得止。

[0237a03]  息亦有四病：或時多求，息不得止；或時念多，  息不得止；或時歡喜多，息不得止；或時喘多，  息不得止。道人行道，離是因緣，便得定意。

[0237a06]  若身臃腫疥瘡肥盛，欲坐身不得安；或時食  多，便火起，身不得安；或時飲多，便水起，身重  目澁，身不得安；或時食多已復食，貪味過足，
不學不制，便風起不得安，亦謂少食。

[0237a10]  若癡多，不宜數入眾人群聚，當先誦經，不宜  多聞好自守。若瞋恚多，不宜居家若少所有。  若婬多，不宜觀伎樂及諸好色。若疑多，不宜
數聞好言善語，常自守思惟責對。若求多，常  當念不常，坐起著意。若念多，常當行證我所  念皆為苦本。若歡喜多，計不得久，苦在後，當
病制。若喘欷多，常當和心，不宜數出麁語，  坐作罪。道人行道不識是因緣，終不近道；當  能制此，黠意稍增，道易得。

[0237a19]  道人求向道，要當知過去念事以過去，莫復  念。何以故？復知為種故。譬如種穀，種稻便念  當收稻，種豆便念當收豆。何以故？為生故。念
亦如是，以種念便生，一切聚在十方，待殃福  當受要，不得脫苦。墮殺便種殺，栽盜為種  盜，栽婬為種婬，栽兩舌為種兩舌，栽惡口
為種惡口，栽妄言為種妄言，栽綺語為種綺  語，栽嫉為種嫉，栽瞋恚為種瞋恚，栽疑為種  疑栽為。是故數數為念復增念，難得離苦。

[0237a27]  當  持何離是眾苦？要當禪棄，為不復種是十惡  故，雖有餘種會當盡。何以故？譬如種穀，雖
多得收，不復種種，但稍稍飯。雖久，飯不止，會  有盡時。禪棄亦爾。何以故？不復種故。以墮  禪棄，罪稍稍滅。何以故？稍稍禪棄為福，福以
生，萬惡皆竟。但種道栽念，道以生便有黠，以  有黠便能活人，亦能自活。

[0237b06]  道人求向佛道，今世欲曉了知行意者，要在  三念：有過去念、未來念、現在念；有福念、有罪  念。或時，若讀經行禪，忽念久事曾為人所辱，
若侵  人  墮好色，便因念生意，為作頭足，復增  罪不能自制，從是因緣得罪為苦本，是為過  去罪念。或時，從禪中若讀經，忽生善念，念素
所行苦樂，思惟知不常，是為過去福念。

[0237b12]  或時  安靜，忽亂念生，念作非常，便失本念。貪婬多  求，便作不死念，是為未來罪念。或時，若得安
靜，便善念念栽，當從是因緣增黠，是為未來  福念。

[0237b16]  端在家居自守持戒，便邪念生，當作是  念，多畜六畜更增憂失戒，是為現在罪念。以  自家居自守持戒，復增善念常欲離，是為現  在福念。

[0237b19]  求向佛道，當先曉是罪福，乃可增黠。  若求羅漢，一切斷，是為求向佛道。但欲增福  多黠求羅漢，但欲墮禪滅惡，其黠在後。求佛
增福要當多聞；黠要當諷經。欲知其要在護  戒，護戒便能解經，便能福人亦能自福。

[0237b24]  道人求向佛道，今世欲解菩薩行意者，要當  復知是三戒：第一、當知持戒亦守戒；第二、當  知不犯戒亦能戒；第三、當知戒曉戒能戒亦
護戒。第一當知持戒者，若人有妻子，居家常  齋不失，是為持戒；一身無妻子，自守不邪向，  是為守戒。第二當知不犯戒者，若人眼視耳
聽，能不墮聲色亦餘一切，是為不犯戒。為道  寒苦，復為人所辱，能不失本念，是為耐戒，  亦應忍辱。第三當知戒者，知某人持某戒，是
為知戒。曉戒者，知某人樂道，為父母宗親知  識所非嫉，不數數於眾人中曉說戒。能戒者，  當知人能應何業，隨力所任授與，能使不失，
若增若減應病與藥，是為能戒。護戒者，一切  當護，附順當得其意，離惡知識當有護意，欲  說十方人非人。若在伎樂、若在婬色，能教多
少說善言，能不亂意，復令有福，是為護戒。求  向佛道菩薩行業者，要當知是，乃能脫人亦  能自脫，復能業人亦能自業。

佛說小道地經

* * *

【經文資訊】大正藏第 15 冊 No. 0608 小道地經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
