大方廣菩薩藏文殊師利根本儀  軌經卷第二十
西天譯經三藏朝散大夫試鴻臚少卿  明教大師臣天息災奉　詔譯

生無量功德果報品第二十七

[0902a26]  爾時世尊釋迦牟尼佛。復觀察淨光天。告妙  吉祥童子言。妙吉祥所有一切真言。廣大儀  軌一切祕密明。若有修行者。生無量功德獲
一切果報。我今為修行者稱量成就速疾之  義。若有多生於此儀軌曾修行者。法易成就  而此成就為最為上。童子若有眾生。能依次
第修習祕密明法者。是最上修行是大智者。  若不依法無以得成。若依法修行相應和合。  得最上句。若依法修行誦真言者。不得令口
有聲。若口有聲誦為非誦。須默然持誦當得  成就。彼持誦行人求法成就者。當須食三白  食及諸菓藥。若如是食者決定得最上法成
就。又若一心觀想決定。當得安靜無惱。若  食不依法及不專注。所求真言不得成就。至  於梵王及彼帝釋所有真言。不能成就。何況
諸佛菩薩所有真言。及彼慳貪我慢及性懈  怠。恒樂世法不能離慾。如此之人無成就分  至於天人阿修羅等真言之法。若不依儀則
及不專注。亦不得作降伏等法。若作者返得  迷惑及與愚癡。或作法人有如是相者。將來  當感惡趣之果。若或見有如是等者。當以佛
部真言作降伏法。而與救護得解脫已。彼人  復以專注次第。再持誦者亦得成就。以彼真  言威德力故。及得大善寂靜。復得不空成就。
與作降伏救護者。我說此人是眾生善友。速  能成就三乘平等寂靜之道。又有專注身心  依法念誦難成就者。是人宿有輪迴之業。更
須重重懺悔。求罪消滅必得解脫。過是已後  於真言中當得成就。得見果報所作不虛。若  有因即有果。若無因者定是無果。因果和合
有生有滅。因儀則法生寂靜界。以彼專心親  近善友。行於佛法作大佛事生大善性。彼持  誦行人。若於末法之世人心顛倒之時。於此
法中得成就者。於當來世亦得成就。乃至究  竟大善寂靜。為於世間宣說無造無作寂靜  之句。諸佛如來清淨之義。一切諸佛不可言
說。而於其中說於祕密成就之句。彼祕密句。  是佛如來無性自性之所生出。以大法力為  於世間。當令眾生決定成就。若復眾生於末
法時。修真言行求佛菩提。於真如空相不能  成就者。當宜疾速。於時時中不得間斷。依於  儀則作法修行。承真言功決定成就。此教法
中有諸行人。於佛在時修真言行。速得最上  成就。於佛滅後像法之時。修真言行得中品  成就。於末法時得下品成就。於諸時中善能
修習真言法行。必定獲得三種大果。若佛在  時於如來族。恒得成就。於佛滅後唯蓮華族  而得成就。於末法時唯金剛族最得成就。彼
觀自在菩薩妙吉祥菩薩。多羅菩薩部里俱  胝菩薩。金剛手菩薩。如是等菩薩以願力故。  令諸眾生於真言中得決定成就。若一切時
有諸行人。於真言中深心愛樂決定修習。若  為求諸聖賢。及降伏一切夜叉羅剎。用上品  心決定成就。若有行人於末法時。依幖幟說。
世間所有諸仙人。阿修羅夜叉羅剎迦樓羅  毘舍左。乃至部多眾及彼宿曜。人非人類住  欲界者。於人世間作不饒益者。而作調伏。決
定成就所有大福德者。梵王帝釋及嚕捺囉。  乃至伊舍那天那羅延天。如是大福大力天  等。於諸行人一切所作皆悉隨願。至於一切
極惡部多。於諸人中作惱亂者。以真言力而  調伏之皆得隨願。若於末法之時大怖之中。  於諸真言無上品心。不能於法精勤修習。不
得果報者。於他世中亦不成就。妙吉祥我今  與汝受記。汝於末法大怖之世。可於是時救  度。化導善根眾生。於佛法僧歸信供養之者。  乃至於彼修真言行人而作擁護。

大方廣菩薩藏文殊師利根本儀軌經說  印儀則品第二十八

[0903a08]  爾時世尊釋迦牟尼佛。復觀察淨光天眾。告  妙吉祥童子言。妙吉祥諦聽。汝最上祕密真  言及彼印法。不得為無信眾生。及於佛教無
信重者宣說。乃至不入曼拏羅三昧者。斷三  寶族者。不親近善友者。無福無德者。親近惡  人者。親近罪友者。遠離佛法者。一切虛妄者。
於此儀軌不依阿闍梨教者。不受灌頂者。於  汝童子最上祕密曼拏羅三昧不見者。不依  如來族者。如是人等皆不得為說。何以故如
是之人所持真言一切部多。而不信受。及不  依行故。為以心不信佛法。遠離菩提道故。所  有印法儀軌不得傳付如是等人。復不得於
是人等而顯現故。或有大愚迷者。深貪愛者  亦不得傳付。若妄傳付者。彼人於法不得成  就。彼持誦人是心顛倒。彼人若得或。輒有為
作。乃於自身速得破壞。若是心信善者。於三  昧真如而獲得者。歸重三寶常供養者。於佛  法中行儀軌者。或有發菩提心。知莊嚴菩提
心。恒行菩提道。如是人等可與宣說印法儀  則。又有行於真言儀軌法。求三昧次第者。為  欲求成大菩提道。又復發菩薩辟支佛聲聞
等心求正法者。得為宣說祕密印法。若以信  心離大慳妬。依於佛法行無礙行者。當與宣  說祕密印法。妙吉祥我說真言印法定量。正
滿八百不增不減。乃至過去諸佛亦同此量。  汝妙吉祥大儀軌法平等無別。所有一切佛  真言藏所說亦爾。妙吉祥凡有所作利益成
就。當須真言及印一一和合。如車二輪不得  闕一。若闕一者無能運轉。一切真言無印所  作亦復如是。若真言及印相應和合。事速成
就轉彼三界。一切天人阿修羅等不為難事。  何況求作人間之事。若依法修行決定得果。  印有真言二種相應。求清淨儀則制伏部多。
若依第一佛子真言及印修行者。於三種事  如在掌中誦者。得大地富貴一切隨意。所有  真言定印及印定真言真言不得闕印。印亦
不得闕於真言。印及真言須具和合。凡所作  事必獲果證。彼真言印互相依倚。如因成果  如果酬因。持誦行人若依法用作無法不成。
若依儀則。以一切定印所印真言。作請召事  無有不成。乃至最上世界。及輪迴中所有眾  生。用請召者亦無不成。若或於此請召之事
有不成者。當依儀則請大力諸菩薩乃至十  地菩薩為作擁護。使一切部多等作障難者。  不能得見不能得近。當令行人得法成就。若
具此一切佛真言法印。於行住中得為擁護。  又一切真言中有印。一切印中亦有真言。印  與真言互相生出。若修行者依法念誦及作
護摩。一切聖道此中生出。若彼行人精勤修  習。不懈不怠復不退屈。得一切真言不空。成  就佛之所言言不虛妄。若依儀軌恒修行者。
有大利益。妙吉祥童子。此儀軌王真言印法。  我皆重重宣說。所有廣大利益果報亦重重  宣說。如是宣說此最上祕密廣大真言印決
定法。時彼妙吉祥。以童子相現熙怡顏。問於  世尊最上牟尼。何因菩薩變化所生。得大精  進十地之位。又此廣大真言義法。過去諸佛
之所宣說。今釋師子為何亦說。我今有疑唯  願開示。

[0903c09]  爾時如來最上牟尼。以迦陵頻伽微妙梵音。  說於菩薩得十地位。又說真言利益等事。妙  吉祥我於過去多劫之前。為菩薩時。有佛號
開花王如來。我於彼佛得此祕密大儀軌王。  即為眾生作其利益。以悲愍心發其大願。願  於最上如來佛法中生。於末法時。以此教法
轉彼法輪。我以如是經無量時。為於眾生得  十地位。於次後時。此儀軌王我傳於汝。我入  滅後世間空虛。南閻浮提遠離如是佛法之
藏。汝於是時末法之中。教彼眾生作此儀軌。  汝以此廣大儀軌王。為於眾生發起大行。若  於末法大怖之時。或有眾生無正道心。及有
人王不行正法。恒以惡心惱害眾生。又有一  切惡人非人。於此大教欲作破壞妄加毀謗。  當為此等不饒益者。說此一切調伏法藏祕密
真言。童子汝此過去為利益故。發菩薩行求  於儀軌。乃至於彼佛涅盤後。以佛遺教而作  佛事。於世世中作童子形。隨我行處以真言
相教化眾生。童子此是汝之過去所作願力。  汝今復為童子。得我為說。童子汝復又於別  佛剎土無佛世時。為於眾生以真言相。為於
一切愚癡之者。教導開化使知佛法求解脫  道。當復施與一切富貴。童子我滅度後末法  之時。為於世間一切眾生。現汝最上童子之
形。當於大野雪地及適悅地。乃至跋提河岸  我涅盤處。如是諸處隨大願心而作佛事。

大方廣菩薩藏文殊師利根本儀軌經卷第  二十

* * *

【經文資訊】大正藏第 20 冊 No. 1191 大方廣菩薩藏文殊師利根本儀軌經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
