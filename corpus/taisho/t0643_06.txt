佛說觀佛三昧海經卷第六

東晉天竺三藏佛陀跋陀羅譯

觀四無量心品第五

[0674b06] 爾時世尊說是語時，佛心力故，十種白光從佛心出，其光遍照十方世界，一一光中無量化佛乘寶蓮華。時會大眾見佛光明，如頗梨水或見如乳，見諸化佛從佛胸出入於佛臍，遊佛心間乘大寶船，經往五道受罪人所，一一罪人見諸化佛，如己父母善友所親，漸漸為說出世間法。是時空中有大音聲告諸大眾：「汝等今者應觀佛心，諸佛心者是大慈也，大慈所緣緣苦眾生。」

[0674b15] 佛告阿難：「云何名慈心？慈心者：應當繫念緣苦眾生。苦眾生者，謂三惡道極苦惱者。」

[0674b17] 佛說是語，時會大眾，見於地獄、餓鬼、畜生，解脫相三昧力故，令諸眾生自識宿命，見受苦者皆是前世無量劫中，父母師徒諸善親友，見已啼泣，為佛作禮白言：「世尊！我等今者因佛力故見苦眾生，悉是我等父母師長。」

[0674b21] 佛告大眾：「三界眾生輪迴六趣，如旋火輪，或為父母、兄弟、宗親，三界一切無不是汝所親之者，云何起意生殺嫉心？」

[0674b24] 作是語已，淨飯王等一切大眾白佛言：「世尊！云何名為慈心三昧，惟願世尊為我略說。」

[0674b27] 佛告大眾：「夫慈心者，應當起想先緣所親，繫念之時念己父母受諸苦惱有不孝者；念己妻子、所愛眾生受諸苦惱；有見眾生，癩病癰瘡。見已作念：『當云何救？』一想成已應作二想；二想成已應作三想；三想成已滿一室想；一室想成已滿於僧坊；一僧坊成已滿一由旬；一由旬成已滿一閻浮提；閻浮提成已滿弗婆提；弗婆提成已滿三天下，如是漸廣滿十方界。

[0674c07] 「見東方眾生盡是其父；見西方眾生悉是其母；見南方眾生悉是其兄；見北方眾生悉是其弟；見下方眾生悉是妻子；見上方眾生悉是師長；其餘四維悉是沙門、婆羅門等。見是眾生皆受苦惱，或遇重病；或見在於刀山劍樹火車爐炭。一切苦事見已悲泣，欲拔其苦自作我想，乘寶蓮華詣諸人所，調身按摩為洗癩瘡，見地獄火憂悲雨淚欲滅其火。見諸餓鬼，刺身出血化作乳想，供給餓鬼令得飽滿，既飽滿已為其說法，讚佛、讚法、讚比丘僧，作是讚已益更憂悲心無暫捨。如是慈心極令通利，事事廣說如慈三昧，如是慈心名習慈者。

[0674c19] 「既習慈已次當行悲，悲者見眾受苦，如箭入心如破眼目，心極悲苦遍體雨血欲拔彼苦，如此悲者有百億門，廣說如大悲三昧。

[0674c22] 「行慈悲已次行大喜，見諸眾生安隱受樂，心生歡喜如己無異。

[0674c23] 「既生喜已次行捨法，是諸眾生無來去相從心想生（心想生者，因緣和合假名為心）。如此心想猶如狂華從顛倒起，苦從想起、樂從想生，心如芭蕉中無堅實，廣說如經十譬。作是觀時不見身心，見一切法同如實性，是名菩薩身、受、心、法。依因此法廣修三十七助菩提分，若取證者是聲聞法，不取證者是菩薩法。」

[0675a01] 作是語已佛心光明益更明顯，從佛心端諸光明中生諸寶華，一一寶華恒沙寶華以為眷屬；一一華上無量無邊微妙化佛，方身丈六如釋迦文。此相現時，佛身毛孔八萬四千諸寶蓮華；一一華上八萬四千諸大化佛身量無邊，如是化佛身諸毛孔，及心光明亦如向說。

[0675a08] 如是光明遍照十方，從佛頂入從佛眉間白毫相出；從白毫出遍照十方猶如金幢，令十方地作真金色，卷諸化佛入佛口中從佛口出，亦照十方來入佛胸；從佛胸出復照十方來入佛臍。此光入時，佛身之內如琉璃水澄清不動，三界五道一切眾生映現佛心，見諸化佛乘大寶臺，猶如寶船遊佛心間，一一化佛讚說不殺、讚歎念佛、讚歎念法、讚歎念僧、讚歎念戒、讚歎念施、讚歎念天、讚六和敬、讚慈三昧。「如此六念能生善法，此六念者是諸佛因，佛心者是六念心，因六和敬而得此法，欲成佛道當學佛心。」

[0675a20] 說是語已，如來身光倍更明顯，佛身化佛及寶蓮華數不可知，一一華光如雜華說。「如是觀者名為正觀，若異觀者名為邪觀。佛滅度後佛諸弟子，修六念者名念佛心。念佛心者除十二億劫生死之罪，作是觀者生生之處，終不邪見心不僻謬，恒得值遇無生菩薩。如是之人若生邊地無佛法處，念佛功力自然悟解成辟支佛。」爾時世尊說是語已，還攝身光如本無異。

[0675a29] 佛告父王：「如大人相白毫光明及一切相，有能逆觀、順觀、分別觀者，全觀圓光及丈六者，但發是心如見不見除却眾罪，如向所說。設有施主具五神通，得如意珠飛遍十方，十方世界一一世界，眾生之數不可得知，但以無量無邊總為其數。如是眾生皆是羅漢，是大施主盡算數劫，供養賢聖四事無乏，是人得福寧為多不？」

[0675b07] 父王白言：「但使供養一方羅漢得福無量，何況十方無量羅漢！」

[0675b09] 佛告父王：「正使有人成熟邪見眾生，數如上說，皆令彼人得羅漢道、三明六通具八解脫，不如發心趣向佛慧，念佛須臾。」

[0675b11] 佛說是語時，釋子眾中一億釋子，發阿耨多羅三藐三菩提心，自誓不求聲聞、辟支佛道，白佛言：「世尊！諸佛身分乃至一毛無量化佛，諸聲聞身如燋敗種，為何所益？」

觀四威儀品第六之一

[0675b17] 爾時世尊於大眾中，即便起行足步虛空，父王觀見心甚歡喜亦隨佛行。佛舉足時足下千輻相輪，一一輪相皆雨八萬四千眾寶蓮華；一一蓮華復化八萬四千億那由他華；一一蓮華化為一臺；一一華臺一一華葉，遍覆十方無量世界；一一蓮華八萬四千葉，釋迦牟尼足步虛空悉雨寶華，如是眾華復有無量微塵數佛足步虛空。父王見已心大歡喜得阿那含，五體投地為佛作禮。時會大眾皆覩此事白佛：「世尊！十方世界無數化佛，何者真佛？誰是化佛？」

[0675b28] 佛告大眾：「諸佛如來入空寂處，解脫三昧隨意自在，無有真、化。所以者何？佛心空寂，復入空寂解脫光明王三昧。此定力故，諸佛如來化無邊身，無邊身者是薩婆若；薩婆若者名無著三昧；無著三昧故如來現行，若現乞食、若或經行，如是二法饒益眾生。若有眾生，佛在世時見佛行者，步步之中見千輻輪相，除却千劫極重惡罪。佛去世後，三昧正受想佛行者，亦除千劫極重惡業，雖不想行見佛跡者、見像行者，步步亦除千劫極重惡業。」

[0675c08] 佛告阿難：「汝從今日持如來語遍告弟子：『佛滅度後，造好形像令身相足，亦作無量化佛色像，及通身光及畫佛跡，以微妙彩及頗梨珠安白毫處，令諸眾生得見是相，但見此相心生歡喜，此人除却百億那由他恒河沙劫生死之罪。』」說此語已如來還坐。

[0675c15] 父王復問佛：「出世間有何利事，能令眾生得安樂耶？」

[0675c16] 爾時世尊告大王言：「舍衛城中須達長者，有一老母名毘低羅，謹勤家業，長者勅使守執庫鑰，出內取與一切委之。須達長者請佛及僧，供給所須。時病比丘多所求索，老母慳貪瞋嫌佛法及與眾僧，而作是言：『我家長者愚癡迷惑受沙門術，是諸乞士多求無厭，何道之有？』作是語已復發惡願：『何時當得不聞佛名、不聞僧名、不見剃髮染衣之人？』如是惡聲一人聞已，復聞二人，展轉遍滿舍衛城中。

[0675c25] 「末利夫人聞此語已，而作是言：『云何須達如好蓮華人所樂見？云何復有毒蛇護之？』作是語已勅須達言：『遣汝婦來，吾欲與語。』阿那邠坻馳詣王宮，到作禮畢却住一面，末利夫人命令就座，坐已語言：『汝家老婢惡口誹謗，何不驅擯？』阿那邠坻跪白：『夫人！佛日出世多所潤益，鴦掘摩羅大惡之人，尼提賤人氣噓栴陀羅，佛能調伏，何況老婢而不能調？』末利夫人聞是語已，心大歡喜：『我欲請佛，汝遣婢來，明日食時，請佛及僧，於宮供養。』長者遣婢持滿瓶金摩尼珠蓋，勸助王家供養眾僧，告言：『可信，汝持此物貢上王家。』婢聞是語，歡喜踊躍持寶瓶走。末利夫人見彼婢來：『此邪見人佛當教化，我見此人受化之時必獲法利。』

[0676a11] 「爾時世尊從正門入，難陀在左，阿難在右，羅睺佛後，老母見佛心驚毛竪：『可惡此人隨我後至。』即時欲退，從狗竇出，狗竇即閉，四方小巷一時閉塞，惟正路開，老母覆面以扇自障不憙見佛。佛在其前，令扇如鏡無所障礙。迴頭東視東方有佛；南視南方有佛；西視西方有佛；北視北方有佛；舉頭仰看上方有佛；低頭伏地地化為佛；以手覆面時手十指皆化為佛。老母閉目心眼即開，見虛空中一切化佛滿十方界。

[0676a20] 「此相現時舍衛城中，有二十五旃陀羅女，五十婆羅門女及諸雜類，并末利夫人宮中合五百女，心生誹謗不信佛法，見佛如來足步虛空，為於老母現無數身，心大歡喜裂邪見網，頭腦頂禮世尊足下。

[0676a26] 「爾時世尊！以梵音聲，安慰諸女告言：『諸女！汝今可稱釋迦牟尼，稱我名故觀我身相可得解脫。』作是語已諸女同聲稱：『南無佛！』佛放眉間白毫相光照諸女心，女見佛行威儀詳序，足下雨華猶如華蓋，化佛如林不可稱計，諸女見已發阿耨多羅三藐三菩提心。老母見佛邪見不信，猶能除却八十萬億劫生死之罪，況復善意恭敬禮拜？

[0676b04] 「爾時老母，以得見佛巷陌還開，疾走歸家白大家言：『我於今日遇大惡對沙門瞿曇，在王宮門多眾之前，作諸妖幻。身如金山眾華映飾，目踰青蓮有萬億光不可具見，沙門善幻世間無比，大家年少可不憙見。』作是語已入木籠中，以百張皮覆木籠上，白[疊*毛]纏頭却臥闇處。

[0676b10] 「爾時世尊還祇陀林，末利夫人白言：『世尊！願化邪女莫還精舍。』佛告末利：『此女罪重於佛無緣，於羅睺羅有大因緣，佛今日行為其除罪。』作是語已即還精舍，告羅睺羅：『汝詣須達大長者家度惡老母。』作是語時千二百五十沙門皆作是言：『我等今日願欲隨從。』

[0676b17] 「爾時羅睺承佛威神入如意定，禮拜既畢遶佛七匝，即自化身作轉輪聖王，阿難侍左、難陀侍右，千二百五十比丘化為千子。阿難為典藏臣，難陀為主兵臣，七寶四兵皆悉具足。時金輪寶在虛空中乘蓮華臺，徑往須達大長者家。夜叉唱言：『聖王出世，擯諸惡人，宣揚善法。』老母聞已心大歡喜：『聖王出者有如意珠，無所求索此當可言。』

[0676b25] 「爾時聖王椎鍾鳴鼓乘大寶輿至須達家，老母見已甚大歡喜：『聖王出世多所潤益，識別善惡，必當不為沙門所惑。』從木籠出敬禮聖王。聖王即遣主寶藏臣往至女所告言：『姊妹！汝宿有福應王者相，聖王今者欲以姊妹為玉女寶。』老母白言：『我身卑賤猶如糞穢，聖王顧問喜慶無量，何所堪任應玉女寶？若見念者勅我大家，放我令脫所賜已多。』

[0676c04] 「爾時聖王告須達言：『卿家老女眾相巍巍，吾今欲以充玉女寶。』須達白言：『惟命是從，願上大王。』老婢聞放喜悅非常。聖王即便以如意珠照耀女面，令女自見如玉女寶，倍大歡喜而作是言：『諸沙門等高談大語，自言有道無一效驗。聖王出世弘利處多，令我老弊如玉女寶。』作是語已五體投地禮於聖王。時典藏臣宣王優令揚十善法，女聞十善心大歡喜，即作是念：『聖王所說義無不善。』為王作禮，悔過自責心即調伏。

[0676c13] 「時羅睺羅還復本身，老母舉頭見千二百五十比丘，即作此言：『佛法清淨不捨眾生，如我弊惡猶尚化度。』作是語已求受五戒。時羅睺羅為說三歸受五戒法，母聞此法未舉頭頃成須陀洹。地神歡喜從地踊出告須達言：『善哉長者！裂邪見網，如來出世正為此耳！』

[0676c20] 「時羅睺羅將此老母詣祇陀林，到已見佛身相紫金，歡喜合掌為佛作禮，懺悔前罪求佛出家。佛告羅睺：『汝將此母詣憍曇彌。』未至中間，羅睺為說苦、空、非常、無我等法，老母聞已頭髮自落成比丘尼，三明六通具八解脫，身昇虛空作十八變。

[0676c25] 「波斯匿王末利夫人，見此變化心大歡喜：『善哉！佛日出現世間破無明闇，能令邪見得應真道。』作是語已為佛作禮白言：『世尊！如此老母宿有何罪，生卑賤處為人婢使；復何福慶值遇世尊，如好白[疊*毛]易受染色，應時即得阿羅漢道？』」

[0677a02] 「佛告大王：『諦聽諦聽，善思念之！如來為王分別解說。過去久遠無數劫時，有佛世尊名一寶蓋燈王如來，十號具足。彼佛滅後於像法中，有王名曰雜寶華光，其王有子名曰快見，求欲出家父即聽許，王子詣山到僧坊中求欲出家。時有比丘聰明多智深解實相，受為弟子。復有比丘名德華光，善說法要誘進初學。王子比丘雖復出家猶懷憍慢，和上為說甚深妙法般若波羅蜜大空之義，王子聞已謬解邪說，比丘滅後即作此言：「我大和上空無智慧，但能讚歎虛無空事，願我後生不樂見也；我阿闍梨智慧辯才，願於生生為善知識。」王子比丘作是語已，法說非法、非法說法，教諸徒眾皆行邪見，雖持禁戒威儀不缺，以謬解故命終之後，如射箭頃墮阿鼻獄，八十億劫恒受苦惱，罪畢乃出為貧賤人，五百身中聾癡無目，千二百身恒為人婢。』佛說是時，末利夫人有五百婢，懺悔自責發菩提心，願於來世解深空法。

[0677a21] 「佛告大王：『爾時和上者今我身是！阿闍梨者今羅睺羅是！王子比丘此老母是！徒眾弟子，今日邪見女等，發菩提心者是！』佛說此時，舍衛城中二萬優婆塞，發菩提心得念佛定，常於定中見佛說法。」

[0677a25] 佛告父王：「邪見惡人見佛行時，尚得如此無量福德，何況觀佛行及像行者？」

[0677a28] 父王白佛：「佛母摩耶生忉利天，佛今光相神通具足，云何當往為母說法？」

[0677a29] 佛告大王：「如來當如轉輪聖王足行之法，從閻浮提上忉利天，問訊檀越為說妙法。」

[0677b03] 爾時會中有菩薩摩訶薩，名曰持地，即從座起，入首楞嚴三昧，三昧力故從金剛際，金剛為輪、金剛為根、金剛為花，花花相次出閻浮提。時四龍王：難陀、跋難陀、阿耨達多、娑伽羅龍王等，各持七寶詣持地所，奉上七寶，為佛世尊作三道寶階，左白銀、右頗梨、中黃金。從閻浮提金剛地際上忉利宮，一一寶階七重欄楯，是諸欄楯百億寶成，百億光明；一一光明百億寶花；一一花中無量樂器自然踊出。爾時持地以恒河沙七寶蓮華敷佛蹈處，於階道側竪諸寶幢，無量寶幡懸其幢頭，百億寶蓋彌覆其上，忉利諸天雨曼陀羅華、摩訶曼陀羅華、曼殊沙華、摩訶曼殊沙華，嚴飾其間。時梵天王手擎香爐，與萬梵俱侍立階側；一一香烟如琉璃雲，彌滿虛空，於其雲中百千妓樂不鼓自鳴。難陀龍等，持海此岸栴檀末香漫散道中，香光上出如金光焰，高一多羅樹化為金臺：無量諸天，持天瓔珞嚴飾階道，如是供具不可稱計。

[0677b22] 爾時世尊於閻浮提執持三衣，告勅阿難、難陀、羅睺羅等五百比丘，足步大地，始舉足時地六種動；下足之時，地生寶宮如梵王宮，宮宮相次懸在空中，隨映佛後在階道側。持地菩薩并彌勒等一千菩薩一時合掌，以萬億音歌詠如來無量德行。爾時梵王無數百千諸梵天等，手擎香爐無量妓樂，以供養佛立侍左階；釋提桓因無數天子百千天女，鼓樂絃歌亦立左階；無數聲聞菩薩大眾侍立右階。

[0677c02] 爾時世尊放大光明照階道邊，其光如雲百千億色猶如重閣，佛處其中八萬四千化佛圍繞，五百分身諸佛與佛政等，執持衣鉢威儀詳序，分身諸佛，亦有阿難、難陀以為侍者。

[0677c06] 時魔波旬，於虛空中與諸魔眾，讚誦妙偈歎如來功德。釋提桓因白摩耶言：「如來世雄，為報恩故來至此處。」摩耶夫人聞佛已來，遣諸天女持諸天寶及天妓樂、曼陀羅華，在階道邊以迎世尊。

[0677c11] 爾時如來舉足下足無數宮殿，一一宮殿五百化佛結加趺坐；一一如來五百菩薩以為侍者。

[0677c14] 爾時五百分身諸釋迦文入忉利天宮，諸天歡喜而說此偈：

「毘婆尸佛！　　吉祥中尊；　　亦放光明，
　來至此處。　　尸棄如來！　　大吉祥尊；
　化身無數，　　來至此處。　　毘舍滿月！
　放白毫光；　　普照一切，　　來至此處。
　拘樓孫佛！　　面門出光；　　照十方界，
　來至此處。　　迦那含佛！　　化身無數，
　放大光明；　　來至此處。　　迦葉世尊！
　身如寶臺；　　足步虛空，　　來至此處。
　釋迦牟尼！　　分身五百，　　無數化佛；
　照耀一切，　　來至此處。
　彌勒菩薩！　　賢劫尊者！　　亦放光明，
　當至此處；　　此處吉祥，　　安隱無為。
　諸佛所遊，　　牟尼生地；　　名涅槃窟，
　慧者智度。」

[0678a01] 爾時世尊入忉利宮，即放眉間白毫相光，其光化作七寶大蓋覆摩耶上，七寶飾床奉摩耶坐。佛母摩耶見佛入宮，合掌恭敬為佛作禮，五百化佛一時申手，諸天扶持不聽禮敬，八萬四千諸化如來皆悉起立。

[0678a05] 爾時摩耶夫人宮中，自然踊出五百億光，此光明中有大寶臺，一一臺上有十方佛。如是諸佛，自說名字安慰佛母。東方善德佛，持妙寶花散釋迦牟尼及摩耶上，化成花蓋，此花蓋中百億化佛，合掌起立問訊佛母；南方栴檀德佛，持寶蓮花散釋迦牟尼及散佛母上，化成花蓋，於花蓋中無數化佛，合掌起立問訊佛母；西方無量明佛，以寶蓮花散釋迦牟尼及佛母上，化成花蓋，無數化佛合掌起立問訊佛母；北方相德佛，以寶蓮花散釋迦牟尼及佛母上，化成花蓋，無數化佛合掌起立問訊佛母。東南方無憂德佛、西南方寶施佛、西北方花德佛、東北方三乘行佛、上方廣眾德佛、下方明德佛，如是等佛各以寶花，散釋迦牟尼佛上及散佛母，化成花蓋，一一蓋中無數化佛，合掌起立問訊佛母。

[0678a21] 時忉利宮滿中化佛，佛母摩耶頂上自然出眾供具，無量幢幡供養諸佛。時幢幡中有妙音聲，讚佛、讚法、讚比丘僧。

[0678a24] 佛告阿難：「是名如來從閻浮提昇忉利宮，色相光明諸神化事。佛滅度後佛諸弟子，若如是觀是名正觀，若異觀者名為邪觀。作此觀者，除一億劫生死之罪，臨命終時見十方佛，必生他方淨佛國土」。

[0678a28] 佛告阿難：「汝持是語，為未來世諸眾生等當廣宣說，聞此語者、思是義者，當知是人十方諸佛之所覆護，命終必當生諸佛前。」

[0678b03] 佛告父王：「云何名如來從忉利天下閻浮提時光相變應？我初下時，無數天子百千天女侍從世尊，獨見一佛圓光一尋放千光明，足步虛空躡階而下。時佛光中七佛像現，從佛光出導佛前行。時優填王，戀慕世尊鑄金為像，聞佛當下，象載金像來迎世尊！蓮華色比丘尼化作瑠璃山，結加趺坐在山窟中，無量供具奉迎世尊！爾時金像，從象上下猶如生佛，足步虛空足下雨華，亦放光明來迎世尊！時鑄金像，合掌叉手為佛作禮。爾時世尊！亦復長跪合掌向像，時虛空中百千化佛，亦皆合掌長跪向像。

[0678b15] 「爾時世尊而語像言：『汝於來世大作佛事，我滅度後，我諸弟子以付囑汝。』空中化佛，異口同音咸作是言：『若有眾生於佛滅後造立形像，幡、花、眾香持用供養，是人來世必得念佛清淨三昧。若有眾生知佛下時種種相貌，繫念思惟必自得見。』」

[0678b20] 佛告阿難：「佛滅度後佛諸弟子，知佛如來下忉利天及見佛像，除却千劫極重惡業。如是觀者名為正觀，若異觀者名為邪觀。」

佛說觀佛三昧海經卷第六

【經文資訊】大正藏第 15 冊 No. 0643 佛說觀佛三昧海經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA