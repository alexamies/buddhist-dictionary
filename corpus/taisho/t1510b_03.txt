金剛般若波羅蜜經論卷下
無著菩薩造

隋南天竺三藏法師達摩岌多譯

[0776c06]  經曰：

[0776c06]  「須菩提！譬如有人，其身妙大。」須菩提  言：「世尊！如來說人身妙大，則非大身，是故  如來說名大身。」

[0776c08]  佛言：「須菩提！菩薩亦如是。  若作是言：『我當滅度無量眾生。』則非菩薩。」  佛言：「須菩提！於意云何？頗有實法名為菩
薩不？」須菩提言：「不也。世尊！實無有法名為  菩薩。是故佛說一切法無眾生、無人、無壽  者。」

[0776c14]  論曰：

[0776c14]  此下第十七為入證道故，經言「須菩  提！譬如有人，其身妙大」如是等，顯示入證  道時得智慧故離慢。

[0776c16]  云何得智？有二種智  故：一、攝種性智，二、平等智。若得智已，得生  如來家，得決定紹佛種，此為攝種性智。得
此已，能得妙身。於中，妙身者，謂至得身成  就，身得畢竟轉依故。大身者，一切眾生身  攝身故。若於此家長夜願生，既得生已便
得彼身，是名妙身平等智。復有五種平等  因緣：一、麁惡平等，二、法無我平等，三、斷相  應平等，四、無希望心相應平等，五、一切菩
薩證道平等。得此等故，得為大身，攝一切  眾生大身故。

[0776c26]  於彼身中，安立非自、非他故，  經言「世尊！如來說人身妙大，則非大身，是  故如來說名大身」等者，於此妙身等中安
立第一義。如是等，是為得智慧。

[0776c29]  云何離慢？  經言「須菩提！菩薩亦如是。若作是言：『我當  滅度無量眾生』」等。此云何可知？若作是念：
「我滅度眾生，我是菩薩。」應知此是慢者，非  實義菩薩。為顯示此故，經言「是故佛說一  切法無眾生」等，若菩薩有眾生念，則不得  妙身、大身故。

[0777a07]  經曰：

[0777a07]  「須菩提！若菩薩作是言：『我莊嚴佛國  土。』是不名菩薩。何以故？如來說莊嚴佛土、  莊嚴佛土者，即非莊嚴，是名莊嚴佛國土。
須菩提！若菩薩通達無我、無我法者，如來  說名真是菩薩、菩薩。」

[0777a12]  論曰：

[0777a12]  此下第十八上求佛地。

[0777a12]  應知彼地，復  有六種具足攝轉依具足：一、國土淨具足，  二、無上見智淨具足，三、福自在具足，四、身  具足，五、語具足，六、心具足。

[0777a15]  為國土淨具足  三摩鉢帝故，經言「須菩提！若菩薩作是言：  『我莊嚴佛國土。』是不名菩薩」如是等。此義
為於共見正行中轉故，為斷彼故，安立第  一義，經言「即非莊嚴，是名莊嚴國土」等。

[0777a19]  又，  經言「須菩提！若菩薩通達無我、無我法」者，  此言為二種無我故，謂人無我、法無我。

[0777a21]  又，  經言「如來說名菩薩、菩薩」者，為於彼二種  無我中二種正覺故。此等云何顯示？若言
「我成就」，即為人我取；「莊嚴國土」者，是法我  取。此非菩薩。

[0777a26]  經曰：

[0777a26]  「須菩提！於意云何？如來有肉眼不？」須  菩提言：「如是。世尊！如來有肉眼。」

[0777a27]  佛言：「須菩  提！於意云何？如來有天眼不？」須菩提言：「如  是。世尊！如來有天眼。」

[0777a29]  佛言：「須菩提！於意云  何？如來有慧眼不？」須菩提言：「如是。世尊！如  來有慧眼。」

[0777b02]  佛言：「須菩提！於意云何？如來有  法眼不？」須菩提言：「如是。世尊！如來有法眼。」

[0777b04]  佛言：「須菩提！於意云何？如來有佛眼不？」須  菩提言：「如是。世尊！如來有佛眼。」

[0777b05]  佛言：「須菩  提！於意云何？如恒河中所有沙，佛說是沙  不？」須菩提言：「如是。世尊！如來說是沙。」

[0777b07]  佛  言：「須菩提！於意云何？如一恒河中所有沙，  有如是等恒河。是諸恒河所有沙數佛世  界，如是世界寧為多不？」須菩提言：「彼世界
甚多。世尊！」

[0777b11]  佛告須菩提：「爾所世界中，所有  眾生，若干種心住，如來悉知。何以故？如來  說諸心住，皆為非心住，是名為心住。何以
故？須菩提！過去心不可得，現在心不可得，  未來心不可得。」

[0777b16]  論曰：

[0777b16]  此下第二為無上見智淨具足故，經  言「須菩提！於意云何？如來有肉眼不」如是  等。於中二種：一為見淨，二為智淨。如來不
唯有慧眼，為令知見淨勝故，顯示有五種  眼，若異此則唯求慧眼見淨故。於中，略說  有四種眼，謂：色攝，第一義諦攝，世諦攝，一
切種一切應知攝。色攝復有二種，謂法界、  修果，此為五眼麁境界故。是初色攝第一  義智力故，世智不顛倒轉，是故第一義諦
攝在先。於中，為人說法，若彼法為彼人施  設，此智說名法眼。一切應知中一切種無  功用智，說名佛眼。此等名為見淨。如經「須
菩提！於意云何？如恒河中所有沙」如是等，  此為智淨。於中，心住者，謂三世心。若干種  者，應知有二種，謂染及淨，即是共欲心、離
欲心等。世者，說過去等分。於此二中安立  第一義故，經言「如來說諸心住，皆為非心  住」，乃至「過去心不可得」等。於中，過去心不
可得者，已滅故；未來者，未有故；現在者，第  一義故。為應知中證故，安立見。為教彼彼  眾生寂靜心故，安立智。於此智淨中，說心
住即非心住；如是見淨中，何故不說眼即  非也？以一住處故，見、智淨後安立第一義  故，初亦得成就。

[0777c11]  經曰：

[0777c11]  「須菩提！於意云何？若有人以滿三千  大千世界七寶持用布施，是善男子、善女  人，以是因緣得福多不？」須菩提言：「如是。世
尊！此人以是因緣，得福甚多。」

[0777c14]  佛言：「如是，如  是。須菩提！彼善男子、善女人  ，以是因緣，  得福德聚多。須菩提！若福德聚有實，如來  則不說福德聚、福德聚。」

[0777c18]  論曰：

[0777c18]  此下第三為福自在具足故，經言「須  菩提！於意云何？若有人以滿三千大千世  界」等。於中，亦安立第一義故，經言「須菩提！
若福德聚有實」等。

[0777c22]  經曰：

[0777c22]  「須菩提！於意云何？佛可以具足色身  見不？」須菩提言：「不也。世尊！如來不應以色  身見。何以故？如來說具足色身，即非具足
色身，是故如來說名具足色身。」

[0777c25]  佛言：「須菩  提！於意云何？如來可以具足諸相見不？」須  菩提言：「不也。世尊！如來不應以具足諸相
見。何以故？如來說諸相具足，即非具足，是  故如來說名諸相具足。」

[0778a01]  論曰：

[0778a01]  此下第四為身具足故。於中，復有二  種：一為好具足，二為相具足。為好具足故，  經言「須菩提！於意云何？佛可以具足色身
見不」如是等。於中，亦以安立第一義故，經  言「如來說非具足」等。為相身具足故，經言  「須菩提！於意云何？如來可以具足諸相見  不」如是等。

[0778a08]  經曰：

[0778a08]  佛言：「須菩提！於意云何？汝謂如來作  是念『我當有所說法』耶？須菩提！莫作是念。  何以故？若人言『如來有所說法』，則為謗佛，
不能解我所說故。何以故？須菩提！如來說  法、說法者，無法可說，是名說法。」

[0778a13]  論曰：

[0778a13]  此下第五為語具足故，經言「須菩提！  於意云何？汝謂如來作是念『我當有所說  法』耶」如是等。於中，安立第一義故，經言「如
來說法、說法者」等。

[0778a17]  經曰：

[0778a17]  爾時，慧命須菩提白佛言：「世尊！頗有  眾生於未來世聞說是法，生信心不？」

[0778a18]  佛言：  「須菩提！彼非眾生，非不眾生。何以故？須菩  提！眾生、眾生者，如來說非眾生，是名眾生。」

[0778a21]  論曰：

[0778a21]  此下第六心具足。

[0778a21]  於心具足中，復有  六種：一為念處，二為正覺，三為施設大利  法，四為攝取法身，五為不住生死、涅槃，六
為行住淨應知。於心具足中，為念處故，經  言「世尊！頗有眾生於未來世聞說是法，生  信心不」如是等，此處於諸眾生中顯示如
世尊念處故。彼非眾生者，第一義故。非不  眾生者，世諦故。是人即為希有第一者，顯  示說第一義是不共及相應故。此文如前  說。

[0778b02]  經曰：

[0778b02]  佛言：「須菩提！於意云何？如來得阿耨  多羅三藐三菩提耶？」須菩提言：「不也。世尊！  世尊！無有少法如來得阿耨多羅三藐三菩  提。」

[0778b05]  佛言：「如是，如是。須菩提！我於阿耨多羅  三藐三菩提，乃至無有少法可得，是名阿  耨多羅三藐三菩提。復次，須菩提！是法平
等，無有高下，是名阿耨多羅三藐三菩提。  以無眾生、無人、無壽者，得平等阿耨多羅  三藐三菩提。修一切善法，得阿耨多羅三
藐三菩提。須菩提！所言善法、善法者，如來  說非善法，是名善法。」

[0778b13]  論曰：

[0778b13]  此下第二於彼心具足中，為正覺故，  經言「須菩提！於意云何？如來得阿耨多羅  三藐三菩提耶」如是等。於中，無有法者，為
離有見過已，顯示菩提及菩提道故。彼復  顯示菩提有二種因緣，謂：阿耨多羅語故，  三藐三佛陀語故。於中，經言「無有少法如
來得阿耨多羅」者，此為阿耨多羅語故，此  顯示菩提自相故、菩提解脫相故。彼中，無  微塵許法有體，是故亦不可得、亦無所有
應知。經言「復次，須菩提！是法平等」者，為三  藐三佛陀語故，顯示菩提者人平等相。於  中，平等者，以菩提法故，得知是佛。此中，經
言「無有高下」者，顯示一切諸佛第一義中  壽命等無高下故。經言「以無眾生、無人、無  壽者，得平等阿耨多羅三藐三菩提」者，顯
示菩提於生死法平等相故。經言「一切善  法，得阿耨多羅三藐三菩提」者，顯示菩提  道故。經言「所言善法、善法者，如來說非善
法，是名善法」等者，此安立第一義相故。

[0778c03]  經曰：

[0778c03]  「須菩提！三千大千世界中，所有諸須  彌山王，如是等七寶聚，有人持用布施。若  人以此般若波羅蜜經，乃至四句偈等，受
持、讀誦、為他人說，於前福德，百分不及一，  千分不及一，百千萬分不及一，  歌  羅分不  及一，數分不及一，優波尼沙陀分不及一，
乃至算數譬喻所不能及。須菩提！於意云  何？汝謂如來作是念『我度眾生』耶？須菩  提！莫作是見。何以故？實無有眾生如來度  者。」

[0778c12]  佛言：「須菩提！若有實眾生如來度者，如  來則有我、人、眾生、壽者相。須菩提！如來說  有我者，則非有我，而毛道凡夫生者以為
有我。須菩提！毛道凡夫生者，如來說名非  生，是故言毛道凡夫生。」

[0778c17]  論曰：

[0778c17]  此下第三於彼生具足中，為施設大  利法故，經言「三千大千世界中，所有諸須  彌山王」如是等。於中，為安立第一義教授
故，經言「汝謂如來作是念『我度眾生』耶」如  是等。又，經言「如來則有我、人、眾生、壽者相」  等者，此有何義？如來如爾焰而知，是故，若
有眾生，如來則為有我取。若實無我，而言  有我取，為離此著故，經言「須菩提！如來說  有我者，則非有我」如是等。是故，但小兒凡
夫有如是取故，經言「須菩提！毛道凡夫生  者，如來說名非生，是故言毛道凡夫生」故。

[0778c28]  經曰：

[0778c28]  「須菩提！於意云何？可以相成就得見  如來不？」須菩提言：「如我解如來所說義，不  以相成就得見如來。」

[0779a01]  佛言：「如是，如是。須菩  提！不以相成就得見如來。」佛言：「須菩提！若  以相成就觀如來者，轉輪聖王應是如來，
是故，非以相成就得見如來。」

[0779a04]  爾時，世尊而  說偈言：

「若以色見我，　　以音聲求我，  
是人行邪道，　　不能見如來。  
彼如來妙體，　　即法身諸佛，  
法體不可見，　　彼識不能知。

[0779a10]  「須菩提！於意云何？如來可以相成就得阿  耨多羅三藐三菩提耶？須菩提！莫作是念：  『如來以相成就得阿耨多羅三藐三菩提。』」

[0779a13]  論曰：

[0779a13]  此下第四於彼心具足中，為攝取法  身故，經言「須菩提！於意云何？可以相成就  得見如來不」如是等。於中，初偈顯示如所
不應見、不可見故。云何不可見？諸見世諦  故。是人行邪靜者，定名為靜，以得禪者說  名寂靜  者故。又復禪名思惟修
故，於中，思者，意所攝；修者，識所攝。言寂靜  者，即說覺及識，此世諦所攝應知。彼不能  見者，謂彼世諦行者。

[0779a21]  第二偈顯示如彼不  應見及不應因緣，謂初分、次分。於中，偈言  以法應見佛者，法者謂真如義也。此何因
緣？偈言導師法為身故。以如為緣故，出生  諸佛淨身，此不可見，但應見法，故彼不應  見。復何因緣故不可見？以彼法真如相故，
非如言說而知，唯自證知故。不如言說者，  非見，實不能知故。為顯示此義故，偈言「法  體不可見」，彼識不能知故。

[0779a29]  於此住處中，得  顯示以法身應見如來，非以相具足故。「若  爾，如來雖不應以相具足見，應相具足為
因，得阿耨多羅三藐三菩提。」為離此著故，  經言「須菩提！於意云何？如來可以相成就  得阿耨多羅三藐三菩提？須菩提！莫作是
念」等者。此義明相具足體非，菩提亦不以  相具足為因也，以相是色自性故。

[0779b08]  經曰：

[0779b08]  「須菩提！汝若作是念：『菩薩發阿耨多  羅三藐三菩提心者，說諸法斷滅相。』須菩  提！莫作是念：『菩薩發阿耨多羅三藐三菩
提心，說諸法斷滅相。』何以故？菩薩發阿耨  多羅三藐三菩提心者，於法不說斷滅相。

[0779b13]  「須菩提！若善男子、善女人，以滿恒河沙等  世界七寶，持用布施。若有菩薩知一切法  無我，得無生法忍，此功德勝前所得福德。
須菩提！以諸菩薩不取福德故。」

[0779b16]  須菩提白  佛言：「世尊！菩薩不取福德？」

[0779b17]  佛言：「須菩提！  菩薩受福德，不取福德，是故菩薩取福德。」

[0779b19]  論曰：

[0779b19]  此下第五於彼心具足中，為不住生  死、涅槃故。於中有二：一為不住涅槃，二為  不住生死。

[0779b21]  為不住涅槃故，「須菩提！汝若作  是念：『菩薩發阿耨多羅三藐三菩提心者，  說諸法斷滅相』」如是等。於中，經言「於法不
說斷滅」者，謂如所住法而通達，不斷一切  生死影像法，於涅槃自在行利益眾生事。  此中，為遮一向寂靜故，顯示不住涅槃。「若
不住涅槃，應受生死苦惱。」為離此著，顯示  不住流轉故，經言「須菩提！若善男子、善女  人，以滿恒河沙等世界七寶，持用布施」如
是等。於中，經言「無我」、「無生法忍」者何義？如  來於有為法得自在故，無彼生、死，法、我；又  非業、煩惱力生故無生，故名無我、無生者。
此中云何得顯示？如說攝取餘福，尚於生  死中不受苦惱，何況菩薩於無我、無生法  中得忍已，所生福德，勝多於彼。

[0779c06]  經言「須菩  提！以諸菩薩不取福德」者，此顯示不住生  死故。若住生死，即受福聚。又，經言「須菩提
白佛言：『世尊！菩薩不取福德』」者，此有何義？  以世尊於餘處說應受福聚故。經言「佛言：  『須菩提！菩薩受福德，不取福德，是故菩薩
取福德』」者，此顯示以方便應受，而不應取  故。受者，說有故。取者，修彼道故。如福聚及  果中，皆不應著。

[0779c15]  經曰：

[0779c15]  「須菩提！若有人言：『如來若去若來，若  住若坐若臥。』是人不解我所說義。何以故？  如來者，無所至去，無所從來，故名如來。」

[0779c18]  論曰：

[0779c18]  此下第六於心具足中，為行住淨。

[0779c18]  於  中，復有三種：一、威儀行住，二、名色觀破自  在行住，三、不染行住應知。為威儀行住故，
經言「須菩提！若有人言：『如來若去若來』」等。  於中，行者，謂去來；住者，謂餘威儀。

[0779c23]  經曰：

[0779c23]  「須菩提！若善男子、善女人，以三千大  千世界微塵，復以爾許微塵世界，碎為微  塵阿僧祇。須菩提！於意云何？是微塵眾寧  為多不？」

[0779c26]  須菩提言：「彼微塵眾甚多。世尊！何  以故？若是微塵眾實有者，佛則不說是微  塵眾。何以故？佛說微塵眾，則非微塵眾，是
故佛說微塵眾。世  尊  ！如來所說三千大千  世界，則非世界，是故佛說三千大千世界。  何以故？若世界實有者，則是一合相。如來
說一合相，則非一合相，是故佛說一合相。」

[0780a04]  佛言：「須菩提！一合相者，則是不可說，但凡  夫之人貪著其事。何以故？須菩提！若人如  是言：『佛說我見、人見、眾生見、壽者見。』須菩
提！於意云何？是人所說為正語不？」須菩提  言：「不也。世尊！何以故？世尊！如來說我見、人  見、眾生見、壽者見，即非我見、人見、眾生見、
壽者見，是名我見、人見、眾生見、壽者見。」

[0780a10]  「須  菩提！菩薩發阿耨多羅三藐三菩提心者，  於一切法，應如是知，如是見，如是信，如是  不住法相。何以故？須菩提！所言法相、法相
者，如來說即非法相，是名法相。」

[0780a15]  論曰：

[0780a15]  此下第二為破名色身自在行住故，  經言「須菩提！若善男子、善女人，以三千大  千世界微塵」如是等。於中，細末方便  及  無
所見方便等，此破如前說應知。經言「彼微  塵眾甚多。世尊」者，是細末方便。經言「若是  微塵眾實有者，佛則不說是微塵眾」等者，
是為無所見方便。此說有何義？若微塵眾  第一義是有者，世尊則不說非聚。經言「佛  說微塵眾，則非微塵眾，是故佛說微塵眾」，
以此聚體不成故。若異此者，雖不說，亦自  知是聚，何義須說？

[0780a25]  經言「如來所說三千大  千世界」等者，此是無所見方便，此破名身，  亦如前說應知。於中，世界者，謂明眾生世
故。彼唯名身得名故，經言「若世界實有者，  則是一合相」者。於中，為竝說若世界、若微  塵界故，有二種摶取，謂一摶取及差別
摶取。眾生類、眾生世界有者，此為一摶  取。微塵有者，此為差別摶取，以取微塵  眾集故。經言「如來說一合相，則非一合相」
等者，此上座須菩提安立第一義故，世尊  為成就如是義故。經說「一合相者，即是不  可說」等，此何所顯示？世言說故，有彼摶
取；第一義故，彼法不可說。彼小兒凡夫如  言說取，非第一義。

[0780b09]  已說無所見方便，破義  未說。無所見中，入相應三昧時不分別，謂：  如所不分別，及何人？何法？何方便？云何不  分別？此後具說。

[0780b12]  經言「須菩提！若人如是  言：『佛說我見』」等，  此  等顯示如所不分別。云  何得顯示？如外道說我，如來說為我見故，
安置人無我；又為說有此我見故，安置法  無我。若有彼我見，是見所攝。如是觀察，菩  薩入相應三昧時，不復分別，即此觀察為
入方便。經言「須菩提！菩薩發阿耨多羅三  藐三菩提心」者，此顯示無分別人。經言「於  一切法」者，此顯示於何法不分別。經言「應
如是知，如是見，如是信」者，此顯示增上心、  增上智故，於無分別中知、見、勝解。於中，若  智依止奢摩他故知，依止毘鉢舍那故見，
此二依止三摩提故勝解，以三摩提自在  故，解內攀緣影像，彼名勝解。經言「如是不  住法相」者，此正顯示無分別。經言「所言法
相、法相者，如來說即非法相，是名法相」者，  此顯示法相中不共義及相應義，如前已  說。

[0780b29]  如是一切住處中，相應三摩提方便亦  爾應知。欲願及攝散二種，如前所說，更無  別義，是故不復說其方便。

[0780c03]  經曰：

[0780c03]  「須菩提！若有菩薩摩訶薩，以滿無量  阿僧祇世界七寶持用布施。若有善男子、  善女人發菩薩心者，於此般若波羅蜜經，
乃至四句偈等，受持、讀誦、為他人說，其福  德勝彼無量阿僧祇。云何為人演說，而不  名說，是名為說？

「一切有為法，　　如星、翳、燈、幻、  
露、泡、夢、電、雲，　　應作如是觀。」

[0780c11]  論曰：

[0780c11]  此下第三為不染行住。於中二種：一  為說法不染，二為流轉不染。

[0780c12]  為說法不染  故，經言「須菩提！若有菩薩摩訶薩，以滿無  量阿僧祇世界七寶」如是等。此何所顯示？
以有如是大利益故，決定應演說；如是演  說，而無所染。經言「云何為人演說，而不名  說，是名為說」者，此有何義？顯示不可言說
故。不演說彼法有可說體，應如是演說；若  異此者，則為染說，以顛倒義故。又，如是說  時，不求信敬等，亦為無染說法。

[0780c20]  為流轉無  染故，經說偈言「一切有為法，如星、翳、燈、幻」  等。此偈顯示四種有為相：一、自性相，二者、
所住味相，三、隨順過失相，四、隨順出離相。  於中，自性相者，共相見識，此相如星，應如  是見。何以故？無智闇中有彼光故，有智明
中無彼光故。人、法我見如翳，應如是見。何  以故？以取無義故。識如燈，應如是見。何以  故？渴愛潤取緣故，熾然於中著。所住味相
者，味著顛倒境界故，彼如幻，應如是見。何  以故？以顛倒見故。於中，隨順過失相者，無  常等隨順故。彼露譬喻者，顯示相體無有，
以隨順無常故。彼泡譬喻者，顯示隨順苦  體，以受如泡故。若有受，皆是苦，以三苦故，  隨有應知：彼苦生故，是苦苦；破滅故，是壞
苦；不相離故，是行苦。復於第四禪及無色  中，立不苦不樂受，以勝故。於中，隨順出離  相者，隨順人、法無我。以攀緣故得出離故，
說無我以為出離也。隨順者，謂過去等行，  以夢等譬喻顯示。彼過去行，以所念處，故  如夢；現在者，不久時住，故如電；未來者，彼
麁惡種子似虛空引心出，故如雲。如是知  三世行轉生已，則通達無我，此顯示隨順  出離相故。

[0781a15]  經曰：

[0781a15]  佛說是經已，長老須菩提，及諸比丘、  比丘尼、優婆塞、優婆夷，菩薩摩訶薩，一切  世間天、人、阿脩羅、乾闥婆等，聞佛所說，皆
大歡喜，信受奉行。

[0781a19]  論曰偈言：

若聞如是義，　　於大乘無覺，  
我念過於石，　　究竟無因故。  
下人於深法，　　不能覺及信，  
世人多如此，　　是故法荒廢。

金剛般若波羅蜜經論卷下

* * *

【經文資訊】大正藏第 25 冊 No. 1510b 金剛般若波羅蜜經論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Salian 大德提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
