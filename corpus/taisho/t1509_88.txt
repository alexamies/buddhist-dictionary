大智度論釋六喻品第七十七  (卷八十八)
聖者龍樹造

後秦龜茲國三藏鳩摩羅什譯

[0675a22]  ◎【經】

[0675a22]  須菩提白佛言：「世尊！云何無相、不可分  別、自相空諸法中具足修六波羅蜜，所謂檀  波羅蜜、尸羅波羅蜜、羼提波羅蜜、毘梨耶波
羅蜜、禪波羅蜜、般若波羅蜜？世尊！云何無異  法中而分別說異相？云何般若波羅蜜攝檀、  尸、羼、精進、禪？云何行異相法，以一相道得果？」

[0675a28]  佛告須菩提：「菩薩摩訶薩住五陰如夢、如響、  如影、如焰、如幻、如化，住是中行布施、持戒、修
忍辱、勤精進、入禪定、修智慧。知是五陰實如  夢、如響、如影、如焰、如幻、如化；五陰如夢無相，  乃至如化無相。何以故？夢無自性，響、影、焰、幻、
化皆無自性。若法無自性，是法無相；若法  無相，是法一相，所謂無相。以是因緣故，須菩  提！當知菩薩布施無相、施者無相、受者無
相。能如是知布施，是能具足檀波羅蜜乃  至能具足般若波羅蜜，能具足四念處乃至  八聖道分，能具足內空乃至無法有法空，能
具足空三昧、無相、無作三昧，能具足八背捨、  九次第定、五神通、五百陀羅尼門，能具足佛  十力、四無所畏、四無礙智、十八不共法。是菩
薩住是報得無漏法中，飛到東方無量國土，  供養諸佛衣服、飲食，乃至隨其所須而供養  之。亦利益眾生，應以布施攝者，而布施攝之；
應以持戒攝者，教令持戒；應以忍辱、精進、禪  定、智慧攝者，教令忍辱、精進、禪定、智慧而攝取  之；乃至應以種種善法攝者，以種種善法而
攝取之。是菩薩成就是一切善法，受世間身，  不為世間生死所污；為眾生故，於天、人中受  尊貴富樂，以是尊貴富樂攝取眾生。是菩薩
知一切法無相故，知須陀洹果亦不於中住，  知斯陀含果、阿那含果、阿羅漢果亦不於中  住，知辟支佛道亦不於中住。何以故？是菩薩
用一切種智知一切法已，應當得一切種智，  不與聲聞、辟支佛共。如是，須菩提！菩薩摩訶  薩知一切法無相已，知六波羅蜜無相，乃至  知一切佛法無相。」

[0675b28]  「復次，須菩提！菩薩摩訶薩  住五陰如夢、如響、如影、如焰、如幻、如化，能具  足無相尸羅波羅蜜。是戒不缺、不破、不雜、不
著，聖人所讚無漏戒，入八聖道分；住是戒中  持一切戒，所謂名字戒、自然戒、律儀戒、作戒、  無作戒、威儀戒、非威儀戒。是菩薩成就諸戒，
不作是願：『我以此戒因緣故，生剎利大姓、婆  羅門大姓、居士大家、若小王家、若轉輪聖王家，  若四天王天處生，若三十三天、夜摩天、兜率
陀天、化樂天、他化自在天。』不作是願：『我持戒  因緣故，當得須陀洹果、斯陀含果、阿那含果、  阿羅漢果、辟支佛道。』何以故？一切法無相，所
謂一相。無相法不能得無相法，有相法不能  得有相法；無相法不能得有相法，有相法不  能得無相法。如是，須菩提！菩薩摩訶薩行般
若波羅蜜時，能具足無相尸羅波羅蜜而入  菩薩位；入菩薩位已，得無生法忍；行道種智，  得報得五神通；住五百陀羅尼門，得四無礙
智。從一佛國至一佛國，供養諸佛，成就眾生、  淨佛國土。雖入五道中，生死業報不能染污。  須菩提！譬如化轉輪聖王，雖坐臥行住，不見
來處，不見去處，不見住處、坐處、臥處，而能利益  眾生，亦不得眾生；菩薩亦如是。須菩提！譬  如須扇多佛，得阿耨多羅三藐三菩提，為三
乘轉法輪，無有得菩薩記者；化作化佛已，捨  身壽命，入無餘涅槃。須菩提！菩薩亦如是，行  般若波羅蜜時，能具足尸羅波羅蜜；具足
尸羅波羅蜜已，攝取一切善法。

[0675c26]  「復次，須菩提！  菩薩摩訶薩行般若波羅蜜時，住五陰如夢、  如響、如影、如焰、如幻、如化，具足無相羼提波  羅蜜。」

[0675c29]  「世尊！云何菩薩摩訶薩具足無相羼  提波羅蜜？」

[0676a01]  「須菩提！菩薩摩訶薩住二忍中，能  具足羼提波羅蜜。何等二忍？生忍、法忍。從  初發意乃至坐道場，於其中間，若一切眾生
來罵詈麁惡語，或以瓦石、刀杖加是菩薩，是  菩薩欲具足羼提波羅蜜故，乃至不生一念  惡。是菩薩如是思惟：『罵我者誰？害我者誰？
以惡言加我、以瓦石刀杖害我者誰？』何以故？  是菩薩於一切法得無相忍故，云何作是念：  『是人罵我、害我』？若菩薩摩訶薩如是行，能具
足羼提波羅蜜。以是羼提波羅蜜具足故，得  無生法忍。」

[0676a11]  須菩提白佛言：「世尊！云何為無生  法忍？是忍何所斷？何所知？」

[0676a12]  佛告須菩提：「得  法忍，乃至不生少許不善法，是故名無生法  忍。一切菩薩所斷煩惱盡，是名斷；用智慧  知一切法不生，是名知。」

[0676a15]  須菩提白佛言：「世尊！  諸聲聞辟支佛無生法忍、菩薩無生法忍，有  何等異？」

[0676a17]  佛告須菩提：「諸須陀洹若智、若斷，是  名菩薩忍；斯陀含若智、若斷，是名菩薩忍；阿  那含若智、若斷，是名菩薩忍；阿羅漢若智、若
斷，是名菩薩忍；辟支佛若智、若斷，是名菩薩  忍。是為異。須菩提！菩薩摩訶薩成就是忍，勝  一切聲聞、辟支佛。住如是報得無生忍中，行
菩薩道，能具足道種智；具足道種智故，常不  離三十七助道法及空、無相、無作三昧，常不  離五神通；不離五神通故，能成就眾生、淨佛
國土；成就眾生、淨佛國土已，當得一切種智。  如是，須菩提！菩薩摩訶薩具足無相羼提波  羅蜜。

[0676a28]  「復次，須菩提！菩薩摩訶薩住無相五陰  如夢、如響、如影、如焰、如幻、如化，行身精進、心  精進。以身精進故起神通；起神通故，到十方
國土，供養諸佛、饒益眾生；以身精進力教化  眾生，令住三乘。如是，須菩提！菩薩摩訶薩行  般若波羅蜜，能具足無相精進波羅蜜。是菩
薩以心精進、聖無漏精進，入八聖道分中，能  具足毘梨耶波羅蜜。是毘梨耶波羅蜜皆攝  一切善法，所謂四念處、四正勤、四如意足、五
根、五力、七覺分、八聖道分，四禪、四無量心、四無  色定、八解脫、九次第定，佛十力、四無所畏、  四無礙智、十八不共法。是菩薩行是法，應具
足一切種智；具足一切種智已，斷一切煩惱  習，具足滿三十二相，身放無等無量光明；放  光明已，三轉十二行法輪；法輪轉故，三千大
千世界六種震動，光明遍照三千大千世界；  三千大千世界中眾生聞說法聲，皆以三乘  法而得度脫。如是，須菩提！菩薩摩訶薩住精
進波羅蜜中，能大饒益及能具足一切種智。

[0676b18]  「復次，須菩提！菩薩住無相五陰如夢、如響、如  影、如焰、如幻、如化，能具足禪波羅蜜。」

[0676b19]  「世尊！  云何菩薩住五陰如夢、如響、如影、如焰、如幻、如  化，能具足禪波羅蜜？」

[0676b21]  「須菩提！菩薩摩訶薩入  初禪乃至入第四禪，入慈、悲、喜、捨無量心，入  無邊虛空處乃至入非有想非無想處，入
空三昧、無相、無作三昧，入如電光三昧，入如  金剛三昧，入聖正三昧；除諸佛三昧，諸餘三  昧，若共聲聞、辟支佛三昧，皆證皆入；亦不受
三昧味，亦不受三昧果。何以故？是菩薩知是  三昧無相、無所有性，當云何於無相法受無  相法味、無所有法受無所有法味？若不受味，
則不隨禪定力生若色界、若無色界。何以故？  是菩薩不見是二界，亦不見是禪，亦不見入  禪者，亦不見用法入禪者。若不得是法，即
能具足無相禪波羅蜜。菩薩用是禪波羅蜜，  能過聲聞、辟支佛地。」

[0676c05]  須菩提白佛言：「世尊！云  何菩薩具足無相禪波羅蜜故能過聲聞、辟  支佛地？」

[0676c07]  佛告須菩提：「菩薩善學內空，善學  外空，乃至善學無法有法空；於是諸空，無法  可住處——若須陀洹果，若斯陀含果、阿那含果、
阿羅漢果，乃至一切種智；是諸空亦空。菩  薩摩訶薩行如是諸空，能入菩薩位中。」

[0676c11]  須菩  提白佛言：「世尊！云何菩薩摩訶薩位？云何非  位？」

[0676c13]  「須菩提！一切有所得是非菩薩位，一切無  所得是菩薩位。」

[0676c14]  「世尊！何等是有所得？何等是  無所得？」

[0676c15]  「須菩提！色是有所得，受、想、行、識是  有所得，眼、耳、鼻、舌、身、意，乃至一切種智有所
得，是非菩薩位。須菩提！菩薩位者，是諸法不  可示、不可說。何等法不可示、不可說？若色乃  至一切種智。何以故？須菩提！色性是不可示、
不可說，乃至一切種智性是不可示、不可說。  須菩提！如是名菩薩位。是菩薩入位中，一  切禪定、三昧具足，尚不隨禪定、三昧力生，何
況住婬、怒、癡，於中起罪業生！菩薩但住如幻  法中饒益眾生，亦不得眾生及如幻法。若無  所得，是時，能成就眾生、淨佛國土。如是，須菩
提！是名菩薩具足無相禪波羅蜜，乃至能轉  法輪，所謂不可得法輪。

[0676c27]  「復次，須菩提！菩薩  摩訶薩行般若波羅蜜，知一切法如夢、如響、  如焰、如影、如幻、如化。」

[0676c29]  須菩提白佛言：「世尊！菩  薩摩訶薩云何知一切法如夢、如響、如影、如焰、  如幻、如化？」

[0677a02]  「須菩提！菩薩摩訶薩行般若波羅  蜜時，不見夢、不見見夢者，不見響、不見聞響  者，不見影、不見見影者，不見焰、不見見焰者，
不見幻、不見見幻者，不見化、不見見化者。何  以故？是夢、響、影、焰、幻、化皆是凡夫愚人顛倒  法故。阿羅漢不見夢、不見見夢者，乃至不見
化、不見見化者；辟支佛、菩薩摩訶薩、諸佛亦  不見夢、不見見夢者，乃至不見化、亦不見見  化者。何以故？一切法無所有性、不生、不定。若
法無所有性、不生、不定，菩薩摩訶薩當云何  行般若波羅蜜，是中取生相、定相？是處不然！  何以故？若諸法少多有性、有生、有定，不名
修般若波羅蜜。如是，須菩提！菩薩摩訶薩  行般若波羅蜜，不著色乃至不著識，不著  欲、色、無色界，不著諸禪、解脫、三昧，不著四念
處乃至八聖道分，不著空三昧、無相、無作三  昧，不著檀波羅蜜、尸羅波羅蜜、羼提波羅蜜、  毘梨耶波羅蜜、禪波羅蜜、般若波羅蜜。不著
故，能具足菩薩初地，於初地中亦不生著。何  以故？是菩薩不得是地，云何生貪著？乃至十  地亦如是。是菩薩行般若波羅蜜，亦不得般
若波羅蜜；若行般若波羅蜜時不得般若  波羅蜜，是時見一切法皆入般若波羅蜜中，  亦不得是法。何以故？是諸法與般若波羅蜜
無二無別。何以故？諸法入如、法性、實際故無  分別。」

[0677a27]  須菩提白佛言：「世尊！若諸法無相、無  分別，云何說是善是不善、是有漏是無漏、是  世間是出世間、是有為是無為？」

[0677a29]  「須菩提！於汝  意云何？諸法實相中，有法可說是善、是不善，  乃至是有為、是無為，是須陀洹果乃至是阿
羅漢、是辟支佛、是菩薩、是阿耨多羅三藐三菩  提不？」

[0677b04]  「世尊！不可說也！」

[0677b04]  「須菩提！以是因緣故，  當知一切法無相、無分別、無生、無定、不可示。  須菩提！我本行菩薩道時，亦無有法可得
性，若色、若受想行識乃至若有為、若無為，須  陀洹果乃至阿耨多羅三藐三菩提。如是，須  菩提！菩薩摩訶薩行般若波羅蜜，從初發意
乃至阿耨多羅三藐三菩提，應善學諸法性；  善學諸法性故，是名阿耨多羅三藐三菩提  道。行是道，能具足六波羅蜜，成就眾生、淨佛
國土；住是法中得阿耨多羅三藐三菩提，以  三乘法度脫眾生，亦不著三乘。如是，須菩提！  菩薩摩訶薩以無相法應學般若波羅蜜。」

[0677b16]  【論】

[0677b16]  問曰：

[0677b16]  須菩提問佛：「若諸法無相無分別，  云何差別說六波羅蜜？」佛還答：「菩薩住是如  夢五眾中，能具足六波羅蜜。」須菩提以空
問，佛還以空答，此問答云何得別異？

[0677b19]  答曰：

[0677b20]  須菩提問：「若諸法空，今眼見菩薩行六波  羅蜜作佛！」

[0677b21]  佛答：凡夫遠實智慧，取相，見  菩薩行六波羅蜜作佛，著是空法故難。菩  薩雖住五眾，住五眾如幻、如夢空法中，亦
以空心行布施，是故雖行諸法，具足六波  羅蜜，不妨於空。譬如雲霧，遠視則見，近  之則無所見。凡夫亦如是，遠實相故，見
諸佛。菩薩近實相故，見皆空，是故不妨；不  妨故，能於檀波羅蜜一念中具足行諸善  法。

[0677b29]  是人常修無漏清淨波羅蜜故，轉身還  報得無漏波羅蜜。報得名更不修行，自然而  得；譬如報得眼根，自然能見色。得是報得
無漏波羅蜜已，能變一身作無量阿僧祇  身，於十方佛所具足聞諸佛甚深法，度脫  十方眾生，漸漸淨佛世界，隨願作佛。

[0677c05]  問曰：

[0677c06]  若諸法空無相，云何分別？云何得知行檀波  羅蜜等，各各具足餘波羅蜜？

[0677c07]  答曰：

[0677c07]  行者雖  不自分別，而諸佛、菩薩說其行檀、行尸，具  足諸行。

[0677c09]  如聲聞人入見諦，無漏、無相、無分別  法中，餘聖人亦數其所入法：知諸法實相，  所謂無相相，是名正見；正見得力已，名為
正行；是時不惱眾生，不作諸惡，是名正  語、正業、正命。是時雖無所說、亦無所造，而  名為正語、正業。所以者何？是名深妙正語、
正業，所謂畢竟不惱眾生故。是中發心有  所造作，是名精進；繫念緣中，是名正念；  攝心一處，是名正定。

[0677c17]  見身、受、心、法實相，是  名「四念處」。乃至七覺意，亦如是。於四念處  中，亦如八直聖道中，諸聖人為數。

[0677c19]  菩薩亦如  是，行是無相檀波羅蜜，能具足尸波羅蜜  等諸善法。如檀波羅蜜，尸波羅蜜等攝諸  善法亦如是。

[0677c22]  問曰：

[0677c22]  上品中以一波羅蜜具  諸波羅蜜，此無相攝一切法，有何差別？

[0677c23]  答  曰：

[0677c24]  上以一念中能具諸波羅蜜，此以諸法  雖空無相而能具諸波羅蜜為異。

◎

◎大智度論釋四攝品第七十八

[0677c27]  【經】

[0677c27]  須菩提白佛言：「世尊！若諸法如夢、如響、如  影、如焰、如幻、如化，無有實事、無所有性、自相
空者，云何分別是善法、是不善法，是世間法、  是出世間法，是有漏法、是無漏法，是有為法、是  無為法，是法能得須陀洹果，能得斯陀含果、
阿那含果、阿羅漢果，能得辟支佛道，能得阿  耨多羅三藐三菩提？」

[0678a04]  佛告須菩提：「凡夫愚人  得夢、得見夢者，乃至得化、得見化者，起身口  意善業、不善業、無記業，起福業、若起罪業、作
不動業。是菩薩摩訶薩行般若波羅蜜，住二空  中——畢竟空、無始空，為眾生說法，作是言：『諸眾  生！是色空無所有，受、想、行、識空無所有；十二
入、十八界空無所有。色是夢，受、想、行、識是夢；  十二入、十八界是夢。色是響、是影、是焰、是幻、  是化，受、想、行、識亦如是。十二入、十八界是夢、
是響、是影、是焰、是幻、是化。是中無陰、入、界，無  夢亦無見夢者，無響亦無聞響者，無影亦無  見影者，無焰亦無見焰者，無幻亦無見幻者，
無化亦無見化者。一切法無根本實性無所  有，汝等於無陰中見有陰、無入見有入、無界  見有界。是一切法皆從因緣和合生，以顛倒
心起，屬業果報，汝等何以故於諸法空無根  本中而取根本相？』

[0678a20]  「是時，菩薩摩訶薩行般若  波羅蜜，以方便力故，於慳法中拔出眾生，教  行檀波羅蜜；持是布施功德，得大福報。從大
福報拔出，教令持戒；持戒功德，生天上尊貴  處。復拔出，令住初禪；初禪功德生梵天處。二  禪、三禪、四禪、無邊空處、無邊識處、無所有處、
非有想非無想處亦如是。眾生行是布施及  布施果報，持戒及持戒果報，禪定及禪定果  報，種種因緣拔出，安置無餘涅槃及涅槃道
中，所謂四念處、四正勤、四如意足、五根、五力、  七覺分、八聖道分，空解脫門、無相、無作解脫門，  八背捨、九次第定，佛十力、四無所畏、四無礙智、
十八不共法，安隱眾生，令住聖無漏法——無色、  無形、無對法中。有可得須陀洹果者，安隱教  化，令住須陀洹果；可得斯陀含果、阿那含
果、阿羅漢果、辟支佛道者，令住斯陀含果、  阿那含果、阿羅漢果、辟支佛道；可得阿耨多  羅三藐三菩提者，亦安隱教化，令住阿耨多  羅三藐三菩提中。」

[0678b09]  須菩提白佛言：「世尊！諸  菩薩摩訶薩甚希有難及，能行是深般若波  羅蜜，諸法無所有性，畢竟空、無始空，而分別
諸法是善、是不善，是有漏、是無漏，乃至是有為、  是無為。」

[0678b13]  佛告須菩提：「如是！如是！諸菩薩摩  訶薩甚希有難及，能行是深般若波羅蜜，諸  法無所有性，畢竟空、無始空，而分別諸法。須
菩提！汝等若知是菩薩摩訶薩希有難及法，  則知一切聲聞、辟支佛不能報，何況餘人！」

[0678b17]  須  菩提白佛言：「世尊！何等是菩薩摩訶薩希有  難及法，諸聲聞、辟支佛所無有？」

[0678b19]  佛告須菩提：  「一心諦聽！有菩薩摩訶薩行般若波羅蜜，住  報得六波羅蜜中及住報得五神通、三十七
助道法，住諸陀羅尼、諸無礙智，到十方世界，  可以布施度者，以布施攝之；可以持戒度者，  以持戒攝之；可以忍辱、精進、禪定、智慧度者，
隨其所應而攝取之。可以初禪度者，以初禪  攝取之；可以二禪、三禪、四禪、無邊空處、無  邊識處、無所有處、非有想非無想處度者，隨
其所應而攝取之。可以慈、悲、喜、捨心度者，以  慈、悲、喜、捨心攝取之。可以四念處、四正勤、四  如意足、五根、五力、七覺分、八聖道分，空三昧、無
相、無作三昧度者，隨所攝之。」

[0678c02]  「世尊！菩薩摩  訶薩云何以布施饒益眾生？」

[0678c03]  「須菩提！菩薩行  般若波羅蜜時布施，隨其所須飲食、衣服、  車馬、香華、瓔珞、種種所須，盡給與之。若供養
佛、辟支佛、阿羅漢、阿那含、斯陀含、須陀洹等無  有異；若施入正道中人及凡人，下至禽獸，  皆無分別，等一布施。何以故？一切法不異、不
分別故。是菩薩無異、無別布施已，當得無分  別法報，所謂一切種智。須菩提！若菩薩摩  訶薩見乞  匃  者，若生是心：『佛是福田，我應供
養；禽獸非福田，不應供養。』是非菩薩法。何  以故？菩薩摩訶薩發阿耨多羅三藐三菩提  心，不作是念：『是眾生應以布施饒益，是不應
布施。』是眾生布施因緣故，應生剎利大姓、  婆羅門大姓、居士大家，乃至以是布施因緣，  以三乘法度之，令入無餘涅槃。若眾生來從
菩薩乞，亦不生異心分別：『應與是，不應與是。』  何以故？是菩薩為是眾生故發阿耨多羅三  藐三菩提心；若分別簡擇，便墮諸佛、菩薩、辟
支佛、學無學人、一切世間天及人訶責處：『誰  請汝救一切眾生？汝為一切眾生舍、一切眾  生護、一切眾生依，而分別簡擇應與、不應與？』

[0678c24]  「復次，若菩薩摩訶薩行般若波羅蜜時，若人、  若非人來，欲求乞菩薩身體支節，是時不應  生二心：『若與？若不與？』何以故？是菩薩摩訶
薩為眾生故受身，眾生來取，何可不與？『我  以饒益眾生故受是身，眾生不乞，自應與之，  何況乞而不與！』菩薩摩訶薩行般若波羅蜜，  應如是學。

[0679a01]  「復次，須菩提！菩薩摩訶薩見有  乞者，應生是念：『是中誰與、誰受？所施何物？是  一切法自性皆不可得，以畢竟空故；空相法，
無與、無奪。』何以故？畢竟空故，內空故，外空、  內外空、大空、第一義空、自相空故。住是諸空  布施，是時具足檀波羅蜜。具足檀波羅蜜故，
若斷內外法時，作是念：『截我者誰？割我者誰？』

[0679a08]  「復次，須菩提！我以佛眼見東方如恒河沙等  諸菩薩摩訶薩入大地獄，令火滅湯冷，以三  事教化：一者、神通，二者、知他心，三者、說法。是
菩薩以神通力，令大地獄火滅湯冷；知他心；  以慈、悲、喜、捨，隨意說法。是眾生於菩薩生清  淨心，從地獄得脫，漸以三乘法得盡苦際。南
西北方、四維、上下亦如是。復次，須菩提！我以  佛眼觀十方世界，見如恒河沙等國土中諸  菩薩，為諸佛給使，供養諸佛，隨意愛樂恭
敬；若諸佛所說，盡能受持，乃至阿耨多羅三  藐三菩提，終不忘失。

[0679a18]  「復次，須菩提！我以佛眼  觀十方如恒河沙等國土中諸菩薩摩訶薩，  為畜生故，捨其壽命，割截身體，分散諸方。諸
有眾生食是諸菩薩摩訶薩肉者，皆愛敬  菩薩；以愛敬故，即得離畜生道，值遇諸佛，聞  佛說法，如說修行，漸以三乘——聲聞、辟支佛、佛
法於無餘涅槃而般涅槃。如是，須菩提！諸  菩薩摩訶薩所益甚多——教化眾生令發阿耨  多羅三藐三菩提心，如說修行，乃至於無餘  涅槃而般涅槃。

[0679a27]  「復次，須菩提！我以佛眼見十  方如恒河沙等國土中諸菩薩摩訶薩除諸  餓鬼飢渴苦，是諸餓鬼皆愛敬菩薩；以愛
敬故，得離餓鬼道，值遇諸佛，聞諸佛說法，如  說修行，漸以三乘——聲聞、辟支佛、佛法而般涅  槃，乃至無餘涅槃。如是，須菩提！菩薩摩訶
薩為度眾生故，行大悲心。

[0679b04]  「復次，須菩提！我  以佛眼見諸菩薩摩訶薩在四天王天上說  法，在三十三天、夜摩天、兜率陀天、化樂天、他
化自在天上說法；諸天聞菩薩說法，漸以三  乘而得滅度。須菩提！是諸天眾中有貪著五  欲者，是菩薩示現火起，燒其宮殿，而為說法，
作是言：『諸天！一切有為法悉皆無常，誰得安  者？』

[0679b11]  「復次，須菩提！我以佛眼觀十方世界，見  如恒河沙等國土中諸梵天著於邪見，諸菩  薩摩訶薩教令遠離邪見，作是言：『汝等云何
於空相虛妄諸法中而生邪見？』如是，須菩提！  菩薩摩訶薩住大慈心，為眾生說法。須菩提！  是為諸菩薩希有難及法。

[0679b16]  「復次，須菩提！我以  佛眼觀十方世界如恒河沙等國土中，諸菩薩  摩訶薩以四事攝取眾生。何等為四？布施、  愛語、利益、同事。

[0679b19]  「云何菩薩以布施攝取眾生？  須菩提！菩薩以二種施攝取眾生：財施、法  施。

[0679b21]  「何等財施攝取眾生？須菩提！菩薩摩訶薩  以金、銀、琉璃、頗梨、真珠、珂貝、珊瑚等諸寶物，
或以飲食、衣服、臥具、房舍、燈燭、華、香、瓔珞，若男、  若女，若牛、羊、象、馬、車乘，若以己身，給施眾生；  語眾生言：『汝等若有所須，各來取之，如取己
物，莫得疑難！』是菩薩施已，教三歸依：歸依佛、  歸依法、歸依僧；或教受五戒，或教一日戒；或  教初禪乃至教非有想非無想定，或教慈、悲、
喜、捨，或教念佛、念法、念僧、念戒、念捨、念天，或  教不淨觀，或教安那般那觀，或相、或觸；或  教四念處、四正勤、四如意足、五根、五力、七覺分、
八聖道分，空三昧，無相、無作三昧，八背捨、九  次第定，佛十力、四無所畏、四無礙智、十八不共  法、大慈大悲、三十二相、八十隨形好；或教須
陀洹果、斯陀含果、阿那含果、阿羅漢果，或教  辟支佛道，或教阿耨多羅三藐三菩提。如是，  須菩提！菩薩摩訶薩行般若波羅蜜，以方
便力教眾生，財施已，後教令得無上安隱涅  槃。須菩提！是名菩薩摩訶薩希有難及法。

[0679c10]  「須  菩提！菩薩云何以法施攝取眾生？須菩提！法  施有二種：一者、世間，二者、出世間。何等為
世間法施？敷演、顯示世間法，所謂不淨觀、安  那般那念、四禪、四無量心、四無色定。如是等  世間法，及諸餘共凡夫所行法，是名世間
法施。是菩薩如是世間法施已，以種種因  緣教化，令遠離世間法；遠離世間法已，以方  便力，令得聖無漏法及聖無漏法果。何等是
聖無漏法？何等是聖無漏法果？聖無漏法者，  三十七助道法、三解脫門。聖無漏法果者，須  陀洹果乃至阿羅漢果，辟支佛道，阿耨多羅三  藐三菩提。

[0679c22]  「復次，須菩提！菩薩摩訶薩聖無漏  法：須陀洹果中智慧乃至阿羅漢果中智慧、  辟支佛道中智慧、三十七助道法中智慧、六
波羅蜜中智慧乃至大慈大悲中智慧——如是  等一切法，若世間若出世間智慧、若有漏若  無漏、若有為若無為，是法中一切種智，是名
菩薩摩訶薩聖無漏法。何等為聖無漏法果？  斷一切煩惱習，是名聖無漏法果。」

[0679c29]  須菩提白  佛言：「世尊！菩薩摩訶薩得一切種智不？」

[0680a01]  佛  言：「如是！如是！須菩提！菩薩摩訶薩得一切種  智。」

[0680a03]  須菩提言：「菩薩與佛有何等異？」

[0680a03]  佛言：「有  異。菩薩摩訶薩得一切種智，是名為佛。所以  者何？菩薩心與佛心無有異。菩薩住是一切
種智中，於一切法無不照明，是名菩薩摩訶  薩世間法施。須菩提！菩薩摩訶薩因世間  法施，得出世間法施。如是，須菩提！菩薩摩訶
薩教眾生令得世間法已，以方便力教令得  出世間法。

[0680a10]  「須菩提！何等是菩薩出世間法不  共凡夫法同？所謂四念處、四正勤、四如意足、  五根、五力、七覺分、八聖道分，三解脫門、八背捨、
九次第定，佛十力、四無所畏、四無礙智、十八不  共法、三十二相、八十隨形好，五百陀羅尼門，  是名出世間法。

[0680a15]  「須菩提！云何為四念處？菩  薩摩訶薩觀內身循身觀、觀外身循身觀、  觀內外身循身觀，勤精進，以一心智慧觀
身、觀身集因緣、觀身滅、觀身集生滅；行是道，  無所依，於世間無所愛。受、心、法念處，亦如  是。

[0680a20]  「須菩提！云何為四正勤？未生惡不善法，為  不生故，勤、生欲、精進；已生惡不善法，為斷故，
勤、生欲、精進；未生善法，為生故，勤、生欲、精進；  已生諸善法，為增長修具足故，勤、生欲、精進；  是名四正勤。

[0680a24]  「須菩提！云何為四如意足？欲三  昧斷行成就初如意足，精進三昧、心三昧、思  惟三昧斷行成就如意足。

[0680a26]  「云何為五根？信根、  精進根、念根、定根、慧根。

[0680a27]  「云何為五力？信力、精  進力、念力、定力、慧力。

[0680a28]  「云何為七覺分？念覺分、  擇法覺分、精進覺分、喜覺分、除息覺分、定覺  分、捨覺分。

[0680b01]  「云何為八聖道分？正見、正思惟、正  語、正業、正命、正精進、正念、正定。

[0680b02]  「云何為三三  昧？空三昧門，無相、無作三昧門。云何為空  三昧？以空行、無我行攝心，是名空三昧。云何
為無相三昧？以寂滅行、離行攝心，是為無相  三昧。云何為無作三昧？無常行、苦行攝心，是  為無作三昧。

[0680b07]  「云何為八背捨？內色相外觀色，  是初背捨；內無色相外觀色，是二背捨；淨  背捨，是三背捨；過一切色相，滅一切對相，
不念一切異相故，觀無邊虛空，入無邊空處；  乃至過一切非有想非無想處，入滅受想背  捨。是名八背捨。

[0680b12]  「云何九次第定？行者離欲、惡  不善法，有覺有觀，離生喜樂，入初禪；第二、  第三、第四禪；乃至過非有想非無想處，入滅
受想定。是名九次第定。

[0680b15]  「云何為佛十力？是  處、不是處，如實知；知眾生過去、未來、現在諸  業諸受法，知造業處，知因緣，知報；諸禪定、
解脫、三昧、定垢淨分別相，如實知；知他眾生  諸根上下相；知他眾生種種欲解；知一切世  間種種無數性；知一切到道相；知種種宿命，
一世乃至無量劫，如實知；天眼見眾生，乃至  生善惡道；漏盡故，無漏心解脫，如實知。是為  佛十力。

[0680b23]  「云何為佛四無所畏？佛作誠言：『我  是一切正智人。』若有沙門、婆羅門，若天、若魔、  若梵、若復餘眾如實言：『是法不知。』乃至不見
是微畏相。『以是故，我得安隱、得無所畏，安住  聖主處，在大眾中師子吼，能轉梵輪；諸沙門、  婆羅門，若天、若魔、若梵、若復餘眾實不能轉。』
一無畏也。佛作誠言：『我一切漏盡。』若有沙  門、婆羅門，若天、若魔、若梵、若復餘眾如實言：  『是漏不盡。』乃至不見是微畏相。『以是故，我得
安隱、得無所畏，安住聖主處，在大眾中作師  子吼，能轉梵輪；諸沙門、婆羅門，若天、若魔、若  梵、若復餘眾實不能轉。』二無畏也。佛作誠言：
『我說障法。』若有沙門、婆羅門，若天、若魔、若梵、  若復餘眾如實言：『受是法不障道。』乃至不見  是微畏相。『以是故，我得安隱、得無所畏，安住
聖主處，在大眾中師子吼，能轉梵輪；諸沙門、  婆羅門，若天、若魔、若梵、若復餘眾實不能轉。』  三無畏也。佛作誠言：『我所說聖道，能出世間；
隨是行，能盡苦。』若有沙門、婆羅門，若天、若魔、  若梵、若復餘眾如實言：『行是道不能出世間、  不能盡苦。』乃至不見是微畏相。『以是故，我得
安隱、得無所畏，安住聖主處，在大眾中師子  吼，能轉梵輪；諸沙門、婆羅門，若天、若魔、若梵、  若復餘眾實不能轉。』四無畏也。

[0680c17]  「云何為四無  礙智？一者、義無礙智，二者、法無礙智，三者、辭  無礙智，四者、樂說無礙智。云何為義無礙
智？緣義智慧，是為義無礙智。云何為法無  礙智？緣法智慧，是為法無礙智。云何為辭無  礙智？緣辭智慧，是為辭無礙智。云何為樂說
無礙智？緣樂說智慧，是為樂說無礙智。

[0680c23]  「云  何為十八不共法？一者、諸佛身無失，二者、口  無失，三、念無失，四、無異想，五、無不定心，六、
無不知已捨心，七、欲無減，八、精進無減，九、  念無減，十、慧無減，十一、解脫無減，十二、解脫  知見無減，十三、一切身業隨智慧行，十四、一
切口業隨智慧行，十五、一切意業隨智慧行，  十六、智慧知過去世無礙，十七、智慧知未來  世無礙，十八、智慧知現在世無礙。

[0681a02]  「云何三十  二相？一者、足下安平立平如奩底；二者、足下  千輻輞輪，輪相具足；三者、手足指長勝於餘
人；四者、手足柔軟勝餘身分；五者、足跟廣具  足滿好；六者、手足指合縵網勝於餘人；七者、  足趺高平好，與跟相稱；八者、伊泥延鹿
[蹲-酋+(十/田/ㄙ)]  ，  [蹲-酋+(十/田/ㄙ)]  纖好，如伊泥延鹿王；九者、平住兩手摩膝；十
者、陰藏相，如馬王、象王；十一者、身縱廣等，如尼  俱盧樹；十二者、一一孔一毛生，色青、柔軟、右  旋；十三者、毛上向，青色柔軟右旋；十四者、金
色相，其色微妙勝閻浮檀金；十五者、身光面一  丈；十六者、皮薄細滑不受塵垢，不停蚊蜹；  十七者、七處滿：兩足下、兩手中、兩肩上、項中皆
滿字相分明；十八者、兩腋下滿；十九者、上身  如師子；二十者、身廣端直；二十一者、肩圓好；  二十二者、四十齒；二十三者、齒白齊密而根
深；二十四者、四牙最白而大；二十五者、方  頰車如師子；二十六者、味中得上味，咽中二  處津液流出；二十七者、舌大、軟、薄，能覆面至
耳髮際；二十八者、梵音深遠，如迦蘭頻伽聲；  二十九者、眼色如金精；三十者、眼睫如牛王；  三十一者、眉間白毫相，軟白如兜羅綿；三十
二者、頂髻肉成。是三十二相，佛身成就。

[0681a24]  「光  明遍照三千大千世界，若欲廣照，則遍滿  十方無量阿僧祇世界，為眾生故受丈光；若  放無量光明，則無日月、時節、歲數。佛音聲遍
滿三千大千世界，若欲大聲，則遍滿十方無  量阿僧祇世界；隨眾多少，音聲遍至。」

[0681b01]  【論】

[0681b01]  問曰：

[0681b01]  上來已，處處說：「諸法性空，云何分  別有善、不善？」須菩提何以從後已來，品品  中義無異而作種種名問？

[0681b03]  答曰：

[0681b03]  是事上已  答。

[0681b04]  復次，眾生從無始生死已來著心深難解  故，須菩提復作是重問。

[0681b05]  復次，是般若波羅蜜  欲說是空，義要故，數問。

[0681b06]  復次，佛在世時，眾  生利根易悟；佛滅度五百年後，像法中眾生  愛著佛法，墮著法中，言：「若諸法皆空、如夢、
如幻，何以故有善、不善？」以是故，須菩提憐  愍未來眾生鈍根不解故重問。

[0681b10]  「世尊！若諸法  皆空，云何分別有善、不善等？」

[0681b11]  此中佛自說  因緣：「凡夫顛倒心故，於法皆作顛倒異見，  乃至不見一法是實。凡夫於夢中，著夢、得  夢、見夢者，亦著夢中所見事。」

[0681b14]  是人若不信  罪福，起三種不善業；若信罪福，起三種善  業。善、不善、不動：善名欲界中善法，喜樂果報；
不善名憂悲苦惱果報；不動名生色、無色  界因緣業。

[0681b18]  菩薩知是三種業皆是虛誑不實，  住二空中，為眾生說法——畢竟空破諸法；  無始空破眾生相。住中道，為眾生說法，所
謂：「五眾、十二入、十八界皆是空，如夢、如幻乃  至如化，是法中無夢、亦無見夢者。」

[0681b22]  菩薩語  眾生：「汝等於空法顛倒心故生諸著！」如經  中廣說。

[0681b24]  是菩薩方便力故，於顛倒中拔出  眾生，著破顛倒法中。譬如：慳貪是顛倒，以  布施破慳貪法。而眾生著是布施故，為
說布施果報無常、實空；從布施拔出眾生，  令持戒。持戒及持戒果報中拔出眾生，語  眾生言：「天福盡時，無常苦惱！」拔出眾生，令
離欲、行禪定；而為說禪定及果報虛誑不  實，能令人墮顛倒中。種種因緣，為說布施、  持戒、禪定無常過失，令住涅槃、得涅槃方
便，所謂四念處乃至十八不共法，令眾生住  是法中。

[0681c05]  若布施、持戒、禪定是定實法，則不應  令遠離。如布施、持戒等破凡夫法，此則因  顛倒而生，雖少時益眾生，久則變異，能生
苦惱故，亦教令捨離。

[0681c08]  菩薩方便力故，先教  眾生捨罪，稱讚持戒、布施福德；次復為說  持戒、布施亦未免無常苦惱，然後為說諸
法空，但稱讚實法，所謂無餘涅槃。

[0681c11]  是時，須  菩提歡喜：「甚希有！菩薩能如是知是諸法實  相，所謂畢竟空，而為眾生說法，令至無餘  涅槃。」

[0681c14]  佛言：「是一種希有。問欲更知菩薩希  有法，一切聲聞、辟支佛不能報是菩薩，何  況餘人！」

[0681c16]  須菩提問：「何等是更有希有法？」

[0681c16]  佛答，  如經中說。

[0681c17]  問曰：

[0681c17]  經中教令布施、持戒、禪定，  今復更說，有何等異？

[0681c18]  答曰：

[0681c18]  先說生身菩薩，今  說變化身。先說一國土，今說無量世界。如是  等差別。

[0681c20]  問曰：

[0681c20]  若菩薩知佛是福田、眾生非福  田，是非菩薩法，菩薩以何力故能令佛與  畜生等？

[0681c22]  答曰：

[0681c22]  菩薩以般若波羅蜜力故，一  切法中修畢竟空心，是故於一切法無分  別。如畜生，五眾、十二入、十八界和合生，名為
畜生；佛亦如是，從諸善法和合，假名為佛。  若人憐愍眾生，得無量福德；於佛著心，起  諸惡因緣，得無量罪。是故知一切法畢竟  空故，不輕畜生，不著心貴佛。

[0681c28]  復次，諸法實  相，是一切法無相，是無相中不分別是佛、是  畜生；若分別即是取相，是故等觀。

[0682a01]  復次，菩薩  有二法門：一者、畢竟空法門，二者、分別好惡  法門。入空法門，則得等觀；入分別法門，
諸阿羅漢、辟支佛尚不及佛，何況畜生！為  其輕眾生不憐愍布施故，教不分別。

[0682a05]  問曰：

[0682a06]  菩薩身非木石，云何眾生來割截而不生  異心？

[0682a07]  答曰：

[0682a07]  有人言：菩薩久修羼提波羅蜜  故，能不愁惱；如羼提仙人被截手足，血皆  為乳。

[0682a09]  有人言：菩薩無量世來深修大慈悲  心故，雖有割截，亦不愁憂；譬如草木無  有瞋心。

[0682a11]  有人言：菩薩深修般若波羅蜜，轉  身得般若波羅蜜果報空心故，了了知空，  割截身時心亦不動；如外物不動，內亦如
是。得般若果報故，於諸法中無所分別。

[0682a15]  有人言：是菩薩非生死身，是出三界法性  生身，住無漏聖心果報中故，身如木石，而  能慈念割截者；是菩薩能生如是心故，割
截劫奪內外法時，其心不動。

[0682a18]  是為菩薩希  有法。

[0682a19]  復次，希有法者，如經中說：「我以佛眼  見十方如恒河沙等世界中菩薩，入地獄中，  令火滅湯冷，以三事教化眾生。」如經中  說。

[0682a22]  問曰：

[0682a22]  若爾者，不應有三惡道！

[0682a22]  答曰：

[0682a22]  三惡  道眾生無邊無量；菩薩雖無邊無量，眾生  倍多無量。菩薩隨眾生可度因緣，若於三  惡道中有餘功德者，菩薩則度；重罪者則不
見菩薩。菩薩一相見無分別心故，不一  一求覓眾生；譬如大赦，及者得脫，不及者  則不蒙。

[0682a28]  問曰：

[0682a28]  若眾生割截菩薩、或食其肉，  應當有罪，云何得度？

[0682a29]  答曰：

[0682a29]  此菩薩本願：「若  有眾生噉我肉者，當令得度。」如經中說：  「眾生食菩薩肉者，則生慈心。」譬如有色、聲、
香、觸，人聞見則喜，復有聞見則瞋；味亦如  是，有瞋者、有起慈心者。如《毘摩羅鞊經》  說：「服食香飯，七日得道者，有不得者。」非
以噉肉故得度，以起發慈心故，得免畜  生，生善處，值佛得度。

[0682b07]  有菩薩於無量阿僧  祇劫深行慈心，外物給施眾生，意猶不滿，  并自以身布施，爾乃足滿。如《法華經》中，藥
王菩薩外物珍寶供養佛，意猶不滿；以身  為燈供養於佛，爾乃足滿。

[0682b11]  復次，人得外  物，雖多，不以為恩。所以者何？非所愛重  故。得其身時，乃能驚感，是故以身布施。

[0682b13]  菩  薩又為天上諸天說法，如經中廣說。

[0682b14]  人以  四事攝之：布施、愛語、利益、同事。布施有二  事，如經中廣說。

[0682b16]  問曰：

[0682b16]  何以略說餘四道，而  廣說人道中法？

[0682b17]  答曰：

[0682b17]  三惡道中苦多故，眾生  少疑，若見菩薩大神通希有事，則直信愛著  得度。諸天有天眼故，自見罪福因緣；菩薩
少現神足則解。人以肉眼不見罪福因緣  果報，又多著外道邪師及邪見經書。

[0682b21]  諸煩惱  有二分：一者、屬見，二者、屬愛。若但有一事，  則不能成大罪。三毒人得邪見力，能盡作
重惡；邪見人得貪欲、瞋恚，能大作罪事。如  須陀洹雖有三毒，無邪見故，不作墮三  惡道重罪。是故人中多有三毒、邪見。

[0682b26]  又眼不  見罪福因緣故難度，難度故多說。

[0682b27]  問曰：

[0682b28]  若爾者，於四事中何以多說布施，餘三略  說？

[0682b29]  答曰：

[0682b29]  布施中攝三事故，以財施、法施  教化眾生，則無所不攝。

[0682c01]  復次，四事中初廣  開布施，則知餘三亦如是。

[0682c02]  問曰：

[0682c02]  若爾者，何  以略說財施而廣說法施？

[0682c03]  答曰：

[0682c03]  財施少，法  施廣故。所以者何？財施，有量果報；法施，無量  果報。財施，欲界繫果報；法施，亦三界繫果
報，亦是出三界果報。財施，能與三界富樂；  法施，能與涅槃常樂。又財施從法施生，聞  法則能施故。

[0682c08]  復次，財施果報，但富樂，無種  種；法施亦有富樂，亦有餘事，乃至佛道涅  槃果報。

[0682c10]  以是等因緣故，廣說法施。二施義，  如經中佛自廣說。

[0682c11]  問曰：

[0682c11]  經中，須菩提何以故  言「菩薩得一切種智不」？

[0682c12]  答曰：

[0682c12]  須菩提意：若  菩薩時得一切種智，則不名菩薩，云何未  得佛而能得一切種智？得一切種智故名  為佛；若先作佛，何用一切種智為？

[0682c15]  佛答：今  得一切種智，名為菩薩；已得一切種智，名  為佛。菩薩時具足佛因緣，生心欲得一切
種智；得已，名為佛。真實之言：菩薩不得，佛  亦不得。所以者何？菩薩未得；佛得已竟，更  不復得。世俗法故，說「菩薩今得，佛得已竟」；第
一義中，則無一切法，何況佛及菩薩！又經中  言：「佛心不異菩薩，菩薩不異佛心。」次第相  續不斷故，有二心如，無異、無分別故。

[0682c23]  問  曰：

[0682c24]  九次第定、三十二相、八十隨形好，此是世  間共有法，何以故名為「出世間不共法？」

[0682c25]  答  曰：

[0682c26]  四禪、四無色定、滅受想，名九次第。滅受定，  但聖人能得。四禪、四無色定——從初禪起更不  雜餘心而入二禪；從二禪乃至滅受定，念
念中受，不雜餘心，名為次第。

[0682c29]  凡夫是罪人  鈍根，云何能得三十二相？

[0683a01]  如轉輪聖王、提婆  達、難陀所得相，名字雖同，而威德、具足、淨潔、  得處則不同於佛。如先分別轉輪聖王、佛
相不同中說。又是相，聖無漏法果報，故自  在隨意，無量無邊；轉輪聖王等相，是福德業  因緣，不能自在，有量有限。

[0683a06]  復次，提婆達、難  陀有三十相，無三十二相；轉輪聖王，雖有  三十二相，無威德、不具足、不得處，與  愛等煩惱俱。

[0683a09]  八十隨形好具足，唯佛菩薩  有之；餘人正可有少許，或指纖長，或失腹，  有如是等無威德之好，不足言。

[0683a11]  是故說言  「出世間不共凡夫法」，無咎。

[0683a13]  問曰：

[0683a13]  從初來處處說諸法五眾乃至一切種  智，不說是三十二相、八十隨形好；今經欲  竟，何以品品中說？

[0683a16]  答曰：

[0683a16]  佛有二種身：法身、生身。於二身中，法  身為大；法身大，所益多故，上來廣說。今  經欲訖故，生身義應當說，是故今說。

[0683a18]  復次，是  生身相好莊嚴是聖無漏法果報，今次第說；  上雜諸波羅蜜說。

[0683a20]  四念處等諸法義，如先  說。十力等是佛法甚深義，今當更略說。

[0683a22]  問曰：

[0683a22]  佛十力者，若總相說則一力，所謂一切  種智力；若別相說則千萬億種力，隨法為  名，今何以但說十力？

[0683a25]  答曰：

[0683a25]  佛實有無量智力，但以眾生不能得、  不能行故不說。

[0683a26]  是十力，可度眾生事辦。所  以者何？

[0683a27]  佛用是處非處力，定知一切法中  因果，所謂行惡業，墮惡道，有是處；行惡  業，生天上，無是處。善亦如是。不離五蓋、
不修七覺得道者，無有是處；離五蓋、修  七覺得道者，有是處。餘九力盡入此力  中。佛以此力籌量十方六道中眾生可度
者、不可度者——可度者，以種種因緣、神通變化  而度脫之；不可度者，於此人中修捨心。譬  如良醫，觀其病相，審定知其可活則治之，
不可活者則捨之。度眾生方便者，所謂二  力：業力、定力。求其業因緣、生處。人以業因  緣故受身、縛著世間，禪定因緣故得解脫。
行者必應求苦從何而生、由何而滅。是故  用二力。業力有二分：一者、淨業，能斷惡業；  二者、垢業。淨業名禪定、解脫、諸三昧；不淨業  者，能於三界中受身。

[0683b13]  人有二種：鈍根，為受  身故作業；利根，為滅身故作業。

[0683b14]  問曰：

[0683b14]  若爾  者，何以不皆令作淨業？

[0683b15]  答曰：

[0683b15]  以眾生根有  利鈍故。

[0683b16]  問曰：

[0683b16]  眾生何因緣故有利鈍？

[0683b16]  答曰：

[0683b17]  以有種種欲力故。惡欲眾生常入惡故鈍。  欲名嗜好，嗜好罪事、生惡業故鈍。善欲者  樂道、修助道法故利。

[0683b19]  問曰：

[0683b19]  眾生何以不皆  作善欲？

[0683b20]  答曰：

[0683b20]  是故佛說世間種種性，惡性、  善性。惡性者惡欲，惡欲故根鈍。如火熱性、水  濕性，不應責其所以。

[0683b22]  問曰：

[0683b22]  惡欲即是惡性，  有何差別而作二力？

[0683b23]  答曰：

[0683b23]  性先有，欲得因  緣而生。譬如先有瘡，得觸因緣則血出。  性在內，欲在外。性重，欲輕。性難除，欲易捨。
性深，欲淺。用性作業必當受報，用欲作業  不必受報。有如是等差別。

[0683b27]  復有人言：欲常  習增長，遂成為性；性亦能生欲。是人若今世、  若後世常習是欲，則成為性；住是性中，作
惡、作善；若住善性則可度，若住惡性則  不可度。

[0683c02]  佛既知眾生二種性已，知其果報  善道、惡道種種差別。惡性者墮三惡道，善性  者有四種道：人、天、阿修羅、涅槃道。

[0683c04]  問曰：

[0683c04]  一切  到處道力與天眼力有何差別？

[0683c05]  答曰：

[0683c05]  天眼  但見生死時；此中未死時知，見因知果。天  眼，見現前罪福果報。是名一切到處道力。

[0683c08]  問曰：

[0683c08]  聲聞、辟支佛亦得涅槃、亦能化眾生，  何以無是力？

[0683c09]  答曰：

[0683c09]  是故說後三力。三世中  眾生事盡能通達遍知：以宿命力，一切眾生  過去事本末悉知。以天眼生死智力故，一切
眾生未來世中無量事盡能遍知。作是知已，  知現世中眾生可度者為說漏盡法。以是  故，但佛有此力，二乘所無。如有一人即日
應得阿羅漢，舍利弗日中時語言：「汝無得  道因緣。」捨而不度。晡時，佛以宿命神通見  過去八萬劫前得道因緣，今應成就，晡時說  法，即得阿羅漢道。

[0683c18]  復次，佛以初力知眾生  可度、不可度相；以第二力知眾生為三障  所覆、無覆者；以第三力知眾生禪定、解脫
淨不淨者；以第四力知眾生根有利、有鈍，  能通法性、不通者；以第五力知眾生利  鈍根因緣——善、惡欲；以第六力知二欲因緣
——種種性；以第七力知眾生利鈍根善惡果報  處七種道；以第八力知眾生宿世善惡業障、  不障；以第九力知眾生今世未可度、未來世
生處可度；以第十力知是人以空解脫門  入涅槃，無相、無作門入涅槃；知是人於見  諦道、思惟道中念念中斷若干結使。

[0683c29]  以是十  力籌量眾生所應度緣而為說法。是故說  法，初無空言。

[0684a02]  問曰：

[0684a02]  佛智慧無量，身相亦應無  量！又佛身勝諸天王，何以正與轉輪聖王  同有三十二相？

[0684a04]  答曰：

[0684a04]  三十二相不多不少，  義如先說。

[0684a05]  復次，有人言：佛、菩薩相不定，如  此中說；隨眾生所好，可以引導其心者  為現。

[0684a07]  又眾生不貴金而貴餘色——琉璃、頗梨、  金剛等，如是世界人，佛則不現金色，觀其  所好則為現色。

[0684a09]  又眾生不貴纖長指及網  縵，以長指利爪為羅剎相，以網縵為水  鳥相，造事不便，如著手衣，何用是為？如罽  賓國彌帝  隸
力利菩薩手網縵，其父惡以為  怪，以刀割之，言：「我子何緣如鳥？」

[0684a13]  有人不好  肩圓大，以為似腫；有以腹不現，無腹如  餓相；亦有人以青眼為不好，但好白黑分  明。

[0684a16]  是故佛隨眾生所好而為現相好。如  是等，無有常定。

[0684a17]  有人言：此三十二相實定，  以神通力變化身，隨眾生所好而為現相。

[0684a19]  有人言：佛有時神通變化，有時隨世界處  生，當生處不得言神通變化。

[0684a20]  又於三千大  千世界中隨可度眾生處生，則為現相。如  《密迹經》中說：「或現金色、或現銀色、或日月
星宿色，或長、或短，隨可引導眾生則為現  相。」

[0684a24]  隨此間閻浮提中天竺國人所好，則為  現三十二相。天竺國人于今故治肩  [骨*專]  令  厚大、頭上皆以有髻為好。如人相中說
五處長為好。眼、鼻、舌、臂、指、髀、手足相，若輪、若  蓮華、若貝、若日月，是故佛手足有千輻輪、纖  長指、鼻高好、舌廣長而薄。如是等皆勝於
先所貴者故，起恭敬心。

[0684b01]  有國土佛為現  千萬相，或無量阿僧祇相，或五、六、三、四相。  隨天竺所好故，現三十二相、八十種隨形  好。

◎

大智度論卷第八十八

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
