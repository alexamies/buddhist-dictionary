雜阿含經卷第二十一

宋天竺三藏求那跋陀羅譯

（五五九）

[0146b24] 如是我聞：

[0146b24] 一時，佛住波羅利弗妬路國，尊者阿難及尊者迦摩亦在波羅利弗妬路雞林精舍。

[0146b26] 時，尊者迦摩詣尊者阿難所，共相問訊慰勞已，於一面坐。語尊者阿難：「奇哉！尊者阿難！有眼有色、有耳有聲、有鼻有香、有舌有味、有身有觸、有意有法，而有比丘有是等法，能不覺知。云何？尊者阿難！彼比丘為有想不覺知，為無想故不覺知？」

[0146c03] 尊者阿難語迦摩比丘言：「有想者亦不覺知，況復無想。」

[0146c04] 復問尊者阿難：「何等為有想於有而不覺知？」

[0146c05] 尊者阿難語迦摩比丘言：「若比丘離欲、惡不善法，有覺有觀，離生喜樂，初禪具足住。如是有想比丘有法而不覺知。如是第二、第三、第四禪，空入處、識入處、無所有入處具足住。如是有想比丘有法而不覺知。云何無想有法而不覺知？如是比丘一切想不憶念，無想心三昧身作證具足住，是名比丘無想於有法而不覺知。」

[0146c13] 尊者迦摩比丘復問尊者阿難：「若比丘無想心三昧，不涌不沒，解脫已住，住已解脫，世尊說此是何果、何功德？」

[0146c16] 尊者阿難語迦摩比丘言：「若比丘無想心三昧，不涌不沒，解脫已住，住已解脫，世尊說此是智果、智功德。」

[0146c18] 時，二正士共論議已，歡喜隨喜，各從坐起去。

（五六〇）

[0146c20] 如是我聞：

[0146c20] 一時，佛住俱睒彌國瞿師羅園。爾時，尊者阿難亦在彼住。

[0146c21] 時，尊者阿難告諸比丘：「若比丘！比丘尼於我前自記說，我當善哉慰勞問訊，或求以四道。何等為四？若比丘、比丘尼坐，作如是住心、善住心、局住心、調伏心、止、觀、一心、等受，分別於法量度，修習多修習已，得斷諸使。若有比丘、比丘尼於我前自記說，我則如是善哉慰喻，或求是，名說初道。

[0146c28] 「復次，比丘、比丘尼正坐思惟，於法選擇，思量住心，善住、局住，調伏止觀，一心等受。如是正向多住，得離諸使，若有比丘、比丘尼於我前自記說，我當如是善哉慰喻，或求是，名第二說道。

[0147a03] 「復次，比丘、比丘尼為掉亂所持，以調伏心坐、正坐，住心、善住心、局住心，調伏止觀，一心等受化。如是正向多住已，則斷諸使，若有比丘、比丘尼於我前自記說，我則如是善哉慰喻，或求是，名第三說道。

[0147a08] 「復次，比丘、比丘尼止觀和合俱行，作如是正向多住，則斷諸使。若比丘、比丘尼於我前自記說者，我則如是善哉慰喻教誡，或求是，名第四說道。」

[0147a11] 時，諸比丘聞尊者阿難所說，歡喜奉行。

（五六一）

[0147a13] 如是我聞：

[0147a13] 一時，佛住俱睒彌國瞿師羅園，尊者阿難亦在彼住。

[0147a14] 時，有異婆羅門詣尊者阿難所，共相問訊慰勞已，於一面坐，問尊者阿難：「何故於沙門瞿曇所修梵行？」

[0147a17] 尊者阿難語婆羅門：「為斷故。」

[0147a17] 復問：「尊者何所斷？」

[0147a18] 答言：「斷愛。」

[0147a18] 復問：「尊者阿難！何所依而得斷愛？」

[0147a19] 答言：「婆羅門！依於欲而斷愛。」

[0147a20] 復問：「尊者阿難！豈非無邊際？」

[0147a21] 答言：「婆羅門！非無邊際。如是有邊際，非無邊際。」

[0147a22] 復問：「尊者阿難！云何有邊際，非無邊際。」

[0147a23] 答言：「婆羅門！我今問汝，隨意答我。婆羅門！於意云何？汝先有欲來詣精舍不？」

[0147a25] 婆羅門答言：「如是，阿難！」

[0147a25] 「如是，婆羅門！來至精舍已，彼欲息不？」

[0147a26] 答言：「如是，尊者阿難！彼精進、方便、籌量，來詣精舍。」

[0147a27] 復問：「至精舍已，彼精進、方便、籌量息不？」

[0147a28] 答言：「如是，尊者阿難！」

[0147a29] 復語婆羅門：「如是，婆羅門！如來、應、等正覺所知所見，說四如意足，以一乘道淨眾生、滅苦惱、斷憂悲。何等為四？欲定斷行成就如意足，精進定、心定、思惟定斷行成就如意足。如是，聖弟子修欲定斷行成就如意足，依離、依無欲、依出要、依滅、向於捨，乃至斷愛，愛斷已，彼欲亦息。修精進定、心定、思惟定斷行成就，依離、依無欲、依出要、依滅、向於捨，乃至愛盡，愛盡已，思惟則息。婆羅門！於意云何？此非邊際耶？」

[0147b10] 婆羅門言：「尊者阿難！此是邊際，非不邊際。」

[0147b11] 爾時，婆羅門聞尊者阿難所說，歡喜隨喜，從座起去。

（五六二）

[0147b13] 如是我聞：

[0147b13] 一時，佛住拘睒彌國瞿師羅園，尊者阿難亦在彼住。

[0147b14] 爾時，瞿師羅長者詣尊者阿難所，稽首禮足，退坐一面，白尊者阿難：「云何名為世間說法者？云何名世間善向？云何名世間善到？」

[0147b17] 尊者阿難語瞿師羅長者：「我今問汝，隨意答我。長者！於意云何？若有說法，調伏貪欲、調伏瞋恚、調伏愚癡，得名世間說法者不？」

[0147b20] 長者答言：「尊者阿難！若有說法，能調伏貪欲、瞋恚、愚癡，是則名為世間說法。」

[0147b22] 復問：「長者！於意云何？若世間向調伏貪欲、調伏瞋恚、調伏愚癡，是名世間善向；若世間已調伏貪欲、瞋恚、愚癡，是名善到耶？為非耶？」

[0147b25] 長者答言：「尊者阿難！若調伏貪欲，已斷無餘，瞋恚、愚癡已斷無餘，是名善到。」

[0147b27] 尊者阿難答言：「長者！我試問汝，汝便真實答我，其義如此，當受持之。」

[0147b29] 瞿師羅長者聞尊者阿難所說，歡喜隨喜，作禮而去。

（五六三）

[0147c02] 如是我聞：

[0147c02] 一時，佛住毘舍離獼猴池側重閣講堂，尊者阿難亦在彼住。

[0147c03] 爾時，無畏離車，是尼犍弟子、聰明童子離車，是阿耆毘弟子，俱往尊者阿難所，共相問訊慰勞已，於一面坐。時，無畏離車語尊者阿難：「我師尼犍子滅熾然法，清淨超出，為諸弟子說如是道：『宿命之業，行苦行故，悉能吐之。身業不作，斷截橋梁，於未來世無復諸漏，諸業永盡；業永盡故，眾苦永盡；苦永盡故，究竟苦邊。』尊者阿難！此義云何？」

[0147c12] 尊者阿難語離車言：「如來、應、等正覺所知所見，說三種離熾然清淨超出道，以一乘道淨眾生、離憂悲、越苦惱，得真如法。何等為三？如是，聖弟子住於淨戒，受波羅提木叉，威儀具足，信於諸罪過，生怖畏想。受持如是具足淨戒，宿業漸吐，得現法離熾然，不待時節，能得正法，通達現見觀察，智慧自覺。離車長者！是名如來、應、等正覺說所知所見說離熾然，清淨超出，以一乘道淨眾生、滅苦惱、越憂悲，得真如法。

[0147c22] 「復次，離車！如是淨戒具足，離欲、惡不善法，乃至第四禪具足住，是名如來、應、等正覺說離熾然，乃至得如實法。復有三昧正受，於此苦聖諦如實知，此苦集聖諦、苦滅聖諦、苦滅道跡聖諦如實知。具足如是智慧心，業更不造，宿業漸已斷，得現正法，離諸熾然，不待時節，通達現見，生自覺智。離車！是名如來、應、等正覺所知所見說第三離熾然，清淨超出，以一乘道淨眾生、離苦惱、滅憂悲，得如實法。」

[0148a02] 爾時，尼犍弟子離車無畏默然住。

[0148a03] 爾時，阿耆毘弟子離車聰慧重語離車無畏言：「怪哉！無畏！何默然住？於如來、應、等正覺所說、所知、所見、善說法，聞不隨喜耶？」

[0148a06] 離車無畏答言：「我思惟其義，故默然住耳。誰聞世尊沙門瞿曇所說法不隨喜者？若有聞沙門瞿曇說法而不隨喜者，此則愚夫，長夜當受非義不饒益苦。」

[0148a10] 時，尼犍弟子離車無畏、阿耆毘弟子聰慧重聞佛所說法，尊者阿難陀所說，歡喜隨喜，從座起去。

（五六四）

[0148a13] 如是我聞：

[0148a13] 一時，佛住舍衛國祇樹給孤獨園。尊者阿難亦在彼住。

[0148a14] 時，有異比丘尼於尊者阿難所，起染著心，遣使白尊者阿難：「我身遇病苦，唯願尊者哀愍見看。」

[0148a16] 尊者阿難晨朝著衣持鉢，往彼比丘尼所。

[0148a17] 彼比丘尼遙見尊者阿難來，露身體臥床上。尊者阿難遙見彼比丘尼身，即自攝歛諸根，迴身背住。彼比丘尼見尊者阿難攝歛諸根，迴身背住，即自慚愧，起著衣服，敷坐具，出迎尊者阿難，請令就座，稽首禮足，退住一面。

[0148a23] 時，尊者阿難為說法言：「姊妹！如此身者，穢食長養、憍慢長養、愛所長養、婬欲長養。姊妹！依穢食者，當斷穢食，依於慢者，當斷憍慢，依於愛者，當斷愛欲。姊妹！云何名依於穢食，當斷穢食？謂聖弟子於食計數思惟而食，無著樂想、無憍慢想、無摩拭想、無莊嚴想，為持身故、為養活故、治飢渴病故、攝受梵行故，宿諸受令滅，新諸受不生，崇習長養，若力、若樂、若觸，當如是住。譬如商客以酥油膏以膏其車，無染著想、無憍慢想、無摩拭想、無莊嚴想，為運載故，如病瘡者塗以酥油，無著樂想、無憍慢想、無摩拭想、無莊嚴想，為瘡愈故。如是，聖弟子計數而食，無染著想、無憍慢想、無摩拭想、無莊嚴想，為養活故、治飢渴故、攝受梵行故，宿諸受離，新諸受不起，若力、若樂、若無罪觸安隱住。姊妹！是名依食斷食。

[0148b12] 「依慢斷慢者。云何依慢斷慢？謂弟子聞某尊者、某尊者弟子盡諸有漏，無漏心解脫、慧解脫，現法自知作證：『我生已盡，梵行已立，所作已作，自知不受後有。』聞已，作是念：『彼聖弟子盡諸有漏，乃至自知不受後有。我今何故不盡諸有漏，何故不自知不受後有。』當於爾時則能斷諸有漏，乃至自知不受後有。姊妹！是名依慢斷慢。

[0148b19] 「姊妹！云何依愛斷愛？謂聖弟子聞某尊者、某尊者弟子盡諸有漏，乃至自知不受後有。我等何不盡諸有漏，乃至自知不受後有。彼於爾時能斷諸有漏，乃至自知不受後有。姊妹！是名依愛斷愛。姊妹！無所行者，斷截婬欲、和合橋梁。」

[0148b25] 尊者阿難說是法時，彼比丘尼遠塵離垢，得法眼淨，彼比丘尼見法、得法、覺法、入法，度狐疑，不由於他，於正法、律，心得無畏。禮尊者阿難足，白尊者阿難：

[0148b29] 「我今發露悔過：愚癡不善，脫作如是不流類事；今於尊者阿難所，自見過、自知過，發露懺悔，哀愍故！」

[0148c02] 尊者阿難語比丘尼：「汝今真實自見罪、自知罪，愚癡不善，汝自知作不類之罪，汝今自知、自見而悔過，於未來世得具足戒。我今受汝悔過，哀愍故，令汝善法增長，終不退滅。所以者何？若有自見罪、自知罪，能悔過者，於未來世得具足戒，善法增長，終不退滅。」

[0148c08] 尊者阿難為彼比丘尼種種說法，示、教、照、喜已，從座起去。

（五六五）

[0148c11] 如是我聞：

[0148c11] 一時，佛在橋池人間遊行，與尊者阿難俱，至婆頭聚落國北身恕林中。

[0148c13] 爾時，婆頭聚落諸童子聞尊者阿難橋池人間遊行，住婆頭聚落國北身恕林中。聞已，相呼聚集，往詣尊者阿難所，稽首禮尊者阿難足，退坐一面。

[0148c16] 時，尊者阿難語諸童子言：「帝種！如來、應、等正覺說四種清淨，戒清淨、心清淨、見清淨、解脫清淨。

[0148c19] 「云何為戒清淨？謂聖弟子住於戒，波羅提木叉，戒增長，威儀具足，於微細罪能生恐怖，受持學戒。戒身不滿者，能令滿足；已滿者，隨順執持，欲精進方便超出，精勤勇猛，堪能諸身心法，常能攝受，是名戒淨斷。

[0148c23] 「苦種！云何名為心淨斷？謂聖弟子離欲、惡不善法，乃至第四禪具足住；定身未滿者令滿，已滿者隨順執受，欲精進乃至常執受，是名心淨斷。

[0148c27] 「苦種！云何名為見淨斷？謂聖弟子聞大師說法。如是如是說法，則如是如是入如實正觀。如是如是得歡喜、得隨喜、得從於佛。

[0149a01] 「復次，聖弟子不聞大師說法，然從餘明智尊重梵行者說，聞尊重梵行者如是如是說，則如是如是入如實觀察。如是如是觀察，於彼法得歡喜、隨喜，信於正法。

[0149a05] 「復次，聖弟子不聞大師說法，亦復不聞明智尊重梵行者說，隨先所聞受持者重誦習，隨先所聞受持者如是如是重誦已。如是如是得入彼法，乃至信於正法。

[0149a09] 「復次，聖弟子不聞大師說法，不聞明智尊重梵行者說，又復不能先所受持重誦習，然先所聞法為人廣說，先所聞法如是如是為人廣說。如是如是得入於法，正智觀察，乃至信於正法。

[0149a13] 「復次，聖弟子不聞大師說法，復不聞明智尊重梵行者說，又復不能先所受持重誦習，亦復不以先所聞法為人廣說，然於先所聞法獨一靜處思惟觀察。如是如是思惟觀察，如是如是得入正法，乃至信於正法。如是從他聞，內正思惟，是名未起正見令起，已起正見令增廣；是名未滿戒身令滿，已滿者隨順攝受，欲精進方便，乃至常攝受，是名見淨斷。

[0149a22] 「苦種！云何為解脫清淨斷？謂聖弟子貪心無欲解脫，恚、癡心無欲解脫。如是解脫，未滿者令滿，已滿者隨順攝受，欲精進乃至常攝受，是名解脫淨斷。」

[0149a25] 苦種！尊者阿難說是法時，婆頭聚落諸童子聞尊者阿難所說，歡喜隨喜，作禮而去。

（五六六）

[0149a28] 如是我聞：

[0149a28] 一時，佛住菴羅聚落菴羅林中，與眾上座比丘俱。

[0149a29] 時，有質多羅長者詣諸上座比丘，稽首禮足，退坐一面。

[0149b01] 時，諸上座比丘為質多羅長者種種說法，示、教、照、喜；種種說法，示、教、照、喜已，默然住。時，質多羅長者稽首禮諸上座比丘足，往詣那伽達多比丘房，稽首禮那伽達多比丘足，退坐一面。

[0149b06] 時，那伽達多比丘問質多羅長者，如所說：

「枝青以白覆，　　一輻轉之車，
　離結觀察來，　　斷流不復縛。

[0149b10] 「長者！此偈有何義？」

[0149b10] 質多羅長者言：「尊者那伽達多！世尊說此偈耶？」

[0149b11] 答言：「如是。」

[0149b11] 質多羅長者語尊者那伽達多言：「尊者！須臾默然，我當思惟此義。」

[0149b13] 須臾默然思惟已，語尊者那伽達多言：「青者謂戒也，白覆謂解脫也，一輻者身念也，轉者轉出也，車者止觀也，離結者有三種結，謂貪、恚、癡。彼阿羅漢諸漏已盡、已滅、已知、已斷根本，如截多羅樹頭更不復生，未來世滅不起法。

[0149b18] 「觀察者謂見也，來者人也，斷流者愛流於生死。彼羅漢比丘諸漏已盡、已知，斷其根本，如截多羅樹頭不復生，於未來世成不起法。

[0149b22] 「不縛者謂三縛，貪欲縛、瞋恚縛、愚癡縛，彼阿羅漢比丘諸漏已盡、已斷、已知，斷其根本，如截多羅樹頭更不復生，於未來世成不起法。是故，尊者那伽達多！世尊說此偈：

「枝青以白覆，　　一輻轉之車，
　離結觀察來，　　斷流不復縛。

[0149b29] 「此世尊所說偈，我已分別也。」

[0149b29] 尊者那伽達多問質多羅長者言：「此義汝先聞耶？」

[0149c01] 答言：「不聞。」

[0149c02] 尊者那伽達多言：「長者！汝得善利，於此甚深佛法，賢聖慧眼得入。」

[0149c03] 時，質多羅長者聞尊者那伽達多所說，歡喜隨喜，作禮而去。

（五六七）

[0149c06] 如是我聞：

[0149c06] 一時，佛住菴羅聚落菴羅林精舍，與眾多上座比丘俱。

[0149c07] 時，有質多羅長者詣諸上座比丘所，稽首禮足，退坐一面。時，諸上座比丘為質多羅長者種種說法，示、教、照、喜；示、教、照、喜已，默然住。

[0149c10] 時，質多羅長者詣尊者那伽達多比丘所，稽首禮足，退坐一面。尊者那伽達多告質多羅長者：「有無量心三昧、無相心三昧、無所有心三昧、空心三昧。云何？長者！此法為種種義故種種名？為一義有種種名？」

[0149c15] 質多羅長者問尊者那伽達多：「此諸三昧為世尊所說？為尊者自意說耶？」

[0149c17] 尊者那伽達多答言：「此世尊所說。」

[0149c18] 質多羅長者語尊者那伽達多：「聽我小思惟此義，然後當答。」

[0149c19] 須臾思惟已，語尊者那伽達多：「有法種種義、種種句、種種味，有法一義種種味。」

[0149c21] 復問長者：「云何有法種種義、種種句、種種味？」

[0149c22] 長者答言：「無量三昧者，謂聖弟子心與慈俱，無怨、無憎、無恚，寬弘重心，無量修習普緣，一方充滿。如是二方、三方、四方上下，一切世間心與慈俱，無怨、無憎、無恚，寬弘重心，無量修習，充滿諸方，一切世間普緣住，是名無量三昧。云何為無相三昧？謂聖弟子於一切相不念，無相心三昧，身作證，是名無相心三昧。云何無所有心三昧？謂聖弟子度一切無量識入處，無所有，無所有心住，是名無所有心三昧。云何空三昧？謂聖弟子世間空，世間空如實觀察，常住不變易，非我、非我所，是名空心三昧，是名為法種種義、種種句、種種味。」

[0150a05] 復問長者：「云何法一義種種味？」

[0150a06] 答言：「尊者！謂貪有量，若無諍者第一無量，謂貪者是有相，恚、癡者是有相，無諍者是無相。貪者是所有，恚、癡者是所有，無諍者是無所有。復次，無諍者空，於貪空，於恚、癡空，常住不變易空，非我、非我所，是名法一義種種味。」

[0150a11] 尊者那伽達多問言：「云何？長者！此義汝先所聞耶？」

[0150a13] 答言：「尊者！不聞。」

[0150a13] 復告長者：「汝得大利，於甚深佛法，現賢聖慧眼得入。」

[0150a14] 質多羅長者聞尊者那伽達多所說，歡喜隨喜，作禮而去。

（五六八）

[0150a17] 如是我聞：

[0150a17] 一時，佛住菴羅聚落菴羅林中，與諸上座比丘俱。

[0150a18] 時，有質多羅長者詣諸上座比丘所，禮諸上座已，詣尊者伽摩比丘所，稽首禮足，退坐一面，白尊者伽摩比丘：「所謂行者，云何名行？」

[0150a21] 伽摩比丘言：「行者，謂三行，身行、口行、意行。」

[0150a22] 復問：「云何身行？云何口行？云何意行？」

[0150a23] 答言：「長者！出息、入息名為身行。有覺、有觀名為口行。想、思名為意行。」

[0150a25] 復問：「何故出息、入息名為身行？有覺、有觀名為口行？想、思名為意行？」

[0150a27] 答：「長者！出息、入息是身法，依於身、屬於身、依身轉，是故出息、入息名為身行。有覺、有觀故則口語，是故有覺、有觀是口行。想、思是意行，依於心、屬於心、依心轉，是故想、思是意行。」

[0150b02] 復問：「尊者！覺、觀已，發口語，是覺、觀名為口行。想、思是心數法，依於心、屬於心想轉，是故想、思名為意行。」

[0150b04] 復問：「尊者！有幾法？

「若人捨身時，　　彼身屍臥地，
　棄於丘塜間，　　無心如木石。」

[0150b08] 答言：「長者！

「壽暖及與識，　　捨身時俱捨，
　彼身棄塜間，　　無心如木石。」

[0150b11] 復問：「尊者！若死、若入滅盡正受，有差別不？」

[0150b12] 答：「捨於壽暖，諸根悉壞，身命分離，是名為死。滅盡定者，身、口、意行滅，不捨壽命，不離於暖，諸根不壞，身命相屬，此則命終、入滅正受差別之相。」

[0150b15] 復問：「尊者！云何入滅正受？」

[0150b16] 答言：「長者！入滅正受，不言：『我入滅正受，我當入滅正受。』然先作如是漸息方便，如先方便，向入正受。」

[0150b18] 復問：「尊者！入滅正受時，先滅何法？為身行、為口行、為意行耶？」

[0150b20] 答言：「長者！入滅正受者，先滅口行，次身行、次意行。」

[0150b21] 復問：「尊者！云何為出滅正受？」

[0150b21] 答言：「長者！出滅正受者亦不念言：『我今出正受，我當出正受。』然先已作方便心，如其先心而起。」

[0150b24] 復問：「尊者！起滅正受者，何法先起，為身行、為口行、為意行耶？」

[0150b25] 答言：「長者！從滅正受起者，意行先起，次身行，後口行。」

[0150b26] 復問：「尊者！入滅正受者。云何順趣、流注、浚輸？」

[0150b28] 答言：「長者！入滅正受者，順趣於離、流注於離、浚輸於離，順趣於出、流注於出、浚輸於出，順趣涅槃、流注涅槃、浚輸涅槃。」

[0150c01] 復問：「尊者！住滅正受時，為觸幾觸？」

[0150c02] 答言：「長者！觸不動、觸無相、觸無所有。」

[0150c03] 復問：「尊者！入滅正受時，為作幾法？」

[0150c04] 答言：「長者！此應先問，何故今問，然當為汝說。比丘入滅正受者，作於二法，止以觀。」

[0150c06] 時，質多羅長者聞尊者迦摩所說，歡喜隨喜，作禮而去。

（五六九）

[0150c08] 如是我聞：

[0150c08] 一時，佛住菴羅聚落菴羅林中，與眾多上座比丘俱。

[0150c09] 時，質多羅長者詣諸上座比丘所，稽首禮足，於一面坐。諸上座比丘為質多羅長者種種說法，示、教、照、喜；示、教、照、喜已，默然住。

[0150c12] 時，質多羅長者從座起，偏袒右肩，右膝著地，合十指掌，請諸上座言：「唯願諸尊受我薄食。」時，諸上座默然受請。

[0150c15] 時，彼長者知諸上座默然受請已，禮足而去。還歸自家，辦種種飲食，敷床座，晨朝遣使白：「時到。」

[0150c17] 時，諸上座著衣持鉢，至長者舍，就座而坐，長者稽首禮諸上座足，於一面坐。白諸上座：「所謂種種界，云何為種種界？」

[0150c20] 時，諸上座默然而住。如是再三。

[0150c21] 爾時，尊者梨犀達多眾中下坐，白諸上座比丘言：「諸尊！我欲答彼長者所問。」

[0150c23] 諸上座答言：「可。」

[0150c23] 長者質多羅即問言：「尊者！所謂種種界，何等種種界？」

[0150c24] 梨犀達多答言：「長者！眼界異、色界異、眼識界異；耳界異、聲界異、耳識界異；鼻界異、香界異、鼻識界異；舌界異、味界異、舌識界異；身界異、觸界異、身識界異；意界異、法界異、意識界異。如是，長者！是名種種界。」

[0151a01] 爾時，質多羅長者下種種淨美飲食供養。眾僧食已，澡嗽、洗鉢訖，質多羅長者敷一卑床，於上座前坐聽法。

[0151a03] 爾時，上座為長者種種說法，示、教、照、喜已，從座起去。

[0151a04] 時，諸上座於路中語梨犀達多：「善哉！善哉！梨犀達多比丘！汝真辯捷，知事而說，若於餘時，汝應常如此應。」

[0151a07] 時，諸上座聞梨犀達多所說，歡喜奉行。

（五七〇）

[0151a09] 如是我聞：

[0151a09] 一時，佛住菴羅聚落菴羅林中，與眾多上座比丘俱。

[0151a10] 時，質多羅長者詣諸上座所，稽首禮足，退坐一面，白諸上座言：「諸世間所見，或說有我，或說眾生，或說壽命，或說世間吉凶。云何？尊者！此諸異見，何本、何集、何生、何轉？」

[0151a14] 時，諸上座默然不答。如是三問，亦三默然。

[0151a15] 時，有一下座比丘名梨犀達多，白諸上座言：「我欲答彼長者所問。」

[0151a17] 諸上座言：「善能答者答。」

[0151a17] 時，長者即問梨犀達多：「尊者！凡世間所見，何本、何集、何生、何轉？」

[0151a19] 尊者梨犀達多答言：「長者！凡世間所見，或言有我，或說眾生，或說壽命，或說世間吉凶，斯等諸見，一切皆以身見為本，身見集、身見生、身見轉。」

[0151a22] 復問：「尊者！云何為身見？」

[0151a23] 答言：「長者！愚癡無聞凡夫見色是我、色異我、色中我、我中色，受、想、行、識見是我、識異我、我中識、識中我。長者！是名身見。」

[0151a26] 復問：「尊者！云何得無此身見？」

[0151a26] 答言：「長者！謂多聞聖弟子不見色是我，不見色異我，不見我中色、色中我；不見受、想、行、識是我，不見識異我，不見我中識、識中我，是名得無身見。」

[0151b01] 復問：「尊者！其父何名？於何所生？」

[0151b02] 答言：「長者！我生於後方長者家。」

[0151b03] 質多羅長者語尊者梨犀達多：「我及尊者二父本是善知識。」

[0151b04] 梨犀達多答言：「如是，長者！」

[0151b05] 質多羅長者語梨犀達多言：「尊者若能住此菴羅林中，我盡形壽供養衣服、飲食、隨病湯藥，尊者梨犀達多默然受請。」

[0151b07] 時，尊者梨犀達多受質多羅長者請，供養障礙故，久不詣世尊所。

[0151b09] 時，諸上座比丘為質多羅長者種種說法，示、教、照、喜；示、教、照、喜已，質多羅長者歡喜隨喜，作禮而去。

（五七一）

[0151b12] 如是我聞：

[0151b12] 一時，佛住菴羅聚落菴羅林中，與眾多上座比丘俱。

[0151b13] 時，有質多羅長者詣諸上座所，稽首禮足，退坐一面，白諸上座比丘言：「唯願諸尊於牛牧中受我請食。」

[0151b16] 時，諸上座默然受請。

[0151b16] 質多羅長者知諸上座默然受請已，即自還家。星夜備具種種飲食，晨朝敷座，遣使白諸上座：「時到。」

[0151b18] 諸上座著衣持鉢，至牛牧中質多羅長者舍，就座而坐。

[0151b20] 時，質多羅長者自手供養種種飲食。食已，洗鉢、澡漱畢，質多羅長者敷一卑床，於上座前坐聽法。

[0151b22] 時，諸上座為長者說種種法，示、教、照、喜；示、教、照、喜已，從座起去，質多羅長者亦隨後去。

[0151b24] 諸上座食諸酥酪蜜飽滿，於春後月熱時，行路悶極。

[0151b25] 爾時，有一下座比丘名摩訶迦，白諸上座：「今日大熱，我欲起雲雨微風，可爾不？」

[0151b27] 諸上座答言：「汝能爾者，佳。」

[0151b28] 時，摩訶迦即入三昧，如其正受。應時雲起，細雨微下，涼風亹亹從四方來，至精舍門，尊者摩訶迦語諸上座言：「所作可止？」

[0151c02] 答言：「可止。」

[0151c02] 時，尊者摩訶迦即止神通，還於自房。

[0151c03] 時，質多羅長者作是念：「最下座比丘而能有此大神通力，況復中座及與上座。」即禮諸上座比丘足，隨摩訶迦比丘至所住房，禮尊者摩訶迦足，退坐一面，白言：「尊者！我欲得見尊者過人法神足現化。」

[0151c08] 尊者摩訶迦言：「長者！勿見恐怖。」

[0151c08] 如是三請，亦三不許。長者由復重請願見尊者神通變化。

[0151c10] 尊者摩訶迦語長者言：「汝且出外，取乾草木積聚已，以一張[疊*毛]覆上。」

[0151c11] 質多羅長者即如其教，出外聚薪成[卄/積]，來白尊者摩訶迦：「薪[卄/積]已成，以[疊*毛]覆上。」

[0151c13] 時，尊者摩訶迦即入火光三昧，於戶鉤孔中出火焰光，燒其積薪都盡，唯白[疊*毛]不然，語長者言：「汝今見不？」

[0151c16] 答言：「已見。尊者！實為奇特。」

[0151c16] 尊者摩訶迦語長者言：「當知此者皆以不放逸為本，不放逸集、不放逸生、不放逸轉，不放逸故得阿耨多羅三藐三菩提。是故，長者！此及餘功德，一切皆以不放逸為本，不放逸集、不放逸生、不放逸轉，不放逸故得阿耨多羅三藐三菩提，及餘道品法。」

[0151c22] 質多羅長者白尊者摩訶迦：「願常住此林中，我當盡壽衣、被、飲食、隨病湯藥。」

[0151c24] 尊者摩訶迦有行因緣故，不受其請。

[0151c25] 質多羅長者聞說法已，歡喜隨喜，即從座起，作禮而去。

[0151c27] 尊者摩訶迦不欲令供養利障罪故，即從座起去，遂不復還。

（五七二）

[0151c29] 如是我聞：

[0151c29] 一時，佛住菴羅林中，與眾多上座比丘俱。

[0152a01] 爾時，眾多上座比丘集於食堂，作如是論議：「諸尊！於意云何？謂眼繫色耶？色繫眼耶？如是耳聲、鼻香、舌味、身觸、意法，為意繫法耶？法繫意耶？」

[0152a04] 時，質多羅長者行有所營，便過精舍，見諸上座比丘集於食堂，即便前禮諸上座足，禮足已，問言：「尊者集於食堂，論說何法？」

[0152a07] 諸上座答言：「長者！我等今日集此食堂，作如此論：『為眼繫色耶？色繫眼耶？如是耳聲、鼻香、舌味、身觸、意法，為意繫法耶？為法繫意耶？』」

[0152a10] 長者問言：「諸尊者於此義云何記說？」

[0152a11] 諸上座言：「於長者意云何？」

[0152a12] 長者答諸上座言：「如我意，謂非眼繫色，非色繫眼，乃至非意繫法，非法繫意，然中間有欲貪者，隨彼繫也。譬如二牛，一黑一白，駕以軛鞅。有人問言：『為黑牛繫白牛？為白牛繫黑牛？』為等問不？」

[0152a17] 答言：「長者！非等問也。所以者何？非黑牛繫白牛，亦非白牛繫黑牛，然彼軛鞅是其繫也。」

[0152a19] 「如是，尊者！非眼繫色，非色繫眼，乃至非意繫法，非法繫意，然其中間，欲貪是其繫也。」

[0152a21] 時，質多羅長者聞諸上座所說，歡喜隨喜，作禮而去。

（五七三）

[0152a23] 如是我聞：

[0152a23] 一時，佛住菴羅林中。時，有阿耆毘外道是質多羅長者先人親厚，來詣質多羅長者所，共相問訊慰勞已，於一面住。

[0152a26] 質多羅長者問阿耆毘外道：「汝出家幾時？」

[0152a27] 答言：「長者！我出家已來二十餘年。」

[0152a27] 質多羅長者問言：「汝出家來過二十年，為得過人法，究竟知見，安樂住不？」

[0152a29] 答言：「長者！雖出家過二十年，不得過人法，究竟知見，安樂住，唯有躶形、拔髮、乞食，人間遊行，臥於土中。」

[0152b03] 質多羅長者言：「此非名稱法、律，此是惡知，非出要道，非曰等覺，非讚歎處，不可依止。唐名出家過二十年，躶形、拔髮、乞食，人間遊行，臥灰土中。」

[0152b06] 阿耆毘問質多羅長者：「汝為沙門瞿曇作弟子，於今幾時？」

[0152b07] 質多羅長者答言：「我為世尊弟子過二十年。」

[0152b09] 復問質多羅長者：「汝為沙門瞿曇弟子過二十年，復得過人法，勝、究竟知見不？」

[0152b10] 質多羅長者答言：「汝今當知，質多羅長者要不復經由胞胎而受生，不復增於丘塜，不復起於血氣，如世尊所說五下分結，不見一結而不斷者，若一結不斷，當復還生此世。」

[0152b15] 如是說時，阿耆毘迦悲歎涕淚，以衣拭面，謂質多羅長者言：「我今當作何計？」

[0152b16] 質多羅長者答言：「汝若能於正法、律出家者，我當給汝衣鉢供身之具。」

[0152b18] 阿耆毘迦須臾思惟已，語質多羅長者言：「我今隨喜，示我所作。」

[0152b20] 時，質多羅長者將彼阿耆毘迦往詣諸上座所，禮諸上座足，於一面坐。白諸上座比丘言：「尊者！此阿耆毘迦是我先人親厚，今求出家作比丘，願諸上座度令出家，我當供給衣鉢眾具。」

[0152b24] 諸上座即令出家，剃除鬚髮，著袈裟衣。出家已，思惟：「所以善男子剃除鬚髮，著袈裟衣，出家增進學道，淨修梵行……。」得阿羅漢。

（五七四）

[0152b28] 如是我聞：

[0152b28] 一時，佛住菴羅聚落菴羅林中，與諸上座比丘俱。

[0152b29] 時，有尼犍若提子與五百眷屬詣菴羅林中，欲誘質多羅長者以為弟子。質多羅長者聞尼犍若提子將五百眷屬來詣菴羅林中，欲誘我為弟子，聞已，即往詣其所，共相問訊畢，各於一面坐。

[0152c05] 時，尼犍若提子語質多羅長者言：「汝信沙門瞿曇得無覺無觀三昧耶？」

[0152c06] 質多羅長者答言：「我不以信故來也。」

[0152c07] 阿耆毘言：「長者！汝不諂、不幻、質直、質直所生。長者！若能息有覺有觀者，亦能以繩繫縛於風，若能息有覺有觀者，亦可以一把土斷恒水流，我於行、住、坐、臥智見常生。」

[0152c11] 質多羅長者問尼犍若提子：「為信在前耶？為智在前耶？信之與智，何者為先？何者為勝？」

[0152c13] 尼犍若提子答言：「信應在前，然後有智，信智相比，智則為勝。」

[0152c15] 質多羅長者語尼犍若提子：「我已求得息有覺有觀，內淨一心，無覺無觀，三昧生喜樂，第二禪具足住。我晝亦住此三昧，夜亦住此三昧，終夜常住此三昧，有如是智，何用信世尊為？」

[0152c19] 尼犍若提子言：「汝諂曲、幻偽、不直、不直所生。」

[0152c20] 質多羅長者言：「汝先言我不諂曲、不幻、質直、質直所生，今云何言諂曲、幻偽、不直、不直所生耶？若汝前實者，後則虛，後實者，前則虛。汝先言：『我於行、住、坐、臥知見常生。』汝於前後，小事不知。云何知過人法？若知、若見、安樂住事？」長者復問尼犍若提子：「有於一問、一說、一記論，乃至十問、十說、十記論，汝有此不？若無一問、一說、一記論，乃至十問、十說、十記論。云何能誘於我，而來至此菴羅林中欲誘誑我？」

[0152c29] 於是尼犍若提子息閉掉頭，反拱而出，不復還顧。

（五七五）

[0153a03] 如是我聞：

[0153a03] 一時，佛住菴羅聚落菴羅林中，與眾多上座比丘俱。

[0153a04] 爾時，質多羅長者病苦，諸親圍遶，有眾多諸天來詣長者所，語質多羅長者言：「長者！汝當發願得作轉輪王。」

[0153a07] 質多羅長者語諸天言：「若作轉輪王，彼亦無常、苦、空、無我。」

[0153a08] 時，長者親屬語長者：「汝當繫念。汝當繫念。」

[0153a09] 質多羅長者語親屬：「何故汝等教我繫念，繫念？」

[0153a10] 彼親屬言：「汝作是言：『無常、苦、空、無我。』是故教汝繫念、繫念也。」

[0153a12] 長者語諸親屬：「有諸天人來至我所，語我言：『汝當發願得作轉輪聖王，隨願得果。』我即答言：『彼轉輪王亦復無常、苦、空、非我。』」

[0153a15] 彼諸親屬語質多羅長者：「轉輪王有何，而彼諸天教汝願求？」

[0153a16] 長者答言：「轉輪王者以正法治化，是故諸天見如是福利故，而來教我為發願求。」

[0153a18] 諸親屬言：「汝今用心，當如之何？」

[0153a19] 長者答言：「諸親屬！我今作心，唯不復見胞胎受生，不增丘塜，不受血氣，如世尊說，五下分結我不見有，我不自見一結不斷，若結不斷，則還生此世。」

[0153a23] 於是長者即從床起，結加趺坐，正念在前，而說偈言：

「服食積所積，　　廣度於眾難，
　施上進福田，　　殖斯五種力。
　以斯義所欲，　　俗人處於家，
　我悉得此利，　　已免於眾難。
　世間所聞習，　　遠離眾難事，
　生樂知稍難，　　隨順等正覺。
　供養持戒者，　　善修諸梵行，
　漏盡阿羅漢，　　及聲聞牟尼。
　如是超越見，　　於上諸勝處，
　常行士夫施，　　剋終獲大果。
　習行眾多施，　　施諸良福田，
　於此世命終，　　化生於天上。
　五欲具足滿，　　無量心悅樂，
　獲斯妙果報，　　以無慳悋故。
　在所處受生，　　未曾不歡喜。」

[0153b11] 質多羅長者說此偈已，尋即命終，生於不煩熱天。

[0153b12] 爾時，質多羅天子作是念：「我不應停此，當往閻浮提禮拜諸上座比丘。」如力士屈伸臂頃，以天神力至菴羅林中，放身天光，遍照菴羅林。

[0153b15] 時，有異比丘夜起出房，露地經行，見勝光明普照樹林。即說偈言：

「是誰妙天色，　　住於虛空中，
　譬如純金山，　　閻浮檀淨光。」

[0153b20] 質多羅天子說偈答言：

「我是天人王，　　瞿曇名稱子，
　是菴羅林中，　　質多羅長者，
　以淨戒具足，　　繫念自寂靜，
　解脫身具足，　　智慧身亦然，
　我知法故來，　　仁者應當知，
　當於彼涅槃，　　此法法如是。」

[0153b27] 質多羅天子說此偈已，即沒不現。

雜阿含經卷第二十一

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA