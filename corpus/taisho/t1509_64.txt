大智度論釋歎淨品第四十二之  餘  (卷六十四)
聖者龍樹造

後秦龜茲國三藏鳩摩羅什譯

[0509a13]  ◎【經】

[0509a13]  爾時，釋提桓因問須菩提：「云何是求菩薩  道善男子礙法？」

[0509a14]  須菩提報釋提桓因言：「憍尸  迦！有求菩薩道善男子、善女人取心相，所謂  取檀波羅蜜相，取尸羅波羅蜜相、羼提波羅
蜜相、毘梨耶波羅蜜相、禪波羅蜜相、般若波  羅蜜相；取內空相、外空相、內外空相乃至  無法有法空相；取四念處相乃至八聖道分
相；取佛十力相乃至十八不共法相；取諸佛  相，取於諸佛種善根相；是一切福德和合，取  相迴向阿耨多羅三藐三菩提。憍尸迦！是
名求菩薩道善男子、善女人礙法。用是法故，  不能無礙行般若波羅蜜。何以故？憍尸迦！  是色相不可迴向，受、想、行、識相不可迴向，乃  至一切智相不可迴向。

[0509a26]  「復次，憍尸迦！若菩薩  摩訶薩示、教、利、喜他人阿耨多羅三藐三菩  提，應示、教、利、喜一切諸法實相。若求菩薩道
善男子、善女人行檀波羅蜜時，不應作是分  別言：『我施與，我持戒，我忍辱，我精進，我入禪，  我修智慧；我行內空、外空、內外空，乃至我
行無法有法空；我修四念處，乃至我行阿耨  多羅三藐三菩提。』善男子、善女人應如是示、  教、利、喜他人阿耨多羅三藐三菩提。若如是
示、教、利、喜阿耨多羅三藐三菩提，自無錯謬，  亦如佛所許法示、教、利、喜，令是善男子、善女  人遠離一切礙法。」

[0509b08]  爾時，佛讚須菩提：「善哉！  善哉！如汝為諸菩薩說諸礙法。須菩提！  汝今更聽我說微細礙相。汝須菩提！一心  好聽！」

[0509b11]  佛告須菩提：「有善男子、善女人發阿耨  多羅三藐三菩提心，取相念諸佛。須菩提！所  可有相，皆是礙相。又於諸佛從初發意乃至
法住，於其中間所有善根取相憶念；取相憶  念已，迴向阿耨多羅三藐三菩提。須菩提！所  可有相，皆是礙相。又於諸佛及弟子所有善
根及餘眾生善根，取相迴向阿耨多羅三藐  三菩提。須菩提！所可有相，皆是礙相。何以  故？不應取相憶念諸佛，亦不應取相念諸佛  善根。」

[0509b20]  須菩提白佛言：「世尊！是般若波羅蜜甚  深！」

[0509b21]  佛言：「一切法常離故。」

[0509b21]  須菩提言：「世尊！我當  禮般若波羅蜜！」

[0509b22]  佛告須菩提：「是般若波羅蜜  無起無作故，無有能得者。」

[0509b23]  須菩提言：「世尊！一  切諸法亦不可得。」

[0509b24]  佛言：「一切法一性，非二  性。須菩提！是一法性，是亦無性；是無性即  是性，是性不起不作。如是，須菩提！菩薩摩訶
薩若知諸法一性，所謂無性，無起無作，則遠  離一切礙相。」

[0509b28]  須菩提白佛言：「世尊！是般若  波羅蜜，難知難解！」

[0509b29]  佛言：「如所言。是般若波  羅蜜，無見者、無聞者、無知者、無識者、無得者。」

[0509c02]  「世尊！是般若波羅蜜，不可思議！」

[0509c02]  佛言：「如所  言。是般若波羅蜜不從心生，不從色、受、  想  、行、  識生，乃至不從十八不共法生。」

[0509c04]  【論】

[0509c04]  問曰：

[0509c04]  若  與無礙相違，是名為礙，帝釋何以更問礙？

[0509c06]  答曰：

[0509c06]  菩薩礙法微妙，入諸善法和合，利根者  所覺，鈍根者不覺。以難解故，於佛前更  問。

[0509c08]  礙法，何者是？所謂菩薩分別慳心、施心，  捨慳心、取施心，是名「取心相」。知布施物貴  賤，知修集布施能一切與，是檀波羅蜜乃
至隨喜福德取相諸善法，雖為是妙，內著  我，外著法，墮礙法中；譬如食雖香美，過噉  則病。

[0509c13]  此中須菩提自說因緣：「色等諸法相畢  竟空故，不可得迴向無上道。」

[0509c14]  上說礙相，今  說無礙相，所謂菩薩若欲教他無上道，應  以實法示、教、利、喜。示、教、利、喜義，如先說。實
法者，所謂滅諸憶想分別，是故說「行檀時，  不分別我與」等。若能如是教化，得二種利：  一者、自無錯謬，二者、亦如佛所得法以化
他人。如是等無量礙相相違，是名「無礙相」。

[0509c21]  問曰：

[0509c21]  佛以讚須菩提說「無礙相」，今何以故，  復更自說「微細礙相」？

[0509c22]  答曰：

[0509c22]  佛就須菩提力  中讚歎：「汝是捨眾生人，而能說菩薩礙相。」  微細礙相，須菩提力所不及，是故佛自說。

[0509c24]  是  礙相微細故，汝一心好聽！何者是？所謂菩薩  用取相念諸佛等，皆是礙。無相相是般若  波羅蜜；佛從般若中出，亦是「無相相」。諸
善根著心取相迴向，是世間果報；有盡、雜  毒故，不能得無上道。

[0509c29]  問曰：

[0509c29]  上說麁礙  言「取相」，今微細礙中亦言「取相」，有何差別？

[0510a02]  答曰：

[0510a02]  上說「我是與者、彼是受者」，如是等，今但  說「取相」。

[0510a03]  復次，今說「諸菩薩念佛三昧」故微細  相，微細心人中礙，是故名「微細礙」。

[0510a04]  須菩提  知佛所說深妙，非己所及，是故讚言「甚深」。

[0510a06]  佛答：「一切法常遠離相故。」佛說是般若遠  一切法，遠一切法故，微細相不得入般  若中。

[0510a08]  須菩提歡喜言：「我當為般若作禮！」須  菩提意作是念：「我得解是般若波羅蜜甚深  相故發心，我應作禮。」

[0510a10]  佛言：「是般若波羅蜜  無起無作故，十方如恒河沙佛無能得者，  汝聲聞人云何言得？」

[0510a12]  須菩提言：「世尊！非但般  若，一切法皆無知無得。」

[0510a13]  佛言：「諸法一性無二。」  一性，所謂畢竟空；無二者，無「畢竟、不畢竟」。一  法性即是無性。畢竟空不應著、不應取相。
所以者何？從因緣和合生故。

[0510a16]  須菩提作是  念：「若無性即是性，以不起不作故，後世苦  不相續。能如是知般若波羅蜜，一切諸礙
皆遠離；若遠離諸礙，則自在得無上道。」須  菩提聞是說，作是念：「我以為得，佛謂不得；  是般若波羅蜜，難解難知。」

[0510a21]  佛答：「非獨汝難！  一切眾生無見者、無聞者、無知者、無識者、  無得者。」耳、鼻、舌、身所不知，意所不識不
得；是般若出過六種知，故言「難解」。

[0510a24]  須菩提  入深般若中，智力窮極，故言「不可思議」。

[0510a25]  佛  言：「是般若非心生、非五眾生，乃至不從十  八不共法生，無生相故。」

[0510a27]  問曰：

[0510a27]  若說「不從心  生」，何以復說「五眾」？五眾中識眾即是心。

[0510a28]  答  曰：

[0510a29]  先說心，是略說；後說五眾等，是廣說。

[0510a29]  五  眾乃至十八不共法可與般若作因緣，不  能生般若；譬如猛風除雲能令日月出現，  而不能作日月也。

大智度論釋無作實相品第四十三

[0510b05]  【經】

[0510b05]  須菩提白佛言：「是般若波羅蜜無所作。」

[0510b05]  佛  言：「作者不可得故，色不可得，乃至一切法不  可得故。」

[0510b07]  「世尊！若菩薩摩訶薩欲行般若波  羅蜜，應云何行？」

[0510b08]  佛告須菩提：「菩薩摩訶薩  欲行般若波羅蜜，不行色，是行般若波羅  蜜；不行受、想、行、識，是行般若波羅蜜；乃至不
行一切種智，是行般若波羅蜜。不行色常、無  常，是行般若波羅蜜；乃至一切種智不行  常、無常，是行般若波羅蜜。不行色若苦、若
樂，是行般若波羅蜜；乃至不行一切種智若  苦、若樂，是行般若波羅蜜。不行色是我、非我，  是行般若波羅蜜；乃至不行一切種智是我、
非我，是行般若波羅蜜。不行色淨、不淨，是行  般若波羅蜜；乃至不行一切種智淨、不淨，是  行般若波羅蜜。何以故？是色無所有性，云何
有常無常、苦樂、我無我、淨不淨？受、想、行、識亦  無所有性，云何有常無常乃至淨不淨？乃至  一切種智無所有性，云何有常無常乃至淨  不淨？

[0510b23]  「復次，須菩提！菩薩摩訶薩行般若波  羅蜜時，不行色不具足，是行般若波羅蜜；  不行受、想、行、識不具足，是行般若波羅蜜；乃
至不行一切種智不具足，是行般若波羅蜜。  何以故？色不具足者，是不名色；如是亦不  行，是行般若波羅蜜。受、想、行、識不具足者，是
不名識；如是亦不行，是行般若波羅蜜。乃至  不行一切種智不具足者，是不名一切種智；  如是亦不行，是行般若波羅蜜。」

[0510c02]  須菩提白佛  言：「未曾有也！世尊善說求菩薩道善男子、善  女人礙不礙相。」

[0510c04]  佛言：「如是！如是！須菩提！佛善  說求菩薩道善男子、善女人礙不礙相。復次，  須菩提！若菩薩摩訶薩行般若波羅蜜時，不
行色不礙，是行般若波羅蜜；不行受、想、行、識  不礙，是行般若波羅蜜。不行眼不礙，是行般  若波羅蜜；不行耳、鼻、舌、身不礙，是行般若波
羅蜜；不行意不礙，是行般若波羅蜜。不行檀  波羅蜜不礙，是行般若波羅蜜；不行尸羅波  羅蜜不礙，是行般若波羅蜜；不行羼提波羅
蜜不礙，是行般若波羅蜜；不行毘梨耶波羅  蜜不礙，是行般若波羅蜜；不行禪波羅蜜不  礙，是行般若波羅蜜；不行般若波羅蜜不礙，
是行般若波羅蜜；乃至不行一切種智不礙，  是行般若波羅蜜。須菩提！菩薩摩訶薩如  是行般若波羅蜜時，知色是不礙，知受、想、行、
識是不礙，乃至知一切種智是不礙；知須  陀洹果不礙，知斯陀含果不礙，知阿那含果  不礙，知阿羅漢果不礙，知辟支佛道不礙，  知阿耨多羅三藐三菩提道不礙。」

[0510c22]  爾時，慧命  須菩提白佛言：「未曾有也！世尊！是甚深  法，若說亦不增不減，若不說亦不增不減。」

[0510c24]  佛  語須菩提：「如是！如是！是甚深法若說亦  不增不減，若不說亦不增不減。譬如佛盡  形壽，若讚、若毀虛空，讚時亦不增不減，毀時
亦不增不減。須菩提！如幻人，若讚時不  增不減，毀時亦不增不減；讚時不喜，毀時不  憂。須菩提！諸法相亦如是，若說亦如本不  異，若不說亦如本不異。」

[0511a02]  須菩提白佛言：「世尊！  諸菩薩摩訶薩所為甚難！修行是般若波羅  蜜時，不憂不喜，而能習行般若波羅蜜，於
阿耨多羅三藐三菩提亦不轉還。何以故？世  尊！修般若波羅蜜，如修虛空。如虛空中無般  若波羅蜜，無禪、無毘梨耶、無羼提、無尸羅、
無檀波羅蜜；如虛空中無色，無受、想、行、識，  亦無內空、外空、內外空乃至無法有法空，無  四念處乃至無八聖道分，無佛十力乃至
無十八不共法，無須陀洹果、斯陀含果、阿那  含果、阿羅漢果，無辟支佛道，無阿耨多羅三  藐三菩提。修般若波羅蜜，亦如是。世尊！應禮
是諸菩薩摩訶薩，能大莊嚴。

[0511a14]  「世尊！是人為  眾生大莊嚴、勤精進，如為虛空大莊嚴、勤  精進。世尊！是人欲度眾生，如欲度虛空。世
尊！是諸菩薩摩訶薩大莊嚴，為虛空等眾生  大莊嚴。世尊！是人大莊嚴欲度眾生，為如  舉虛空。

[0511a19]  「世尊！諸菩薩摩訶薩大精進力，欲度  眾生故，發阿耨多羅三藐三菩提心。世尊！  諸菩薩摩訶薩大莊嚴，欲度眾生故，發阿
耨多羅三藐三菩提心。世尊！諸菩薩摩訶薩  大勇猛，為度如虛空等眾生故，發阿耨多  羅三藐三菩提心。何以故？世尊！若三千大千
世界滿中諸佛，譬如竹葦、甘蔗、稻麻、叢林，諸  佛若一劫、若減一劫說法，一一佛度無量無  邊阿僧祇眾生令入涅槃。世尊！是眾生性
亦不減、亦不增。何以故？眾生無所有故、眾  生離故。乃至十方世界中諸佛所度眾生，亦  如是。世尊！以是因緣故，我如是說：『是人欲度
眾生故，發阿耨多羅三藐三菩提心，為欲度  虛空。』」

[0511b03]  是時，有一比丘作是言：「我當禮般若  波羅蜜！般若波羅蜜中，雖無法生、無法滅，而  有戒眾、定眾、慧眾、解脫眾、解脫知見眾，而有
諸須陀洹、諸斯陀含、諸阿那含、諸阿羅漢、諸辟  支佛，有諸佛，而有佛寶、法寶、比丘僧寶，而有  轉法輪。」

[0511b08]  【論】

[0511b08]  釋曰：

[0511b08]  須菩提聞佛說般若波  羅蜜無起無作相，是故今在佛前說：「般若  波羅蜜無所作。」若無作者，不能斷諸煩惱，
不能修集諸善法。此中佛說因緣：「從作者  乃至一切法不可得故。」知者尚無，何況作者？

[0511b13]  須菩提言：「若無作者，般若波羅蜜無所能  作，應云何行、云何得般若波羅蜜？」

[0511b14]  佛言：  「若菩薩不行一切法、不得一切法——所謂若  常、若無常，乃至若淨、若不淨，是名行般若
波羅蜜。」一切法者，從色乃至一切種智，是菩  薩行法。是法中，無智人行諸法常等，智人  行諸法無常等。是般若波羅蜜示諸法畢
竟實相故，不說諸法常、無常。無常等雖能  破常等顛倒，般若中不受是法，以能生著  心故。思惟籌量，求常、無常相不可得定  實。

[0511b23]  問曰：

[0511b23]  色等罪法可觀不淨、苦，餘善法云  何觀不淨、苦？

[0511b24]  答曰：

[0511b24]  是名字不淨、苦。如隨意  安穩好法，名清淨、快樂；不隨意非安穩法，  名不淨、苦。於善法中愛樂悅可者，以為淨、
樂；厭惡不喜者，以為不淨、苦。

[0511b27]  須菩提作是  念：「若離諸觀法者，將無不具足菩薩道  耶？」

[0511b29]  是故佛說：「若不行色等不具足，是行般  若波羅蜜。」

[0511c01]  「色具足」者，有人言：色等法中常、無  常等憶想分別，是名「具足」。「不具足」者，是中  用無常等觀破常等，是名「不具足」，少常等
故。今於色中亦不行無常等，是故言：「不  行色不具足，是為行般若波羅蜜。」

[0511c05]  復次，有  人言：具足者，謂補處菩薩能如色實觀，乃至  一切種智，是名具足；餘者是不具足。

[0511c07]  若菩薩  不行色等不具足者，即是行具足般若波  羅蜜。何以故？色不具足則非色，色非無常  相故。

[0511c10]  佛言：出眾生於常中，著無所有中，隨  語言音聲故，是故說：「如是實清淨亦不行，  是為行般若波羅蜜。」

[0511c12]  善說道、非道故，須  菩提言：「希有！」礙者是非道，無礙者是道。

[0511c13]  佛  觀會眾心多迴向空，知般若波羅蜜無礙  相，是故說：「不行色等無礙，是行般若波羅  蜜。能如是行者，於色等法無礙。」

[0511c16]  須菩提雖  不能究盡知畢竟空理，而常樂說；是空  法希有，與一切世間法相違。

[0511c18]  佛可須菩提  所說：若說、不說，無增無減。是諸法實相，若以  身業毀壞，亦不能令異，何況口說！常不生  相故。

[0511c21]  譬如虛空，虛空是般若波羅蜜。幻人  是行者。行者雖罪業因緣生、是虛誑法，般  若波羅蜜合故無有異；如種種諸色到須
彌山邊，同為金色。是諸法實相，不可知、不可  說；故若說、不說，如本不異。

[0511c25]  爾時，須菩提作是  念：「若諸法畢竟空、無所有，如虛空，乃至無  有微細相；而菩薩能修集善法，得無上道，
是事難信難受！」作是念已，白佛言：「諸菩薩  所為甚難！能為難事，故應禮拜，謂能大莊  嚴故。」須菩提希有心說：「是菩薩摩訶薩為阿
耨多羅三藐三菩提大莊嚴，一切天人皆應  禮拜。」

[0512a03]  問曰：

[0512a03]  云何知是大莊嚴？

[0512a03]  答曰：

[0512a03]  須菩提  此中自說譬喻：「如有人為虛空故，勤行精  進，利益故大莊嚴；菩薩為利益眾生，勤精  進亦如是。世尊！若有人欲度虛空，菩薩摩
訶薩欲度眾生亦如是。」

[0512a07]  問曰：

[0512a07]  一事何以再  說？

[0512a08]  答曰：

[0512a08]  利益者，未得涅槃，但令得智慧、禪  定等今世、後世樂。欲度者，令得漏盡，成三  乘道，入無餘涅槃。

[0512a10]  如虛空無生無滅、無苦無  樂、無縛無脫，無所有故，眾生亦如是。是故  說：「世尊！為度虛空等眾生故大莊嚴。」

[0512a12]  如虛  空無色無形，若有欲舉虛空，是為難；眾生  法亦如是畢竟空，而菩薩欲舉三界眾生  著涅槃中，是故名大莊嚴。

[0512a15]  須菩提復讚：是  菩薩大精進力、不隨邪疑心故，雖未得  佛道、未滅諸結，而能大勇猛，能如是行菩  薩道為眾生，眾生亦空。譬如以種種彩
色，欲畫虛空。

[0512a19]  此中佛說眾生空因緣，所謂  十方如恒河沙諸佛以神通力為眾生無量  劫說法，一一佛度無量阿僧祇眾生入涅
槃，假令如是，於眾生無所減少。若實有眾  生，實有減少者，諸佛應有減眾生罪。若  眾生實空，和合因緣有假名眾生故，無有
定相，是故爾所佛度眾生實無減少。若不  度亦不增。是故諸佛無減眾生咎！是故說：  「菩薩欲度眾生，為欲度虛空。」

[0512a27]  爾時一比丘  聞畢竟空相，驚喜言：「我當禮般若波羅蜜！  般若中無有法定實相，而有戒眾等及諸  果報。」

[0512b02]  【經】

[0512b02]  爾時，釋提桓因語須菩提：「若菩薩摩訶薩  習般若波羅蜜，為習何法？」

[0512b03]  須菩提語釋提桓  因言：「憍尸迦！是菩薩摩訶薩習般若波羅蜜，  為習空。」

[0512b05]  釋提桓因白佛言：「世尊！若善男子、  善女人受持般若波羅蜜，親近、讀、誦、說、正  憶念，我當作何等護？」

[0512b07]  爾時，須菩提語釋提  桓因言：「憍尸迦！汝頗見是法可守護者不？」

[0512b08]  釋  提桓因言：「不也！須菩提！我不見是法可守護  者。」

[0512b10]  須菩提言：「憍尸迦！若善男子、善女人如  般若波羅蜜中所說行，即是守護，所謂常不  遠離如所說般若波羅蜜行。是善男子、善女
人，若人、若非人不得其便，當知是善男子、善  女人不遠離般若波羅蜜。憍尸迦！若人欲  護行般若波羅蜜菩薩，為欲護虛空。憍尸
迦！於汝意云何？汝能護夢、焰、影、響、幻、化不？」

[0512b16]  釋  提桓因言：「不能護。」

[0512b17]  「若人欲護行般若波羅蜜  諸菩薩摩訶薩亦如是，徒自疲苦。憍尸迦！於  汝意云何？能護佛所化不？」

[0512b19]  釋提桓因言：「不能  護。」

[0512b20]  「若人欲護行般若波羅蜜諸菩薩摩訶薩亦  如是。憍尸迦！於汝意云何？能護法性、實際、如、  不可思議性不？」

[0512b22]  釋提桓因言：「不能護。」

[0512b22]  「若人欲  護行般若波羅蜜諸菩薩摩訶薩亦如是。」

[0512b23]  爾時，  釋提桓因問須菩提：「云何菩薩摩訶薩，行般若  波羅蜜，知見諸法如夢、如焰、如影、如響、如幻、
如化？諸菩薩摩訶薩如所知見故，不念夢、不  念是夢、不念用夢、不念我夢？焰、影、響、幻、化，亦  如是。」

[0512b28]  須菩提言：「憍尸迦！若菩薩摩訶薩行般  若波羅蜜，不念色、不念是色、不念用色、不念  我色，是菩薩摩訶薩亦能不念夢、不念是
夢、不念用夢、不念我夢，乃至化亦不念化、  不念是化、不念用化、不念我化；受、想、行、識  亦如是。乃至一切智，不念一切智、不念是一
切智、不念用一切智、不念我一切智；是菩薩  摩訶薩亦能不念夢、不念是夢、不念用夢、  不念我夢；乃至化亦如是。如是，憍尸迦！菩薩
摩訶薩知諸法如夢、如焰、如影、如響、如幻、如  化。」

[0512c09]  【論】

[0512c09]  釋曰：

[0512c09]  即時帝釋問：「從佛、須菩提所  聞是甚深般若，為習何法？」

[0512c10]  須菩提言：諸法久  久皆歸涅槃故，當習諸法空，是故說：「欲  習般若當習空。」

[0512c12]  帝釋是人天王，於世間自  在，能與所須，願作守護；聞是般若波羅蜜，  歡喜白佛言：「我當作何事守護？隨其所須，
盡當與之。」須菩提及一比丘，出家法敬禮而  已；諸惡鬼常惱是人，魔、若魔民常惱行者。  是故問佛：「我當以何事守護？」若自守護、若
遣子弟、若遣官屬侍衛，隨佛教勅。

[0512c18]  須菩  提知般若有無量力，又知佛意欲令般若  波羅蜜貴重，不用受恩，故語帝釋：「憍尸迦！  般若波羅蜜中皆空，如幻、如夢，汝頗見定
有一法可守護不？」

[0512c22]  帝釋言：「不也！」

[0512c22]  若可見  者，不名為般若波羅蜜畢竟空；若不可見，  云何說言「我當作何事守護」？

[0512c24]  復次，「憍尸迦！  若行者如所說般若中住，即是守護。」若菩薩  如般若中所說，一心信受、思惟、正憶念，入
禪定，觀諸法實相，得畢竟空智慧，應無  生法忍，入菩薩位，如是人不惜身命，何況  外物！是人不須守護。守護名遮諸苦惱，
令得安樂。是人離一切世間法，故無有憂  愁苦惱；得世間事不以為喜，失世間事  不以為憂，所謂常不離如所說般若波羅  蜜行。若人少時應行、後還失者，宜須守護；
若常不離如所說般若波羅蜜，則不須守  護。

[0513a06]  如伽羅夜叉以拳打舍利弗頭，舍利弗  時入滅盡定，不覺打痛。般若波羅蜜氣分  即是滅盡定，是故若人、若非人不能得便。

[0513a09]  略說二種因緣，不須守護，若人、若非人不  得便：一者、從身乃至一切諸法，皆厭離；無我、  無我所故，皆無所著；如斬草木，不生憂
愁。二者、得上妙法故，為十方諸佛菩薩、諸  天守護。

[0513a13]  復次，譬如人欲守護虛空。虛空，雨不  能壞，風日不能乾，刀杖等不能傷；若有  人欲守護虛空者，徒自疲苦，於空無益。若
人欲守護行般若波羅蜜菩薩亦如是。欲  令此事明了，故問：「汝能守護空及夢中所  見人，及影、響、幻化人不？」

[0513a18]  答言：「不也！」此法但誑  心眼，暫現已滅，云何可守護？行般若菩薩  亦如是，觀五眾如夢等虛誑。

[0513a20]  如無為法——  如、法性、實際、不可思議性，無能守護者，亦  無所利益。行般若菩薩，知身如如、法性、實
際，不分別；得供養利時不喜，破壞失時不  憂。如是人何須守護？

[0513a24]  爾時，帝釋貪貴是如  夢等智慧，菩薩得是智慧力，不須外守護；  故問須菩提：「云何菩薩知是如夢等空法？」

[0513a27]  「如所知見不念夢等」者，夢等喻五眾。五眾，  人所著，不著夢等；欲令離著事，故以不  著事為喻，欲令觀五眾如夢。於夢亦復
生著，是故帝釋問「如夢」，亦不著是夢。

[0513b01]  凡  夫人，以夢喻五眾，即復著夢，作是言「定有  夢法眠睡時生」，是名「念夢」。是夢惡，是夢好，如
是分別，是名「念是夢」；夢得好事則心高，  得惡事則心愁。又用此夢譬喻，得是如夢  實智慧，是名「念用夢」。聞是譬喻，我因此
夢得知諸法如夢，是名「念我夢」。餘喻亦  如是。

[0513b08]  爾時，須菩提答帝釋：若行者不念色，  是色——人色、非人色，樹色、山色，是四大、若四大  所造色等。不念是色若常、若無常等，不以
色故心生憍慢。不念色是我所、非我所，入  無我門，直至諸法實相中。

[0513b12]  是人能不念夢、  不念是夢等；用是夢等譬喻，破著五眾；破  著故，於夢中亦不錯。若不能破色著，是
人於色錯，於夢亦錯。受、想、行、識乃至一切種  智亦如是。幻、焰、響、影、化等亦如是。諸菩薩  知諸法如夢，於夢亦不念。

◎

[0513b18]  ◎【經】

[0513b18]  爾時，佛神力故，三千大千世界中，諸四  天王天、三十三天、夜摩天、兜率陀天、化樂天、  他化自在天，梵身天、梵輔天、梵眾天、大梵天、
少光天，乃至淨居天——是一切諸天以天栴  檀遙散佛上，來詣佛所，頭面禮佛足，却住一  面。

[0513b23]  爾時，四天王天、釋提桓因及三十三天、  梵天王乃至諸淨居天，佛神力故，見東方  千佛說法，亦如是相、如是名字，說是般若
波羅蜜品；諸比丘皆字須菩提，問難般若  波羅蜜品者皆字釋提桓因；南西北方、四  維、上下亦如是各千佛現。

[0513b28]  爾時，佛告須菩  提：「彌勒菩薩摩訶薩得阿耨多羅三藐三菩  提時，亦當於是處說般若波羅蜜。如賢劫  中諸菩薩摩訶薩得阿耨多羅三藐三菩提
時，亦當於是處說般若波羅蜜。」

[0513c03]  須菩提白佛  言：「世尊！彌勒菩薩摩訶薩得阿耨多羅三藐  三菩提時，用何相、何因、何義說是般若波羅  蜜義？」

[0513c06]  佛告須菩提：「彌勒菩薩摩訶薩得阿耨  多羅三藐三菩提時，色非常非無常，當如是  說法；色非苦非樂、色非我非無我、色非淨
非不淨，當如是說法；色非縛非解，當如是說  法。受、想、行、識非常非無常乃至非縛非解，  當如是說法。色非過去、色非未來、色非
現在，當如是說法；受、想、行、識亦如是。色畢竟  淨，當如是說法；受、想、行、識畢竟淨，當如是說  法；乃至一切智畢竟淨，當如是說法。」

[0513c14]  須菩  提白佛言：「世尊！是般若波羅蜜清淨。」

[0513c15]  佛言：  「色清淨故，般若波羅蜜清淨；受、想、行、識清  淨故，般若波羅蜜清淨。」

[0513c17]  「世尊！云何色清淨  故般若波羅蜜清淨？云何受、想、行、識清淨  故般若波羅蜜清淨？」

[0513c19]  佛言：「若色不生不滅、不  垢不淨，是名色清淨；受想行識不生不滅、  不垢不淨，是名受想行識清淨。復次，須菩提！
虛空清淨故，般若波羅蜜清淨。」

[0513c22]  「世尊！云何  虛空清淨故般若波羅蜜清淨？」

[0513c23]  佛言：「虛空  不生不滅故清淨，般若波羅蜜亦如是。復次，  須菩提！色不污故，般若波羅蜜清淨；受、想、
行、識不污故，般若波羅蜜清淨。」

[0513c26]  「世尊！云何  色不污故般若波羅蜜清淨？受、想、行、識不污  故般若波羅蜜清淨？」

[0513c28]  佛言：「如虛空不可污  故，虛空清淨。」

[0513c29]  「世尊！云何如虛空不可污故  虛空清淨？」

[0514a01]  佛言：「虛空不可取故虛空清淨，虛  空清淨故般若波羅蜜清淨。復次，須菩提！虛  空可說故，般若波羅蜜清淨。」

[0514a03]  「世尊！云何虛  空可說故般若波羅蜜清淨？」

[0514a04]  佛言：「因虛空  中二聲出，般若波羅蜜亦如虛空可說故清  淨。須菩提！虛空不可說故，般若波羅蜜清淨。」

[0514a07]  「世尊！云何虛空不可說故般若波羅蜜清淨？」

[0514a08]  佛言：「如虛空不可說故，般若波羅蜜清淨。  復次，如虛空不可得故，般若波羅蜜清淨。」

[0514a09]  「世  尊！云何如虛空不可得故般若波羅蜜清  淨？」

[0514a11]  佛言：「如虛空無所得相，般若波羅蜜亦如  虛空無所得相故清淨。復次，須菩提！一切  法不生不滅、不垢不淨故，般若波羅蜜清淨。」

[0514a14]  「世尊！云何一切法不生不滅、不垢不淨故般  若波羅蜜清淨？」

[0514a15]  佛言：「一切法畢竟清淨故，  般若波羅蜜清淨。」

[0514a16]  【論】

[0514a16]  釋曰：

[0514a16]  是般若波羅蜜  雖皆甚深，是品中了了說諸法實相故。是  以三千大千世界中諸天持諸供養具來  供養佛，一面立。

[0514a19]  問曰：

[0514a19]  即是上諸天，今更來？

[0514a20]  答曰：

[0514a20]  有人言：事久故去，竟更來。

[0514a20]  有人言：更  有新天來者。欲令信般若故，十方面各  千佛現。是人福德因緣，應見千佛故；佛神  力故，在會眾人皆見十方佛。人天所見有
限，非佛威神，無由得見彼諸佛。

[0514a24]  佛前說  法者，皆字須菩提；難問者，皆字釋提桓因，  取其同字者有千人。是時，須菩提、帝釋皆歡  喜言：「非獨我等能說、能問。」

[0514a27]  佛欲證其事故，  廣引其事，說：「彌勒及賢劫菩薩，於是摩伽  陀國王舍城耆闍崛山，說般若波羅蜜。」如
經中說：「彌勒菩薩將大眾到耆闍崛山，以  足指開山頂，摩訶迦葉骨身著僧伽梨，執  杖持鉢而出。彌勒為大眾說言：『有過去釋
迦牟尼佛，人壽百歲時，是人是少欲知足，行  頭陀弟子中第一，具六神通，得三明；常憐  愍利益眾生故，以神通力令此骨身至今。
因此小身得如是利，何況汝等大身、生  於好世而不能自利？』爾時，彌勒因是事廣  說法，令無量眾生得盡苦際。」以此事故，  知彌勒在耆闍崛山中說法。是般若波羅
蜜，過去、未來、現在佛所說，應當信受。

[0514b11]  須菩提  問：「彌勒菩薩以何相、何因、以何法門說？」

[0514b12]  佛  言：「如我說。」色等諸法非常非無常、非縛非解  等，如先說。亦不說色過去、未來、現在。如涅
槃出三世，色等諸法亦如是，如先說「一切  法如涅槃相」。彌勒所說亦如是。

[0514b16]  爾時，須菩  提歡喜白佛言：「世尊！是般若波羅蜜第一清  淨。」

[0514b18]  佛言：「色等諸法清淨故。」因果相似故。

[0514b19]  色等法清淨者，所謂色等法不失業因緣  故，及不得諸法生相定實故不生不滅；諸  法相常不污染故不垢不淨。

[0514b21]  此中說譬喻，  欲令事明了故。如虛空塵水不著，性清淨  故；般若波羅蜜亦如是，不生不滅故常清  淨。如虛空不可染污；般若波羅蜜亦如是，
雖有邪見戲論不能染污，刀杖惡事不  能壞，無色無形故不可取，不可取故則  不可染污。

[0514b27]  復次，諸菩薩住辯才樂說無礙智  中為眾生說十二部經、八萬四千法聚，皆  是般若波羅蜜一事，而分別為說，是故說：「般
若波羅蜜可說故，清淨如虛空。」

[0514c01]  因虛空及山  谷，有人聲從口中空出，因是出聲故名  響。如響空，口聲亦如是，是二聲皆虛誑不  實，而人以聲為實、以響為虛。般若亦如
是，一切法皆畢竟空，如幻、如夢，凡夫法、聖  法皆是虛誑；小菩薩以凡夫法為虛誑、聖  法為實。

[0514c07]  問曰：

[0514c07]  是二皆虛誑，何以故小菩薩  以凡夫法為虛、聖法為實？

[0514c08]  答曰：

[0514c08]  聖法因持  戒、禪定、智慧，修集功德所成，故以為實。  以凡夫法自然有，如響自然出，非是故  作以為虛。眾生無始世來，著此身故，
聲從身出以為實；小菩薩深樂善法故以  為實。

[0514c13]  復次，如虛空中無音聲語言相故  無所說；是語言音聲皆是作法，虛空是無  作法。般若波羅蜜亦如是，第一深義、畢竟
空，無有言說，一切語言道斷故。

[0514c16]  復次，如虛  空無所得相，不得有、不得無。若有「無相」，  如先破虛空相；若無，因是虛空造無量
事！般若波羅蜜亦如是，有無相不可得故清  淨。

[0514c20]  復次，般若波羅蜜因諸法正憶念故生。  正憶念者，畢竟空清淨，故一切法不生不滅、  不垢不淨。

◎

大智度論卷第六十四

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
