涅槃經本有今無偈論一卷
天親菩薩造

陳世真諦三藏於廣州譯

[0281a11]  涅槃經三世義

[0281a12]  解純陀疑問。論曰：多弟子已成熟，純陀未成  熟，佛為純陀未成熟故，顯示大般涅槃，講說  大經，受大功德，為成熟故來拘尸那城。云
何純陀而有疑心？有二因緣：一、見同相未見  別相生疑心；二見別相不見同相故。起疑心  者，如遙見杌，疑為是人、為是杌？若見烏鳥集
上，鹿從其下過，知是杌非人；若見舉手挑衣  者，知人非杌。別相不見同相生疑心者，如空  不共相是常住，如見地不共相是無常。聲聞
者不共相，於聲聞不共相生疑，為同空是常  住、為同地是無常？凡夫為同相故起疑心，聲  聞緣覺為別相故起疑心。凡夫為有生法故
起疑心，聲聞緣覺為無生法故起疑心。純陀  不為此二種故起疑心，為欲利益眾生故生  此疑。如此大菩薩，那得於佛生疑？於此大會
大有外道聚集，有外道說佛死而更生，復有  說如燈盡火滅，復有說佛滅後有盡有不  盡。為釋此疑故，佛說偈：

「本有今無，　　本無今有，　　三世有法，  
無有是處。」

[0281b03]  佛為二乘故說偈。煩惱生得，聖修得。凡夫性  生得，聖性修得。煩惱縛生得，解縛修得。生  死生得，涅槃修得。本生今修，本是生、今是修。
為二乘作此解說不謗大乘，為大乘作此解  說是謗大乘。此是不相應大乘，誰能令相應  大乘？是故我等依義選擇思惟義，不依語言
不選擇思惟語言，為修行大乘者說。過三種  義，顯了別義，言本有今無、本無今有、三時  有。是三種義無有，無有是處。何故三種義
不成就？若本有今無者，一切如來等則無解  脫。何以故？性不定住故，以前有後無故。一  切真有亦無，真有俗有亦無。何以故？真有前
後無異故，俗有無本故，是故真俗二義不成  就。於此二義不明了，僧佉外道亦如是說因  中有果，譬如乳有酪生酥等，是增益僧佉等
義。若本無礙，現在時中誰能為障？若汝思  惟妨礙因緣和合為障者，是義不然。何以  故？前後無異故。若今不障，本時何故不障？有
何道理，本不依因緣生，後依那因緣滅？所言  本者，以何法為本？為初起、為當相續為本？若  初起為本，初不為因緣所生，後如初亦不為
因緣所生。若如是，說十二因緣法如如義，皆  悉已破，則同外道說無因義。若相續為本者，  相續亦不定。何以故？分分不定故。云何相續
為本？是故一切有生之法，說本無因。如此說  者則無道理。本無今有者，若前是無本而今  有，有者則無得解脫者，前煩惱未起則是離
解脫，而後生煩惱則無解脫。若前無今有者，  最極無生當應得生，如空生花。若汝思惟一  則無因。是義不然。何以故？如屋與花，二同
是未有，何故因緣生屋、不因緣生花？等是  無故。是義無道理。若本無生而今得生，則  破本義。是義不然。何以故？初生是本故。若
汝思惟因緣，是初生則非初，是故生非是本。  是亦不然。何以故？汝意欲破本有故，欲立因  緣本者。是故不過本故，前未有法因云何生？
若其生者為具足生、為分分生？若具足生者，  為一時生、為前後生？若一時生，則因果同時  不可分別。若果後生，因在前滅，誰生後果？
如煮熟鷄而復作聲還生。若具足者，何用觀  因？若分分生者，亦同前失。是故本無今有，  欲安立因，是義不然。

[0281c16]  三時有者，無有是義。若有是三世者，為一義  遍三世、為一一義各各三世？如此二義並皆  不然。何以故？若一義遍三世者，不得一世有
三。何以故？相妨礙故。若義依時，則過去未  來分分無窮。若時依義，義一故則無三世。離  義故則無別時，是故三時皆不成就。若一物
遍三世者，是物則不可說名。何以故？一物二  成就故，若爾生死涅槃則是一。若各各世有  者，三世各自有，如現世能生果，過去未來何
意不能生？若具能生，則無一人得解脫者。若  不能生過去未來，誰斷果報？言過去未來是  有者，為體故說有、為用故說有？若為體說有，
云何可破而為三分？若為用說有者，過去滅、  未來未生，云何起用？若汝思惟三世是有為  能說，三世不為能說、三世不為體說。若同
有體，一則有能、二則無能，是義不然。若汝思  惟為時節有，能、不說能。知芭蕉一生果，不能  重生。義亦不然。何以故？義不定故。此三時
誰之所有？若有因生，難則無窮；若無因生，  則時節義不成就。若汝思惟未來是前、現在  是中、過去是後，作三世者。何以故？未來力
逼出故現在，現在力逼出過去。如恒河水，未  來水逼現在水，現在水逼過去水。若一世成  就，則三世成就。是義不然。何以故？水是同
時，處所別故。故說三時三世有義，是故不  然。無無是處者，如小乘說無是處，如外道說  無是處。破小乘外道如是，偈義一破邪義、二
立正義。破邪義者，依語言說。立正義者，依  於義說。所言正義者，本有今有，過於三世，是  名正義。本有今有者，從初發心至得涅槃，一
味無異，不依生因、不依滅因；有則清淨，凡夫  法不能染、聖人法不能清淨。若起四重五逆  不能令減、若修慧斷惡不能令增。若有見
得清淨眼、若有見得毒惡眼，依方便則過  語言道及一切思惟，不可說不可思惟攝受  因果非因非果。是地非數量一時能分別，是
諸佛如來境界，生死涅槃是地逆順故，若逆  是生死、若順是涅槃地。是前際、是後際，是發  心地、是金剛後心地，破一切見、清淨一切見，
一切眾生應當受用，如來一體最歸依處，攝  受一切寶。是大涅槃過三世者，為用說涅槃  功德。何者過三世？為生故分別三世。涅槃無
生故，不可分別。三世者，未生得生、已生即  滅。涅槃無滅故常住，是故自在。以自在故，是  故最樂。為體故說清淨，為用故說常樂我。自
體故清淨，對生死故常樂我。復次有二種義：  若本有今有，則是常見；若過三世，則是斷  見。若二義待來，離斷常是中道。如是俗諦真
諦相待故，有如是十二因緣真實。何以故？離  二邊是真十二因緣。若能善解，即見如來現  在於世，是故如來說十二因緣是如來身。於
真俗二諦，以不二故，是十二緣真佛道。如是  偈有二義：一則對因義，斷於邪道；二、理得義，  顯示實。如是二義，是如來事，依大智、依大  慈悲。

[0282b12]  五常義：  一、無窮常；二、無起常；三、恒在常；四、湛然常；五、  無變常。無窮常者有十：一、因無邊故常；二、眾
生無邊故常；三、大悲無邊故常；四、四如意足  無邊故常；五、慧無邊故常；六、恒在定故常；七、  安樂清涼故常；八、行於世間八法不能染故
常；九、甘露寂靜遠離四魔故常；十、性無生故  常。因無邊者，無量劫來捨身命財，為攝持正  法。正法既無邊際、無窮盡，此即以無窮之因，
得無窮之果。果即三身也。

[0282b22]  二無起常者，依前際，非本無今有，不為意生  身所生故。三恒在常者，依後際，離不可思議  死壞故。四湛然常者，依中際，不為無明煩惱
病所破壞故。五無變常者，過三際，不為無漏  業果報所變異故。第三恒在離死；第四湛然  離病；第五無變者，初地至如來地通名無窮。
從八地至如來名無起，從九地至如來亦分  得名為無變常者。正論五義，併在佛地。

諸行無常，　　是生滅法，　　生滅滅已，  
寂滅為樂。

[0282c03]  三藏闍梨解旨云：諸行無常者，諸行即是色  心諸行，行於三世中也。無常自有五義：一、失  滅無常；二、相離無常；三、變異無常，亦名迴轉
無常；四、有分無常；五、自性無常。所言失滅者，  如百年報盡壽命失滅也。二相離無常者，即  是骨肉離散也。三變異者，如骨色初白，後變
為鴿色也。迴轉者，即轉白為鴿色。四有分無  常，如根塵識三事未和合時，名為本無無常，  已有還無名為滅壞，即是已有還無。無常根
塵識共聚，總名為有分也。五自性者，為有前  四義故，名為自性無常也。是生者，是未來世  生也。滅法者，是過去世已滅法也。生滅者，是
現在世也。而現在攝生滅者，生而即滅，故云  生滅居現在也。言寂滅為樂者，若言滅法為  樂，此義不然。何以故？為有現在滅是過去，
已滅法為殘，以有殘故非樂也。若滅現在生  滅為樂者，此事不然。何以故？為有未來生是  現在世殘故，有殘故非樂也。若言未來生是
常者，此義不然，生必有滅，故非常也。若能  令未來應生法而不得生，乃可為樂耳。寂滅  為樂，即其義也。上三句明生死有為法故無
常，後一句辨涅槃是無為法故常住。

涅槃經本有今無偈論

* * *

【經文資訊】大正藏第 26 冊 No. 1528 涅槃經本有今無偈論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
