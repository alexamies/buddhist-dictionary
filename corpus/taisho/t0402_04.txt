寶星陀羅尼經卷第四

唐天竺三藏波羅頗蜜多羅譯

◎魔王歸伏品之餘
[0551c10] 爾時，魔王見彼一切所有魔眾，各與眷屬歸依如來。是時魔王轉加瞋怒過於前量，驚怖迷亂舉聲悲泣，說如是偈：

「我失勝威德，　　無復有見助，
　沙門勝神通，　　奪我魔境界。
　應更勤方便，　　思後時所作，
　斫斷蓮華根，　　令眾散諸方。
　蓮華根斷已，　　令大眾迷亂，
　若眾迷亂已，　　此我後願力。」

[0551c19] 爾時，魔王說是偈已，如所思惟猶如疾風從空而下，至彼蓮華所現之街，即便前進欲拔蓮華，以佛力故尚不能觸，何況侵拔？既不能拔，復欲擿彼蓮華之葉，及損華臺又不能損，即欲舉手遙拍彼華。是時，魔王見彼蓮華如電如影，雖對眼根不可損觸。爾時，魔王盡其神力如其所作，於彼蓮華竟不能損，復欲驚動一切大眾，即出高大可畏之聲，聲亦不出。復現威猛，以大力勢即舉兩手，欲拍大地令地震動。是時大地猶如虛空，乃至不可以手摩觸，況能令動？

[0551c29] 是時，魔王見此大地不可得觸，復生是念：「今此大會所有眾生，我當打之令使心亂。」作是念時，乃至不見有一眾生可得可觸，況能加逼？以佛力故，有如是相。

[0552a04] 是時，魔王轉加憂惱，遍身掉動如大風樹，發聲[口*睪]哭悲恨流淚，遍觀四方說如是偈：

「沙門以幻力，　　普攝諸世間，
　令我心昏醉，　　迷亂一念頃。
　境界功德力，　　此是我所有，
　彼以幻力故，　　一切侵奪盡。
　我今被所棄，　　宜速還自宮，
　乃至若不去，　　復及我壽命。」

[0552a12] 爾時，魔王即欲還宮，雖生是念復不能去，轉加驚哭，復作是念：「我今於此神通盡也？為復瞿曇自在力也？莫復於彼怨家之前令我命盡。」復作是念：「我今可隱出此娑婆佛剎之外，寧死於彼，莫令於此佛剎有一眾生見我死者。」作是念時，乃至不能離此方維，況能隱去？即時自見被五繫縛，轉復驚瞋高聲悲哭，復作是言：「呵哉！愛子及諸親屬不復可見。」

[0552a21] 爾時，有魔名曰智聲，即自變身作轉輪王形，向彼魔王說如是偈：

「汝意何故憂，　　[口*睪]叫生悲惱？
　世間最上者，　　如來為上上。
　佛為無所畏，　　宜速求歸依，
　救護諸世間，　　如燈照諸趣。
　歸依恃怙者，　　畢竟脫三苦，
　若親近如來，　　當得寂滅樂。」

[0552a29] 爾時，魔王作如是念：「若我用彼智聲語者，沙門瞿曇應當歸依，我此繫縛應得解脫。」是時，魔王隨佛方面，曲躬合掌作如是言：「南無無上人中丈夫！佛能解脫老病死者，我今歸依。」是時，魔王以偈頌曰：

「此縛甚嶮大可怖，　　我速歸依求善逝，
　歸依如來得解脫，　　今始歸依第一眾。
　我以癡盲瞋正覺，　　所造過失為最極，
　今依汝語故懺悔，　　置汝現前以為證。」

[0552b09] 爾時，魔王用彼智聲善丈夫語，即於佛前歸依世尊，應時自見身縛解脫。既解脫已，復念欲還魔所住宮，即自見身復五繫縛，於此眾中無能去處，即時還復歸依如來。生此念時，即於佛邊復得解脫。作念欲去即見繫縛，生念欲住即見解脫；如是如是乃至七遍繫縛解脫。魔王自知，無所能為，便於佛邊默然安坐。

◎
◎寶星陀羅尼經大集品第四

[0552b18] 時彼四大聲聞入王舍大城乞食，逢魔童子執聲聞手共走衢中，請四沙門非法歌舞。時大聲聞在歌音中，為說涅槃相應道句。爾時，於剎那頃大地震動，如是無量百千天、龍、夜叉、乾闥婆、阿修羅、迦樓羅、緊那羅、摩睺羅伽，先於佛教中得清淨信者，面目流淚，說如是偈：

「最上導師現在世，　　於聖教中惡怪起，
　辱彼聲聞令世見，　　眾生云何生淨信？」

[0552b27] 爾時，無量百千俱胝那由他天、龍、夜叉、羅剎，面目流淚往到佛所，到已於佛前住，說如是偈：

「聖教現在此，　　當善觀今日，
　智者勿放捨，　　為護正法故。」

[0552c03] 爾時，世尊復說偈言：

「我今自往彼魔所，　　令魔軍眾悉降伏，
　當作一切世間導，　　普教同向涅槃城。」

[0552c06] 爾時，一切大眾異口同音作如是言：「世尊！勿往！勿往！世尊先說，諸佛不可思議，諸佛境界不可思議，魔境界不可思議，龍境界不可思議，業及業境界不可思議。如是一切諸境界中，唯佛境界最勝無能及者。唯願世尊不起此坐，令無量俱胝那由他等諸魔軍眾自然降伏。復能開示無量百千那由他等陰界諸法，竭煩惱海壞諸見網，能令無量那由他眾生入智慧海。世尊！今日非是去時。」

[0552c14] 佛言：「所有眾生界眾生，彼一切眾生盡變為魔，乃至大地盡為微塵。如是一一塵復變作魔，彼一切魔力欲來害我，乃至不能動我一毛，況能損壞我此身分？我坐此座能勝無量俱胝那由他魔，又能調伏；唯置此魔眷屬難可調伏。雖然，我今當往。所以者何？此魔以神通力，於王舍城已變作種種嚴飾之具供養於我，憐愍彼故，我今當受，令彼魔心能發希有第一歡喜生清淨信，當種阿耨多羅三藐三菩提善根種子。」

[0552c24] 爾時，世尊說是語已，從座欲起。時彼護竹林天名曰端正，往至佛所，涕淚交流而說偈言：

「世尊於今日，　　非是入城時，
　此城極廣大，　　魔眾皆充滿。
　如是一一魔，　　中心懷重惡，
　咸與億千眾，　　欲圍繞世尊，
　瞋火皆熾然，　　毒意轉狂亂，
　競持銳器仗，　　爭惱害如來。
　唯願釋師子，　　畢竟慎勿往，
　或當被非命，　　失我大歸依。」

[0553a06] 世尊聞已，默然不答，即起法座。

[0553a06] 時彼護伽藍天名曰持慧，頂禮佛足，而說偈言：

「惡魔大將有五千，　　各各競持精器仗，
　純懷惡心立待佛，　　今日勿往牟尼尊。」

[0553a10] 世尊聞已，默而不答，將出伽藍。

[0553a10] 時有藥天名曰成慧，頭面禮足，而說偈言：

「呵哉！失正覺，　　法門當破壞，
　法舟俄欲沈，　　慧燈奄不照，
　世間法味減，　　煩惱賊盈滿。
　於諸有界中，　　我無少自在，
　最上法散壞，　　云何能住持？
　彼魔軍甚眾，　　住於惡法中，
　各持利刀仗，　　毒心爭害佛。
　善逝用我語，　　為利世間故，
　唯願十力仙，　　善步莫入城。」

[0553a21] 世尊聞已，默然不答，將發伽藍。

[0553a21] 時大門內，有一樹天名曰持勢，即於佛前大悲啼泣，以身投地向佛作禮，而說偈言：

「依怙三有當失眼，　　滿意所欲將滅壞，
　空中刀箭如毒蛇，　　伺求害佛願莫去。」

[0553a26] 世尊聞已，默然不答。

[0553a26] 爾時，守大門天名曰水光，舉聲號泣，頭面著地頂禮佛足，而說偈言：

「城中名聞大梵志，　　持月刀仗候待佛，
　共懷毒害有二萬，　　在此城中願莫去。」

[0553b01] 世尊聞已，默然不對，將入王舍城門。

[0553b01] 時彼守城門天，名曰多摩羅樹葉堅固，於虛空中舉聲號哭，馳至佛所頂禮佛足，而說偈言：

「此道師子象圍繞，　　起勇健心爭害佛，
　及惱比丘作障礙，　　悲愍天龍願莫去。
　四道眾中因陀羅，　　見佛教滅生憂苦，
　相與雲集共一處，　　怖畏戰慄共相謂：
『如來既是退魔者，　　魔今變作極惡面，
　恐大法滅世災起，　　日月失度星辰翳。
　覩惡相現皆拍頭，　　奇哉！善逝有退相，
　日眼散壞法炬滅，　　蹂踐正覺竭法水，
　世間妙法壞將至，　　眾魔惡黨漸熾盛。』」

[0553b13] 世尊聞已，默然不答。

[0553b13] 彼城門天諫佛不迴，悲啼流淚，復說偈言：

「普觀世間牟尼尊，　　最上說者去當死，
　莫近我城取死滅，　　我被三界常毀呰。
　願聽我說堅固者，　　今日莫向城中滅，
　憐愍眾生此處侍，　　解脫眾生生苦怖。
　如來當憶本誓願，　　得大菩提度眾生，
　無量眾生為苦燒，　　安隱眾生最上醫，
　無量俱胝劫住世，　　為諸著欲凡夫眾，
　說法令彼得寂滅，　　謂入自性空相義。」

[0553b23] 爾時，世尊默然不答，欲入大門。

[0553b23] 時彼地天與大滋味天，并其同類一萬天俱，被髮兩面共到佛所，合掌住立，而說偈言：

「佛憶昔行檀，　　施血過四海，
　頭骨如鐵圍，　　眼等恒沙數，
　及種種妙寶，　　妻子與象馬，
　衣食房臥具，　　隨病所須藥，
　作最上供養。　　護戒不放逸，
　數習多聞忍，　　常孝養父母，
　修難行苦行，　　解脫苦眾生。
　汝昔所發願，　　成佛說上道，
　濟拔世苦海，　　為眾生說法，
　令竭苦無餘，　　使入無畏城，
　置於菩提道。　　遍滿眾生界，
　行惡失道者，　　懺悔毀聞戒，
　隨順昔所願，　　說法俱胝劫，
　浴以八戒水，　　令度煩惱河。
　三界眾生中，　　更無如佛者，
　自既得解脫，　　復解脫世間，
　運度諸眾生，　　於此三有海。
　唯佛得如是，　　世間第一覺，
　唯佛是世親，　　願布甘露法。」

[0553c16] 爾時，世尊入城門已，剎那之頃，時有無量億那由他天、龍、夜叉、八部鬼神，於虛空中各各雨淚，而說偈言：

「我見昔善逝，　　調眾安隱時，
　說法作利益，　　無如是惱亂。
　大師出惡世，　　自然成大覺，
　說煩惱障法，　　成熟世間故，
　常作師子吼。　　無量諸惡魔，
　欲如是滅法，　　佛今莫入城。」

[0553c25] 時，有餘天復說偈言：

「諸佛轉法輪，　　住一方利益，
　今佛處處往，　　無令得逢惡。」

[0553c28] 爾時，復有餘天，同說偈言：

「以悲為導師，　　常行利眾生，
　莫獨入城中，　　如我見有損。」

[0554a02] 彼時，復有無量百千俱胝那由他天、龍、夜叉、羅剎、阿修羅、摩睺羅伽等，面目雨淚，從虛空中作行而下，住於佛前。有無量種異形，或有被髮或絕瓔珞，或有寶蓋幢幡皆悉傾倒，或復舉身投地，或捉佛足，或大哀號，或舉兩手搥胸懊惱，或有在佛足下躃踊悲哭宛轉于地，或於佛前合掌讚嘆禮拜，或散種種雜色妙華、末香塗香、華鬘芻摩繒綵嚴飾之具，或散織成寶服真珠瓔珞種種異物。時餘天眾供養佛已，同時舉聲而說偈言：

「佛所行苦行，　　為利益世間，
　生此末世時，　　為眾勿捨去。
　作佛事未多，　　天人得證少，
　久住開示法，　　度三有世間。
　有行清淨行，　　成就甘露器，
　應起悲教我，　　救世間苦逼。
　六趣曠野中，　　生死失正道，
　為彼示善路，　　教聖法解脫。
　此最希有悲，　　願大覺久住，
　轉無上法輪，　　勿令世無怙。」

[0554a22] 時，有餘天復說偈言：

「導師若滅沒，　　世間悉盲冥，
　八聖三解脫，　　於此悉皆無。
　我等已種善，　　三業不放逸，
　一切樂具足，　　久住功德藏。」

[0554a27] 爾時，復有淨居天眾，與其眷屬無量無邊億那由他集在一處，各共相謂而說偈言：

「汝等勿怖佛無衰，　　應於大覺當了然。
　我憶往昔親見佛，　　欲界所有俱胝魔，
　遍滿三十六由旬，　　利斧利劍並刀槊，
　飄勇迅疾如雲奔，　　魔眾雄猛聲可畏，
　至菩提樹悉走散，　　於剎那頃皆驚怖；
　況今果圓名稱廣，　　彼等何能為障礙？」

[0554b06] 時，有餘天相與悲泣而說偈言：

「昔一魔軍無大力，　　今有千億俱大勢，
　來壞如來定無疑，　　佛若滅沒世皆闇。」

[0554b09] 爾時，梵釋諸天護世間者，頂禮佛足而說偈言：

「以我小智勸佛住，　　用我等語悲愍者，
　無量諸天憂火燒，　　今為彼等灑法雨。」

[0554b13] 爾時，世尊以大慈眼遍觀一切同來天眾，出妙梵聲普垂安慰，而說偈言：

「汝等勿怖今無畏，　　一切魔眾一時來，
　彼等不能損動我，　　乃至一毛況復身？
　我今安慰一切眾，　　常於世間說妙法，
　我於如是失道者，　　當廣分別示正道。
　我昔已行難行事，　　廣施眾生以飲食，
　房舍醫藥不乏少，　　誰能今日惱亂我？
　或捨車乘與象馬，　　嚴飾寶具亦如是，
　奴婢城廓及聚落，　　誰能與我作惱亂？
　妻妾男女并眷屬，　　愛重自在王種位，
　我與眾生利益故，　　我身何故今當壞？
　頭目及耳鼻，　　手足身皮血，
　以命施眾生，　　誰能惱亂我？
　無量俱胝佛，　　自手普供養，
　常樂戒多聞，　　誰能散壞我？
　作無量難事，　　甚能攝伏心，
　遍割身不嗔，　　今誰能惱我？
　煩惱已退成正覺，　　於諸眾生等慈心，
　永無嫉妬及穢怒，　　現前無有如我者。
　我今破魔所有力，　　能退無量俱胝魔，
　決定與汝作解脫，　　何故恐怖不入城？
　所有十方及此土，　　住此諸佛剎土者，
　彼等一切我普請，　　及大神通菩薩眾，
　願令世間悉遍滿，　　及以福智薰世間，
　共彼如佛法式住，　　亦持諸佛所順可。」

[0554c10] 爾時，無量百千萬億那由他阿僧祇天、龍、夜叉、阿修羅、迦樓羅、緊那羅、摩睺羅伽、人、非人等，俱來大眾一時同聲唱言：「善哉！」復作是言：「南無希有、未曾有、無數精進、具足如今世尊！南無南無大希有、未曾有、無數精進、具足如今世尊！安慰一切天人及眾生類皆蒙度脫，退諸魔眾散滅眾生煩惱垢聚，破我慢山斫受生樹，碎生死日除無明闇，生外道信竭四流水，然正法炬示菩提路，授與眾生柔和忍辱，遊戲三昧處禪定樂，普令覺悟四聖諦道，大悲導師廣度眾生，於生死海引諸天人入無畏城。」

[0554c21] 時諸天人阿修羅等，各以種種天妙華香、塗香、末香、雜寶華鬘、莊嚴之具散於佛上。為供養佛故，掃飾衢巷，以天寶衣、天妙華、天綺縠遍覆道上。又雨曼陀羅、波盧沙、迦盧遮、大盧遮、優鉢羅、俱物陀、分陀利等種種蓮華，隨佛所履布於足下。其道兩邊，化作天樹枝葉華果，悉以七寶而嚴飾之。七寶樹上復現種種妙寶，天衣、天冠、耳璫環玔寶飾莊嚴之具。是諸樹間有天華池，其池四邊周匝七寶，清冷美水八德具足，眾寶蓮華及妙音鳥，雜色間發盈滿其中。

[0555a03] 彼諸天眾供養佛故，於虛空中各持七寶幢幡華蓋，校以種種金繩露縵真珠瓔珞。又雨金屑銀屑毘琉璃屑，及散一切沈水末香、多伽羅末香、黑栴檀末香、多摩羅葉香。復雨牛頭優羅伽栴檀香等，種種末香遍於道上。復雨金繩交絡真珠瓔珞、摩尼珠瓔珞、如意珠瓔珞，繽紛布濩於虛空中隨風迴轉。其城內外所有道上，悉以種種天莊嚴具而嚴飾之，乃至城中魔及眷屬，亦以妙好天莊嚴具而嚴飾之。

[0555a12] 爾時，世尊憐愍一切諸眾生故，便入首楞嚴三昧，其心正受，以如所入定在道徐行，即現種種微妙色身，威儀相好光明希有，於其城內道中正立，令彼道上一切眾生悉見佛身——所有事梵天者，應以梵身而得解脫，世尊即現梵身而化度之；所有事釋天者，應以釋身而得解脫，即現釋身而化度之；所有事那羅延者，應以那羅延身而得解脫，即現那羅延身而化度之；所有事摩醯首羅者，應以摩醯首身而得解脫，即現摩醯首身而化度之；所有事四天王天者，應以四天王身而得解脫，即現四天王身而化度之；所有事轉輪聖王者，應以轉輪王身而得解脫，即現轉輪王身而化度之；所有事諸小王者，應以諸小王身而得解脫，即現諸小王身而化度之；所有事大神通者，所有事沙門者，所有事童男童女婦女神者，皆現彼身而化度之；乃至所有事師子、事龍、事象、事兔、事阿修羅雜類身者，是諸眾生應以彼身威儀色相而得解脫，如來悉皆現彼形相而化度之。

[0555b02] 世尊如是種種作示現時，彼一切道行眾生，見是事已皆共合掌，頭面著地禮拜讚嘆，圍繞如來得未曾有。所有事象、事龍、事阿修羅，乃至所有事兔神者，彼等眾生即見如來，同兔形相威儀在道而行。所有眾生事於佛者，彼等眾生即見如來，如佛威儀在道而行。彼等眾生悉皆合掌讚嘆禮拜，相與依隨從佛後行。

[0555b10] 爾時，雪山光味仙人與其徒眾五百人俱，為魔所遣，詣王舍大城令至佛所。是時光味於城門內住待如來，見佛身相猶如仙人，威儀形相顯發莊嚴，及見無量百千俱胝諸天圍繞供養。見是事已，復作是念：「如此人者，真大仙人，有大加護，應受人天最上供養，及見一切身分莊嚴似聖智者，我等二人，誰為尊勝？智慧誰勝？我於今者如何了知？」又作是念：「我應近問，以何生類？以何姓氏？受持何等？以何志樂？以何等行？」光味仙人自觀徒眾，說如是偈：

「今見多聞大福德，　　能持大行應供者，
　能知善道牟尼最，　　大忍智義法具足。
　汝等一切慇重心，　　以大方便常供養，
　我當於此功德者，　　聞其善說度彼岸。」

[0555b25] 爾時，光味一切徒眾摩那摩等，皆共同聲作如是言：「如是大師，應如是作。」

[0555b26] 時光味仙人并諸眷屬往世尊所，到佛前已，合掌住立，作如是言：「汝今是誰？」

[0555b28] 世尊答言：「我是婆羅門。」

[0555b28] 仙人復言：「汝姓何等？」

[0555b29] 世尊答言：「我姓瞿曇。」

[0555b29] 仙人復言：「汝何志樂？」

[0555c01] 世尊答言：「三解脫門。」

[0555c01] 仙人復言：「行何等行？」

[0555c02] 世尊答言：「我行真際如。」

[0555c03] 仙人復言：「出家幾時？」

[0555c03] 世尊答言：「如彼無明久如所起，我今出家亦復如是。」

[0555c04] 仙人復言：「如是大仙星宿應現，如所明記頗誦不耶？」

[0555c05] 世尊答言：「如彼平等我不忘置，彼何所有，有何堅固，如此相者世間智知？」

[0555c07] 仙人復言：「為欲令諸智慧之人，心生歡喜故作此說。」

[0555c08] 世尊問言：「云何名為星宿之句？」

[0555c09] 仙人答言：「二十八宿日月所依隨轉而行，各依彼人橫手八指以為量法。彼十二八指以為身量，以一八指用為頂量，以一八指為足掌量，如是十四八指，應知是為星宿量法之句。若解如此更無異法，各隨其人有靨記處以為定法，若不爾者，大牟尼聽，我今當說星宿之句。

[0555c15] 「卯星生者，於面右邊權下四指有赤黑靨，靨上有毛，名聞智慧爵祿相應威勢熾盛，卯星生者有如是相。

[0555c18] 「畢星生者，身上有疵若四指量，聰叡貞實心常守法，智慧慚愧爵祿具足，於一切時心常勇健能摧勝怨。

[0555c20] 「參星生者，頸下四指中有黑疵，為性勇健爵祿具足。

[0555c21] 「嘴星生者，從頂(丹項)量已，下一搩手半左相有靨，性多瞋癡而有爵祿。

[0555c23] 「富那婆蘇(唐言井宿)星生者，於左脇下當有黑疵，財穀具足而少智慧。

[0555c24] 「牟尼今者，富沙(唐言鬼宿)星生，有最上相手中輪相猶如日輪，上妙端正髮相右旋，一切依住上身圓滿，能破煩惱為大導師。

[0555c27] 「阿失麗沙(唐言柳宿)星生者，胸有黑疵，好鬪犯戒難，與共住性多婬欲(上七星是東方宿)。

[0555c29] 「莫伽(唐言星宿)星生者，若胸若背而有小疣，是善丈夫能如法行而多財貨。

[0556a01] 「初破求(唐言張宿)星生者，或臍左右必當有疵，多慳短命。

[0556a03] 「第二破求(唐言翼宿)星生者，臍下四指若見靨者，爵祿持戒皆悉失壞。

[0556a04] 「阿薩多(唐言軫宿)星生者，臍關無下當有赤靨，性好作賊，諂曲少智聰明薄福。

[0556a06] 「質多羅(唐言角宿)星生者，男女陰上當有靨子，為性純直而多愛欲復好歌舞。

[0556a07] 「薩婆底(唐言亢宿)星生者，或男根頭或在根下有黃靨生，受性多貪，瞋惱大眾而無智慧。

[0556a09] 「蘇舍佉(唐言氐宿)星生者，從跨已下八指量內隨處而有赤靨生者，眷屬具足多有僮僕，位居卿相聰明慚愧，勇健謀決能退怨敵，常受安樂命終生天(上七星屬南方)。

[0556a13] 「阿奴邏陀(唐言房宿)星生者，從膝已上八指量內若有小疣，持戒有法爵祿具足。

[0556a14] 「逝瑟吒(唐言心宿)星生者，髀內有靨，短壽貧窮犯戒少慈為人憎嫉。

[0556a16] 「暮羅(唐言尾宿)星生者，髀上當有小疵，此有福德而速滅門。

[0556a17] 「初阿沙茶(唐言箕宿)星生者，膝蓋有靨，性好捨施，能知法道命終生天。

[0556a19] 「第二阿沙茶(唐言斗宿)星生者，於右脛上當有青靨，性好鬪諍，人不依附而不信受。

[0556a20] 「失羅婆(唐言牛宿)星生者，於右脛上必有兩靨，常豐爵祿受身無病，人所愛樂命終生天。

[0556a22] 「陀儞瑟吒(唐言女宿)星生者，脛上有靨多瞋少貪，雖有智慧而無爵祿(上七星屬西方，元少虛宿)。

[0556a24] 「舍多毘沙(唐言危宿)星生者，從膝已下十六指內當有黑靨，為性愚癡，溺水而死。

[0556a26] 「第一跋陀羅跋陀(唐言室宿)星生者，從曲膝下八指內膊上必當有疵，令人瞋惱，愚癡貧窮好作賊盜。

[0556a29] 「第二跋陀羅(唐言辟宿)星生者，於虎口內當有靨子，好施持戒念力強記，有智有悲性無所畏。

[0556b02] 「麗婆底(唐言奎宿)星生者，為人卑下庸力自活。

[0556b02] 「阿濕毘膩(唐言婁宿)星生者，足母指間當有青靨，身無病惱而常大力。

[0556b04] 「婆邏尼(唐言胃宿)星生者，於足掌下當有靨子，受性無悲好為宰手，破戒惡行死入地獄(此北方星)。如上所說此即名為星宿之句，以此得知人之性行貧富好惡，若知此者，能令眾生到於彼岸。」

[0556b09] 爾時，世尊告仙人曰：「此是愚癡凡夫所見，依心隨著住分別行，凡夫熱病之所妄見。如彼狗蛇魚鼈之類，若復其餘種種眾生，此富沙星之所生者彼非樂分，如汝神通得定解脫，我復能為一切示者。汝今何故不問於我？」

[0556b13] 時光味仙人生大歡喜，以華散佛，即便以偈而讚請曰：

「仙人人形相，　　我見最上相，
　不知彼種姓，　　為天為人耶！
　音聲言語法，　　猶如大梵天，
　持行持色相，　　久遠仙相似。
　昔所不聞見，　　具足牟尼相，
　所師何所說？　　及說汝之姓。」

[0556b22] 爾時，世尊即便以偈答仙人曰：

「不知此彼岸，　　故有相建立，
　被縛一切苦，　　汝非解脫器。
　六度是我姓，　　六通婆羅門，
　說彼六和敬，　　六根分別修。
　三法三解脫，　　平等知無我，
　菩提心發時，　　彼時我出家。
　我相不可得，　　善修於無相，
　無人無壽命，　　知無我亦空。
　三受三行法，　　分別修所空，
　我度智彼岸，　　此為無等說。
　無所著如空，　　菩提心作者，
　彼忍力具足，　　當得如是智。
　不著於諸法，　　得報者亦無，
　如是解順如，　　菩提不難得。
　不立於諸法，　　及不依彼此，
　真際分別修，　　此當得如來。
　無相無想相，　　離於有所得，
　諸法非和合，　　此當得如來。
　汝捨此等相，　　自心惑亦捨，
　汝覺等虛空，　　如是當得佛。」

[0556c14] 爾時，世尊說此偈時，時中無間，光味仙人并諸眷屬，即見世尊形相威儀還如佛住，復得憶念，自念久遠先種善根而得現前。時光味仙人即得菩薩三昧，名曰寶星。所得三昧於菩薩三昧一切觀見，如在高幢，觀見一切三昧，自在境界無所繫屬，不依他見，無人能壞無人能奪。時光味仙人即於佛前合掌而住，兩手捧華，以偈讚佛：

「無邊稱實說，　　世間善依怙，
　如來慧眼光，　　照一切眾生，
　出過眾生上，　　精進常慈悲。
　稽首堅固者，　　導師盡諸著，
　紫磨金色光，　　觸眾生清涼，
　覺一切眾生，　　以菩提功德。
　佛轉大法輪，　　能破煩惱山，
　最後所行訖，　　今得菩提智。
　眾生中大醫，　　真實相莊嚴，
　說我當得佛，　　眾生中導師，
　割壞諸愛網，　　自度亦度他。
　久近得佛記，　　當作人中上，
　苦流漂眾生，　　令度於有海，
　涅槃安隱處，　　置立無漏道。
　所有十方佛，　　功德如大海，
　彼為我作證，　　迴向菩提心。
　一切諸眾生，　　苦觸極惡惱，
　三世及福德，　　我本身口意，
　及一切眾生，　　苦滅得佛樂。
　眾生普具足，　　得常住涅槃，
　眾生病寂滅，　　煩惱水枯涸，
　得智等諸根，　　自性常堅固。
　眾生到殺處，　　及受眾苦縛，
　以我福德光，　　普令速解脫。
　一一眾生界，　　得如海功德，
　得無量福智，　　一切樂具足。
　棄彼諸惡見，　　速親近正見，
　憶念前生處，　　眾生得法行。
　一切得法船，　　度有海彼岸，
　既度彼岸已，　　得佛一切法。
　久住無量劫，　　普雨大法雨，
　法雲清淨水，　　淨洗諸眾生。
　若我身口意，　　一切所作惡，
　我一切發露，　　唯佛作證知。
　我生敬重意，　　莫復行惡業，
　佛不可思議，　　常得現前見。
　若有一福德，　　迴向為菩提，
　我因諸眾生，　　忍受一切苦，
　我勸請眾生，　　行菩提上道，
　淨諸剎土劫，　　及眾生智海。
　我得淨剎土，　　隨彼證菩提，
　得清淨徒眾，　　淨忍住諸地，
　決定五神通，　　我得師子說。
　無著智示者，　　導師當記我，
　若定得佛時，　　一切法調御，
　我所散之華，　　空中成華蓋，
　天龍人等眾，　　一切來作證，
　我頂禮佛足，　　令地大震動。」

[0557b12] 爾時，光味仙人所散之華，住虛空中近佛頂上合為一蓋。時光味仙人見此事已，倍復過量無餘悕望，第一愛樂生大歡喜，即便稽首兩膝著地禮世尊足。光味大仙禮佛足時，應時無間一切三千大千世界六種震動，所有無量阿僧祇眾生，百千俱胝那由他等，普來集會悉皆悲喜，生大驚嘆怪未曾有。

[0557b19] 是時，如來隨彼眾生所應見者，現種種身，應以象形而教化者，即見如來如彼象形生愛樂心。又見大仙人所散之華，住上虛空變成華蓋，及大地動，既見此已倍復過量生希有心，到世尊所頂禮佛足。所有眾生應以佛身而教化者，彼見如來如佛身相生希有心。

[0557b25] 是時，世尊即便起定，從首楞嚴三昧安詳而起。無量眾生所教化者，皆見世尊無餘悕望，皆大喜悅生愛樂心，各如所得，華鬘衣服末香塗香，諸莊嚴具持散供養。

[0557b29] 爾時，世尊即為光味仙人說受記偈：

「速起聽受記，　　導師今為說，
　大仙得菩提，　　地動華一蓋，
　住上虛空中，　　無比加護故。
　汝得兩足尊，　　自在利世間，
　佛有無邊福，　　邊量等虛空，
　三界中堅固，　　法燈照世間。」

[0557c07] 爾時，光味菩薩摩訶薩即前，恭敬白佛言：「世尊！我得佛剎似何等相，我於彼剎轉大法輪？」

[0557c09] 是時，世尊告光味言：「汝未來世過無量阿僧祇劫，於北方分有世界名開敷香，具足莊嚴有如是相，如今西方安樂世界。汝善丈夫於彼佛剎，當得阿耨多羅三藐三菩提，號無垢香光勝如來、應供、正遍知、明行足、善逝、世間解、無上士、調御丈夫、天人師、佛、世尊。彼佛壽命十中劫量，唯諸菩薩摩訶薩俱，無有聲聞、辟支佛乘，純說無上清淨大乘。」

[0557c16] 時彼大眾，聞佛世尊授彼光味仙人記已，各以所持供養之具供養仙人。時五百摩那婆等，及九十二那由他百千俱胝眾生，發阿耨多羅三藐三菩提心，及得菩薩不忘菩提心三摩提。

寶星陀羅尼經卷第四

【經文資訊】大正藏第 13 冊 No. 0402 寶星陀羅尼經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA