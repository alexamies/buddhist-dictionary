佛說菩薩本業經一卷

吳月氏優婆塞支謙譯

[0446b29] 聞如是：

[0446b29] 一時佛遊於摩竭道場，初始得佛，光景甚明，自然蓮華寶師子座，古昔諸佛所坐皆爾，道德威儀相好如一，身意清淨，福行普具，明所徹照人剎法處，去來現在無復罣礙，成興於世，一切悉等。時會菩薩，盡一生補處，神通妙達，周遍十方，導利眾生，開佛法藏，示泥洹要，都入人根，宿命智德，善權方便，訓化以漸，解內外法，終始不搖，等諸佛土，無所分別，讚揚佛名，不可稱極，三塗之事，靡不貫達，至皆歎曰：「佛念吾等，建立大志，能悉現我諸佛世界所有好惡，殊勝之國，佛所遊居，興隆道化，光明神足，教訓天人，啟示法意，佛之本業，十地十智，十行十投，十藏十願，十明十定，十現十印，斷我瑕疵及諸疑妄，悉為我現佛行佛智，佛神佛力佛定，無量變化隨時，四事不護，四無所畏，十八不絕，一切敏慧，無上道德，眾事敷露。」

　東去無極，　　有香林剎，
　佛名入精進，　　菩薩字敬首；
　南去無極，　　有樂林剎，
　佛名不捨樂，　　菩薩字覺首；
　西去無極，　　有華林剎，
　佛名習精進，　　菩薩字寶首；
　北去無極，　　有道林剎，
　佛名行精進，　　菩薩字慧首；
　東北無極，　　有青蓮剎，
　佛名悲精進，　　菩薩字德首；
　東南無極，　　有金林剎，
　佛名盡精進，　　菩薩字目首；
　西南無極，　　有寶林剎，
　佛名上精進，　　菩薩字明首；
　西北無極，　　有金剛剎，
　佛名一乘度，　　菩薩字法首；
　下方無極，　　有水精剎，
　佛名梵精進，　　菩薩字智首；
　上方無極，　　有欲林剎，
　佛名至精進，　　菩薩字賢首。

[0447a07] 是賢首等，皆彼第一，各與無數上人俱來，稽首佛足，坐一面蓮華上。彼時敬首菩薩，承佛聖旨，歎曰：「快哉，今上人會，為未曾有，觀其所止，佛國清淨，至於被服如來德戒，修行微妙成覺根力，演說經法，得佛威神，隨剎清濁，度人無極，分流道化，靡不周匝，於此佛土，國殊別者億百千姟，賢愚好醜，長短壽夭，種種言異，皆聞佛德，各自名之，或有名佛為大聖人，或有名佛為大沙門，或號眾祐，或號神人，或稱勇智，或稱世尊，或謂能儒，或謂昇仙，或呼天師，或呼最勝，如是十方諸天人民，所稱名佛億萬無數，此皆佛本發意以來，班宣道化，所誨之徒也。」

[0447a20] ◎是時，佛放足下相輪光明，悉照佛界諸小國土，一小國土者，一須彌山日月運繞照四天下，東弗于逮，南閻浮提，西拘耶尼，北欝單越，四周大海，鐵垣圍表，上有二十八天，如此者為一小國土，周匝十方合有百億。

[0447a24] 是時悉現百億須彌山，百億日月，及四天王天、忉利天、炎天、兜術天、不憍樂天、化應聲天、梵天、梵眾天、梵輔天、大梵天、清明天、水行天、水微天、水無量天、水音天、約淨天、遍淨天、淨明天、守妙天、微妙天、廣妙天、極妙天、福愛天、愛勝天、近際天、善觀天、快見天、無結愛天、識慧天、無所念慧天，至二十八無色天，各有百億。此為一佛剎，號曰忍世界，釋迦文佛，分身百億，悉遍其中。於時天人，覩眾小國，諸佛菩薩，若近相見。

願行品第二

[0447b06] 智首菩薩問敬首曰：「本何修行？成佛聖道，身口意淨，不念人惡，亦使天下不得其短，仁慈至大，內性明了，殊過弟子別覺之上，一切眾邪莫能迴動，出生端正，色相無比，族姓尊貴，知重佛法，自守志強，常行四等，高才敏達，精進勇健，習眾德本，諸度無極，所為無量，恒生福地，言見信用，降心正意，攝念入禪，曉空無想不願之法，出入四大，五陰六入，十二緣起，七覺不閡，通十力智，博入諸道，濟危解厄，為釋梵所敬，除闇冥如燭火，明天下如日月，度眾人如船師，賢過三界而為上首，欲成斯道，當何修行？」

[0447b18] 敬首答曰：「善哉佛子！志仰高遠，極大慈哀，愍傷十方。若族姓子族姓女，欲成佛道者，當先正身，言念相應，口習經典，心思可行，改往修來，不釋道意，積德累善，施恩不惓，然則所問悉可得也。為菩薩者，必諦受學，如佛法教，無得增減，以誓自要，念安世間，奉戒行願，以立德本。

「居家奉戒，　　當願眾生，　　貪欲意解，
　入空法中。　　孝事父母，　　當願眾生，
　一切護視，　　使得佛道。　　順教妻子，
　當願眾生，　　令出愛獄，　　無戀慕心。
　若得五欲，　　當願眾生，　　皆入清淨，
　心無所著。　　若在伎樂，　　當願眾生，
　悉得法樂，　　歡喜之忍。　　著寶瓔珞，
　當願眾生，　　解去重擔，　　無綺可意。
　見諸婇女，　　當願眾生，　　棄捐色愛，
　無婬妷態。　　若上樓閣，　　當願眾生，
　皆昇法堂，　　受佛諸經。　　身在房室，
　當願眾生，　　覺知惡露，　　無有更樂。
　布施所有，　　當願眾生，　　興福救之，
　莫墮慳貪。　　若患厭家，　　當願眾生，
　疾得解脫，　　無所拘綴。　　若棄家出，
　當願眾生，　　離苦惱罪，　　從正得安。
　入佛宗廟，　　當願眾生，　　近佛行法，
　無復罣礙。　　詣師友所，　　當願眾生，
　開達入正，　　悉得如願。　　請求捨罪，
　當願眾生，　　得成就志，　　學不中悔。
　脫去白衣，　　當願眾生，　　解道修德，
　無有懈怠。　　受著袈裟，　　當願眾生，
　被法服行，　　心無沾污。　　除剔鬚髮，
　當願眾生，　　除捐飾好，　　無有眾勞。
　已作沙門，　　當願眾生，　　受行佛意，
　開導天下。　　受成就戒，　　當願眾生，
　得道方便，　　慧度無極。　　守護道禁，
　當願眾生，　　皆奉法律，　　不犯法教。
　始受和上，　　當願眾生，　　令如禪意，
　思惟解脫。　　受大小師，　　當願眾生，
　承佛聖教，　　所受不忘。　　自歸於佛，
　當願眾生，　　體解大道，　　發無上意。
　自歸於法，　　當願眾生，　　深入經藏，
　智慧如海。　　自歸於僧，　　當願眾生，
　依附聖眾，　　從正得度。　　凡開門戶，
　當願眾生，　　開現道法，　　至於泥洹。
　關閉門戶，　　當願眾生，　　閉塞惡道，
　罪得除盡。　　入室當願，　　一切眾生，
　安隱寂寞，　　得止觀意。　　敷床當願，
　一切眾生，　　入大乘道，　　濟安天下。
　宴坐當願，　　一切眾生，　　坐佛道樹，
　心無所猗。　　入眾當願，　　一切眾生，
　成戒定慧，　　解度知見。　　數息當願，
　一切眾生，　　得捨家中，　　無世間念。
　守意當願，　　一切眾生，　　心不放逸，
　無有雜念。　　早起當願，　　一切眾生，
　覺識非常，　　興精進意，　　下床當願，
　一切眾生，　　履踐佛迹，　　心不動搖。
　著裳當願，　　一切眾生，　　常知慚愧，
　攝意守道。　　結帶當願，　　一切眾生，
　束帶修善，　　志無解已。　　次著中衣，
　當願眾生，　　恭敬畏慎，　　無有慢墮。
　被上法服，　　當願眾生，　　服聖表式，
　敏於道行。　　左右便利，　　當願眾生，
　蠲除污穢，　　無婬怒癡。　　已而就水，
　當願眾生，　　柔和軟弱，　　清淨謹飾。
　用水既淨，　　當願眾生，　　以法自洗，
　無復惡態。　　手執楊枝，　　當願眾生，
　學以法句，　　擿去諸垢。　　澡漱口齒，
　當願眾生，　　蕩滌情性，　　如清淨住。
　盥手當願，　　一切眾生，　　得軟淨掌，
　執受經道。　　澡面當願，　　一切眾生，
　常向清淨，　　心無瑕疵。　　出門當願，
　一切眾生，　　如佛所欲，　　出度三界。
　向道當願，　　一切眾生，　　向無上道，
　志不退轉，　　行道當願，　　一切眾生，
　遊於無際，　　不中休息。　　上坂當願，
　一切眾生，　　樂昇上道，　　無所疑難。
　下坂當願，　　一切眾生，　　深入廣博，
　微妙法中。　　行於曲路，　　當願眾生，
　棄邪曲意，　　行不忮忮。　　行於直路，
　當願眾生，　　得中正意，　　言無諛諂。
　見風揚塵，　　當願眾生，　　經明行修，
　心不紛亂。　　見雨淹塵，　　當願眾生，
　大慈伏意，　　不起諸想。　　涼息樹下，
　當願眾生，　　伏心在道，　　經意不疲。
　入林澤中，　　當願眾生，　　學為儒林，
　養徒以德。　　行見高山，　　當願眾生，
　志仰高大，　　積德無厭，　　行見刺棘，
　當願眾生，　　三毒消滅，　　無賊害心。
　得好葉樹，　　當願眾生，　　以道自蔭，
　入禪三昧。　　樹華繁熾，　　當願眾生，
　三十二相，　　諸好滿具。　　果蓏盛好，
　當願眾生，　　起道樹行，　　成無上果。
　覩諸流水，　　當願眾生，　　得正溝流，
　入佛海智。　　覩諸陂池，　　當願眾生，
　一切功德，　　慧行充滿，　　若見泉水，
　當願眾生，　　入佛淵智，　　所問無窮。
　遙望江海，　　當願眾生，　　入深佛藏，
　無盡之法。　　見人汲井，　　當願眾生，
　開心受法，　　得一味道。　　過度橋梁，
　當願眾生，　　興造法橋，　　度人不休。
　見修園圃，　　當願眾生，　　耘除穢惡，
　不生欲根。　　見田稻穀，　　當願眾生，
　廣殖福德，　　不為災患。　　見好園圃，
　當願眾生，　　得周滿持，　　道法備具。
　見丘聚舍，　　當願眾生，　　常處仁智，
　道無危殆。　　見精學堂，　　當願眾生，
　講誦經道，　　日進不衰。　　見人眾聚，
　當願眾生，　　功滿得佛，　　成弟子眾。
　見人閑居，　　當願眾生，　　恬惔無為，
　遊志典籍。　　得見沙門，　　當願眾生，
　多聞戒具，　　誨人不惓。　　見異道人，
　當願眾生，　　遠去邪見，　　入八正道。
　得見仙人，　　當願眾生，　　意行具足，
　所欲者成。　　行到城郭，　　當願眾生，
　持戒完具，　　心無虧缺。　　望見宮闕，
　當願眾生，　　聰明遠照，　　諸善普立。
　若見帝王，　　當願眾生，　　得奉聖化，
　如正道教。　　見帝王子，　　當願眾生，
　履佛子行，　　化生法中。　　若見公卿，
　當願眾生，　　明於道理，　　助利天下。
　見諸臣吏，　　當願眾生，　　忠正順善，
　無固賊心。　　見被鎧甲，　　當願眾生，
　誓被法鎧，　　不違本願。　　見魯鈍人，
　當願眾生，　　勇於道義，　　成四無畏。
　見憂愁人，　　當願眾生，　　離諸恐怖，
　無復憂戚。　　見喜笑人，　　當願眾生，
　捨非常樂，　　五欲自娛。　　見勤苦人，
　當願眾生，　　得泥洹道，　　免度諸厄。
　見安樂人，　　當願眾生，　　安快如佛，
　惔怕無患。　　見疾病人，　　當願眾生，
　知空非身，　　無苦痛意。　　見強健人，
　當願眾生，　　得金剛形，　　無有衰耗，
　見醜陋人，　　當願眾生，　　去醜惡行，
　以善自嚴。　　見端正人，　　當願眾生，
　意行質直，　　愛好道法。　　見報恩人，
　當願眾生，　　念佛恩德，　　行菩薩行。
　見背恩人，　　當願眾生，　　降心伏意，
　棄捐諸惡。　　見貪欲人，　　當願眾生，
　法施天下，　　無慳貪意。　　行持錫杖，
　當願眾生，　　依仗於法，　　分流德化。
　挾持應器，　　當願眾生，　　受而知施，
　修六重法。　　入里分衛，　　當願眾生，
　如戒法求，　　無得疑妄。　　到人門戶，
　當願眾生，　　入總持門，　　悉見諸法。
　入人堂室，　　當願眾生，　　昇佛聖堂，
　深行微妙。　　人不與食，　　當願眾生，
　得般若意，　　無望無惜。　　主人未辦，
　當願眾生，　　離三惡道，　　無飢渴想。
　授空應器，　　當願眾生，　　皆得至空，
　無欲之性。　　受滿應器，　　當願眾生，
　一切成滿，　　道品之法。　　擎持鉢飯，
　當願眾生，　　為法供養，　　志在大道。
　與廉人坐，　　當願眾生，　　廉潔知恥，
　所作不妄。　　坐有貪人，　　當願眾生，
　無有強顏，　　貪鄙之心。　　得香美食，
　當願眾生，　　知節少欲，　　情無所著。
　得不美食，　　當願眾生，　　知身幻法，
　好惡無異。　　舉飯向口，　　當願眾生，
　悉得諸經，　　諸佛法味。　　所噉雜味，
　當願眾生，　　味味如佛，　　化成甘露。
　飯食已訖，　　當願眾生，　　德行充盈，
　成十種力。　　講經說法，　　當願眾生，
　志意開達，　　聞法即寤。　　呪願達嚫，
　當願眾生，　　悉令通佛，　　十二部經。
　罷坐退去，　　當願眾生，　　一切究竟，
　得三甘露。　　若欲入水，　　當願眾生，
　身口意淨，　　等於三塗。　　澡浴身體，
　當願眾生，　　蕩除心垢，　　見生死際。
　盛暑熱極，　　當願眾生，　　得清涼定，
　滅一切苦。　　冰凍寒甚，　　當願眾生，
　心冷愛除，　　無復情欲。　　誦讀經偈，
　當願眾生，　　博解諸法，　　無復漏忘。
　若得見佛，　　當願眾生，　　常與佛會，
　行七覺意。　　見佛圖像，　　當願眾生，
　悉覩十方，　　眼無障蔽。　　拜謁佛時，
　當願眾生，　　得道如佛，　　莫能見頂。
　稽首而起，　　當願眾生，　　皆如佛意，
　尊貴無上。　　始欲旋塔，　　當願眾生，
　施行福祐，　　究暢道意。　　繞塔三匝，
　當願眾生，　　得一向意，　　不斷四喜。
　行詠歌經，　　當願眾生，　　念佛恩德，
　行法供養。　　畢住讚佛，　　當願眾生，
　光明神德，　　如佛法身。　　暮將洗足，
　當願眾生，　　得四神足，　　周遍十方。
　昏夜寢息，　　當願眾生，　　離於闇冥，
　無復五蓋。　　臥覺當願，　　都使眾生，
　得佛十八，　　不絕之法。　　是為菩薩，
　誡願俱行，　　兼愛博施，　　不捨十方。」

十地品第三

[0449b26] 於是忍世界百億天帝釋，皆於忉利紫紺殿上，化作七寶師子之座，施交露帳，席以綵縶已，各稽首請佛。佛意悉知，即為分身，遍諸釋殿，一一佛者，從眾菩薩，一切天帝，莫不悅豫；其下百億小國，續自見佛，如故不減。時十方剎，復來雲集，法意菩薩、首意菩薩、賢意菩薩、勤意菩薩，思意、知意、審意、專意、重意、盡意菩薩等，各從十方，與無數上人俱來，稽首佛足坐一面蓮華上。法意菩薩即如其像，正坐定意，入於無量會見三昧，悉見十方無數諸佛，各伸右手摩其頭，俱言：「善哉！法意！菩薩勇健，乃得是定，十方如來，及釋迦牟尼佛，已皆拜汝成立功德，修微妙辯，知空無著行，究暢法要，通諸佛語，知眾生意。汝行已備，得佛不久，今使汝說菩薩十住，令諸學者普知所行。」

[0449c11] 於是法意菩薩，得佛辯辭，明哲至真，不忘不難，從定意覺而言曰：「諸族姓子！欲求佛者，有十地住，往古來今，皆由此成，眾祐所歎，是合無量，具陳演說，如佛所言。何等為十？第一發意，第二治地，第三應行，第四生貴，第五修成，第六行登，第七不退，第八童真，第九了生，第十補處。

[0449c18] 「何謂發意？菩薩法住，有十事，謂初見佛，十功德起：一見佛端正，二身色相具，三神足現化，四道德深奧，五儀法無比，六謂知人意，七出經教明，八所言諦解，九見生死苦，十體樂佛法，稍稍開解，便發道意。欲曉了佛十力之智，其學有十：當知禮事諸佛，當曉說菩薩德，當諦了生死本，當願修貴治福，當令行勝三界，當學諸佛功德業，當求更見諸佛，當習行諸深三昧，當悲念諸罪苦人，當從生死輪還，是為上頭初發意之地。

[0450a01] 「何謂治地？菩薩法住，有十事，以次學：一念人善，二淨潔心，三柔軟意，四安靜志，五常布施，六行慈愛，七利天下，八助平均，九視彼如己，十敬人如師。復有十學：當多諷經，當遠鄉土，當近明師，當學善言，當知時，當精進，當入要，當曉行，當不忘，當安志，是為次第治地之行。

[0450a08] 「何謂應行？菩薩法住，有十事，入如經：一見無常，二見生苦，三見行空，四見非身，五見無主，六無所貪，七無所著，八無為，九無欲，十無求。復有十學：當念人，當念剎，當念法，當念地種，當念水種，當念火種，當念風種，當念欲界，當念色界，當念無色界，心無戀慕，是為分別應行之地。

[0450a15] 「何謂生貴？菩薩法住，有十事，隨佛行：一不還邪道，二專心向佛，三思惟法意，四觀功德行，五見人如化，六見剎如夢，七見殃福空，八見諸法如幻，九苦樂無異，十解泥洹淨。復有十學：當知思念，去佛意空，來佛意空，今佛意空，去佛法淨，來佛法淨，今佛法淨，去佛自然，來佛自然，今佛自然，諸佛興等，皆無所異，是為平等生貴之地。

[0450a23] 「何謂修成？菩薩法住，有十事，行濟人：一為人方便，二令人安隱，三賑救天下人，四慈念一切，五悲傷眾生，六令人歡喜，七護視人物，八勸令隨道，九為現清淨，十令得泥洹。復有十學：當知眾生，無有要，無有種，無有數，無有造，無有正，不可思，不可稱，不可度，不可具說，為一切空，是為聖行修成之地。

[0450a29] 「何謂行登？菩薩法住，有十事，度輒成：一聞稱佛譏佛心無異，二聞譽法毀法心無異，三聞菩薩善菩薩惡心無異，四聞人相評論心無異，五聞人眾人寡心無異，六聞經多經少心無異，七聞生苦生樂心無異，八聞人難度人易度心無異，九聞法興法衰心無異，十遭有道遭無道心無異。復有十學：心無想，不受想，不計身，無我所，無有見，無有主，無有受，為如化，為不成，無所有，是為盡信行登之地。

[0450b09] 「何謂不退轉？菩薩法住，有十事，志牢強：一言有佛無佛不退轉，二言有法無法不退轉，三言有菩薩無菩薩不退轉，四言有求佛無求佛不退轉，五有得佛無得佛不退轉，六曰古有聖道無聖道不退轉，七今有聖道無聖道不退轉，八後有聖道無聖道不退轉，九言三塗同三塗異不退轉，十言佛智有盡佛智無盡不退轉。復有十學：開微慧入大智，開大智入微慧，現一法入眾經，現眾經入一法，解眾生入空要，解空要入眾生，釋有想入寂定，釋寂定入有想，說少淨入多想，說多想入少淨，是為轉進不退之地。

[0450b21] 「何謂童真？菩薩法住，有十事，隨所入：一身口意不犯，二一切無瑕疵，三志壹在所生，四見人知內慈，五知人心所信，六知人意所解，七不受彼雜想，八知諸剎成敗，九神足疾遍到十方，十周滿持諸法。復有十事：學知佛世界，學如佛智能，學現佛神足行，學莊嚴諸佛剎，學遍遊諸國土，學法答眾問，學化無不現，學佛聲出諸法，學轉頃匝十方，學作一念見無數佛，是為清淨童真之地。

[0450b30] 「何謂了生？菩薩法住，有十事，受慧見：一知一切生何道，二知眾生所習縛，三知人本所更來，四知人所行殃福之報，五知人受行何法，六知人心所入好惡，七知人意念若干變，八知十方國清濁，九知三塗無量慧，十知諦要說如應。復有十事：學法王正行，學法王禮儀，學法王興立，學法王出入，學法王周旋，學法王威嚴，學法王坐起，學法王教令，學法王拜人，學法王巡行剎土，是為受決了生之地。

[0450c09] 「何謂補處？菩薩法住，有十事，智難及：一當念感動無數國，二當為無數國現明，三當為無數國立法，四當為開度無數國，五當利安無數國，六當聲曉無數人，七當觀察知眾生意，八當知眾生無極念，九當令無數人入法，十以次第現人慧了。生所不能及補處者十：不能知其身事志行，神足定念，達古知今，見後明處，及修剎法，聖意之事，補處所欲。又有十事：學佛三塗無際之慧，學具足諸佛法，學法法無所著，學諸佛無底藏，學神智成其剎，學光明照十方，學佛定感動諸國，學權道隨意化，學遍教令成就，學合會轉法輪。所以學者，欲一切知，已一切敏，無所復學，是名為補處。從十十法成，現世得紹代無上正真之道，為最正覺，度脫天下。」

[0450c23] 佛言：「善哉，善哉！法意菩薩，可謂佛子。一切十方去來現佛，皆由此興，是法無際，所照無量，度人無極，智心無盡。」

[0450c26] 佛說是已，皆大歡喜，為佛作禮。

佛說菩薩本業經

【經文資訊】大正藏第 10 冊 No. 0281 佛說菩薩本業經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，CBETA 自行掃瞄辨識，陳伯勳大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA