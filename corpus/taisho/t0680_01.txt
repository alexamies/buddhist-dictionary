佛說佛地經


大唐三藏法師玄奘奉　詔譯

[0720b26]  如是我聞：

[0720b26]  一時薄伽梵，住最勝光曜七寶莊  嚴，放大光明普照一切無邊世界。無量方所  妙飾間列周圓無際，其量難測超過三界所
行之處，勝出世間善根所起，最極自在淨識  為相。如來所都，諸大菩薩眾所雲集，無量天  龍人非人等常所翼從，廣大法味喜樂所持。
作諸眾生一切義利，滅諸煩惱交橫纏垢，遠  離眾魔過諸莊嚴。如來莊嚴之所依處，大念  慧行以為遊路，大止妙觀以為所乘，大空、無
相、無願解脫為所入門，無量功德眾所莊嚴，  大寶花王眾所建立。大宮殿中，是薄伽梵最  清淨覺，不二現行趣無相法。住於佛住，逮
得一切佛平等性到無障處，不可轉法所行  無礙。其所成立不可思議，遊於三世平等法  性，其身流布一切世界。於一切法智無疑滯，
於一切行成就大覺，於諸法智無有疑惑。凡  所現身不可分別，一切菩薩正所求智，得佛  無二住勝彼岸不相間雜。如來解脫妙智究
竟證無中邊，佛地平等極於法界，盡虛空性  窮未來際。

[0720c17]  與諸無量大聲聞眾俱，一切調順皆是佛子。  心善解脫、慧善解脫、戒善清淨，趣求法樂多  聞聞持。其聞積集，善思所思、善說所說、善作
所作，捷慧速慧利慧出慧，勝決擇慧大慧廣  慧及無等慧慧寶成就。具足三明，逮得第一  現法樂。住大淨福田，威儀寂靜大忍柔和成
就無減，已善奉行如來聖教。復有無量菩薩  摩訶薩，從諸佛土俱來集會，皆住大乘遊大  乘法。於諸眾生其心平等，離諸分別及不分
別種種分別，摧諸魔怨，遠離一切聲聞獨覺，  繫念分別，廣大法味喜樂所持。超五怖畏，一  向趣入不退轉位。息諸眾生一切苦惱所逼
迫地而現在前，妙生菩薩而為上首。

[0721a01]  爾時世尊告妙生菩薩：「妙生當知，有五種法  攝大覺地。何等為五？所謂清淨法界、大圓鏡  智、平等性智、妙觀察智、成所作智。」

[0721a04]  「妙生當知，清淨法界者，譬如虛空，雖遍諸色  種種相中，而不可說有種種相，體唯一味。  如是如來清淨法界，雖復遍至種種相類所
知境界，而不可說有種種相，體唯一味。

[0721a08]  「又如虛空，雖遍諸色不相捨離，而不為色過  所染污。如是如來清淨法界，雖遍一切眾生  心性，由真實故不相捨離，而不為彼過所  染污。

[0721a12]  「又如虛空，含容一切身語意業，而此虛空無  有起作。如是如來清淨法界，含容一切智所  變化利眾生事，清淨法界無有起作。

[0721a15]  「又如空中種種色相現生現滅，而此虛空無  生無滅。如是如來淨法界中，諸智變化利眾  生事現生現滅，而淨法界無生無滅。

[0721a18]  「又如空中種種色相現增現減，而此虛空無  增無減。如是如來淨法界中，顯示如來甘露  聖教有增有減，而淨法界無增無減。

[0721a21]  「又如空中十方色相無邊無盡，是虛空界無  邊盡故，而此虛空無去無來無動無轉。如是  如來淨法界中，建立十方一切眾生利益安
樂，種種作用無邊無盡，清淨法界無邊盡故，  而淨法界無去無來無動無轉。

[0721a26]  「又如空中三千世界現壞現成，而虛空界無  壞無成。如是如來淨法界中，現無量相成等  正覺，或復示現入大涅槃，而淨法界非成等
覺非入寂滅。

[0721a29]  「又如依空種種色相，壞爛燒燥  變異可得，而虛空界非彼所變亦無勞弊。如  是依止如來淨界眾生界內，種種學處身語意
業毀犯可得，而淨法界非彼變異亦無勞弊。

[0721b04]  「又如依空大地大山，光明水火帝釋眷屬，乃  至日月種種可得，而虛空界非彼諸相。如是  依止如來淨界，戒蘊定蘊慧蘊解脫解脫智
見諸蘊可得，而淨法界非彼諸相。

[0721b08]  「又如空中種種因緣展轉生起，三千大千無  量世界周輪可得，而虛空界無所起作。如是  如來淨法界中，具無量相諸佛眾會周輪可
得，而淨法界無所起作。

[0721b12]  「復次妙生！大圓鏡智者，如依圓鏡眾像影現。  如是依止如來智鏡，諸處境識眾像影現。唯  以圓鏡為譬喻者，當知圓鏡、如來智鏡平等
平等，是故智鏡名圓鏡智。

[0721b16]  「如大圓鏡，有樂福人懸高勝處無所動搖，諸  有去來無量眾生，於此觀察自身德失，為欲  存德捨諸失故。如是如來懸圓鏡智處淨法
界，無間斷故無所動搖，欲令無量無數眾生  觀於染淨，為欲取淨捨諸染故。

[0721b21]  「又如圓鏡極善磨瑩，鑒淨無垢光明遍照。如  是如來大圓鏡智，於佛智上，一切煩惱、所知  障垢永出離故極善磨瑩，為依止定所攝持
故鑒淨無垢，作諸眾生利樂事故光明遍  照。

[0721b26]  「又如圓鏡依緣本質，種種影像相貌生起。如  是如來大圓鏡智，於一切時依諸緣故，種種  智影相貌生起。

[0721b29]  「如圓鏡上非一眾多諸影像起，而圓鏡上無  諸影像，而此圓鏡無動無作。如是如來圓鏡  智上，非一眾多諸智影起，圓鏡智上無諸智
影，而此智鏡無動無作。

[0721c04]  「又如圓鏡與眾影像非合非離，不聚集故，現  彼緣故。如是如來大圓鏡智，與眾智影非合  非離，不聚集故，不散失故。

[0721c07]  「又如圓鏡周瑩其面，於一切處為諸影像遍  起依緣。如是如來大圓鏡智，不斷無量眾行  善瑩，為諸智影遍起依緣，謂聲聞乘諸智影
像、獨一覺乘諸智影像、無上大乘諸智影像，  為欲令諸聲聞乘人依聲聞乘而出離故，獨  一覺人依獨覺乘而出離故，大乘之人依無  上乘而出離故。

[0721c14]  「如圓鏡中大影可得，所謂大地大山大樹大  宮舍影，而是圓鏡不等彼量。如是如來圓鏡  智上，從極喜地乃至佛地智影可得，及與一
切世出世法智影可得，而圓鏡智非彼分量。

[0721c18]  「又如圓鏡，非處障質影像起緣。如是如來大  圓鏡智，非惡友攝聞不正法障礙眾生智影  起緣，彼非器故。

[0721c21]  「又如圓鏡，非處闇質影像起緣。如是如來大  圓鏡智，非處樂惡愚暗眾生智影起緣，彼  非器故。

[0721c24]  「又如圓鏡，非處遠質影像起緣。如是如來大  圓鏡智，非處不淨感匱法業不信眾生智影  起緣，彼非器故。

[0721c27]  「復次妙生！平等性智者，由十種相圓滿成就。  證得諸相增上喜愛，平等法性圓滿成故；證  得一切領受緣起，平等法性圓滿成故；證得
遠離異相非相，平等法性圓滿成故；弘濟大  慈，平等法性圓滿成故；無待大悲，平等法性  圓滿成故；隨諸眾生所樂示現，平等法性圓
滿成故；一切眾生敬受所說，平等法性圓滿  成故；世間寂靜皆同一味，平等法性圓滿成  故；世間諸法苦樂一味，平等法性圓滿成故；
修殖無量功德究竟，平等法性圓滿成故。

[0722a08]  「復次妙生！妙觀察智者，譬如世界持眾生界，  如是如來妙觀察智，任持一切陀羅尼門、三  摩地門，無礙辯說諸佛妙法。

[0722a11]  「又如世界是諸眾生，頓起一切種種無量相  識因緣。如是如來妙觀察智，能為頓起一切  所知無礙妙智種種無量相識因緣。」

[0722a14]  「又如世界種種可玩，園林池等之所莊嚴，甚  可愛樂。如是如來妙觀察智，種種可玩波羅  蜜多、菩提分法、十力、無畏、不共佛法之所莊
嚴，甚可愛樂。

[0722a17]  「又如世界，洲渚、日月、四天王天、  三十三天及夜摩天、覩史多天、樂變化天、他  化自在、梵身天等，妙飾間列。如是如來妙觀
察智，世及出世衰盛因果，聲聞、獨覺、菩薩圓  證，無餘觀察妙飾間列。

[0722a22]  「又如世界為諸眾生廣大受用。如是如來妙  觀察智，示現一切諸佛眾會雨大法雨，為令  眾生受大法樂。

[0722a25]  「如世界中五趣可得，所謂地獄、餓鬼、畜生、人  趣、天趣。如是如來觀察智上，無邊因果五趣  差別具足顯現。

[0722a28]  「如世界中欲、色、無色諸界可得。如是如來觀  察智上，無邊因果三界差別具足顯現。

[0722b01]  「如世界中蘇迷盧等大寶山王顯現可得。如  是如來觀察智上，諸佛菩薩威神所引，廣大  甚深教法可得。

[0722b04]  「如世界中廣大甚深不可傾動大海可得。如  是如來觀察智上，一切天魔外道異論所不  傾動，甚深法界教法可得。

[0722b07]  「又如世界大小輪山之所圍繞。如是如來妙  觀察智，不愚一切自相共相之所圍繞。

[0722b09]  「復次妙生！成所作智者，如諸眾生勤勵身業，  由是眾生趣求種種，殉利務農勤工等事。如  是如來成所作智勤身化業，由是如來示現
種種工巧等處，摧伏諸伎傲慢眾生，以是善  巧方便力故，引諸眾生令入聖教成熟解脫。

[0722b14]  「又如眾生受用身業，由是眾生受用種種色  等境界。如是如來成所作智受身化業，由是  如來往諸眾生種種生處，示同類生而居尊
位。由其示現同類生故，攝伏一切異類眾生，  以是善巧方便力故，引諸眾生令入聖教成  熟解脫。

[0722b20]  「又如眾生領受身業，由是眾生領受所作善  惡業果。如是如來成所作智領身化業，由是  如來示現領受本事本生難修諸行，以是
善巧方便力故，引諸眾生令入聖教成熟解  脫。」

[0722b25]  「又如眾生慶慰語業，由是眾生展轉談論遞  相慶慰。如是如來成所作智慶語化業，由是  如來宣暢種種隨所樂法文義巧妙，小智眾
生初聞尚信。以是善巧方便力故，引諸眾生  令入聖教成熟解脫。

[0722c01]  「又如眾生方便語業，由是眾生展轉指授，務  專所作毀惡讚善更相召命。如是如來成所  作智所起方便語變化業，由是如來立正學
處，毀諸放逸讚不放逸。又復建立隨信行人、  隨法行等，以是善巧方便力故，引諸眾生令  入聖教成熟解脫。

[0722c07]  「又如眾生辯揚語業，由是眾生展轉開示，所  不了義宣諷諸論。如是如來成所作智辯語  化業，由是如來斷諸眾生無量疑惑。以是善
巧方便力故，引諸眾生令入聖教成熟解脫。

[0722c11]  「又如眾生決擇意業，由是眾生決擇可作及  不可作。如是如來成所作智決意化業，由是  如來決擇眾生八萬四千心行差別，以是善
巧方便力故，引諸眾生令入聖教成熟解脫。

[0722c15]  「又如眾生造作意業，由是眾生造作種種諸  所起業。如是如來成所作智造意化業，由是  如來觀諸眾生所行之行，行與不行、若得若
失，為令取捨，造作對治。以是善巧方便力故，  引諸眾生令入聖教成熟解脫。

[0722c20]  「又如眾生發起意業，由是眾生發起諸業。如  是如來成所作智發意化業，由是如來為欲  宣說彼對治故，顯彼所樂名句字身。以是善
巧方便力故，引諸眾生令入聖教成熟解脫。

[0722c24]  「又如眾生受領意業，由是眾生受領苦樂。如  是如來成所作智受意化業，由是如來於定、  不定、反問、置記為記別故，隨其所應，受領去
來現在等義。以是善巧方便力故，引諸眾生  令入聖教成熟解脫。」

[0722c29]  爾時妙生菩薩摩訶薩白佛言：「世尊！為獨如  來於淨法界受用和合一味事智，而諸菩薩  亦能如是？」

[0723a02]  佛告妙生菩薩：「亦能受用和合一  味事智。」

[0723a04]  妙生菩薩復白佛言：「何等菩薩受用和合一  味事智？」

[0723a05]  佛告妙生：「證得無生法忍菩薩，由彼  菩薩無生法中，得忍解時對治二想，由遣自  他二種想故，得平等心。從此已上，彼諸菩薩
自他異想不復現前，受用和合一味事智。」

[0723a08]  妙  生菩薩復白佛言：「唯願如來廣說譬喻，令諸  菩薩悟甚深義，隨所化緣廣宣流布，令諸眾  生聞已疾悟無生法忍。」

[0723a11]  佛告妙生：「譬如三十  三天未入雜林，終不能於若事若受無我我所  和合受用，若入雜林即無分別隨意受用。由
此雜林有如是德，能令諸天入此林者，天諸  果報若事若受，無所思惟和合受用。如是菩  薩若未證得無生法忍，終不能得平等之心
平等之捨，乃與一切聲聞獨覺無有差別，有  二想故，彼不能住受用和合一味事智。若已  證得無生法忍，遣二想故得平等心，遂與聲
聞獨覺差別，由平等心而能住捨，受用和合  一味事智。

[0723a21]  「復次妙生！譬如種種大小眾流，未  入大海各別所依，異水少水水有增減，隨其  水業所作各異，少分依持水族生命。若入大
海無別所依，水無差別、水無限量、水無增減，  所作業一，廣大依持水族生命。如是菩薩，若  未證入如來清淨法界大海，各別所依異智
少智智有增減，隨其智業所作各異，少分眾  生成熟善根之所依止。若已證入如來清淨  法界大海，無別所依，智無差別、智無限量、智
無增減，受用和合一味事智，無量眾生成熟  善根之所依止。」

[0723b02]  爾時世尊而說頌曰：

「一切法真如，　　二障清淨相，  
法智彼所緣，　　自在無盡相，  
普遍真如智，　　修習證圓滿，  
安立眾生二，　　諸種無盡果，  
身語及心化，　　善化方便業，  
定及總持門，　　無邊二成就，  
自性法受用，　　變化差別轉，  
如是淨法界，　　諸佛之所說。」

[0723b11]  時薄伽梵說是經已，妙生菩薩摩訶薩等，諸  大聲聞，世間天人、阿素洛等，一切大眾聞佛  所說，皆大歡喜信受奉行。

佛說佛地經

* * *

【經文資訊】大正藏第 16 冊 No. 0680 佛說佛地經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，張裕蓮提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
