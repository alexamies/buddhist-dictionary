大寶積經卷第六十九

北齊三藏那連提耶舍譯

菩薩見實會第十六之九廣果天授記品第二十二

[0389c11] 爾時八億廣果諸天，見諸阿修羅、伽樓羅、龍及龍女、鳩槃茶、乾闥婆、夜叉、緊那羅、摩睺羅伽、訶羅伽闍天、四天王天、三十三天、夜摩天、兜率陀天、化樂天、他化自在天、梵摩天、光音天、遍淨天等供養如來，聞授記已，欣喜踊躍皆得稱心，入一一法門，從一一法門見無量法門，於一切法門得無量辯、不斷辯、相應辯、解脫辯、無著辯、無礙辯、微細辯、甚深辯、種種辯、美妙辯、相續辯。於諸辯才皆悉知已，於如來所敬信尊重而作是言：「世尊！有陀羅尼名無量門，若有菩薩修集是陀羅尼者，當知得彼不斷辯等，於一切境界中心不迷惑。是諸境界無有一法非陀羅尼，是菩薩摩訶薩得是陀羅尼時，於諸法中悉得陀羅尼解辯才無礙。若菩薩住是無量法門陀羅尼時，於五陰入、十二入入、十八界入，於諸根入、四諦入、十二因緣入，於眾生入及非眾生入，於有入非有入，於取相入非取相入，於依入非依入，於空入，於我入，於相入非相入，於願入非願入，於有為入無為入，如是一切處得不壞辯才。是菩薩於陰入中得陀羅尼，所謂色陰者即非成就。何以故？無有少色法得成就者。何以故？地地界性非成就。如是水火風界性亦非成就。何以故？地性離故，若法無體性是名非成就。如是水火風性自離故，以法無體性是故非成就。如是色非成就，以非成就故不可說名過去現在及以未來。何以故？色非有法故，是故不可得。若色不生者即是不滅，以不生滅故即不可說。復有如是說，所有過去色現在未來色，此等和合名為色陰，其色體性亦不可得，何有過去現在未來？是故色陰非是可說。受想行識亦復如是，是故陰入即是陀羅尼入。以陀羅尼入故，陰不可得。以陰不可得故，陀羅尼亦不可得。以陀羅尼入不可得，唯是但名但用但假，但是世俗，但是言說，但是施設，非陰非色亦非色入，亦非陀羅尼體性可得。何以故？所謂陰等非是作法，以非作法故無有積聚，以積聚故得名為陰。譬如世間多物積聚，假名城屋舍宅殿堂、重閣樓闕窓牖欄楯、城壁女牆却敵寮孔，周迴具足名之為城。彼色性即不可得無有積聚，以無積聚故即便無色亦無色陰。受想行識亦復如是，性不可得無有積聚，以無積聚故即便無識亦無識陰。彼諸陰入應如是知。

[0390a26] 「彼眼入者是誰入？謂苦入。何者是眼？謂清淨四大所造色名為眼。何等是四大？謂清淨地界水火風界。彼淨地界性自離故，以法體不可得，彼即非成就。如是清淨水火風界體性自離，以法體不可得，彼即非成就。如是眼入非成就，是故不可說言過去現在未來。何以故？眼入非物。以非物故不生不滅，若不生滅者即是不可說。如是眼不生滅，入亦不生滅，以不生滅故即是不可說。應當如是知。唯是但名但用但假，但是世俗，但是言說。彼名名體亦離自性。何以故？無有一法得名為眼、名為入、名為苦。以名不可得，是故眼入亦不可得，以眼不可得即是陀羅尼入。是陀羅尼入亦不可得。何以故？性自離故，但名但用但假施設世俗言說。如是以眼入入得陀羅尼，得陀羅尼已便得辯才。當知耳鼻舌身意色聲香味觸法亦皆如是。

[0390b13] 「於彼界入得陀羅尼眼，眼體不可得、界體不可得。何以故？眼離眼性故、界離界性故。以法體不可得，彼即非物。以非物故即非成就，非成就者不生不滅，以不生滅故彼即非過去非現在非未來，但名但用但假，但世俗，但言說，但施設。彼名離名自性乃至施設，亦離施設自性。若法無自性不可得者即是非物，以非物故即非成就，非成就者即非生滅，以不生滅故彼即非過去非現在非未來。若於三世所不攝者，彼名即非相亦非想、非用、非假、非有為、非可說、非來非去、非可為他說、非可顯示、非可知非可識、非黑非白，非窟宅離窟宅故，非至非可至故，非得非可得故，非證非可證故，非凡夫亦非凡夫地，非聲聞亦非聲聞地，非緣覺亦非緣覺地，非菩薩亦非菩薩地，非佛亦非佛地，非地亦非非地。此即是真如、不異如、非非如，寂滅無相，但用但假。謂如來者，但世俗故說名如來，非第一義有如來也。何以故？彼法不可得，故無如來。於彼界入，應當入如是眼耳鼻舌身意界法界意識界。如是一切餘界亦應知，應當如是廣入法界。

[0390c05] 「世尊！彼法界說言陰時，而不壞彼法界本性。說言入時、說言界時、說言四諦時、說言十二因緣時，亦不壞本法界體性。彼法界隨所說處，一切諸法建立名字，皆不壞彼法界體性。世尊！譬如地界隨其所在作異名字，而不壞彼本地界性。世尊！如是法界隨其所在作異名字，亦復不壞法界本性。如是水火風界亦復如是。世尊！譬如虛空隨其所在差別異用，而不壞彼虛空體性。世尊！如是法界隨其所在差別名用，而不壞彼法界體性。世尊！入諸根時即是入法界。言諸根者，所謂眼根耳根鼻根舌根身根意根、男根女根命根、樂根苦根喜根憂根捨根、信根精進根念根定根慧根、未知欲知根、知根知己根。彼眼眼體不可得根，根體不可得。何以故？是眼離眼自性故。以法無體性彼即非物，以非物故即非成就，非成就者彼即不生，若不生者即是不滅，以不生滅故不可說言彼是過去現在未來。若於三世中不生滅者，彼即非眼亦非眼根，云何有用？應如是知。世尊！譬如空拳虛誑無物，但有名字乃至言說，於第一義中空拳亦無。如是眼及眼根，猶如空拳，虛妄非實而現虛相誑惑凡夫，但有名字乃至言說。於第一義，眼及眼根俱不可得。如是世尊得一切智已，為度眾生故說名為根。彼等諸根於第一義，性自離故根體皆空。其法體空者用亦虛妄，非有非實誑惑凡愚，離自性故不生不滅，不生滅者不得說言彼是過去現在未來。若於三世中無者彼即無名無相，非可說非可為他說、非生非可生、非已知非當知、非已聞非當聞、非識非可識、非已證非當證、非已得非當得、非已見非當見、非已到非當到。何以故？彼非有故。世尊！譬如有人於其夢中受樂喜笑囈語遊戲。是人爾時從寐寤已，憶念夢中受樂遊戲，念已求之不見不得。何以故？彼人夢中受樂喜笑囈語遊戲尚自無實，何況寤時若見若得，無有是處。世尊！如是諸根猶如夢中受樂遊戲實不可得。如是一切諸法體性亦不可得，以不可得故不可說言彼是過去現在未來。若於三世中不可得者，彼即不可說。一切諸根當如是知。

[0391a17] 「世尊！若入法界即入一切法，入一切法即是入法界。世尊！入四諦法即是入法界。何等為四？謂苦集滅道。世尊亦說一切諸法皆悉是空，非眾生、非命、非福伽羅、非想非相。我等於此法中無有疑慮。世尊！以無眾生故亦復無苦。何以故？眾生無處苦諦亦無，以無苦故集諦亦無。何以故？無如是因而無果者。

[0391a25] 「世尊！以無集故滅諦亦無。何以故？無集諦故亦無斷集，以無滅故道諦亦無。何以故？無有是道不斷集者。

[0391a28] 「世尊！道果者謂是滅諦。彼煩惱不可得斷，煩惱滅亦不可得。以滅不可得故道亦不可得，無有如是道而無其果。此四聖諦但是分別虛妄非有。以非有故，不可說言過去現在及以未來。若於三世中不可得者，彼即非生非滅、非相非想、非設非可設、非示非可示、非顯非可顯、非語言非可語言、非言辭非可言詞、非說非可說、非見非可見、非知非可知、非識非可識、非測非可測、非達非可達、非到非可到、非得非可得、非聞非可聞、非見非可見、非對非可對、非證非可證、非白非黑、非明非暗、非去非來、非淺非深、非清非濁、非畏非安、非縛非解、非憎非愛、非煩惱非清淨、非智非非智、非路非非路、非壞非非壞、非攝受非非攝受、非生死非非生死、非可得非不可得、非眾生非非眾生、非命非非命、非壽者非非壽者、非我非非我、非物非非物、非空非不空、非相非非相、非願非不願、非依非不依、非有為非無為、非斷非常、非邪非正、非實非妄、非妄想非非妄想、非處非非處、非宅非非宅、非知非不知、非捨非修、非生死非涅槃、非覺非不覺、非凡夫境界、非聲聞境界、非緣覺境界、非菩薩境界、非佛境界、非境界非非境界、非作非不作。如是入諦即是入法界，入法界已即得陀羅尼，得陀羅尼已即得辯才。

[0391b24] 「入十二因緣即是入法界，無明緣行，行緣識，識緣名色，名色緣六入，六入緣觸，觸緣受，受緣渴愛，渴愛緣取，取緣有，有緣生，生緣老死憂悲苦惱，是眾苦大聚。如是無明滅則行滅，乃至憂悲苦惱滅眾苦大聚滅。世尊！彼無明無明體不可得。何以故？性自離故。若法無體性彼即非物，以非物故即非成就，非成就者非生非滅，非生滅者即非過去非現在非未來。若於三世中不可得者，無名無形無相無想亦非差別，唯是但名但假但用，但世俗，但言說，為教化一切凡夫眾生故。彼無明於第一義實不可得，不可得者即非差別用亦不可說。世尊！若是但名乃至但施設，彼即非實，唯是虛妄言說分別覺觀非定，但是戲論。彼無明若無自性者云何能生行？無明無故行亦不生。以不生故，彼即不老不病不死不流轉即不生。何以故？若不生者云何有老？以無老故乃至不生。若不生不死者，即是一切過現未來諸佛菩提，但世俗名字非第一義，所言無明即是菩提。當知諸有支亦復如是。如是入十二因緣，當知即是入於法界。世尊！如來不生，一切諸法亦不生，是故一切法即是如來。如來不滅，一切諸法亦不滅，是故一切法即是如來。世尊！如來無相，一切諸法亦無相，是故一切法即是如來。略而言之，如是無相不可得，非垢非淨非愛非憎，法界不可識亦復不可知。世尊！真如者即是如來。一切諸法即是真如，是故一切法即是如來。世尊！實際者即是如來，一切諸法即是實際，是故一切法即是如來。世尊！隨所法中即有如來，於其法中即有一切法，是故一切法即是如來。世尊！若有人言如來得阿耨多羅三藐三菩提者，彼諸眾生是計著見。何以故？如來不二，菩提亦不二，不二者不能覺寤於不二。世尊！若復有人作如是言：『如來轉於無上法輪。』彼諸眾生是執著見。何以故？如來非進退。世尊！若復有人作如是言：『如來滅度無量眾生。』彼等一切皆是執見。何以故？一切諸法實無眾生，是故無有得滅度者。世尊！若復有人作如是言：『如來利益無量眾生。』彼等一切是取著見。何以故？如來不為利益眾生，亦復不為不利眾生出現於世。世尊！若復有人於未來世作如是言：『如來捨壽。』彼諸眾生皆是執見。何以故？法界無攝受亦無捨故。世尊！若復有人作如是言：『如來入於無餘涅槃界。』彼諸眾生是計著見。何以故？法界非生死亦非涅槃。世尊！若復有人於我所說法能決定知者，彼諸眾生於阿耨多羅三藐三菩提皆不退轉。世尊！假使法界有其變異，是諸善男子善女人能如是信者，必定當覺無上菩提無有變退。」

[0392a16] 爾時八億廣果諸天於世尊所演說自己所證法已，頭面禮足，右繞三匝却住一面，合掌而立，異口同聲以偈讚佛：

「敬禮善逝知法者，　　那羅延力大導師，
　憐愍一切勝牟尼，　　方便示現於真實。
　既自了知一切法，　　如實顯示諸世間，
　稽首無量功德身，　　智慧最勝無上士。
　如是真實微妙法，　　聖說相應無有異，
　世尊無等大醫王，　　能令眾生法眼淨。
　敷演八種真聖路，　　為得無上大菩提，
　歸敬無量功德身，　　智慧最勝無上士。
　顯示菩提正直道，　　畢定趣向大涅槃，
　獲得無等勝菩提，　　寂滅安隱最堅固。
　度脫多億那由他，　　輪迴生死苦眾生，
　頂禮無量功德身，　　智慧最勝無上士。
　觀察五陰悉空無，　　陰體畢竟不可得，
　彼陰即體離諸觀，　　唯誑愚惑癡眾生。
　凡夫於此悉被縛，　　猶如獼猴膠所粘，
　智者於斯得解脫，　　遊行無礙如空風。
　諸界即體性自空，　　一切智人如是說，
　彼空亦空無自性，　　究竟求之不可得。
　凡夫於此皆被縛，　　都由不知真實性，
　智者觀察得解脫，　　於其三界無所著。
　諸入無體自空寂，　　一切智人如是說，
　猶如空拳虛非實，　　誑惑愚癡眾生輩。
　凡夫妄起取著心，　　皆由於法生疑惑，
　墜落生死皆喪壞，　　猶如商人沒巨海。
　彼等諸根性自空，　　畢竟推求不可得，
　譬如鏡中現面像，　　其像無實畢竟空。
　凡愚無智於此著，　　正由不知真實法，
　猶如眾鳥入羅網，　　亦如淵中所釣魚。
　眾生無體離生相，　　依真求之不可得，
　譬如壁上彩畫像，　　究竟無實眾生性。
　凡夫無智而取著，　　皆由不知真實義，
　智者觀彼得解脫，　　猶如卵生出於[穀-禾+卵]。
　因緣生法悉無常，　　皆悉空寂離攀緣，
　譬如夢中所受樂，　　非實誑惑癡凡夫。
　愚無智慧為彼縛，　　由不思量妄分別，
　智人觀察得解脫，　　猶如飛鳥出籠網。
　如佛功德不思議，　　一切諸法亦如是，
　諸法無相如牟尼，　　法體寂滅如涅槃。
　諸法無依如如來，　　於其三界不取著，
　是故所有成佛者，　　皆由得知此義故。
　諸法無怖如世尊，　　不起自身及他想，
　諸法難思如導師，　　唯佛能知導群生。
　法無分別如善逝，　　非是凡夫心所行，
　是諸如來妙境界，　　唯佛大聖能了知。
　若有無智作是言，　　佛證無等大菩提，
　若復有人作是言，　　世尊已轉妙法輪。
　若復有人作是言，　　善逝已度那由眾，
　彼悉為見之所縛，　　皆由不知真實性。
　若人謂佛如是說，　　殺害行陰及與命，
　若言十力入涅槃，　　利益無量眾生已。
　彼人一切皆執見，　　入於魔羅之所縛，
　不能解知真如法，　　以不知故不知佛。
　若有善知是非者，　　彼皆能知大導師，
　當獲無上功德聚，　　成佛憐愍於世間。
　斯即真如無變易，　　一切諸法離疑惑，
　人中無上最勝尊，　　我等已知如是義。」
　如是廣果諸天眾，　　咸皆於法得盡知，
　對佛導師自演說，　　現己內心淨信解。
　一切欣喜無疑慮，　　各自見已當成佛，
　此是如來微妙法，　　彼即自受導師記。

[0392c21] 爾時世尊知廣果諸天深信具足，於佛法中決定無疑，欲令大眾種善根故而現微笑。爾時慧命馬勝以偈問世尊言：

「智慧導師功德山，　　非是無因而現笑，
　我從善逝親自聞，　　世尊現笑必有因。
　如來示此微笑相，　　令眾皆受清涼樂，
　天人修羅大導師，　　唯願演說笑因緣。
　今見如來從面門，　　所現微笑甚清涼，
　此諸眾會悉懷疑，　　一心瞻仰如來面。
　大悲最勝人中上，　　願說希有微笑因，
　世間若得從佛聞，　　決定必除疑惑心。
　世尊！彼等諸天眾，　　咸皆演說自授記，
　以何功德獲何果？　　願說成佛神通事。
　開演微妙梵音聲，　　唯願普斷諸有疑，
　一切大眾聞佛說，　　皆悉踊悅甚欣喜。
　斯等合掌皆一心，　　淨信瞻仰恭敬住，
　佛子天眾各思惟，　　悕求無上大菩提。
　是諸眾會有疑惑，　　唯願如來為除斷，
　必當得力知是非，　　具足成就一切智。
　得聞如來八種音，　　天眾靡不皆喜悅，
　當得護持如來教，　　隨順正法如說行。
　觀察知彼天心已，　　無上大智願解說，
　以是大眾生欣喜，　　於佛法中得信解。
　今於導師願得聞，　　天眾過去所修行，
　若蒙如來解說已，　　所願皆悉得滿足。
　廣果諸天如法行，　　必得成就一切智，
　當度世間諸群生，　　顯示真如法體性。」

[0393a19] 爾時世尊即以偈答慧命馬勝曰：

「善哉馬勝汝知時，　　今者問我正是宜。
　我為廣果諸天輩，　　於此大眾現微笑。
　今當為汝分別說，　　咸皆一心共諦聽，
　所現微笑因緣義，　　汝及大眾悉得聞。
　如來具足一切智，　　觀察因緣有三種，
　二足德聚正觀已，　　而現微笑示世間。
　有樂住於涅槃者，　　少智微淺願聲聞，
　復有樂住默然者，　　志求辟支佛菩提。
　復有樂求世導師，　　成佛大力那羅延，
　我觀彼等深信已，　　隨所樂欲而度脫。
　為求聲聞示現者，　　當知是其最下笑，
　應當知我中品笑，　　為求辟支而示現。
　馬勝當知此上笑，　　為諸天眾授佛記，
　我說此三解笑因，　　所謂最下及中上。
　善解世間勝導師，　　而作微笑現瑞相，
　佛知眾生欲三乘，　　願樂求證於聖果。
　為求聲聞現笑者，　　微笑光明從足沒，
　為求辟支所示現，　　當知笑光入臍輪。
　為受無上十力者，　　其光從佛頂上入，
　馬勝汝今應當知，　　微笑因緣有三種。
　我向所現微笑光，　　彼光於我頂上沒，
　當知先所現微笑，　　悉為無上菩提記。
　我今當更為汝說，　　微笑復有三種因，
　善哉馬勝及大眾，　　一心靜意俱諦聽。
　前現微笑為佛者，　　其光即從頂上入，
　有光少時住身腰，　　須臾沒者為辟支。
　我現微笑放光明，　　暫時在於足前住，
　斯光隨乘而變現，　　當知此為聲聞人。
　今復更說微笑因，　　馬勝諦聽有三種，
　導師所放諸光明，　　出已圍繞於十力。
　其光既出皆踈散，　　還復速聚繞身腰，
　漸漸轉復更增廣，　　亦還右繞於如來。
　有光初停後廣大，　　漸漸右繞於我身，
　彼光悉遍世尊形，　　與身俱等無有異。
　其光莊嚴佛身相，　　暉赫猶如真金聚，
　牟尼所放微笑光，　　當知此光記剎土。
　有光出已猶如蓋，　　於上遍覆世尊身，
　有光如花空中住，　　其光照曜於導師。
　彼光一切皆右旋，　　三匝圍繞如來身，
　當知此光記壽命，　　出世大智現斯瑞。
　斯等三種微笑光，　　善逝隨根差別現，
　馬勝汝今應當知，　　此是三種微笑因。
　世間導師所現相，　　善知眾生深信樂，
　今於如來教法中，　　汝等聞此得除疑。
　是諸廣果天眾等，　　其數滿足有八億，
　廣說微妙正法門，　　各於異剎得成佛。
　壽命具足無有量，　　經由多劫住於世，
　是故如來現斯瑞，　　廣大光明五種色。
　此諸天眾於過去，　　三十有六僧祇劫，
　常得值遇諸世尊，　　親承供養習諸善。
　又復經於三十六，　　阿僧祇劫廣修行，
　斯等大士住世間，　　供養如來未曾倦。
　思惟救度眾生故，　　數數勤修供養佛，
　供養世尊應其宜，　　悕求無上大菩提。
　彼諸天眾未來世，　　當得作佛那羅延，
　成妙牟尼功德山，　　其劫號曰勝金幢。
　是諸如來各自住，　　清淨莊嚴國土中，
　彼佛同號日光輪，　　具足無量功德聚。
　一一如來各住世，　　經於無量那由劫，
　此諸善逝所集眾，　　無量無邊不可數。
　一一導師成佛時，　　所有聲聞弟子輩，
　十力住經那由劫，　　算數彼眾不可盡。
　若有算師悉共聚，　　亦算彼眾不能盡，
　當時所有諸菩薩，　　倍多於彼聲聞眾。
　皆悉發心住佛乘，　　願得當成一切智，
　於其清淨國土中，　　悉當成佛具十力。
　是諸菩薩所修行，　　皆如本師無有異，
　彼諸如來滅度後，　　正法興顯久住世。
　經於十二那由劫，　　為諸佛子所護持，
　此諸佛法熾盛時，　　有發無上菩提心。
　其數過於恒河沙，　　皆悉勤修菩薩行，
　彼諸善逝滅度已，　　所有一切聲聞眾。
　斯眾皆悉得涅槃，　　過於大海諸沙數，
　如是彼諸佛正法，　　具足興顯於世間。
　饒益無量諸眾生，　　彼教如法大興盛。
　如是聞佛所說已，　　一切大眾皆信解，
　必當得成佛世尊，　　廣能利益諸群生。
　是時眾會悉欣喜，　　頭面禮拜如來足，
　無等恭敬於善逝，　　如法供養天人師。
　是故踊躍發精進，　　猶如有人救頭燃，
　常應親近善知識，　　勤修般若波羅蜜。
　此是見實勝進行，　　汝等比丘應修習，
　當成無上二足尊，　　功德如山利世間。」

大寶積經卷第六十九

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA