不動使者陀羅尼祕密法一卷
大唐贈開府儀同三司諡大弘教  三藏沙門金剛智奉　詔譯

[0023a07]  如是無量力不動聖者毘盧遮那使者心。一  切利益成就法。欲受持者。先當行四種精進  行。自約身心令念不散。一志堅固速得證驗
令滿所願。云何四種行自約。一者斷食二  者服氣。三者食菜四者節食。隨力所辦自約  身已。專誦根本陀羅尼。滿一洛叉乃至三洛
叉已。即一日一夜水亦不食。廣大供養莊嚴  道場。於畫像前燒苦練木如大拇指長十二  指。兩頭搵酥每誦呪一遍燒一枝。滿一千  八枝燒了。小小世間事便得滿願。復次
誦數滿已。入江海大河深至項處。面向東  立。每日念誦數滿三洛叉已。心中所愛福  田皆得滿願。其水當令無蛟龍惡獸之處。  恐呪功未成為他物所損。耳當須結界。若
常加功持誦。不動使者現身。力能縛一切鬼  神。亦能摧折一切樹木。亦令空中飛鳥隨念  而墜。亦能乾竭龍湫。若論議及對外道惡
人皆能降伏。復次先候月欲蝕時。令誦呪滿  數。先蝕一日一夜不食。取新牛糞未落地  者。作方壇二肘。未落地者有二種義。一者
以器物承取莫令至地。二者亦落地時塵土  未污。即略取上分不著地者。將以泥壇泥壇  訖。以種種好花散以供養。取大般若經安  置中心著。取同色老犢子  牸
牛乳作酪。旋  以取酥一兩熟銅椀盛。以可里羅木作篦。攪  酥。從月初蝕即念誦。乃至見三種相。所  謂暖烟焰等。得暖相者。服之差一切疾病。得
烟相者。將以塗己身。可以隱蔽不令惡人  所得見也。得火焰相者。服之通神身能  飛行。所謂身通也。老犢牛乳者。犢生經年
已上。犢大如母而猶食乳者。其犢毛色須與  母同。如是牛乳堪任酥用。

[0023b09]  復次行人誦一  落叉已。即往深山高頂之上。斷穀不食更  誦一落叉。心心相續更莫異緣。天之伏藏  自然出現。凡伏藏者有天有神有人。人
所埋藏者為人大伏藏。鬼神所守名曰  神藏。亦名地藏。諸天守護者為天伏藏。  天藏尚能得見。況地伏藏及人藏乎。應作  福事隨意受用。

[0023b17]  復次依護魔法。杓子盛牛乳一呪一燒。如  是滿一千遍。能除國中大疫癘也。護魔法  者。掘地作爐著火令熾。杓子法者。以堅木
刻之頭如杓。可受鷄子黃已下乳。其柄端直  長二尺許。別以淨器盛乳。以此杓子酌而呪  之。西國疫癘或一家一病遞相染著。著皆
死盡。今吳蜀嶺南亦有此事。是法能制。

[0023b24]  復次取百草花和酥酪蜜。一呪一燒。所求  衣服如此花色。皆得稱意。若求緋者當燒赤  花。餘皆准此。雖不思議神力滿行人願。自
可量分約事而求。則無後患。若非分妄取  神亦慢人。雖得不貴。若燒蜜邏嚩一洛叉。一  一呪燒得國中第一官位。度所能作者。求之  必遂。蜜邏嚩外國菓子也。

[0023c02]  復次燒畢養魚花得一切人愛樂。燒松木以  三物點燒誦十萬遍。得無量眷屬。松木長七  寸大如指擘之。燒大麥呪之得大丈夫富貴
自在。大麥馬麥也有皮者是也。

畫像法摧伏第一

[0023c07]  若欲作法。應對像前。心有所像神應像感。  於好絹上畫不動使者。著赤色衣斜帔。腰褌  子亦赤色。左邊一髻下垂至耳。左眼微斜
看。左手把羂索右手把劍直竪。劍首如蓮花  葉狀。劍靶寶鈿。於寶石上坐。曲眉瞋目身  赤黃色。怒狀。令一切眾生皆怕懼相。畫此像
已。於河海岸邊清淨蘭若。或淨屋之中。  行者亦清淨身著赤色衣。心想自身皆作赤  色。不得散亂默然乞食。念誦五洛叉滿已。
取江豆箕五寸剉之一萬莖。三物默燒。於  此像前至心燒誦。不動使者即自現身。令行  人見。見已。得如來三摩地心。與諸菩薩常得  一處。

[0024a04]  復次於此像前。每日三時念誦本呪。經六箇  月隨力供養花香飲食。求種種願皆得滿足。

[0024a06]  若有兵賊來者。行人手執一幢。誦一千遍立  著來處。彼寇賊等自然退走。怕懼而散。若  損國損佛法怨家惡人。以鹽土相和作其
像。心上題其姓名。形長一肘。誦呪呪之一遍。  割取一段燒之。乃至燒盡。彼人若不降伏  必死。又取曼陀羅葉燒。呪一呪一稱惡人
名字。燒之滿一千遍。前人必定失心。取牛  乳燒一千遍還令復本。若燒鹽稱名。一呪一  燒滿一千遍。千里內喚人皆至。若燒安
悉香三時常不斷絕。得國中上品位。右已  前法皆於此畫像下用之成就也。

又畫像法第二

[0024a18]  先於中心畫釋迦牟尼佛。左邊畫曼殊室  利童子菩薩形狀。右邊畫執金剛菩薩。作美  笑狀。右手把金剛杵。底下畫不動使者。
寶瓔珞莊嚴。於畫像前念誦五洛叉訖。種種  使役。取蓮花十萬莖。以酥蜜酪三物。相和  點一花上。誦呪一遍即燒之。如是燒花令
盡。是時蓮華吉祥天即現自身。問行人言所  願何事。隨汝所求皆得滿足。

[0024a26]  又取蘇末那花一洛叉。一呪一燒乃至燒盡。  即得夜叉女來現身任種種驅使。若有人欲  經恐怖來求助者。取屍陀林中灰呪七
遍與之。令其護身即得安樂。又取牛黃像  前呪七遍。清水和於額上一點之。令一切人  見者歡喜。降伏一切毘那夜迦。若蛇蝎  等毒。以淨土作泥呪七遍。點瘡痛之處應
時即差。

別畫使者法第三

[0024b06]  若欲得見不動使者。乃至種種千事人間  之事皆可稱心者。當畫不動使者。身赤黃  色。上衣斜帔。青色。下裳赤色。左邊一髻
黑雲色。童子相貌。右手執金剛杵。左手執  羂索。口兩邊微出少牙。怒眼赤色。火焰中  坐石山上。於此畫像前種種結印念誦。皆得
成就。放光隱形縛一切鬼神皆得成就。

[0024b13]  假令無畫像。但清淨處或寺中。得一間  淨房無人鬧。即得念誦。一切世間鬼神病  瘧等。誦七遍或至二十一遍無不即差。於此
畫像前。淨泥地燒安悉香。取一明鏡當  心安之。口加念誦。令一小兒女子等看  鏡中。問其所見即皆言說所求願事。須喚龍  神。但得名字。立童男女清淨者。誦呪呪
之。其神等入此童子心中。便共行者語三世  之事。所問皆答。若欲得矜羯羅成就者。月  生一日起首。早起清淨。畫像前散花。檀香
末泥地作壇。呪一百八遍。日午黃昏各誦一  百八遍。若多誦不絕最好。餘時不能誦呪。但  向道場中坐。一心正念至時而誦亦得。至
十五日滿。即造種種飲食供養。畫像前方一  肘。作坑深一搩指。燒遏伽木。若無用  苦練木。亦得取白芥子一斗五升。從黃  昏起首。誦取杏人許芥子。呪一遍了即
投火中燒之。其芥子以蘇和之令濕。如  此燒呪至半夜後。矜羯羅即現形云。須作何  驅使。行人報云須矜羯羅今日已後有事須  問。常相隨逐更莫東西。矜者問事也。羯
邏者驅使也。若不現者心決定念誦不動  使者。必須得見莫生狐疑。直至平明無不來  者。現已種種驅使處分皆得。乃至洗手或用。
柳枝令取皆得欲得上天入山。亦扶行人  將去。

[0024c10]  欲得見欲界上天女等。令將來相見亦得。  何況人間取人及物乃至種種飲食。此神作  小童子形。有兩種。一名矜羯邏恭敬小心
者是。一名制吒迦難共語惡性者是。猶如人  間惡性在下。雖受驅使常多過失也。若無  事時向道。且去還來。莫向道無事好去。若
向道無事好去。即便長去更不來矣。第一須  記不得邂逅。西國有僧驅使多年。一朝誤遂  不復來。乃涕哭悔恨不復更至。

[0025a07]  若欲使古力迦龍王者。於壁上畫一劍。以古  力迦龍王繞此劍上。龍形如蛇。中劍書此  阿字。心中亦自觀此劍及字。了了分明心念
不動使者。誦一百八遍。一日三時滿六箇月。  多誦益好。若月滿已後。古力迦龍王自現  其形作人形狀。常相隨逐任所驅使。

[0025a13]  不動使者根本呪曰。

[0025a14]  那謨三漫多嚩日囉  (二合)  喃  (一)  尾迦吒微吃哩  多羯邏  (二)  摩訶閉  [口*(隸-木+士)]  多  (三)
蜜瑟咤  (上)  契註  (知古反)  叱瑟吒  (二合)  訶囉  (四)  按怛囉摩囉達囉  (五)  折覩嚕木佉  (六)  濕嚩  (二合)
囉那囉迦迦比嚕  [口*律]  持嚩  (二合)  計舍吽  (七)  跋折囉  (二合)  跋折  [口*路]  (二合)  孽  囉吽泮莎訶

[0025a20]  持此呪者。於六月中每日三時誦念不絕。  每日清淨飲食。每欲食時先出一分安淨  器中。呪二十一遍待身食了。將此器食
寫著淨處。月滿已後不動使者滿種種願。三  時者早時午時黃昏時。時別一百八遍。  此名受持根本呪法。後更有心呪出食。

[0025a26]  此不動使者毘盧遮那佛之化身。一持之後  生生加護。若求無上出世菩提者。當清淨梵  行一心精進。當得種種不思議三昧不思議
境界不思議神通不思議辯才不思議力用。  如是之事證者乃知。不可具說。若世間之人  世習未斷。雖千度觸犯種種重業。使者皆許  其懺悔。不即捨離。

結界護身法　　先作海  蠡  印

[0025b05]  以左手中指已下三指。握右手中指已下三  指。各以當手大母指。捻無名指。相捉訖。直  竪右手頭指。屈左手頭指。捻右手頭指第二
節文。安口上誦根本呪七遍。於頂上右旋三  匝。隨心遠近結界即成。無能犯者。

[0025b10]  次作甲印。

[0025b11]  合二手以二頭指二無名指。入掌內相叉直  竪二大母指二中指二小指。相合如三鈷金  剛杵形名為甲印。誦根本呪七遍已。先安額
上次右肩次左肩次心上次喉上。五處印  之以護身。欲坐念誦皆先作此護身法。欲出  行去亦宜作之。

[0025b17]  次作劍印。

[0025b18]  以左手大母指。捻無名指小指頭。直申頭  指及中指。為劍鞘。又以右手大指。捻無名指  小指甲上。直申中指頭指。為劍。內左手掌
中。名劍印。安心上。令中指頭直竪。誦不動  使者辟一切惡毒呪。呪七遍訖。移安頂上呪  曰。

[0025b24]  唵　阿者囉迦那步陀制吒迦  (上)  吽吽可  伊  (許伊反)  可伊一譚  (去)  蘖哩醯摩訶哩毘  沙颯  (蘇急反)
多惡紇哩鴆  (鵠鴆反)  泮

[0025b27]  若有人服毒欲死。作此印呪七遍。即可。若  欲結界辟鬼神開惡雲等。即安左膝上。如拔  刀劍狀。用力拔之。於頂上右旋三匝隨意遠
近。以劍竪安眉間少時而止。一切無敢犯  者。若欲念誦。先作此印。然後開手取珠  依常念誦。

[0025c04]  次作無畏清淨印。

[0025c05]  以右手大指上節。捻頭指甲上。餘三指並直  申呪七遍。所欲供養香花等令清淨者。並以  此印。三指點清水灑之即淨。若有恐懼之人
來求依護者。衣下結此印。稱前人名字七  遍。呪訖前人即不復怖。名無畏清淨印。

[0025c10]  次誦不動迎請呪。

[0025c11]  那麼　三曼多　跋折囉  (二合)  喃阿哩夜  跋折囉  (二合)  摩訶俱  [口*路]  陀阿蘖瑳阿蘖瑳緊
之囉斯一鄧迦哩蠅俱嚧那摩莎訶

[0026a03]  用前劍印安頂上。左手中指頭三屈。三遍  誦呪招召之即來赴也。

[0026a05]  次作索印。

[0026a06]  以右手大母指。捻中指已下三指甲。直竪頭  指。以左手中指已下三指。握右手頭指。屈左  手頭指。押左手大母指甲上。誦索呪曰。

[0026a09]  那摩三曼多未實囉喃阿播捨判者那吽  泮

[0026a11]  呪七遍已。用伏一切鬼神。令一千二千  里。追人及天龍八部等。用此印呪。

[0026a13]  次作師子奮迅印如前甲印申。二頭指開直  竪之。身立如金剛勢。以印或左或右麾之。  怒目瞋意吽聲誦師子呪曰。

[0026a16]  那摩三曼多末實囉喃

[0026a17]  唵阿者羅迦那戰拏娑太耶吽泮

[0026a18]  誦七遍。能降伏一切惡魔等。以印魔惡雲  雨。應時皆散。散已解印。

[0026a20]  若惡風雨不止者。取棘針和白芥子。燒呪一  百八遍。更誦根本呪一百八遍。非但風雨散  止。其龍神等却來擁護行者。

[0026a23]  次作根本心中呪印。

[0026a24]  先結眼印。以右手無名指小指握大母指頭。  直申頭指中指。於額上兩眉間。垂頭指中  指。向下漸向髮際。引之向上。名不動使者
天眼印誦心中呪呪之。

[0026a27]  唵質路

[0026a28]  古婆  (平)  皤耶莎訶

[0026a29]  作瞋怒意。吽字作聲誦。稱怨家名字。大鬼  神捉彼人心令其降伏。若常依此誦不斷絕。  必得眼通見三千大千世界。及三界中事。如
對目前等無有異。

[0026b04]  次作根本心印。

[0026b05]  兩手合掌便內相叉。令十指頭並入掌中訖。  直申二頭指頭相拄。二大母指拘取二無名  指甲。名根本印誦心呪曰。

[0026b08]  那摩三曼多　末實囉  (二合引)  喃　怛囉  吒  (半音)  阿目伽戰拏摩訶嚧灑拏娑  [叵*頁]  (二合引)  吒耶吽怛囉
(二合)  跛耶怛囉  (二合)  跛  耶吽怛囉  (二合)  吒怛囉吒鴆忙  (去)

[0026b12]  每日自食先出種種飲食一分。於一盞中著。  待食了誦呪七遍。呪之瀉淨處著。日別如此  所去處常得擁護逐後。

[0026b15]  復有一字呪。

[0026b16]  那摩三曼多　末實囉喃鴆  (胡恨反)

[0026b17]  用前根本印呪之。常誦結印不斷絕。亦常不  離左右也。

[0026b19]  不動寶山印

[0026b20]  兩手十指向內相叉。急握成拳。名不動寶山  印。

[0026b22]  頭印

[0026b23]  右手大母指屈入掌中。四指握為拳。頂上安  之名頭印。

[0026b25]  一髻印

[0026b26]  即此頭印。上申頭指中指。相並安左頂上。便  引向下。耳前下。名使者一髻印。

[0026b28]  口印

[0026b29]  二手相並。以二小指相叉。屈二無名指。握  小指第二節。以二大母指。捻無名指甲。二  中指頭相拄。二頭指屈。捻二中指背第三節。
從掌向上數第三。安此印口上名口印。

[0026c04]  次作心印。

[0026c05]  即依口印。屈二頭指入二大母指根。安心上  如獨鈷金剛杵形。名曰心印。

[0026c07]  次作火焰印。

[0026c08]  右手大拇指。押小指甲上。左手握大母指作  拳。申頭指內右手掌中。從右邊遶頭上。過向  左猶如旋皆光勢。名曰水焰印也。

[0026c11]  遮火印

[0026c12]  並二手各握大母指為拳。屈二頭指。入大指  根內。拳相向並之。能除一切火難。

[0026c14]  已前法印每念誦時。依次用之。口誦呪不  停。但持根本呪。有功已後餘呪印但誦結即  用有驗。更亦不須受持。

[0027a01]  總攝慈救不動呪曰。

[0027a02]  那麼三曼多嚩日囉  (二合)  赦戰拏摩訶  盧灑拏馺頗吒也吽怛剌  (二合)  吒  (半  音)  鴆  (呼恨反)  忙

[0027a05]  此呪出毘盧遮那經。能攝諸印法。作前法了。  即誦此呪一七遍已。心念不動尊。亦作前劍  印。印額。

[0027a08]  左右肩心上及喉上五處。誦此呪呪一百八  遍。當自想身如俱摩羅狀。然後彈指而散。

[0027a10]  復次有法於屍陀林中取死人衣裳。畫不動  使者。取行人已身上血。開解之。畫像向西  行者向東。對此像念誦。每日三時沐浴著濕
衣裳默然念一落叉。滿已。至月二十三日。  饌一切鬼神。飲食法。取種種米種種豆油麻。  等並相和作飯。於八方散之。自身一日一夜
不食。覓一死人具足相貌者。洗之令淨。著  衣裳。置畫像前仰臥。脚向西。燒香自身護  身。四面結界訖。行人坐死人心上念誦。一
萬遍滿已。死人即動。不須怕懼。但堅壓著  急念誦。待死人口中吐蓮花出。取花執之。即  變身化如十五六童子相貌。乘空而去。乃至
梵天上。無處不至。自在遊行也。此別行  法。若有凶險恐懼之處。或有官事逼惱者。  當一心誦根本呪。亦可書呪釘於庭中令入
地中。萬妖不敢動作。亦可釘此慈救呪上  好。但淨室中結界護身。繫心不動使者。專念  不絕。多誦彌佳。乃至十洛叉。每食出一分
食。供養不動使者。自想心念勤勤莫間斷。  此最根本速得感驗。功益自如莫向人說。  又一洛叉十萬遍也。不動使者法略要盡  此。下信受奉行。

[0027b03]  憂丘滿願法  (右下偈文亦是和上譯出同時)  。

[0027b04]  若有善男女人比丘比丘尼等。或有厄難或  求官爵。或見貴人或有請覓者。當令五香燒  之。誦念令滿十萬遍。不得間斷。若日促須
願。則多人同念。令速得共滿前數亦得滿願  呪曰。

[0027b09]  迴光菩薩　迴喜菩薩　阿耨大天　志德  菩薩　憂丘婆丘　清淨比丘　唯願某甲  (若自身求事當自稱姓名為人求者稱前人姓名)  官事得了
死事  即休　諸天菩薩　外國羅漢　救濟某甲  過災度難  (假令求官者。當於在前唯願某甲下。云得某官宿殃永
滅。障難皆休。又於此救護某甲過災度難下。云所求某甲得稱願)

[0027b15]  唯願慈悲滿弟子願。

[0027b16]  持法先誦令熟念之。口不出聲。滿十萬遍數  訖。即獲所願。若求速効行住不得間斷。事大  者眾誦。行出即不須燒香。若在家坐念必須
燒五香也。安息香零陵香霍香沈香熏陸香。  若無沈香以白檀代之亦得。必不得闕安悉  香及零陵霍香也。

不動使者陀羅尼祕密法一卷

* * *

【經文資訊】大正藏第 21 冊 No. 1202 不動使者陀羅尼祕密法  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
