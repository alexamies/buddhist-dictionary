佛說菩薩行方便境界神通變化經卷中

宋天竺三藏法師求那跋陀羅譯

[0305c06] 「文殊師利！如轉輪王小功德成有盡德聚，有貪、有瞋、有癡、有取、有結、有使，是轉輪王，一切無有作怨敵者。所以者何？文殊師利！是轉輪王無有諍惱。文殊師利！豈況如來轉大法輪，無量大智，功德莊嚴具足成就，得無斷大悲，遊行無漏法虛空中，七助菩提法寶成就，以不忘法，轉大法輪，外有諍訟諸怨敵怖，無有是處。文殊師利當知！若見此佛剎土外道出家，汝善男子當知，一切安住一道，所謂佛道。文殊師利！喻諸禽獸無力能住師子王前。如是文殊師利！諸外道出家無能便入如來境界，亦不能與如來諍論，大人師子，持於十力，得四無畏，在其前吼，無有是處，惟除如來之所加持。文殊師利！喻日宮出放光明網，一切螢火皆悉隱蔽，一切珍寶火光星宿悉無照明。如是文殊師利！無上如來大日宮出時，放大智光明，諸外道出家皆悉隱蔽，無有照明。文殊師利！喻勝鐵王隨其地分所出之處，一切諸鐵無有住者，以諸鐵聚不共相故。如是文殊師利！若有佛土有佛出世，當知一切諸外道等無出家行。何以故？不共相佛出於世故。文殊師利！喻如意寶王隨所出處，不生一切偽摩尼寶。如是文殊師利！如來大智寶所出處，當知是處不出外道。文殊師利！喻如寶性有出閻浮檀金之處，是處不出下賤銅等。如是文殊師利！若有世界有佛出世，是處不出一切外道。文殊師利！當知方便隨佛出處，不應出諸外道出家。文殊師利！汝今當知，如來受持不可思議方便境界，以是緣故，此佛剎土現諸一切外道出家。所以者何？一切外道上首，皆是住於不可思議解脫，從般若波羅蜜出，遊戲方便，亦不捨離念佛、法、僧，教化眾生到於彼岸，如來受持化眾生故。」

[0306a10] 說是法時，八千天子依聲聞乘者，聞說一乘，發於無上正真道心；五百比丘得一乘燈三昧，千二百菩薩，得無生法忍。普此三千大千世界六種震動，天於空中雨天青、黃、赤、白蓮華，雨天末栴檀，於佛之前，百千天子，住虛空中，發聲唱呼，天衣空中而自迴轉。諸天作樂說如是言：「本未曾聞是經出世。世尊，令此經典久行於閻浮提，八百比丘、比丘尼，脫優多羅僧以奉上佛。」

[0306a18] 爾時世尊，欲重宣此義，而說偈言：

「方便境界不思議，　　文殊師利當知我；
　我精練時覺菩提，　　我又示現如此時，
　時節過咎我所無，　　常恒有於妙法時，
　眾生聞我法過度，　　眾生過患我所無。
　精練劫殘功德物，　　精練福田淨無垢；
　我精練時得菩提，　　是故知我無有濁。
　我已從久多億劫，　　成就無量佛智慧，
　如我得道命亦爾，　　於是中間無滅度。
　我方便現示滅度，　　有常想故示無常，
　我今示現於餘殘，　　我壽命等未來劫。
　我惟一乘一滅度，　　我差別乘不可得，
　作如是三說三乘，　　當知方便之境界。
　有懈怠心及小心，　　聞即生於驚怖畏，
　為是等故示三乘，　　惟有一乘無有二。
　我隨欲於法者說，　　入於佛道法事故，
　以是一乘演說三，　　然於此乘無傷損。
　如巧智度到彼岸，　　以是智示現於三，
　世尊亦爾知勝法，　　以是一乘演說三。
　等心調御諸眾生，　　我都無有於異想，
　我意喜敬於下乘，　　我則有於慳悋咎。
　紺琉璃寶眾寶上，　　隨其所在住止處，
　一切皆同作一色，　　而是紺色無差別。
　調御智寶亦如是，　　一切佛土普放光，
　一切眾生作一色，　　菩提心色無差別。
　猶如小火之所燒，　　漸漸增長成大焰，
　聲聞智焰亦如是，　　斯亦放佛功德光。
　須彌山王歸向者，　　以威德故同一色，
　歸依十力亦如是，　　柔忍者得菩提色。
　喻如一切眾蜂口，　　採拾種種眾淨妙，
　一切眾物共和合，　　皆悉作於一蜜相。
　知世讚世亦如是，　　示現作於三乘已，
　一切白淨和合已，　　作菩提想無異想。
　轉輪人王無憂惱，　　無有餘方怨敵故，
　我以法界普告勅，　　云何當有外道界？
　猶如日宮初出時，　　隱蔽螢火諸星宿，
　智慧宮出亦如是，　　蔽諸外道無明照。
　隨有勝鐵所住處，　　一切餘鐵無能行，
　若有國土如來行，　　是處無有外道行。
　隨有金玉所出處，　　是處不出生餘銅，
　若有剎土證菩提，　　是處不雜外道眾。
　意珠偽珠不和雜，　　過去未來亦不雜，
　佛寶外道亦如是，　　一剎土中常不雜。
　禪定神通忍自在，　　一切智門此外道，
　慧方便行智慧者，　　示現種種諸變化。
　聞於方便境界已，　　爾時佛子甚歡喜，
　生於慶樂喜無量，　　散華供養於調御，
　此地六種大震動，　　空中伎樂而鼓作，
　億天虛空中合掌，　　讚言善哉調御說。」

[0306c10] 說此偈時，薩遮尼乾子與八十億諸尼乾俱，從南方次第遊行於諸國界，向優禪尼大城之所，百千大眾圍遶莊嚴唱叫喚呼。爾時旃茶鉢樹提王，遙見薩遮尼乾子來，於是薩遮，生愛樂心，生清淨心，與諸大臣內宮眷屬，國土人民，子息四兵，大王威德，大王神力，百千滿瓨以用莊嚴；鼓百千伎樂，擎幢幡寶蓋以為莊嚴，即出往迎薩遮尼乾。

[0306c17] 爾時薩遮尼乾子，遙見旃茶鉢樹提王，柔軟愛語：「善來大王！汝國界中無有怨敵相逼切也，無有病患苦惱熱也。是國臣屬諸伎卒，惡不肖之人，守羅關稅，是等不亂壞國土不？大王！汝國沙門諸婆羅門安樂行不？大王！汝常安法治理國不？大王！不應害於眾生獵張魚捕逼諸眾生。何以故？大王當知！一切眾生皆悉愛命。是故大王！應受不殺，不應偷奪，於自國封應生知足，不應邪婬自足妻色，終不妄語真實而言，不應兩舌有異言說，不應惡口常柔軟語，不應綺語隨所念語，於他財封勿生貪心。大王！應當離於瞋恚，以慈莊嚴於身、口、意。大王！不應生於邪見，行聖正見。大王！汝今不應放逸，善觀無常。大王當知！壽命短促速至他世。大王！汝今應怖畏後世，應信業報。」

[0307a03] 重說勝偈：

「人主常應不放逸，　　護持境土不放逸；
　若放逸者墮惡道，　　若不放逸生善道。
　亦莫抂斷眾生命，　　一切眾生愛壽命；
　慧者不應害眾生，　　愛護眾生如己身。
　常應遠離於偷盜，　　常不應說於妄語，
　常應護持實言誓，　　大王當來生善趣。
　所說言語耳樂聞，　　不應說強麁惡語，
　常應愛語柔軟語，　　大王不應說兩舌，
　人主不應說綺語，　　有所言說隨順說；
　離於瞋恚過患惡，　　如大象王生善道。
　王不應行於邪婬，　　於他妻女離欲心，
　於自妻色常知足，　　汝當來生於善道。
　大王不應懷於見，　　當安住於妙善見；
　當修行於如是法，　　大王受天娛樂樂。
　持戒沙門婆羅門，　　及孝順供於父母，
　得遠離於惡道已，　　當受天中歡喜樂。」

[0307a21] 是薩遮尼乾子，以此不放逸法，勸鉢樹提王已。爾時栴茶鉢樹提王，向薩遮尼乾子，說於愛軟安樂之語，自言：「不作如是之事，汝婆羅門可至我家。何以故？我今請汝及諸眷屬，欲設飯食。」

[0307a25] 尼乾子言：「善哉，善哉！當如是作。何以故？大王！我來道遠飢乏所須，大王如是，如汝所請。」

[0307a27] 爾時大王，在薩遮尼乾子眷屬後行，前入王宮，入已薩遮尼乾坐御座，餘諸尼乾隨次而坐。爾時彼王善心恭敬手自料理，薩遮尼乾及其眷屬，食充足已。

[0307b01] 爾時此王如是思惟：「我今當少問是薩遮尼乾子，於如來所有信敬不？」王思是已，取小卑床，坐於薩遮尼乾子前，作如是言：「婆羅門！我欲少論，若聽許者，我當問汝，汝為我說。」

[0307b05] 薩遮尼乾語大王言：「隨汝所欲自恣而問，我當善答悅可汝心。」

[0307b07] 王聞聽已，問言：「婆羅門！世眾生中頗有眾生慧者明了無亂心智，然有過耶？」

[0307b08] 薩遮答言：「實有，大王！」

[0307b09] 王又問言：「婆羅門！此是誰也？」

[0307b10] 薩遮答言：「跋沙婆羅門是。」

[0307b10] 王又問言：「跋沙婆羅門有何過耶？」

[0307b11] 薩遮答言：「跋沙婆羅門，善瞻星曆，善知節會，善學唱說，善知月蝕，善知地動，善知豐儉，善知世俗會，善學瞻相，然實邪婬愛他妻婦。大王！慧人不應行於邪婬。何以故？大王！行邪婬者，現世來世得大苦法，乃至天人之所呵責。」

[0307b16] 如說偈言：

「貪欲他婦女，　　不護惡境界；
　不足自妻色，　　世所有呵責。」

[0307b19] 王言：「婆羅門！世眾生中復有眾生慧者明了無亂心智，然有過耶？」

[0307b20] 薩遮答言：「實有，大王。」

[0307b20] 王言：「誰是？」

[0307b21] 薩遮答言：「此頗羅墮婆羅門是慧者明了知時非時，彼有過患。」

[0307b22] 王又問言：「有何過耶？」

[0307b23] 答言：「大王！此婆羅門多所睡眠。大王！慧者不應多於睡眠。何以故？大王！睡眠退失世出世法若智若斷。」

[0307b25] 如說偈言：

「若多樂睡眠，　　懈怠所覆蔽，
　睡眠放逸覆，　　凡夫退諸利。」

[0307b28] 王復問言：「婆羅門！世眾生中復有眾生成就如是諸法然有過耶？」

[0307b29] 薩遮答言：「實有，大王。」

[0307b29] 王言：「誰是？」

[0307c01] 答言：「大王，黑王子是。」

[0307c01] 王又問言：「是黑王子有何過耶？」

[0307c02] 答言：「大王！多於嫉妬。大王！慧者不應多於嫉妬。何以故？大王！若得成就於封邑，行於嫉妬，是人封邑不得堅牢，空手而死，死已便墮於餓鬼界。」

[0307c05] 如說偈言：

「嫉妬覆蔽心，　　彼人成封邑，
　彼有空手死，　　墮在餓鬼界。」

[0307c08] 王又問言：「復有眾生成就如是上功德法，有過患耶？」

[0307c09] 薩遮答言：「實有，大王！」

[0307c09] 王言：「誰是？」

[0307c09] 答言：「大王！此吉軍王子是。」

[0307c10] 王又問言：「吉軍王子有何過耶？」

[0307c11] 答言：「大王！是吉軍王子甚嬉殺生。大王！慧者不應好嬉殺生。何以故？殺生短壽，當墮地獄餓鬼畜生。」

[0307c13] 如說偈言：

「人王殺生者，　　少力及短命，
　命終墮地獄，　　是故不害生。」

[0307c16] 王又問言：「婆羅門復有眾生慧者明了無亂心智，有過患耶？」

[0307c17] 薩遮答言：「實有，大王！」

[0307c17] 王言：「誰是？」

[0307c18] 答言：「大王！此即無畏王子是也。」

[0307c18] 王又問言：「無畏王子有何過耶？」

[0307c19] 答言：「大王！多悲愍他。大王！慧者不應多悲愍他。何以故？大王！多悲愍他，若自在者，是國多賊，難可降伏，多有過患。」

[0307c22] 如說偈言：

「多悲愍於他，　　若人自在者，
　不能降伏是，　　不能執短己。」

[0307c25] 王又問言：「頗眾生中復有眾生慧者慧讚，有過患耶？」

[0307c26] 薩遮答言：「實有，大王。」王言：「誰是？」

[0307c26] 答言：「大王！此天力王子是，慧者慧讚，然實有過。」

[0307c28] 王言：「婆羅門！天力王子有何過耶？」

[0307c28] 答言：「大王！天力王子飲酒放逸。大王！慧者不應多飲酒也。何以故？大王！酒多失念障礙上義，亦失於世及出世義。」

[0308a02] 如說偈言：

「常作放逸，　　一切王事，　　酒放逸蔽，
　退出世義。」

[0308a05] 王又問言：「婆羅門！復有眾生慧者慧讚，有過患耶？」

[0308a06] 薩遮答言：「實有，大王！」

[0308a06] 王言：「誰是？」

[0308a06] 答言：「大王！此天勳王子是，慧者慧讚，然有過患。」

[0308a08] 王言：「婆羅門！天勳王子有何過患？」

[0308a08] 答言：「大王！天勳王子長思慮過。大王！慧者不應有長思慮。何以故？大王！長思慮者妨廢失利，令重事起不得寂靜。是故，大王！大聰慧者不應長思。」

[0308a12] 如說偈言：

「若有長思慮，　　事失不吉利，
　以是善莊嚴，　　妨廢發意事。」

[0308a15] 王又問言：「薩遮！復有眾生慧者慧讚，有過患耶？」

[0308a16] 薩遮答言：「實有，大王！」

[0308a16] 王言：「誰是？」

[0308a16] 答言：「大王！此大軍王子是，慧者慧讚，然有過患。」

[0308a17] 王又問言：「大軍王子有何過耶？」

[0308a18] 答言：「大王！有大慳惡覆蔽之過，劫奪他財。大王！慧者不應有大慳惡。」

[0308a20] 如說偈言：

「若人主有慳，　　得封不知足，
　是所聚集財，　　至他世憂愁。」

[0308a23] 王又問言：「薩遮！復有慧者慧讚，然有過患？」

[0308a23] 薩遮答言：「實有，大王！」

[0308a24] 王言：「誰是？」

[0308a24] 答言：「大王！波斯匿王，慧者慧讚，然有過患。」

[0308a25] 王言：「婆羅門！波斯匿王有何過患？」

[0308a26] 答言：「大王！波斯匿王有多食過。大王！夫有慧者不應多食。何以故？大王！若有多食，懶怠身重所食難消。」

[0308a28] 如說偈言：

「人主多食，　　懶怠身重，　　又損覺知，
　顏狀不鮮。」

[0308b03] 王又問言：「婆羅門！世眾生中復有慧者慧讚，然有過患？」

[0308b04] 薩遮答言：「實有，大王！」

[0308b04] 王言：「誰是？」

[0308b05] 答言：「大王！汝是。世間慧者慧讚，汝亦有過。」

[0308b05] 王言：「婆羅門！我有何過？」

[0308b06] 答言：「大王！汝多暴虐惡性卒急麁獷無慈。大王！夫有慧者不應麁暴，若慧者麁暴，人不多附，乃至父母亦不適意，況餘眾生。大王！若聰慧者不應麁暴。大王！有慧之人應深長思。」

[0308b10] 如說偈言：

「若有麁暴，　　不長覺思，　　必有呵責，
　無人親附。」

[0308b13] 爾時栴茶鉢樹提王，面聞自過，瞋恚忿惱，不適其意，不能忍耐。語薩遮尼乾子言：「汝應於是大眾之中呵責我耶？」以瞋恚故，勅令斬殺。

[0308b16] 爾時薩遮驚怖，向王說如是言：「大王！不應作是卒暴，施我無畏，聽我所白。」

[0308b17] 王言：「與汝無畏，汝欲何說？」

[0308b18] 「大王！我亦有過，我王面前說王過惡，言多暴虐，惡性卒急，麁獷無慈，如實而說。大王！慧者不應於一切時說他實事。大王！慧者應當知時非時。何以故？大王！如實說他，多不適意，人不親附，無慧者呵。」

[0308b22] 如說偈言：

「如實說人王，　　凡夫者所毀，
　是以智慧者，　　思量然後說。」

[0308b26] 爾時此王歎言善說，復重問論：「婆羅門！世眾生中，頗有眾生慧者明了，無亂心智，無過咎耶？」

[0308b28] 薩遮答言：「實有，大王！」

[0308b28] 王言：「誰是？」

[0308b28] 答言：「大王！此沙門瞿曇，是釋王種釋種出家，如我等所瞻，彼無過咎。其種貴故無有過咎，生於轉輪王種姓故，無有過咎。不生廝下種姓中故，無有過咎。釋種生故，無有過咎。色貌威德極端嚴故，無有過咎。相好莊嚴故，無有過咎。以是義故，無有過咎。是釋瞿曇若不出家，當作於大轉輪王，七寶成就：所謂輪寶、象寶、馬寶、摩尼寶、女寶、藏臣寶、主兵寶，千子具足勇健端正，能壞他眾，亦皆成就轉輪王相，於四天下統領自在。正法之王，兵仗不用，正法治國。既出家已，苦行六年，日日食於一麻一米，坐菩提樹降伏魔眾。既降伏已，一念心慧，如所知，如所得，如所觸，如所覺，如所證，一切覺知，無有眾生與等等者，何況有勝。是沙門瞿曇無有等者，故無過咎。何以故？大王！是沙門瞿曇家種無等，端正威德無與等者，智慧威德無與等者，是故無過。」

[0308c16] 如說偈言：

「持於三十二相好，　　出生釋種人師子，
　是淨飯王之太子，　　世尊一切智無咎。」

[0308c20] 薩遮尼乾子如是說已，鉢樹提王言：「大婆羅門！汝今當說，何等是如來三十二大丈夫相？」

[0308c22] 婆羅門言：「我今當說。」

[0308c22] 王言：「何謂也？」

[0308c22] 「大王！是沙門瞿曇，善安跱立，足下平滿，輪輻圓足，手足柔軟，指長傭[月*韱]，手足網鞔。是沙門瞿曇，足跟傭平，足骨鉤鎖。是沙門瞿曇，其[蹲-酋+(十/田/ㄙ)]鹿[蹲-酋+(十/田/ㄙ)]。是沙門瞿曇，其身端正。是沙門瞿曇，陰藏隱密。是沙門瞿曇，其毛一一右旋。是沙門瞿曇，毛悉上靡。是沙門瞿曇，其髮紺青。是沙門瞿曇，皮膚金色極上細軟。是沙門瞿曇，七處圓滿。是沙門瞿曇，身體傭滿。是沙門瞿曇，極好支節。是沙門瞿曇。身不逶迤。是沙門瞿曇，身極長廣。是沙門瞿曇，周身團圓如尼拘陀樹。是沙門瞿曇，身如師子王。是沙門瞿曇，具四十齒。是沙門瞿曇，其齒密緻。是沙門瞿曇，牙齒齊平。是沙門瞿曇，牙齒鮮白。是沙門瞿曇，得上勝味。是沙門瞿曇，其舌廣長。是沙門瞿曇，有梵音聲。是沙門瞿曇，眴則俱眴。是沙門瞿曇，其目紺青。是沙門瞿曇，白毫相具。是沙門瞿曇，其頂有髻。大王！是沙門瞿曇，具三十二大丈夫相，以是義故，無有過咎。」

[0309a12] 如說偈言：

「出生釋種頂有髻，　　其髮紺青而右旋，
　目如青蓮牛王眴，　　是故世尊無過咎。
　迦陵頻伽梵音聲，　　其舌長廣淨鮮薄，
　人中世尊齒齊密，　　含齒四十而白淨，
　一切世人及諸天，　　瞻覩其美皆歡喜。
　佛世尊舌遍覆面，　　是故眾生無與等，
　一切眾味悉和集，　　世尊舌相之所出，
　一切眾味作一味，　　是故世尊無過咎。
　如師子身頻婆脣，　　其肩端嚴廣滿好，
　世尊身如尼拘樹，　　周匝團圓善安住。
　世尊莊嚴身端直，　　人師子身極長廣，
　七處旋滿無與等，　　上妙金色善鮮淨。
　人師子毛而上靡，　　其體皮膚極細軟，
　其髻各各合螺成，　　是故眾生無與等。
　又師子跱不曲垂，　　陰藏隱密如馬王，
　髀傭圓滿鹿王[蹲-酋+(十/田/ㄙ)]，　　其誰瞻視不歡喜。
　世尊手足有網曼，　　其指纖長赤銅爪，
　足跟傭平鉤鎖骨，　　足下平滿無高下。
　世尊手足莊柔軟，　　纖長指普有輪相，
　人尊足安而平跱，　　履行地時不傾動。
　無與等者如是相，　　世燈如是善莊嚴，
　處在大眾甚尊妙，　　猶如月王處眾星。
　是大丈夫色如是，　　世尊為世作燈明，
　何況其餘無漏法，　　以是法故自然覺。

[0309b08] 「大王！是沙門瞿曇，其色尊妙，一切眾生無與等者，以是義故無有過咎。大王！是沙門瞿曇大慈力成，於諸眾生其心無礙，常行大慈無礙無著，自然普到一切世界入諸眾生。大王！如摩尼寶能清濁水，寶性淨故，能令一切濁水清淨。大王！沙門瞿曇亦復如是，內清淨故，能淨一切眾生結使濁污淤泥，是故無過。」

[0309b15] 如說偈言：

「慈心普遍世，　　三世諸世界；
　一切眾生心，　　一切智普慈。
　無處不普至，　　是慈無與等；
　普覆虛空界，　　一切智無過。
　善淨摩尼寶，　　能淨淤濁水；
　世尊淨諸有，　　淨眾生結垢。

[0309b22] 「大王！是沙門瞿曇，成三十二大悲之行。何等三十二？見世眾生沒愚癡闇，是沙門瞿曇，於是眾生行於大悲。見世眾生在大無明[穀-禾+卵]，是沙門瞿曇，於是眾生行於大悲。見世眾生墮在於大生死輪迴，是沙門瞿曇，於是眾生行於大悲。見世眾生常勤行於不善寂法，是沙門瞿曇，於是眾生行於大悲。見世眾生隨於大流順流而去，是沙門瞿曇，於是眾生而起大悲。見世眾生墮於大山大苦逼切，是沙門瞿曇，於是眾生而起大悲。見世眾生離於聖道墮於邪道，是沙門瞿曇，於是眾生而起大悲。見世眾生閉大牢獄自然纏縛，是沙門瞿曇，於是眾生而起大悲。見世眾生貪於色、聲、香、味、觸故無厭無滿，是沙門瞿曇，於是眾生而起大悲。見世眾生是愛奴僕常繫屬他，是沙門瞿曇，於是眾生而起大悲。見世眾生老死逼切羸劣困悴，是沙門瞿曇，於是眾生而起大悲。見世眾生常病逼切，是沙門瞿曇，於是眾生而起大悲。見世眾生為三火燒常觸燋熾，是沙門瞿曇，於是眾生而起大悲。見世眾生下纏所纏增長生死，是沙門瞿曇，於是眾生而起大悲。見世眾生心常驚怖，是沙門瞿曇，於是眾生而起大悲。見世眾生貪嗜少味不見過患，是沙門瞿曇，於是眾生而起大悲。見世眾生久眠放逸，是沙門瞿曇，於是眾生而起大悲。見世眾生墮大飢餓常互相害，是沙門瞿曇，於是眾生而起大悲。見世眾生常在衰損互相劫奪，是沙門瞿曇，於是眾生而起大悲。見世眾生無明所盲常不明了，是沙門瞿曇，於是眾生而起大悲。見世眾生共相鬪諍惱亂不息，是沙門瞿曇，於是眾生而起大悲。見世眾生如芒草滋萁，是沙門瞿曇，於是眾生而起大悲。見世眾生不淨交會離於清淨，是沙門瞿曇，於是眾生而起大悲。見世眾生行於諸難離於無難，是沙門瞿曇，於是眾生而起大悲。見世眾生多於疑惑著諸邪見，是沙門瞿曇，於是眾生而起大悲。見世眾生如兜羅華依種種見，是沙門瞿曇，於是眾生而起大悲。見世眾生想心見倒，無常常想，苦有樂想，不淨淨想，無我我想，是沙門瞿曇，於是眾生而起大悲。見世眾生擔負重擔常受苦乏，是沙門瞿曇，於是眾生而起大悲。見世眾生依止羸劣不堅牢想，是沙門瞿曇，於是眾生而起大悲。見世眾生常在垢污，是沙門瞿曇，於是眾生而起大悲。見世眾生繫縛欲有而心貪著，是沙門瞿曇，於是眾生而起大悲。見世眾生利養覆蔽常求於利，是沙門瞿曇，於是眾生而起大悲。見世眾生墮在種種病苦，憂悲啼哭愁惱，眾苦大聚，是沙門瞿曇，於是眾生而起大悲。大王！此沙門瞿曇，成就如是三十二種大悲行故，是故無過。」

[0310a15] 如說偈言：

「無明愚癡大闇黑，　　見無明[穀-禾+卵]蔽眾生，
　見眾生趣生死獄，　　是故人尊生大悲。
　眾生常勤造眾行，　　正覺見眾生流漂；
　恒常隨順此流漂，　　十力常生大悲心。
　墜墮於極高大山，　　見眾生行於邪道，
　善安止於聖道中，　　安寂靜處無煩惱。
　諸邪見者所繫縛，　　愛怒境界無滿足，
　為生老死之所沒，　　是故十力有大悲。
　種種眾苦所逼切，　　見世三火燒熾然，
　驚怖畏之被鹿皮，　　以是緣故十力悲。
　眾生貪著嗜於味，　　放逸貪著於境界，
　見其墮於飢餓道，　　調御能救於怨害。
　見諸眾生互相害，　　為無明闇所覆蔽，
　猶如芒草蔓滋萁，　　以是緣故十力悲。
　婬欲所生諸繫縛，　　見諸眾生行難行，
　行於邪見稠林中，　　以是緣故十力悲。
　於不淨中有淨想，　　無常有常無我我，
　見諸眾生厭重擔，　　是故十力生於悲。
　見擔負於大重擔，　　凡夫常依止羸劣，
　常為諸結所污染，　　是故十力有大悲。
　見為利養所覆蔽，　　復次境界無厭足，
　墮於欲有之大海，　　是故十力有大悲。
　多於種種憂愁病，　　見諸眾生苦惱已，
　為是一切諸苦惱，　　是故十力有大悲。
　知於非有亦非無，　　彼常有於大悲心，
　一切眾生普遍心，　　是故一切智無過。

[0310b13] 「大王！今復略說，是沙門瞿曇成就四念處，四正勤，四如意足，四禪，五根，五力，七助道法，八聖道分。成就具足，是故，大王！是沙門瞿曇，無有過咎。」

[0310b16] 如說偈言：

「常勤精進修念處，　　大覺善知於正斷，
　大仙禪定得自在，　　勝出眾生無過咎。
　調御世成諸神通，　　諸辯自在到彼岸，
　如來善知解脫呪，　　大覺善通達諸諦。
　於梵行處得自在，　　修於慈悲及喜捨，
　善安止住於定慧，　　是故常無眾過咎。
　大仙善知助菩提，　　如來善知八聖道，
　見眾生苦於聖道，　　究竟安止安樂渚。
　一切世界無眾生，　　有與世調齊等者，
　一切智成一切德，　　恒常不毀呰於他。

[0310b27] 「大王！是沙門瞿曇，成就十力。」

[0310b27] 王言：「大婆羅門！何等是名如來十力？」

[0310b28] 「大王！是佛如來，是處如實知是處、非處如實知非處；去來現在，作業受業，住處因報如實而知；無量諸界種種世界如實知之；若諸餘人餘眾生等種種所解如實而知；若餘眾生餘人等根，勝非勝根如實而知；一切至道如實而知；若餘眾生餘人諸根諸力，助道諸禪解脫定次第定，一切結使污染白淨，隨各各處如實了知；念於無量種種宿命，若於一生若無量生，如其所行如其所說如實而知；天眼清淨過於人眼，見諸眾生種種生死，乃至生於善道惡道如實而知；諸漏盡無漏心解脫及慧解脫如實而知。大王！是名如來十力成就。具足力故，名持十力，名無降伏，是故無過。」

[0310c12] 如說偈言：

「是處非處，　　如實而知；　　實說大人，
　彼無有過，　　過去無障，　　彼有智慧，
　未來現在，　　知不失之。　　善知業報，
　知有因緣，　　如實不錯，　　世調御知。
　知於無量，　　種種諸界，　　善知諸界，
　世人無等。　　世種種解，　　無量諸佛，
　照世明知，　　如實不異。　　知於鈍根，
　亦知中根，　　又知熟根，　　到於彼岸。
　一切至道，　　如實而知；　　根力助道，
　神通解脫，　　污染白淨，　　各各了知。
　無有障礙，　　知見無礙，　　念於平等，
　無量稱實。　　自身及他，　　如實不異。
　天眼清淨，　　過於人眼，　　生死眾生，
　調御悉見。　　知諸漏盡，　　亦知解脫，
　無漏有異，　　亦悉知見。　　是人尊力，
　覺了自在，　　是一念有，　　心無分別。
　動發非發，　　自然而有，　　始初轉輪，
　無分別行。　　一心而知　　諸眾生思，
　及眾生心，　　無有二相。　　是故無過，
　佛得自在，　　一切善法，　　出諸德事。

[0311a04] 「大王！是沙門瞿曇，成就四無畏。」

[0311a04] 王又問言：「大婆羅門！何等如來四無畏也？」

[0311a05] 「大王！是沙門瞿曇自言：『我得於正遍知。』若有沙門、諸婆羅門、魔梵及世言：『汝於諸法不正遍知，我不見是相，不見相故得安隱行，得無畏行。』自言：『我得最勝處行，在大眾中，正師子吼，能轉梵輪。沙門、婆羅門及餘諸世，無有能轉是正法者。』佛自誓言：『我諸漏盡。』若有說言：『汝漏未盡。』佛不見是相，不見相故，如來得於安樂之行，得無畏行，得勝處行，在大眾中，正師子吼，能轉梵輪。沙門、婆羅門及餘諸世，無有能轉是正法者。佛說障道法。若有說言：『親近是法無有障礙。』佛不見是相，不見相故得安樂行，得無畏行，得勝處行。在大眾中，正師子吼，轉於梵輪。沙門婆羅門及餘諸世，無有能轉是正法者。我說聖出道。若有說言：『親近是者不能出世。』佛不見是相，不見相故，得安樂行，得無畏行，得勝處行，在大眾中，正師子吼，能轉梵輪。沙門婆羅門及餘諸世，無有能轉是正法輪。大王！此是如來四無所畏，如來成就是四無畏，在大眾中，正師子吼，是故無過。」

[0311a25] 如說偈言：

「眾中師子吼，　　人調無所畏；
　更無與我等，　　況眾生有過。
　若我所覺法，　　是真實不虛，
　是正遍知見，　　鹿王師子吼。
　若有違逆者，　　不見有彼相；
　以不見相故，　　人調無所畏。
　我一切漏盡，　　我身是無漏，
　無有似等者，　　諸天及世人，
　有是障礙法，　　世調御所說；
　是真實空虛，　　無有可變異。
　我說出道法，　　自覺已演說；
　修行此法者，　　無有於障礙。
　大健知是已，　　如來得安樂；
　得於無畏樂，　　勝大丈夫行。
　轉於梵法輪，　　餘無有能轉；
　世間所不轉，　　惟除兩足尊。

佛說菩薩行方便經卷中

【經文資訊】大正藏第 09 冊 No. 0271 佛說菩薩行方便境界神通變化經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，范振業大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA