佛說大自在天子因地經


西天譯經三藏朝散大夫試鴻臚少卿  傳法大師臣施護奉　詔譯

[0127a14]  如是我聞：

[0127a14]  一時，佛在舍衛國祇樹給孤獨園。  爾時，尊者大目乾連於其食時，著衣持鉢，以  精進力運大神通放無數光，其光金色，遍照
虛空。復以神力變化其身，或大、或小、或一、或  多，如火光炎，往崑崙山。山峯如雪，其山頂  內以金銀、瑠璃、真珠、碼碯、珊瑚、摩尼種種諸寶
莊嚴其地，有諸宮殿，一切珍寶殊妙莊嚴。於  其中間有大自在宮，廣二由旬、高五由旬，光  明照曜，有六十大神恒常守護，百千天女圍
繞四邊作七種妓樂。於宮四方，而有七殿，廣  一俱盧舍，各以七寶而用嚴飾。復於四邊，各  有浴池，甘露之水清淨彌滿。於其池中生白  蓮華、俱母  㮈
花，如天白月，金銀摩尼莊嚴其  上。彼大自在天子與烏摩天后於師子座上  同座而坐，彼諸天眾恒來圍繞恭敬供養。其  天忽聞琴樂之聲，音韻微妙，聞已愛著令心
迷亂。

[0127b01]  爾時，尊者大目乾連雖聞其樂，以無畏  善根調伏其心無所愛著，如妙高山出于大  海安住不動，行精進妙行，受一切世間眾所
供養，身相端嚴，威儀具足，手持鉢器。烏摩天  后忽然見已，心生疑惑，告天子言：「此是何人，  身被法服端嚴寂靜，調伏諸根威儀具足，圓
光照曜如日初出，安然不動如妙高山？」

[0127b07]  天聞  言已，觀察尊者，而復告言：「天后！汝知識耶？」

[0127b09]  天后答言：「我昔未見，今亦不知。」

[0127b09]  大自在天白  言：「此是大福德離欲佛弟子，能破諸過，教化  眾生與作安樂，因為乞食而來至此。」

[0127b11]  烏摩天  后聞是語已，而白天曰：「彼師云何？具何色相？  有何道德威力及未曾有法？我願樂聞。」

[0127b13]  自在  天曰：「彼人之師於三無數劫，求大菩提廣修  福力，於其世間難作能作，行檀波羅蜜，施
於飲食、衣服、臥具、醫藥、金銀、珍寶、奴婢、車乘、城  邑、聚落，及大寶藏國王之位，亦曾施諸婆羅  門，妻子、男女。於彼心中無其毫塵之許貪惜
煩惱，亦無貪愛之名。又為悲愍眾生故，捨  頭目、髓腦、鼻舌、身肉而無毫塵之許痛苦之  想，亦無虛假之名，行真實施，為求菩提大
威力果，具足檀波羅蜜。又於三無數劫為對  種種境界相故，行戒波羅蜜，堅守禁戒，以  持戒威德常得天人供養。復為冤親不等違
順情差，行忍辱波羅蜜，以八正道調伏其心，  歡喜忍辱令心平等。復為上中下三品眾生，  愍念饒益利樂彼故，行精進波羅蜜，於晝夜
中策勤修進。復恐心意散亂妄緣退故，行禪  波羅蜜，令心決定寂靜輕安。復為出生智慧，  讀誦分別微妙經典，行般若波羅蜜。如是三
無數劫，行六波羅蜜求一切智智，今得佛位  圓滿，降伏一切魔王，證寂滅理，色心微妙，  具三十二相、八十種好，金色莊嚴圓光如日，
三界無等，出輪迴難，安樂解脫。」

[0127c05]  時大自在天  說是語已，烏摩天后聞復歡喜，布施等行所  得大果今聞可解，復問：「於汝天自前因修  何行業？願賜歡喜，為我略說。」

[0127c08]  時大自在天  而復白言：「汝今諦聽而為汝說。天后！我於  過去無數俱胝劫，於大牟尼佛所布施、供養、
修福、持戒、薰習智慧，過是已來獲自在報，於  八生身中得八種自在。我曾生生布施、持戒、  苦行，求主宰自在，欲樂解脫，乃至究竟寂
滅安樂亦然，是故布施智慧觀察，一心守護  修行不斷。」說是語已，大自在天於其宮內，  以其金鉢滿盛百味殊妙香飯，詣目連前志  心奉上。

[0127c17]  目連尊者即受鉢飯，騰空欲迴。大自  在天具宿命智，告目連曰：「尊者大目乾連！  汝今暫住，諦聽我言。極久遠時，佛乃方出。我
念過去生中，於此大地為其主宰，能生滅世  間，為三界師，無人等我。汝聽此言，一心往  彼香醉山中。」

[0127c22]  時大目乾連運神通力，騰空而  往香醉山中。彼山一面有聖跡池，名曰天水，  於此池中即便洗浴。既洗浴已，坐香醉山上
開其金鉢，其飯殊妙色香具足變成天食。目  連食已，忽有天女奉上淨水。目連受已，於身  五分而皆結淨，坐彼山上繫意專心入定，作
觀思惟：「自在天言，極久遠時佛乃方出。經  於千生不能得知，百千生中亦不能知，經俱  胝百千生中亦不能知。」從禪定起，往摩呬印捺
囉山，入定思惟亦不能知；復入摩呬印捺囉  山王窟，入定思惟亦不能知；從此遍歷七十  諸山禪觀思惟，亦莫能知；又往三十二洲，寂  坐思惟亦不能知。

[0128a05]  目連曰：「彼大自在天智慧  所生言意，諸小聲聞、辟支佛亦非能知。」而乃  一心告長老舍利弗：「尊者！諦聽！我於崑崙
山頂見大自在天，而白我言：『極久遠時佛乃  出世。』我於此意終不能知。汝今尊者具大智  慧深鑒精微，其天降雨經三年三月知其點
數，四大海水知其滴數，四大洲人知其心行。  如是大智佛子，於此言意應可了知，唯願慈  悲略為顯示。」

[0128a13]  時，長老舍利弗聞是語已，即入  禪定，經百千俱胝生，思惟此事而不能知。  爾時，長老大迦葉白舍利弗曰：「大自在天所
言之法，其意甚深微妙難測。若汝得其佛力  方乃了知；若以自力思惟，如持寸草量須彌  山。」

[0128a18]  時大迦葉而自思惟：「若電影之間、剎那之  頃，觀過去久遠之事如在掌中，唯佛大智乃  能知之。」

[0128a20]  於是大迦葉發無垢清淨之聲，告大  目連曰：「若大自在天自行儀則，人間天上無  人了知，唯三界無等一切智智即可證知。何
以故？謂佛世尊於百千俱胝恒河沙數世界，  所有過去、現在、一切眾生，上中下品根宜心  行，皆悉了知如觀掌內，如是名為一切智智。」

[0128a26]  是時，長老大目乾連、舍利弗、大迦葉同詣佛  所，旋繞世尊五體投地，一心敬禮，退坐一面。

[0128a28]  爾時，世尊知彼心念，顧示微笑。時大目乾連  讚佛功德：「佛面端嚴如金蓮開，慈顏適悅福  相深厚，牙齒齊密身體殊妙，放大光明青黃
赤白，普照世間，山川幽谷無不朗然，設使百  千俱胝日月團聚，光明亦不能及，宣清涼法  味三界普霑，一切眾生無不蒙益。」如是讚已，
恭敬作禮，白言：「世尊！我於一時，持其鉢器  往大自在宮，於彼乞食。時大自在天見我持  鉢如法施食，而告我言：『極久遠時，佛乃方出。』
我於此言終不通達。佛具一切智，世間所有  那臾多俱胝恒河沙世界，眾生心行差別，皆  悉了知如視掌內，其舌廣長上覆面輪，唯願  牟尼為決疑意。」

[0128b11]  爾時，世尊以微妙梵音告大  目乾連：「汝今諦聽，善思念之！吾當為汝分別  解說。彼於過去八萬四千劫前，彼時有佛、正
等正覺出現世間，名功德海。有一大城亦名  功德海，彼有婆羅門名曰寂靜，有其二子：一  名商迦、二名魯支。漸次成長聰明多智，俱
厭生死，作禮父母，而白父言：『我欲入山於彼  修道。』父母不從：『汝不得去。』復白父言：『須去  修道。』如是三白，即離父母入於山谷，於其  山間草菴而住。

[0128b20]  「去菴十一步外，有老婆羅門  修仙人之法，復有一人亦相隣近而自修行。  忽因節日四人聚會，而復相問各自愛樂所
求之事。魯支問老婆羅門曰：『汝修何行，求何  果報？』老婆羅門曰：『我所修者，求梵天身、天上  千歲。』問隣近修行者：『汝修何行，求何果報？』
彼自答云：『我求三界之主、天上千歲。』商迦大  仙而自告言：『我求天上千歲、世間愛敬。』魯支  仙人具大智慧，而白彼言：『汝等三人所求成
就得世間果報，我今所求為彼世間有色、無  色，二足、四足、多足、無足，上中下等輪迴眾生，  皆令解脫。』

[0128c02]  「如是後時，佛從天上與無數百千  俱胝那臾多釋、梵、人、天、凡聖之眾隨從圍繞。  其佛安處金蓮之座，身著紅衣面如滿月，放
吉祥光青黃赤白，降臨大地照諸有情令心  清淨。彼前四人修行之者來詣佛所。時，老婆  羅門以白吉祥草花供養於佛，作禮旋繞，而
發願言：『以我此善，為梵世主，五面端嚴，與無  數眾生施願圓滿。』次一仙人以一鐵片用供  養佛，復用香油塗佛足上，而發願言：『以我此
善，得那羅延天身，為三界主宰。』次商迦仙人  然燈三盞，施三條針，志心供養，而發願言：  『獻此三燈三針，願具三眼得三股叉，於生
生中恒行施願，為世間主宰得八自在，成就  欲樂心識聰利。』爾時，魯支頭髻殊妙髮長赤  色，遂解頭髻布於道路，告世尊言：『願佛慈
悲踏我髮過，佛之兩足於三界中得未曾有，  千  輻  網鞔，有幢印、幡印、金剛杵印，如是印  相紋同綺畫妙善莊嚴。』佛遂踏過，而發願言：
『以我此善，當得成佛，救諸輪迴一切眾生。』

[0128c20]  「如  是四人各發願後，其老婆羅門所修眾善，獲  梵王身、具五頭面，為三界主，用吉祥花布施  感手持天拂。若次修行者，所修善根得無
邊福，獲那羅延天身，施鐵供養感手持輪寶，  名曰妙現，能破一切修羅。第三商迦仙人，  若施三燈感面生三目，施於三針感得三股
叉，若旋繞世尊，得世間愛敬八種自在，為  其主宰能生滅世間。第四魯支者，布髮供養  以願力故，當得離欲出過三界，成一切智智，  號天中天。」

[0129a01]  爾時世尊欲重宣此義，而說頌  曰：

「最上吉祥花，　　施已復旋繞，  
當得梵王身，　　稱為索訶主，  
五面相莊嚴，　　手持於天拂。  
施鐵獲功德，　　得那羅延天，  
手持妙現輪，　　能破於修羅。  
燃彼三盞燈，　　三針同供養，  
面感三目生，　　手執三股叉。  
魯支大仙人，　　布髮而供養，  
以此妙善因，　　當得成佛果。  
自在天憶念，　　過去無數劫，  
彼等修行因，　　其後當作佛。  
出現於世間，　　聲聞不能知，  
唯佛無上覺，　　曉了能分別。」

[0129a16]  爾時，世尊告目連曰：「彼大自在天所生此身  甚為希有，彼從梵天下降人間，時寒林中有  餓女鬼，名曰幻化。彼與鬼交，鬼即有娠，彼
即託生在鬼腹內，後乃生身，面有三目，身有  光明。其母見已怕怖而走，以彼福故光照寒  林一切鬼眾。是時鬼眾見光如日，心生疑
懼而即問曰：『汝是何人？』彼即答云：『我是大  自在天，名曰自生。』鬼眾聞已，恭敬禮拜，而乃  讚言：『勝力精進色相殊妙。』復有天人及彼
梵天，俱來瞻仰。天人之眾見彼梵天具其  五頭內一醜惡，眾懷驚恐心生熱惱，告大自  在天：『可能為我截去彼頭。』大自在天告天
眾曰：『若截彼頭，令我獲得殺梵天罪。』天眾復  言：『如有過罪，我等分受。』時大自在天許之，言：  『得。』尋即自變為大鷹身，以其手爪摘去一頭。
是故大自在天，於其手中持梵天頭，一切天  人、婆羅門眾普遍皆知。」

[0129b03]  佛說是語，時長老大  目乾連等，一心聽受，皆大歡喜。

佛說大自在天因地經

* * *

【經文資訊】大正藏第 15 冊 No. 0594 佛說大自在天子因地經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
