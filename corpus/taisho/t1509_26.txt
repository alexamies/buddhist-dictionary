大智度論初品中十八不共法  釋論第四十一  (卷第二十六)
聖者龍樹造

後秦龜茲國三藏鳩摩羅什譯

[0247b11]  十八不共法者：一者、諸佛身無失，二者、口  無失，三者、念無失；四者、無異想，五者、無不定
心，六者、無不知已捨；七者、欲無減，八者、精進  無減，九者、念無減，十者、慧無減，十一者、解脫  無減，十二者、解脫知見無減；十三者、一切身
業隨智慧行，十四者、一切口業隨智慧行，十  五者、一切意業隨智慧行；十六者、智慧知過  去世無礙，十七者、智慧知未來世無礙，十八  者、智慧知現在世無礙。

[0247b19]  問曰：

[0247b19]  是三十六法，皆  是佛法，何以故獨以十八為「不共」？

[0247b20]  答曰：

[0247b20]  前  十八中，聲聞、辟支佛有分，於後十八中無  分。

[0247b22]  如舍利弗能分別諸法，暢演一句，通達  無礙，佛讚言「善通法性」；阿泥盧豆天眼第  一，如是等諸聲聞皆有分。

[0247b24]  於四無所畏有  分者，如佛說弟子中能師子吼，第一賓徒羅  叵羅埵逝；舍利弗亦自誓言：「我七日七夜，能  演暢一義，令無窮盡。」

[0247b27]  四分別慧，諸阿羅漢：  舍利弗、目揵連、富樓那、阿難、迦栴延等，亦知  是義、名字、語言、樂說。

[0247b29]  以是故，前十八不名  不共。

[0247c01]  問曰：

[0247c01]  何以故佛「無身失」、「無口失」？

[0247c01]  答曰：

[0247c02]  佛於無量阿僧祇劫來，持戒清淨故，身、口業  無失；餘諸阿羅漢如舍利弗等，極多六十  劫，不久習戒故有失。佛無量阿僧祇劫集
諸清淨戒成就故、常行甚深禪定故、得一  切微妙智慧故、善修大悲心故，無有失。

[0247c07]  復次，佛拔諸罪根因緣故，無有失。罪根本  因緣有四種：一者、貪欲因緣，二者、瞋恚因緣，  三者、怖畏因緣，四者、愚癡因緣；是罪根因緣
及習皆已拔。阿羅漢、辟支佛雖拔罪因緣，  習不盡故，或時有失。佛於一切法中，遍滿  智慧常成就故；若不知，故有失。如舍利弗
與五百比丘遊行至一空寺宿，是時說戒  日，不知內界、外界事，白佛；佛言：「住處乃至  一宿，棄捨則無界。」又異時，舍利弗、目揵連，將
五百比丘還時，高聲大聲故，佛驅遣令出，  是為口失。又如舍利弗不知等食法，佛言：  「食不淨食！」如是等身、口有失。佛諸煩惱習  盡故，無如是失。

[0247c19]  復次，佛一切身、口業隨智  慧行故，身無失、口無失。

[0247c20]  如是等種種因緣  故，身無失、口無失。

[0247c21]  「念無失」者，四念處心長  夜善修故；善修甚深禪定，心不散亂故；善  斷欲愛及法愛，諸法中心無著故；得第一
心安隱處故。若心懅怱怱，念有忘失；佛心  無得失，以是故無失。

[0247c25]  復次，佛宿命通、明、力  三種莊嚴念故，念則成就無失，念多在過  去用故。

[0247c27]  復次，念根力無邊無盡故，念無失。

[0247c28]  復次，佛一切意業隨智慧行故，念無失；一  一念隨意行故。

[0247c29]  如是等名為念無失。如《天  問經》中說：

「何人無過失？　　何人不失念？  
何人常一心？　　應作者能作。  
正知一切法，　　一切障得脫，  
諸功德成就，　　唯有佛一人！」

[0248a06]  「無異想」者，佛於一切眾生無分別，無遠近  異想：是貴可為說，是賤不可為說。如日出  普照萬物，佛大悲光明，一切憐愍等度：恭敬
者、不恭敬者，怨、親，貴、賤，一切悉等。如客除  糞人名尼陀，佛化度之，得大阿羅漢。亦  如德護居士，火坑毒飯，欲以害佛；即以其
日除其三毒，滅邪見火。如是等無有異  想。

[0248a13]  復次，佛於舍利弗、彌勒菩薩等順佛法  行亦不愛，提婆達多、富羅那、外道六師邪見  等亦不憎。是為佛於無量阿僧祇劫修熏
心故，是眾生中寶，如真金不可令異。

[0248a16]  復  次，佛以佛眼，一日一夜各三時，觀一切眾  生誰可度者，無令失時；等觀眾生故，無  有異想。

[0248a19]  復次，佛種種因緣讚善法，種種因緣  呵不善法；亦於善於惡心無增減，但為度  眾生故有是分別，是為無有異想。

[0248a21]  復次，如  《一切不行經》中說「佛觀一切眾生如己身，  所作已辦，無始、無中、無終」，是名無異想。

[0248a23]  復次，  佛觀一切眾生及諸法，從本已來至不生不  滅，常清淨如涅槃，是名無異想。

[0248a25]  復次，不二  入法門是諸法實相門；異相即是二法，二法  即是邪道。佛是無誑法人，不應行誑法，常  行不二入法門；誑法即是異相。

[0248a28]  如是等名  無異想。

[0248a29]  「無不定心」者，「定」名一心不亂。亂心中  不能得見實事；如水波蕩不得見面，  如風中燈不得好照。以是故說佛無不定  心。

[0248b03]  問曰：

[0248b03]  定名從未到地，乃至滅盡定；入此  定中，不能起身業、口業。佛若常定、無不定  心者，云何得遊行諸國、具四威儀、為大
眾種種因緣譬喻說法？如是事，欲界繫心及  梵世不入定，可有是事！

[0248b07]  答曰：

[0248b07]  「無不定心」者，  有種種義。「定」名常攝心善法中住；佛於諸  法實相中定，不退失，是名無不定心。

[0248b09]  復次，  欲界中有定，入是定中可說法；以是故，阿  毘曇中說欲界繫四聖種、四念處、四正懃、四
如意足、五根、五力、無諍三昧、願智、四無礙智，  有如是等妙功德。佛入欲界中定故，名無  不定心。諸聲聞、辟支佛從定起，若入無記
心、若入善、或退入垢心；佛從定起，入欲  界定，初無散亂心時，以是故名無不定心。

[0248b17]  復次，如聲聞法，化人說法，化主不說；化主  說，化人不說；佛則不爾，化人、化主俱能說  法。定心亦應異：聲聞入定則無說；佛在定
亦能說法，亦能遊行。如《密迹經》心密中說：  「諸佛心常在定中，心亦應說法。」

[0248b21]  復次，散亂心  法，諸結使，疑、悔等，佛皆無。阿羅漢雖無四諦  中疑，一切法中處處有疑；佛於一切法中  常定無疑，無不定智慧故。

[0248b24]  復次，聲聞有諸  煩惱習氣故，有退法故散亂；佛於一切智  處中智滿故無亂。如瓶中水滿，則無聲無  動。

[0248b27]  復次，唯佛一人名不誑法，三堅固人中  最上，苦樂心不異。一相異相、生滅相、斷常相、  來去相——如是等諸法相，皆是誑法，虛妄和合
作法故。佛安立於諸法實相中故心無不  定，無不定故心不異。

[0248c02]  復次，五種不可思議  法中，佛最不可思議。是十八不共法，是佛  甚深藏，誰能思議者！以是故，佛無不定心，
事必當爾。佛雖常入定，無覺觀麁心，有不  可思議智慧故，亦能說法。譬如天樂，隨天  所好，種種聲應，是亦無心，亦無識法，以諸
天福德因緣故有是。如天樂無心無識而  能應物，何況佛有心而不說法！以是故，說  佛無不定心。

[0248c10]  「無不知已捨」者，眾生有三種受：  苦受、樂受、不苦不樂受。苦受生瞋，樂受生愛，  不苦不樂受生愚癡。是三種受：苦受生苦，
住苦滅樂；樂受生樂，住樂滅苦；不苦不樂  受，不知為苦，不知為樂。餘人鈍根故，多  覺苦受、樂受，於不苦不樂受中，不覺不知而
有捨心，是為癡使所使。佛於不苦不樂受  中，知覺生時、覺住時、覺滅時。以是故言  「佛無不知已捨心」。

[0248c18]  問曰：

[0248c18]  此中何等為捨？不苦  不樂即是捨耶？為七覺中捨、四無量心中捨  名為捨？

[0248c20]  答曰：

[0248c20]  不苦不樂即是捨，二處捨亦  是捨。何以故？餘人於不苦不樂受中，不覺  念念中生時、住時、滅時，久遠乃覺。佛念念中  盡皆了知。

[0248c23]  七覺中捨，若心正等不沒不掉，  是時應捨；若沒時，行精進想；若掉時，行攝  心想。諸聲聞、辟支佛，或時錯攝心、掉心，未
平等便捨。佛於念念心中麁細深淺無不  悉知，知已而捨。

[0248c27]  問曰：

[0248c27]  若爾者，佛何以為難  陀說，告諸比丘「難陀諸受生時覺、住時覺、  滅時覺；諸想、諸覺亦如是」？

[0248c29]  答曰：

[0248c29]  覺有二種：

[0249a01]  一者、覺心中苦受生知苦受生，苦受住知  苦受住，苦受滅知苦受滅；樂受生知樂受  生，樂受住知樂受住，樂受滅知樂受滅；不
苦不樂受亦如是。但能知是總相，不能別  相知。

[0249a05]  二者、念念中苦、樂、不苦不樂受中，悉覺  悉知；念念中心數法，無不知而過。以是故  說「佛無不知已捨」。

[0249a07]  復次，佛或時捨眾生，入  甚深禪定一月、二月。有人疑：「佛為度眾生  故出世，何以故常入定？」佛言：「我種種因緣知
故捨，非是無知已捨。」

[0249a10]  問曰：

[0249a10]  何等是知已捨  因緣？

[0249a11]  答曰：

[0249a11]  於大眾中疲厭故小息。

[0249a11]  復次，佛  世世常愛遠離行。若菩薩在母胎，母亦樂  遠離行，去城四十里，嵐鞞尼林中生；得道時，
漚樓頻螺林中，獨在樹下成佛；初轉法輪時，  亦在仙人住處鹿林中；入涅槃時，在娑羅林  雙樹下。長夜樂行遠離，以是故佛入禪定。

[0249a17]  復次，佛常捨心成就，故入禪定。

[0249a17]  復次，佛遠離  憒閙及雜語處，亦自觀諸佛功德藏，亦受第  一清淨樂，故入禪定。

[0249a19]  復次，佛說法已，常教  諸比丘當坐禪，無令後悔。口之所說，身亦  自行，故入禪定。

[0249a21]  復次，厭惡供養故，知眾生  應得度者，入禪定作化人往度。

[0249a22]  復次，有  眾生定少慧多者，身示行禪以教化之。

[0249a23]  復  次，有人常見佛生厭想故，小遠離，令其飢  虛故。

[0249a25]  復次，佛欲為諸天說法，故在閑靜處。

[0249a26]  復次，佛為後世作法故坐禪。又佛自轉法  輪已，以事付弟子故，入禪定。

[0249a27]  復次，現二種  道攝眾生故：一者、禪定，二者、智慧。佛在大  眾說法，為現智慧；靜處攝心，為現禪定。

[0249b01]  復次，眾生於六塵中三種行：見好色生喜  樂，見惡色生憂苦，見不苦不樂色生捨  心；乃至法亦如是。佛於六塵中自在，於喜
樂、苦處能生捨心，如「聖如意」中說。

[0249b04]  如是等  種種因緣故入禪定，非不知已捨。

[0249b05]  「欲無減」  者，佛知善法恩故，常欲集諸善法故，欲無  減。修習諸善法，心無厭足故，欲無減。譬
如一長老比丘目闇，自縫僧伽梨，針絍脫；  語諸人言：「誰樂欲福德者，為我絍針？」爾  時，佛現其前語言：「我是樂欲福德無厭
足人，持汝針來。」是比丘斐亹見佛光明，又  識佛音聲，白佛言：「佛無量功德海，皆盡其  邊底，云何無厭足？」佛告比丘：「功德果報甚
深，無有如我知恩分者；我雖復盡其邊  底，我本以欲心無厭足故得佛，是故今猶  不息；雖更無功德可得，我欲心亦不休！」  諸天世人驚悟，佛於功德尚無厭足，何況
餘人！佛為比丘說法，是時肉眼即明，慧眼成  就。

[0249b19]  問曰：

[0249b19]  如佛甞斷一切善法中欲，今云何  言「欲無減」？

[0249b20]  答曰：

[0249b20]  言「斷一切善法中欲」者，是  未得欲得、得已欲增；佛無如是欲。佛一切  功德具足，無不得者，亦無增益。今言「欲」者，
如先說：佛雖具得一切功德，欲心猶不息。  譬如馬寶雖到至處，去心不息，至死不已；  佛寶亦如是。又如劫盡大火，燒三千大
千世界悉盡，火勢故不息；佛智慧火亦如  是，燒一切煩惱，照諸法已，智慧相應欲亦  不盡。

[0249b28]  復次，佛雖一切善法功德滿足，眾生  未盡故，欲度不息。

[0249b29]  問曰：

[0249b29]  若佛欲度眾生  未息，何以入涅槃？

[0249c01]  答曰：

[0249c01]  度眾生有二種：或  有現前得度，或有滅後得度。如《法華經》中  說「藥師為諸子合藥，與之而捨」，是故入  涅槃。

[0249c04]  復次，有眾生鈍根德薄故，不能成大  事，但可種福德因緣，是故入涅槃。

[0249c05]  問曰：

[0249c05]  佛  滅度後，亦有得阿羅漢者，何以言但可種  福德因緣？

[0249c07]  答曰：

[0249c07]  雖有得阿羅漢者，少不足  言。如佛一說法時，十方無量阿僧祇眾生  得道，佛滅度後不爾。譬如大國征伐，雖
少有所得，不名為得。以是故，雖眾生未盡  而入涅槃。

[0249c11]  復次，摩訶衍《首楞嚴經》中說：「佛  於莊嚴世界，壽七百阿僧祇劫，度脫眾生。」  以是故說佛欲無減。

[0249c13]  「精進無減」者，如「欲」中  說：欲義即是精進。

[0249c14]  問曰：

[0249c14]  若爾者，無有十八  不共法。

[0249c15]  復次，「欲」以「精進」心數法中各別，云  何言「欲即是精進」？

[0249c16]  答曰：

[0249c16]  「欲」為初行，欲增長  名「精進」。如佛說：「一切法欲為根本。」欲如人  渴欲得飲，精進如因緣方便求飲。欲為心
欲得，精進為成其事。欲屬意業，精進屬三  業。欲為內，精進為外。如是等差別。

[0249c20]  復次，  是精進諸佛所樂，如釋迦牟尼佛精進力  故，超越九劫，疾得阿耨多羅三藐三菩提。

[0249c23]  復次，如說：一時，佛告阿難：「汝為諸比丘說  法，我背痛小息。」爾時，世尊四襞欝多羅僧  敷下，以僧伽梨枕頭而臥。是時阿難說七
覺義，至精進覺，佛驚起坐，告阿難：「汝讚精  進義？」阿難言：「讚！」如是至三。佛言：「善哉！善哉！  善修精進，乃至得阿耨多羅三藐三菩提，何
況餘道！」以是義故，佛精進無減，病時猶尚不  息，何況不病！

[0250a01]  復次，佛為度眾生故，捨甚  深禪定樂，種種身、種種語言、種種方便力度  脫眾生。或時遇惡險道；或時食惡食；或
時受寒熱；或時值諸邪難聞，惡口罵詈，忍  受不厭。佛世尊雖於諸法中自在，而行是  事，不生懈怠。

[0250a06]  如佛度眾生已，於薩羅林  中雙樹下臥。梵志須跋陀語阿難：「我聞一切  智人今夜當滅度，我欲見佛！」阿難止之言：
「佛為眾人廣說法，疲極！」佛遙聞之，告阿難：  「聽須跋陀入，是我末後弟子。」須跋陀得入，  問佛所疑，佛隨意說法，斷疑得道，先佛入
無餘涅槃。諸比丘白佛言：「世尊！甚為希有！  乃至末後憐愍外道梵志，而共語言。」佛言：  「我非但今世末後度，先世未得道時亦末後
度。乃往過去無量阿僧祇劫，有大林樹多  諸禽獸，野火來燒，三邊俱起，唯有一邊而  隔一水，眾獸窮逼，逃命無地。我爾時為大
身多力鹿，以前腳跨一岸，以後腳距一  岸，令眾獸蹈背上而渡，皮肉盡壞，以慈  愍力，忍之至死。最後一兔來，氣力已竭，自
強努力，忍令得過；過已背折，墮水而死！如  是久有，非但今也。前得度者，今諸弟子；最  後一兔，須跋陀是。」

[0250a23]  佛世世樂行精進，今猶不  息，是故言「精進無減」。

[0250a24]  「念無減」者，於三世諸  法，一切智慧相應故，念滿足無減。

[0250a25]  問曰：

[0250a25]  先  已說「念無失」，今復說「念無減」。「念無失」、「念無減」，  為一？為異？若一，今何以重說？若異，有何差  別？

[0250a28]  答曰：

[0250a28]  「失念」名誤錯；「減」名不及。「失念」名威  儀俯仰、去來法中失念；「無減」名住禪定神通，  念過去、現在世通達無礙。

[0250b01]  問曰：

[0250b01]  何以故念  無減獨是佛法？

[0250b02]  答曰：

[0250b02]  聲聞、辟支佛，善修四念  處故念牢固；念雖牢固，猶亦減少，礙不通  達。如「宿命智力」中說：「聲聞、辟支佛，念宿命
極多八萬劫，於廣有減。」亦於見諦道中，  不能念念分別。佛於念念中皆分別三相，  佛心無有一法而不念者，以是故，獨佛有  念無減。

[0250b08]  復次，宿命智力隨念知，佛於是中  有力；聲聞、辟支佛尚無是念力，何況餘人！

[0250b10]  復次，佛以一切智無礙解脫守護念，是故無  減。

[0250b11]  如是等因緣故，佛念無減。

[0250b11]  「慧無減」者，佛  得一切智慧故，慧無減。三世智慧無礙故，慧  無減。

[0250b13]  復次，十力、四無所畏、四無礙智成就故，  慧無減。

[0250b14]  復次，譬如酥油豐饒、燈炷清淨，光  明亦盛；佛亦如是，三昧王等諸三昧禪定油、  念無減清淨炷，是因緣故，慧光明無量無減。

[0250b17]  復次，從初發心無量阿僧祇劫，集一切智  慧故，深心為法故，頭目髓腦，悉捨內外所  有而布施；入火投山，剝皮釘身，如是等無
苦不受，一心為集智慧故，慧無減。

[0250b20]  復次，佛  智慧以一切功德、持戒、禪定等助成故，慧無  減。

[0250b22]  復次，世世求一切經書，世俗法、佛法，麁細、  善不善，悉皆學知故，慧無減。

[0250b23]  復次，從十方無  量諸佛所，聞法、讀誦、思惟、修習、問難故，慧無  減。

[0250b25]  復次，為一切眾生故、為增益一切善法  故、破一切處無明故，慧無減。

[0250b26]  復次，是智慧實  知諸法相不生不滅、不淨不垢、無作無行；不  分別是智、非智，知諸法一等，清淨如虛空，
無染無著；不以二法故得不二入法相，不  二入法相無量無邊，以是故慧無減。

[0250c01]  如是等  種種因緣，慧無減。

[0250c02]  「解脫無減」者，解脫有二種：  有為解脫，無為解脫。

[0250c03]  有為解脫名無漏智慧  相應解脫，無為解脫名一切煩惱習都盡  無餘。佛於二解脫無減。何以故？聲聞、辟支
佛智慧不大利故、煩惱不悉盡故，智慧有  減；佛智慧第一利故、煩惱習永盡無餘故，解  脫無減。

[0250c08]  復次，如「漏盡力」中說，佛與聲聞  解脫有差別。佛得漏盡力故，解脫無減；二  乘無力故有減。

[0250c10]  「解脫知見無減」者，佛於諸解  脫中，智慧無量無邊清淨故，名解脫知見無  減。

[0250c12]  問曰：

[0250c12]  佛一切法中無減，何以故但六事中  無減？

[0250c13]  答曰：

[0250c13]  一切自利他利中，四事能具足：「欲」，  求一切善法之根本；「精進」，能行；「念」，能守護，
如守門人，善者聽入，惡者遮；「慧」，照一切法  門，斷一切煩惱。用是四法，事得成辦。

[0250c16]  是  四法果報有二種：一者、解脫，二者、解脫知見。  「解脫」義如先說。「解脫知見」者，固是解脫知
見，知是二種解脫相：有為、無為解脫。知諸  解脫相，所謂時解脫、不時解脫，慧解脫、俱解  脫，壞解脫、不壞解脫，八解脫，不可思議解脫，無
礙解脫等。分別諸解脫相，牢固、不牢固，是  名解脫知見無減。如「念佛」中，佛成就五無  學眾；解脫知見眾，此中應廣說。

[0250c24]  問曰：

[0250c24]  解脫知  見者，但言「知」，何以復言「見」？

[0250c25]  答曰：

[0250c25]  言「知」、言「見」，  事得牢固；譬如繩，二合為一則牢固。

[0250c26]  復次，  若但說「知」，則不攝一切慧。如《阿毘曇》所說：  「慧有三種：有知非見，有見非知，有亦知亦
見。有知非見者，盡智、無生智、五識相應智。  有見非知者，八忍、世間正見、五邪見。有亦知  亦見者，餘殘諸慧。」若說「知」則不攝「見」，若說
「見」則不攝「知」，是故說「知」、「見」則具足。

[0251a03]  復次，如  從人誦讀，分別籌量是名「知」；自身得證是  名「見」。譬如耳聞其事，猶尚有疑，是名「知」；
親自目覩，了了無疑，是名「見」。解脫中「知」、「見」亦  如是差別。

[0251a07]  復次，有人言：「阿羅漢自於解脫  中疑，不能自了是阿羅漢、非阿羅漢。」以是  故，佛為破如是邪見故，說諸聖人於解脫  中亦知亦見。

[0251a10]  諸阿羅漢雖得解脫知見，解  脫知見有減：不得一切智故，上上智慧根  不成就故，諸法念念生滅時不知別相分
別故。佛上上智慧根成就、知諸法念念別相  生滅故，解脫知見無減。

[0251a14]  復次，法眼清淨，具足  成就故，如「法眼義」中說。

[0251a15]  知是眾生「空解脫門」  入涅槃，是眾生「無相解脫門」入涅槃，是眾生  「無作解脫門」入涅槃；知是眾生觀「五眾門」、「十
二入」、「十八界」，如是種種法門得解脫。

[0251a18]  佛於  解脫知見盡知遍知，是故說佛解脫知見無  減。

[0251a20]  「一切身業、一切口業、一切意業隨智慧行」  者，佛一切身、口、意業，先知然後隨智慧行。

[0251a22]  諸佛身、口、意業，一切行無不利益眾生，故  名先知然後隨智慧行。如經中說：「諸佛乃  至出息入息利益眾生，何況身、口、意業故作
而不利益！諸怨惡眾生，聞佛出入息氣香，皆  得信心清淨，愛樂於佛；諸天聞佛氣息香，  亦皆捨五欲，發心修善。」以是故言身、口、意  業隨智慧行。

[0251a28]  聲聞、辟支佛無是事。心故作  善，然後身、口業善；意業或時無記，不隨智  慧而自生，何況餘人！如憍梵波提比丘，雖
得阿羅漢，自食吐而更食，是業不隨智慧。  又如摩頭波斯咤比丘阿羅漢，跳上梁棚，  或壁上、樹上。又如畢陵伽婆蹉罵恒神言：
「小婢！」如是等身、口業，先無智慧，亦不隨智  慧行。佛無是事。

[0251b06]  問曰：

[0251b06]  若爾者，佛或時身、  口業亦似不隨智慧行。

[0251b07]  何以故？

[0251b07]  入外  道眾中說法，都無信受者。

[0251b08]  又復一時在大  眾中說法，現胸臆示尼揵子。

[0251b09]  又復為人  疑不見二相故，在大眾中現舌相、陰藏  相。

[0251b11]  又復罵諸弟子：「汝狂愚人！」罵提婆達：「汝  是狂人、死人、嗽唾人！」

[0251b12]  佛結戒，八種鉢不應畜，  聽比丘用二種鉢：若瓦、若鐵，而自用石  鉢。

[0251b14]  有時外道難問，佛默然不答。

[0251b14]  又佛處處  說有我，處處說無我；處處說諸法有，處處  說諸法無。

[0251b16]  如是等身、口業似不隨智慧  行；身口業不離意業，意業亦應有不隨  智慧行，云何言常隨智慧行？

[0251b18]  答曰：

[0251b18]  是事不  然！於是諸事，皆先有智慧，然後諸業隨智  慧行。何以故？

[0251b20]  佛入外道眾中，雖知今世  不信不受，以種後世大因緣故。

[0251b21]  又復為止  外道謗言「佛自高憍」，以是故自往入其眾  中。

[0251b23]  又外道言：「佛自言有大悲普濟一切，而  但自為四眾說法，我等亦是出家求道，而  不為說！」

[0251b25]  又如此經，佛往外道眾中說法，  不言不信受。佛遙見外道大會，高聲論議，  欲至餘處，迴往趣之。論議師輩遙見佛來，
自語其眾：「汝等皆默！佛是樂寂靜人，見  汝等靜默，或能來此。」眾即默然。佛入其  眾，說婆羅門三諦，外道眾皆默然。佛作是
念：「狂人輩皆為惡魔所覆；是法微妙，乃至  無有一人試作弟子者。」作是念已，從坐而  去。是人魔蔽得離，便自念：「我等得聞妙法，
云何不以自利？」即皆往詣佛所，為佛弟子，  得道離苦。

[0251c06]  復次，外道弟子難其師故，不敢  到佛所，是故佛自入其眾中。眾得聞法，信  受堅固，不復難師，得為弟子，或得道跡。

[0251c09]  如是等，有種種智慧因緣，是故往入外道  眾。

[0251c10]  復次，薩遮祇尼揵子，銅鍱絡腹，自誓言：  「無有人得我難而不流汗破壞者！大象  乃至樹木瓦石，聞我難聲，亦皆流汗！」作是
誓已，來至佛所，與佛論議。佛質問之，皆不  能得答，汗流淹地，舉體如漬。佛告尼揵：  「汝先誓言，無有聞我難者而不流汗，汝
今汗流淹地；汝試觀佛，見有汗相不？」佛時  脫欝多羅僧示之言：「汗在何處？」

[0251c17]  復次，有人  言：「或有頭汗身不汗者，佛頭雖不汗，身必  有汗。」以是故，佛脫欝多羅僧示其身；因是
外道大得信向，皆入佛法中。是智慧因緣身  業隨行。

[0251c21]  「佛現舌相、陰藏相」者，有人疑佛身  二相，而是人應得道，疑故不得，以是故現  二相。

[0251c23]  出舌覆面，舌雖大，還入口中而亦無  妨，見者疑斷。有人見出舌相，若生輕慢心，  出舌如小兒相。見還入口，說法無妨，便起
恭敬，歎未曾有！

[0251c26]  有人疑佛陰藏不現，爾時  世尊化作寶象、寶馬，指示之言：「陰藏相不  現，正如是。」

[0251c28]  有人言：「佛出陰藏相，但示一人，  斷其疑故。」

[0251c29]  論議師輩言：「佛大慈悲心，若有  人見佛陰藏相，能集善根，發阿耨多羅三  藐三菩提心，及能大歡喜信敬心生者，皆令
得見，斷其疑心；除是，皆不得見！」

[0252a03]  佛以大  悲為度眾生故，從三種覆出，暫現如電  光；是眾生見已，信佛有大悲心，實於戒  法不取不著。如是等因緣故現二相，非戲
非無羞。

[0252a07]  佛苦切語諸比丘，汝「狂愚人」者，苦  切語有二種：一者、垢心瞋罵，二者、憐愍眾  生，欲教化故。離欲人無有垢心瞋罵，何況
佛！佛憐愍教化故，有苦切語；有眾生軟語善  教，不入道檢，要須苦切麁教，乃得入法。  如良馬見鞭影便去，鈍驢得痛手乃行。亦
如有瘡，得軟藥唾呪便差；有瘡，刀破出  其惡肉，塗以惡藥乃愈者。

[0252a14]  復次，苦切語有  五種：一者、但綺語；二者、惡口亦綺語；三者、惡  口亦綺語、妄語；四者、惡口亦綺語、妄語、兩舌；
五者、無煩惱心苦切語：為教弟子分別善不  善法故，拔眾生於苦難地故。具四種惡語  者，其罪重；三、二、一，轉轉輕微。佛弟子白衣
得初道、若二道，使令奴婢故有惡口，非不  善道。攝律儀有二種：若綺語，若惡口、綺語。阿  那含、阿羅漢無煩惱起惡口，但以淨心須
惡言教化故惡口、綺語。阿那含、阿羅漢尚  無煩惱所起惡口，何況佛！

[0252a24]  復次，佛若有苦切  語，不應疑、不應難，謂佛惡心起苦切語。  所以者何？佛惡心久已滅，但以深心念眾
生，如慈父教子，雖有苦言，為成就子故，  非是惡心。佛為菩薩時，三毒未盡，作仙人  名羼提，被惡王截其耳、鼻、手、足，而不生惡
心、不出惡言。爾時未得道，尚無惡心，何  況得阿耨多羅三藐三菩提，三毒已盡，於一  切眾生大慈悲具足，云何疑佛有惡心苦切  語！

[0252b04]  復次，佛若言「狂愚人」，是軟語、實語。所以者  何？三毒發故，名為狂愚。亦以善事利益而  不肯受，不解佛心、不受佛語，是為狂愚。

[0252b07]  復次，佛內常行無我智慧，外常觀諸法空，  如是者云何有惡口？是眾生不解佛心故，  求佛語短；若眾生解佛以深心憐愍者，假
令教入大火，即時歡樂而入，如人熱悶時  入清涼池，何況但語而不受？眾生為惡魔  覆故不知佛以深心念之，是故不受佛  語；以是故，佛言汝是狂愚人。

[0252b13]  復次，有人得  苦切語，便歡喜言：「親愛我故如是言！」以是  故，佛言「狂愚人」。

[0252b15]  佛語提婆達：「汝狂人、死人、嗽  唾人。」

[0252b16]  「狂人」者，以提婆達罪重，當入阿鼻地  獄，故三種苦切語。

[0252b17]  「死人」者，似人而不能  集諸善法故，亦以提婆達剃頭法服，似如  聖人，內無慧命，故名死人。如死人種種莊
嚴，轉轉爛壞，終不可令活。提婆達亦如是，  佛日日種種教化，惡心轉劇，惡不善法日日  轉增，乃至作三逆罪，以是故，名為死人。

[0252b22]  「嗽  唾人」者，提婆達貪利養故，化作天身小兒，  在阿闍貰王抱中，王嗚其口與唾令嗽，  以是故，名嗽唾人。

[0252b25]  問曰：

[0252b25]  提婆達得禪定，已  離欲，云何復嗽他唾？

[0252b26]  答曰：

[0252b26]  是人惡心亦深，  其根亦利；離欲故能變化，嗽唾時便失，利  根故求時便得，以是故，名嗽唾人。

[0252b28]  狂義如  先說。

[0252b29]  復次，以提婆達白佛：「佛已老矣，常樂閑  靜，可入林中以禪自娛，僧可付我！」佛言：  「舍利弗、目揵連等有大智慧，善軟清淨人，
尚不令僧屬，何況汝狂人、死人、嗽唾人！」

[0252c03]  如  是等因緣故，佛於諸法雖無所著，而為教  化故，現苦切語。

[0252c05]  「佛不聽比丘用八種鉢」  者，金銀等寶鉢，以寶物人貪故，難得故；貪  著故，不聽畜此寶物，乃至不得手舉；名
寶亦不得畜，若作淨施得用，價不貴故。  木鉢受垢膩，不淨故不聽畜。三種鉢無如  是事。

[0252c10]  問曰：

[0252c10]  瓦、鐵鉢皆亦受垢膩，與木鉢無  異，何以聽畜？

[0252c11]  答曰：

[0252c11]  瓦、鐵鉢不熏亦不聽，  以熏不受垢膩故。石有麁細，細者亦不  受垢膩故，世尊自畜。所以不聽比丘畜
者，以其重故；佛乳哺力勝一萬白香象，  是故不以為重；慈愍諸比丘故不聽。

[0252c15]  問曰：

[0252c16]  侍者羅陀、彌喜迦、須那利羅多、那伽娑婆  羅、阿難等，常侍從世尊，執持應器，何以不  憐愍？

[0252c18]  答曰：

[0252c18]  侍者雖執持佛鉢，以佛威德力  故，又恭敬尊重佛故，不覺為重；又阿難身  力亦大故。

[0252c20]  復次，以細石鉢難得故，麁者受  垢膩故，不聽用。

[0252c21]  佛鉢四天王四山頭自然生  故，餘人無此自然鉢；若求作甚難，多所妨  廢，是故不聽。

[0252c23]  又欲令佛與弟子異故，佛  用石鉢。又如國王，人所尊重，食器亦異。有  人見佛鉢異，倍加尊重供養，信心清淨。

[0252c25]  問  曰：

[0252c26]  若鉢應異，衣何以同？

[0252c26]  答曰：

[0252c26]  佛衣亦異。佛  初成道時，知迦葉衣，應佛所著，迦葉衣價直  十萬兩金。次後耆域上佛深摩根羯簸衣，  價亦直十萬兩金；佛勅阿難持此衣去割
截作僧伽梨，作已，佛受著，是為異。

[0253a01]  問曰：

[0253a01]  佛  因是告諸比丘：「從今日，若有比丘一心求  涅槃背捨世間者，若欲著，聽著價直十  萬兩金衣，亦聽食百味食。」衣異而後聽，鉢獨
不聽？

[0253a05]  答曰：

[0253a05]  我先已說石鉢因緣，今當更說。  佛鉢不從人受。佛初得道，欲食時須器，四  天王知佛心念，持四鉢上佛；三世諸佛法，
皆應四天王上鉢。爾時未有眾僧，云何言  聽？後若聽，無人與石鉢；又閻浮提不好石  鉢，故無人與。

[0253a10]  復次，佛說比丘常應覆功德，  若受石鉢，人謂從天龍邊得。若令人作，其  工既難，又恐人言：「此比丘欲與佛齊功。」

[0253a12]  所  以聽衣者，若有人言：「佛在僧中，受檀越好  衣獨著，而不聽比丘。」是故佛聽著。比丘  亦自無著者，以施者難有、著者難得故。若
不清淨比丘，人所不與；清淨比丘，少欲知足  故不著。

[0253a17]  佛斷人疑，故聽著衣；鉢中無望，是  故不聽。

[0253a18]  問曰：

[0253a18]  如經中說「佛金剛身，不恃  仰食」，何以畜鉢？

[0253a19]  答曰：

[0253a19]  佛法有二道：一者、聲  聞道，二者、佛道。聲聞法中，佛隨人法有所  食噉；摩訶衍法中，方便為人故，現有所噉，  其實不食。

[0253a22]  問曰：

[0253a22]  云何是方便？

[0253a22]  答曰：

[0253a22]  佛欲度  人，示行人法。若不爾者，人以佛非人，我等  云何能行其法？

[0253a24]  復次，有人因布施得度，為  是人故，佛受其食，便作是念：「我食得助益  佛身。」心大歡喜。以歡喜故，信受佛語。如大
國主，臣下請食，王雖不須，為攝彼人故，  多少為食，令其歡喜。如是等因緣，佛現受  食。

[0253a29]  問曰：

[0253a29]  若佛不食，所受者在何處？

[0253a29]  答曰：

[0253b01]  佛事不可思議，不應致問！

[0253b01]  復次，有人得佛  食而度者，有聞聲、見色、觸身、聞香而得度。  須食得度者，佛以食與之。如《密迹金剛經》
說：「佛以食著口中，有天求佛道者，持至  十方施之。」

[0253b05]  問曰：

[0253b05]  若爾者，今僧中說，佛食  無有眾生能食者，此義云何？

[0253b06]  答曰：

[0253b06]  佛不與  者，無有能食；今佛施之，是故得食。何以知  之？佛食馬麥時以食與阿難；又沙門二  十億耳以好羹上佛，佛以殘羹與頻婆
娑羅王。以是故，知佛受已，與則得食，不與  則不能消。

[0253b11]  復次，為佛設食，佛未食者，人  不能消；已食殘者，佛與能消。

[0253b12]  以是故，雖實  不食，為度人故，現受食、畜鉢。

[0253b13]  「佛不答十  四難」者，佛有四種答：一者、定答，二者、分別  義答，三者、反問答，四者、置答。此十四難，法應  置答。

[0253b16]  又復若有所利益事則答；外道所問，  不為涅槃，增長疑惑，故以置答。知必有  所益者，分別為答；必無所益，置而不答。
以是因緣故知，佛是一切智人。

[0253b19]  復次，若佛  說三種法：有為法、無為法、不可說法，則為已  說一切法竟。

[0253b21]  復次，是諸外道依止常見、依  止滅見故，問以常、滅；實相無故，佛不答。如  外道所見常相、無常相，無是事。何以故？外
道取相，著是常、滅故；佛雖說常、無常相，但  為治用故。

[0253b25]  復次，若人說無者為有、有者為  無，如是人則是過罪，佛不答則無咎。如日  照天下，不能令高者下、下者高，但以顯現
而已；佛亦如是，於諸法無所作，諸法有者  說有，無者說無。如說：「生因緣老死，乃至無  明因緣諸行，有佛無佛，是因緣法相續常在
世間；諸佛出世，為眾生顯示此法。」

[0253c02]  復次，若  答常、滅，則為有咎。如問：「石女、黃門兒，修短、  黑白、何類？」此問則不應答。十四難亦如是，
但以「常、滅」為本故問，無「常、滅」故佛不答。

[0253c06]  如是等種種因緣故，佛不答十四難，無咎。

[0253c07]  「佛處處說有我，處處說無我」者，若人解佛  法義、知假名者，說言「有我」；若人不解佛法  義、不知假名者，說「無我」。

[0253c09]  復次，佛為眾生欲  墮斷滅見者，說言：「有我受後世罪福。」若人  欲墮常見者，為說言：「無  我  、無作  者、受者，離
是五眾假名，更無一法自在者。」

[0253c12]  問曰：

[0253c12]  若爾者，  何等為實？

[0253c13]  答曰：

[0253c13]  無我是實。如法印中說：「一  切作法無常，一切法無我，寂滅是安隱涅槃。  法印，名為諸法實相。」若人善根未熟、智慧不
利，佛不為說是深無我法；若為說，眾生即  墮斷滅見中。

[0253c17]  問曰：

[0253c17]  若爾者，如「迦葉問」中，佛  說：「我是一邊，無我是一邊，離此二邊，名為  中道。」今云何言「無我是實，有我為方便說」？

[0253c20]  答曰：

[0253c20]  說無我有二種：一者、取無我相，著無  我；二者、破我，不取無我，亦不著無我，自然  捨離。如先說無我，則是邊；後說無我，是中  道。

[0253c23]  復次，佛說有我、無我有二因緣：一者、用  世俗說故有我，二者、用第一實相說故無  我。

[0253c25]  如是等說有我、無我無咎！

[0253c25]  「佛處處說諸  法有，處處說諸法無」者。

[0253c26]  問曰：

[0253c26]  不應別說  有、無。有，即是有我；無，即是無我；何以更說？

[0253c28]  答曰：

[0253c28]  不然！佛法有二種空：一者、眾生空，二  者、法空。說無我，示眾生空；說無有法，示  法空。

[0254a01]  說有我，示知假名相，不著我者說  有我；於五眾中著我相者，為破是著我，  故說但有五眾，無常、苦、空、無我，寂滅涅槃是  名有。

[0254a04]  復次，有二種斷見：一者、無後世受罪  福苦樂者，為說有我，從今世至後世受  罪福果報。二者、一切法皆空無，著是邪見；
為是眾生故，說有一切法，所謂有為、無為  法。

[0254a08]  復次，不大利根眾生，為說無我；利根深  智眾生，說諸法本末空。何以故？若無我則  捨諸法，如說：

「若了知無我，　　有如是人者，  
聞有法不喜，　　無法亦不憂。」

[0254a13]  說我者，一切法所依止處；若說無我者，一  切法無所依止。

[0254a14]  復次，佛法二種說：若了了說，  則言一切諸法空；若方便說，則言無我。是二  種說法，皆入般若波羅蜜相中。以是故，佛經
中說：「趣涅槃道，皆同一向，無有異道。」

[0254a17]  復次，  有我、有法，多為在家者說，有父母、罪福、大  小業報。所以者何？在家人多不求涅槃故，
著於後世果報。為出家人，多說無我、無法。  所以者何？出家人多向涅槃故。求涅槃者，  不受一切法故，自然滅是涅槃。

[0254a22]  復次，有人  信等諸根未成就故，先求有所得，然後能  捨；為是人故，佛說諸善法，捨諸惡法。有人  信等諸根成就故，於諸法不求有所得，但
求遠離生死道；為是人故，佛說諸法空無  所有。

[0254a27]  此二皆實。如無名指，亦長、亦短，觀中  指則短，觀小指則長，長短皆實；有說、無說亦  如是。說有，或時是世俗，或時是第一義；說
無，或時是世俗，或時是第一義。佛說是有我、  無我，皆是實。

[0254b02]  問曰：

[0254b02]  若是二事皆實，佛何以  故多讚嘆空而毀訾有？

[0254b03]  答曰：

[0254b03]  空無所有，  是十方諸佛、一切賢聖法藏，如《般若波羅蜜．  囑累品》中說：「般若波羅蜜是三世十方諸佛
法藏。」般若波羅蜜，即是無所有空。佛或時  說有法，為教化眾生故，久後皆當入無  所有法藏中。

[0254b08]  問曰：

[0254b08]  若爾者，云何《般若波羅蜜》  言「若觀五眾空無所有，非是道」？

[0254b09]  答曰：

[0254b09]  是《般  若波羅蜜》中，說有、無皆無。如《長爪梵志經》  中說三種邪見：一者、一切有，二者、一切無，三
者、半有半無。佛告長爪梵志：「是一切有見，  為欲染，為瞋恚、愚癡所縛。一切無見，為不  染、不瞋、不癡故所不縛。半有半無，有者，同
上有縛；無者，同上無縛。於三種見中，聖弟  子作是念：『若我受一切有見，則與二人共  諍，所謂一切無者、半有半無者。若我受一切
無見，亦與二人共諍，所謂一切有者、半有半  無者諍。若我受半有半無者，亦與二人共  諍，所謂一切無者、一切有者。鬪諍故相謗，相
謗故致惱；見是諍謗惱故，捨是無見，餘見  亦不受，不受故即入道。』」

[0254b22]  若不著一切諸法  空，心不起諍，但除結使，是名為實智。若  取諸法空相起諍，不滅諸結使，依止是  智慧，是為非實智。

[0254b25]  如佛所說，為度眾生  故有所說，無不是實；但眾生於中有著、不  著故有實、不實。

[0254b27]  如是種種因緣故，佛身、口、  意業無有過失。是故說佛身、口、意先知，然後  隨智慧行。

[0254b29]  問曰：

[0254b29]  初說「身無失、口無失、念無  失」，今復說「身、口、意業隨智慧行」，義有何差  別？

[0254c02]  答曰：

[0254c02]  先三種無失，不說因緣；今說因緣，  隨智慧行故不失。若先不籌量，而起身、口、  意業，則有失；佛先以智慧起身、口、意業，故  無失。

[0254c05]  復次，佛成就三種淨業、三種寂靜業、  三不護業。有人疑言：「佛何因緣成就如是  業？」以是故佛言：「我一切身、口、意業，先以智
慧，然後隨智慧行。」

[0254c08]  「佛以智慧知過去、未來、  現在世，通達無礙」者，此三種智慧，於三世  通達無礙故，三業隨智慧行。

[0254c10]  問曰：

[0254c10]  過去諸  法已滅已盡，無所復有；未來世諸法，今不  來不生，未和合；現在乃至一念中無住時，  云何能知三世通達無礙？

[0254c13]  答曰：

[0254c13]  佛說過去、  未來、現在，通達無礙，此言豈虛？

[0254c14]  復次，若無過  去、未來，但有現在一念頃，佛亦不得成就  無量功德。如十種智是十力，是時亦不得
一心有十智。若爾者，佛亦不得具足十力。  以是因緣故，知有過去、未來。

[0254c18]  問曰：

[0254c18]  若過去、  未來、現在皆有者，何等是無？佛說四諦，苦諦  觀無常等相，無常名生滅、敗壞、不可得；若
過去法今實有，不名為無常、敗壞、不可得。

[0254c21]  復  次，若過去、未來、現在皆有者，便墮常。何以故？  是法在未來世中定有，轉來現在，從現在  轉入過去；如人從一房入一房，不名失
人？

[0254c25]  答曰：

[0254c25]  若不失，有何咎？

[0254c25]  問曰：

[0254c25]  若無無常，無  罪無福，無生無死，無縛無解。

[0254c26]  「罪」名殺等十不  善道，若無無常，無殺等罪。如「分別邪見」中  說：「刀在身七分中過，無所惱害。」

[0254c28]  「福」名不殺  等十善道。

[0254c29]  「無常」名分別生死；若無無常，亦  無生死，亦無縛亦無解。如是等無量過  咎！

[0255a02]  答曰：

[0255a02]  諸法三世各各有相：過去法有過  去相，未來法有未來相，現在法有現在相。若  過去、未來有現在相者，應有是難；而今過
去、未來、現在各自有相。

[0255a05]  復次，若實無過去、未  來，亦無出家律儀。所以者何？若現在惡心中  住，過去復無戒，是為非比丘。又賢聖人心
在世俗中，是時應當是凡夫！無過去、未來、  現在道故。如是亦無五逆等諸罪。所以者  何？是五逆罪業已過去，及死時入地獄，是
五逆罪未來，無業故無報；現在身不為逆  罪，若無過去，則無逆罪；若無逆罪，何有餘  罪？福亦如是。若無罪福，是為邪見，與禽  獸無異！

[0255a14]  復次，我不說：「過去、未來如現在相  有。」我說：「過去雖滅，可生憶想，能生心心數  法；如昨日火滅，今日可生憶想念，不可
以憶想念故火便有。若見積薪，知當然火，  亦生心想念；明日火如過去火，不可以今  心念火火便有；未來世事亦如是。」

[0255a19]  現在心，  雖一念時不住，相續生故，能知諸法。內以  現在意為因，外以諸法為緣，是因緣中生
意識，用意識自在知過去、未來、現在法；但不  自知現在心心數法，餘者悉知。

[0255a23]  問曰：

[0255a23]  《般若波  羅蜜．如相品》中，「三世一相，所謂無相」，云何言  佛智慧知三世通達無礙？

[0255a25]  答曰：

[0255a25]  諸佛有二種  說法：先分別諸法，後說畢竟空。若說三世  諸法，通達無礙，是分別說；若說三世一相無  相，是說畢竟空。

[0255a28]  復次，非一切智人，於三  世中智慧有礙；乃至觀世音、文殊師利、彌勒、  舍利弗等諸賢聖，於三世中智慧皆有礙。
以是因緣故，說佛智慧於三世中通達無  礙，不為空事故說。

[0255b03]  復次，有人於三世中生  邪見，謂過去法及眾生有初、無初。若有初，  則有新眾生；諸法亦無因無緣而生。若無初
亦無後，若無初、無後，中亦無。初名有中、有  後，無前；後名有初、有中，無後；中名有初、  有後。若眾生及諸法無初，亦無中、無後；若  無三世，則都無所有。

[0255b09]  復次，若無初，云何有  一切智人？

[0255b10]  破如是等邪見故，說三世諸法  一相，所謂無相，不為破三世佛智慧。

[0255b11]  問曰：

[0255b12]  無相是為有邊！

[0255b12]  答曰：

[0255b12]  若無相，即是無邊。不可  說、不可難法，云何言有邊？若無相中取相，  非是無相。是無相名為不可得空：是中無相
亦不可得，空亦不可得，是故名不可得空。

[0255b16]  復次，佛有二種道：一者、福德道，有人聞佛  十力、四無所畏、四無礙智、十八不共法等，生  恭敬信樂心；二者、智慧道，有人聞說諸法
因緣和合生故無有自性，便捨離諸法，於  空中心不著。如月能潤物，日能熟物，二事  因緣故萬物成就；福德道、智慧道亦如是。福
德道，能生諸功德；智慧道，能於福德道中  離諸邪見著。

[0255b23]  以是故，佛雖說諸法畢竟空，  亦說三世通達無礙而無咎。

[0255b24]  如是等，略說  佛十八不共法義。

[0255b25]  問曰：

[0255b25]  若爾者，迦栴延尼子  何以言「十力、四無所畏、大悲、三不共意止，名  為十八不共法」？若前說十八不共法是真義
者，迦栴延尼子何以故如是說？

[0255b28]  答曰：

[0255b28]  以是  故名迦旃延尼子！若釋子則不作是說。釋  子說者，是真不共法。佛法無量，是三十六法，  於佛法中如大海一渧；法亦不少，何以重
數為十八？

[0255c03]  復次，諸阿羅漢、辟支佛、菩薩，亦能  知是處不是處、分別三世業果報及諸禪定，  乃至漏盡智等，云何言不共法？

[0255c05]  問曰：

[0255c05]  聲聞、  辟支佛、菩薩不能盡知、遍知，但有通、明，無  有力；獨佛能盡遍知故言不共，如「十力」中  說。

[0255c08]  答曰：

[0255c08]  佛說十力義，不言「盡知、遍知」，直  言「知是處不是處」。言「盡知、遍知」者，是諸論  議師說。

[0255c10]  問曰：

[0255c10]  汝先自言：摩訶衍經中說，佛為  菩薩故，自說「盡知、遍知」。

[0255c11]  答曰：

[0255c11]  摩訶衍經中  說，何益於汝？汝不信摩訶衍，不應以為  證！汝自當說聲聞法為證。

[0255c13]  復次，十力，佛雖  盡知遍知，而聲聞、辟支佛有少分；十八不共  法中，始終都無分，以是故名真不共法。

[0255c15]  問  曰：

[0255c16]  十八不共法，二乘亦應有分；但佛身、口、  念常無失，二乘身、口、念亦有無失。如是等，  皆應有分。

[0255c18]  答曰：

[0255c18]  不然！所以者何？常無失故  名為不共，不以不失為不共；聲聞、辟支佛  於常無失中無分。

[0255c20]  復次，諸阿羅漢說有力，  無有處說有不共法。汝不信摩訶衍故，  不受真十八不共法，而更重數十力等，是
事不可！如汝所信八十種好，而三藏中無，  何以不更說？

[0255c24]  問曰：

[0255c24]  我等分別十八不共法，  不重數也！何等十八？一者、知諸法實相故，  名一切智；二者、佛諸功德相難解故，功德無
量；三者、深心愛念眾生故，名大悲；四者、得  無比智故，智慧中自在；五者、善解心相故，  定中自在；六者、得度眾生方便故，變化自
在；七者、善知諸法因緣故，記別無量；八者、  說諸法實相故，記別不虛；九者、分別籌量  說故，言無失；十者、得十力成就，智慧無減；
十一者、一切有為法中，但觀法聚無我故，常  施捨行；十二者、善知時不時，安立於三  乘，常觀眾生故；十三者、常一心故，不失念；
十四者、無量阿僧祇劫深善心故，無煩惱習；  十五者、得真淨智故，無有能如法出其失；  十六者、世世敬重所尊故，無能見頂；十七
者、修大慈悲心故，安庠下足，足下柔軟，眾  生遇者，即時得樂；十八者、得神通波羅蜜  故，轉眾生心令歡喜得度故；如入城時，現  神變力。

[0256a13]  答曰：

[0256a13]  如是十八不共法，非三藏中  說，亦諸餘經所不說。以有人求索是法故，  諸聲聞論議師輩，處處撰集，讚佛功德。如「言
無失」、「慧無減」、「念不失」，皆於摩訶衍十八不共  法中取已作論議。雖有「無見頂」、「足下柔軟」，  如是甚多，不應在十八不共法中；不共法
皆以智慧為義，佛身力如十萬白香象力  及神通力等皆不說。以是故，當知十八不  共法中，但說智慧功德等，不說自然果報  法。

[0256a22]  復次，是十八不共法，阿毘曇分別五眾攝：  身口無失，身口隨智慧行，是色眾攝；無異想，  是想眾攝；無不定心，是識眾攝；餘者，行眾攝。

[0256a25]  皆在四禪中，佛四禪中得道、得涅槃故。

[0256a25]  有  人言：「四色不共法，色界、欲界中攝；餘九地中  攝。」

[0256a27]  皆是善。皆是無漏法。四色法二緣生：因緣、  增上緣；餘殘，四緣生。四，無緣；十四，有緣。四隨
心行，不與心相應。十三與心相應，亦隨心行。  一不與心相應，亦不隨心行。

[0256b01]  如是等種種，  阿毘曇分別說。

[0256b02]  初如是分別，入般若波羅蜜  諸法實相中，盡皆一相，所謂無相，入佛心  皆一寂滅相。

大智度論卷第二十六

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
