折疑論卷第二
金臺大慈恩寺西域師子比丘述註

喻舉第四  (此篇因言佛經繁而不要。以此取譬。故曰喻舉)

[0800c26]  客曰。至寶光而不華  (至極之寶有光澤。而無虛華之色)  。

[0800c27]  至辭慤而不飾  (慤音却。至理之言辭。誠慤善而無假莊飾)  。

[0800c28]  言約而至者麗  (言簡約而至極者美麗)  。

[0800c29]  事寡而達者明  (事雖寡少而理通達者分明)  。

[0801a01]  故珠玉少而貴  (結上文意。以珠玉喻儒書故少而貴)  。

[0801a02]  瓦礫多而賤  (碎瓦小石喻之佛經。多而賤矣)  。

[0801a03]  聖人製六經。不過五十萬言  (六經者。易書詩春秋禮記)  。

[0801a04]  今見佛經。卷以萬計。言以億數。自非一人  力所堪能。蓋繁而不要也  (言佛經。萬卷之廣。億數之多。不是一人用力可
觀覽者。蓋繁冗而不簡要也)  。

[0801a07]  妙明曰。孟子云。江海異於行潦深廣也  (行潦者。  雨水聚於道路無源水也。江海之水至深至廣。比行潦而殊異也)  。

[0801a09]  泰山別於丘陵者高大也  (丘者。土之聚也。陵者。大阜乃高土阜也。泰山東  嶽也。至高至大。比於丘陵。故有差別)  。

[0801a11]  若大深不異於行潦。則孺子浴其淵  (孺子。說文乳子也。若  江之遠深海之廣闊。而不異於行潦。則食乳之子。亦可洗濯)  。

[0801a13]  高不出於丘陵。則跛羊陵其巔  (上一陵字丘陵也。下一陵字侮  也。意謂泰山之高大。而不過於丘陵。跛羊亦侮戲於巔頂)  。

[0801a15]  摩天之翼。不居藿葦之莖  (藿胡官反。摩天之翼。莊子逍遙篇。北溟有魚。其
名為鯤。化而為鳥。其名為鵬。怒而飛。其翼若垂天之雲。閃翅則水擊三千里。搏扶搖而上者九萬里。藿葦細葦也。  若大鵬摩天之翼。豈於細葦之上而居之哉)  。

[0801a18]  吞舟之魚。不處谿塘之水  (莊子。鯤魚大不知幾  千  里也。何難吞舟也豈隱  處於淺溪小塘)  。

[0801a20]  剖蚌蛤之腹。求明月之珠  (明月珠者。夜明珠也。唯驪龍頷下有之。照夜如  晝。若剖破蚌蛤之肚腹。求取明月之珠。未之有也)  。

[0801a22]  探枳棘之巢。求鸞鳳之卵  (橘逾淮北而為枳棘者。棘鍼也。如枳棘上之鳥  巢。欲探取鸞鳳之卵。不亦難乎)  。

[0801a24]  必難獲者何也  (此結上引下之語)  。

[0801a25]  蓋小不容於大。而大不處乎小也。故萬斛之  鼎。不可滿以盂水  (盛五斗曰斛。鼎者兩耳三足。言盛萬斛之鼎。豈可一鉢盂之水而能  滿之)
。

[0801b01]  一鈞之鍾。不可容於流泉  (三十斤為一鈞。如三十斤鍾。欲容納於長流之  水者。無是可也)  。

[0801b03]  合抱之木。豈適用以茆茨  (二人相圍曰合抱。茆茨茆草也。適相從之義。謂  合抱之大木。豈適於茆茨而用之)  。

[0801b05]  尋尺之棘。安能負於廣廈  (六尺曰尋。棘荊棘也。廣廈大屋也。言六尺之棘。  安能負荷廣大)  。

[0801b07]  故器有寬隘  (器器皿也。結上文斛鼎鍾盂也)  。

[0801b08]  量有巨細  (亦結上文。斛鼎鍾盂。各有大小之量也)  。

[0801b09]  材有勝劣  (亦結上文。合抱之木於茅茨。尋尺之棘及廣廈。故各有勝大劣小而不同也)  。

[0801b10]  物有輕重  (總結上文。意物之重者鼎木廈也。物之輕者鍾盂茨棘也)  。

[0801b11]  德有厚薄  (已上數事。喻聖之德也。厚喻大乘。薄喻小乘)  。

[0801b12]  道有淺深  (大聖之道故深。小聖之道故淺)  。

[0801b13]  法有權實  (權為暫設實為真準)  。

[0801b14]  機有小大  (權實之教各有大小之機)  。

[0801b15]  所處之分。未有乖也  (乖差於理也。復結上文意。意寬隘勝劣輕重厚薄淺深權實  大小等量。各處之分而不可乖違也)  。

[0801b17]  且佛之經也  (先以譬喻。然後形容經之大義)  。

[0801b18]  前說億劫之事  (如經云。過去千萬億劫之事也)  。

[0801b19]  後道萬世之要  (道言也。後言萬世之要妙)  。

[0801b20]  至於五始未萌之前  (列子天瑞篇曰。原天地未判之初。有太易太初太始太素太極。  謂天地未分之前。五始混沌而未發萌時也)  。

[0801b22]  二儀肇形之際  (肇始也。易曰。太極生兩儀。謂始分之際)  。

[0801b23]  其遠不可推  (佛之所言。久遠劫數。不可推窮也)  。

[0801b24]  其事不可紀  (空劫已前之事迹。亦不可以紀記也)  。

[0801b25]  其微不可握  (老子云。摶之不得曰微故曰不可握也)  。

[0801b26]  其纖不可入  (其纖細微妙。不可窮入也)  。

[0801c01]  佛悉彌綸於廣大之外  (悉盡也。彌遍也。綸理也結上文五始二儀不可推。不  可紀。不可記不可握。不可入。其數事唯佛盡遍理於天地之外)
。

[0801c03]  剖析其窈渺之內  (剖析者分破也唯佛能剖破分析。於窈渺幽微之內)  。

[0801c04]  以至高天無極之上  (上至非非想天)  。

[0801c05]  厚地無極之下  (下至金輪水際)  。

[0801c06]  莫不示諸斯乎如指其掌也  (示垂也。諸於也。斯此也。總結上文意。佛之
妙用廣大之外。窈渺之內高天之上。厚地之下。凡有事理無不盡知。故謂垂示於此理。如指其手掌中之物也)  。

[0801c08]  所明既博文奚為繁  (結前萬計億數之言。佛既明廣大無窮之事。其經文又何為繁  也哉)  。

[0801c10]  卷萬言億。亦未足為多  (重標客言。卷萬億言。亦未足為多也)  。

[0801c11]  何不要之有耶  (如上所明之事。何謂不簡要之有也耶)  。

[0801c12]  豈特以一人力所堪能。然後以為得矣  (焉用一人之力  堪可能為然後稱為簡要所得者矣)  。

[0801c14]  譬如渴人飲海。飽而自足。焉知其餘哉  (復結上文  意。卷萬億數之義。譬如極渴之人飲大海之水。飽足則止。焉知其餘廣大)  。

宗師第五  (此篇言古今帝主賢士皆所宗師之。故曰宗師)

[0801c17]  客曰。子之行說。佛道崇虛至尊至大。二帝三  王曷不修之  (既為佛之崇高清虛。至尊貴而廣大。二帝堯舜也。三王夏商周也。何不修佛之道)
。

[0801c19]  孔子老聃何不傳之  (夫子老子何不傳佛之道)  。

[0801c20]  六經不載其辭  (儒教書中。不見載佛之言辭)  。

[0801c21]  諸子不書其說  (儒門諸子等籍。亦不見書經所說)  。

[0801c22]  且先賢古哲未聞行其道者。而子獨好於異  耶  (結上文。古之聖哲先賢等經。諸子等書。皆無所宗佛者。唯子獨好異端之教也耶)  。

[0801c24]  妙明曰。子執之固也  (子偏執之固蔽者也)  。

[0801c25]  書不必孔丘之言。合義者從  (丘孔子名。然孔聖之書。理微言極。有所  未達者。亦不可定用。但以合義者。亦皆從順者也)  。

[0801c27]  藥不必扁鵲之方。愈病者良  (名醫傳。扁鵲古之善醫者。曾療虢太子返  魂。亦不必定用。但能痊愈其病者。亦良善也)  。

[0802a02]  萬善殊途而同歸  (然萬善為者不同一路。其善則一也)  。

[0802a03]  百慮一致而為善  (百般思慮至。唯為一善也)  。

[0802a04]  為善不同同歸于治  (尚書云。為善故不一端而無不可之善。洎有所成則同名歸於  善治也)  。

[0802a06]  君子集眾善而輔其身  (君子者。成德之士也。凡君子之所作為。惟集積眾善  而以輔助於其身也)  。

[0802a08]  而以何常師有耶  (論語。公孫朝。即衛大夫問於子貢曰。仲尼焉學。子貢曰。文武之道
未墜於地。在人賢者識其大者。不賢者識其小者。莫不有文武之道焉。夫子焉不學。而  亦何常師之有)  。

[0802a11]  昔者虞舜師務成。唐堯師尹壽  (予按老子列仙傳。化規實跡帝堯之  時為務成。帝舜之時為尹壽)  。

[0802a13]  漢文禮河上  (漢文帝禮河上公。而求道德二篇也)  。

[0802a14]  黃帝拜廣成  (黃帝於崆峒山拜求治身之道於廣成子)  。

[0802a15]  武丁納誨傅巖  (傅巖即傅說也。武丁即商高宗。尚書說命篇曰。朝夕納誨。以輔台德也。  說音悅)  。

[0802a17]  太甲投誠伊尹  (尚書。太甲乃湯孫至昏者也。湯三聘伊尹為相。後以阿衡之任。放逐太甲  於桐宮。帝悔過修德。既成後立號太宗也)  。

[0802a19]  文王尊呂望  (史記。文王為西伯時。一日夢飛熊之兆卜之。於渭水之陽。將大德焉。天與汝師以
之佐昌齋三日。渭水果得呂望。勞而問之。乃載以歸。立為太公望)  。

[0802a21]  仲尼學老聃  (家語適周篇。問禮於老聃。訪樂於萇弘。孔子將行。與南宮敬叔曰。吾師老聃。博  古知今者也)  。

[0802a23]  豈但見載於六經。然後以從其學也  (此標客言以結上文。意  如上諸聖。皆有其師。豈直待載於六經。然後從而為學也)  。

[0802a25]  佛既生周昭王時。法化未來此土。暨漢明帝  永平十年。聲教漸始流入中區  (史記。後漢明帝永平三年四月八
日。夜夢金人長丈六放大光明。次日問群臣。丞相韓憲奏曰。此西方聖人也。周朝備云。千年之後。教來此土。帝悅
遣蔡愔等一十八人齎勅西國。尋訪聖典。至流沙遇摩騰竺法蘭白馬馱經箱。永平十年十月到於洛陽。帝大悅重  賞譯經於時方流入中國)  。

[0802b03]  且二帝三王。時殊代異隔而不修  (二帝三王與佛時世不同。遠  隔邦域。故不修佛道也)  。

[0802b05]  仲尼伯陽。審無受器。知而不傳  (仲尼夫子也。伯陽老子也。孔老  二聖審無受道之器而無可傳者。故知而不傳也)  。

[0802b07]  諸子未達豈敢言也  (周秦之時。佛法未來。諸子豈敢妄傳)  。

[0802b08]  夫如是奚二帝三王孔子老聃傳習記載之有  耶  (結上文意)  。

[0802b10]  厥後白馬經來  (厥者其也)  。

[0802b11]  亦烏僧至  (三國志。吳王赤烏四年。康居國沙門僧會至。顯大神異。王禮事之)  。

[0802b12]  蘭騰道揚於明帝  (三寶錄云。漢明帝。摩騰竺法蘭。永平十四年五嶽道士楮善信等。上表
滅佛帝命二教於白馬寺以二教經置於二臺。同時舉火。道教皆毀。唯佛典獨存。於時君臣愕然。愈加崇奉)  。

[0802b14]  僧會德被於孫權  (三國志。孫權吳王也。時康僧既至。廣陳如來之玄妙。王求舍利立壇祈
三七。乃至王試真偽。火焚砧鎚俱無所損。王遂建浮圖)  。

[0802b16]  隋文稽顙曇延  (稽遲也。顙額也。隋史高僧傳。曇延去師中條山西宮寺僧。隋文帝同輦輿。  帝以師禮之拜。封為國師)  。

[0802b18]  梁武投誠寶誌  (梁史。僧寶。誌即誌公也。梁武帝投禮為師)  。

[0802b19]  李唐傾心玄奘  (慈恩傳。唐太宗真觀年間法師西天求教回。親迎於儀鳳殿。對言。西域勝  境。奉詔於洪福寺譯經帝及公卿國戚。皆傾心禮也)
。

[0802b21]  姚秦拜首羅什  (釋氏通鑑。姚秦即姚興也。都長安。因討龜慈得羅什於終南山。賜立逍遙園  翻譯眾經。乃以香華敬禮待之。合國王臣事禮也)
。

[0802b23]  苻堅禮敬道安  (五代史僧寶傳。苻堅剋襄陽。得道安法師。同輦載歸為師禮之恩渥甚厚)  。

[0802b24]  齊主師崇上統  (齊史僧寶傳云。齊世祖武成帝。大寧三年。受上統法師。朝中大臣無不敬  禮。剏報德寺請師居之)  。

[0802b26]  裴相了心於黃蘗  (傳燈。裴相諱休。字公美。京兆人。出刺使瑞州。詣高安寺因問黃蘗。
壁間畫者何也。蘗曰。高僧真儀。休曰。真儀可觀。高僧何在。蘗高聲云。裴公。公諾曰。在甚麼處。休即有悟)  。

[0802c02]  昌黎求法於大顛  (釋氏通鑑云。昌黎即韓愈。字退之。官拜為刑部侍郎。唐憲宗于鳳翔府
護國寺。即今法門寺。迎佛骨於內宮供養。愈上表謗佛。帝欲誅之。裴度等諫。貶於潮州。聞大顛親詣求法云。弟
子軍州事繁。省要處乞師指示。良久愈罔措。侍者三平敲禪床一下。師云作麼。平云。先以定動。然後智拔。愈云。  師門風高峻。於侍者處得箇入路)  。

[0802c06]  李翱道問藥山  (傳燈云。李翱字習之。唐賢臣。出守豐州。聞藥山惟儼禪師道風。一日謁見
師不顧。公曰。見面不如聞名。便退。師云。尚書何得貴耳而賤目。公遂拜而問曰。如何是道。山以手指淨瓶曰會  麼。公曰不會。山曰雲在青天水在瓶。公於言下有省)
。

[0802c09]  山谷禪參佛印  (傳燈。黃庭堅字魯直。號山谷道人。宋哲宗元祐間。丁憂在家。嘗詣黃龍山
晦堂禪師處一日。舉孔子謂弟子曰二三子以我為隱乎。吾無隱乎爾。吾無行而不與二三子者。是丘也。於是請公
詮什。晦堂不然其說。公怒愀然時當暑。退問。公聞木穉華香乎。公曰聞。晦曰。吾無隱乎爾公頓然領悟)  。

[0802c12]  晉主虔恭慧遠  (晉史釋鑑。晉孝武帝大元年間。聞遠公法師道風。帝幸于山修東林寺。以  師禮之)  。

[0802c14]  宋文致敬求那  (釋鑑。五代時。宋文帝元嘉年間。帝見求那般摩法師云。弟子常欲齋戒不
遂。望師教之。師曰。帝王與匹夫修之名異匹夫身賤名劣。帝王乃四海為家。與萬民為王。不殺之德亦為重矣。  帝曰。師言真為開悟人心。明達物理。帝深敬仰)  。

[0802c17]  蕭衍詣寺捨身  (史記。衍即梁武帝名。三入金田捨身。群臣以百萬金珠贖帝歸朝)  。

[0802c18]  丹霞迴途選佛  (傳燈。丹霞唐文宗時人。因儒長安應舉。遇僧曰。選官何如選佛。霞詣江
西馬祖既至云。緣在石頭既至命執爨後三年披剃。大了祖意矣。此言丹霞為儒。終歸釋門。後果成道矣)  。

[0802c20]  而子復云未聞行其道者。何蔽也哉  (蔽障也。自堯舜至漢唐  宋以來聖君賢臣高士明儒行此道者。略舉以曉之。子何不聞而自障蔽也)  。

[0802c22]  自古賢哲。莫不匿跡佛書棲心祖道。豈予獨  好於異乎  (自古至今。賢能聖哲無不匿踪跡於佛之經書。潛栖心意於祖道。豈今我之獨好異端
者乎)  。

通相第六  (此篇通明佛之妙相。故曰通相)

[0802c26]  客曰。子言佛具三十二相八十種好。何異人  之甚耶  (客擬第二篇中之事。故重徵疑)  。

[0803a02]  殆富子之說非實之然乎  (殆將也。客曰。子將豐富汝教之言以答者不是誠  實之然者乎)  。

[0803a04]  妙明曰。不然  (不然其說)  。

[0803a05]  昔者伏羲蛇身  (伏羲外傳曰。伏羲生而蛇身有鱗甲)  。

[0803a06]  神農牛首  (神農外傳曰。神農頭生兩角如牛)  。

[0803a07]  堯眉八彩  (堯外傳曰。准南子曰堯眉有八般彩色)  。

[0803a08]  舜目重瞳  (舜外傳曰。准南子云。舜兩眼有重瞳)  。

[0803a09]  文王四乳  (文王外傳曰。周文王胸生四乳)  。

[0803a10]  周公背僂  (周公外傳曰。周公背隆起者腰病也)  。

[0803a11]  臯陶馬喙  (皐陶外傳曰。陶音姚。喙許穢切。舜賢臣也口似馬喙)  。

[0803a12]  夏禹虎鼻  (夏禹外傳曰。夏禹鼻如虎)  。

[0803a13]  而仲尼天賦淑德  (孔子外傳曰。仲尼孔子字。乃天命淑善之賢。全德者聖德也)  。

[0803a14]  其眉如堯。其目如舜。其背如禹。老子宿蘊異  質。生而皓首  (老子外傳曰。老子宿世蘊積怪異形質。生而白髮)  。

[0803a16]  老而童顏  (白髮以老。童子顏容)  。

[0803a17]  耳漫而大。聃而無輪  (耳漫長大。而無輪廓。  諡  曰聃)  。

[0803a18]  此皆異人之狀。何獨異佛之問耶  (如上所引。歷代聖賢皆有異  常之相狀。何獨疑佛之異相。為問也耶)  。

[0803a20]  是以聖人具非常之狀。而有非常之德  (觀夫聖賢具非  常人之相狀亦有非常人之德行也)  。

[0803a22]  豈直與天下匹夫匹婦之為類也  (豈特與普天之下一匹之愚夫  一匹之愚婦。常流俗輩同類而為例也)  。

[0803a24]  而子所問可謂局矣  (如子之所問。可為偏執局量者矣)  。

論孝第七  (此篇全言為孝。故曰論孝)

[0803a26]  客曰。孝經以四事不毀為德之本  (四事者。身體髮膚也。人之
一身四體毛髮及其皮膚。皆是父母所生。不敢毀傷者。言人之行莫大於孝。故曰為德之本也)  。

[0803b02]  論語以三事無違為孝之先  (孟懿子問孝。子曰。無違。孟懿子魯大夫。問
孝於夫子。子曰無違。謂不背於理也。樊遲夫子弟子。御其車。夫子恐懿子未達。故謂樊遲以發之。樊遲曰何謂
也。子曰。生事之以禮。死葬之以禮。祭之以禮。故生事葬祀乃事親始終具矣。是以為孝之先也)  。

[0803b05]  故曾子有疾。召門弟子曰。啟予足啟予手  (故者  指義之辭。啟開也。曾子疾之臨終。使弟子開其衾被。而視之手足)  。

[0803b07]  以其受身體於父母。不敢毀傷。故使弟子開  衾而視之曰。父母全而生之。子當全而歸之。  可謂孝矣。今之沙門  (梵語沙門。此云勤息)
。

[0803b10]  剃除鬚髮不守全軀。何違聖之不孝耶。妙明  曰。不然  (不然此理也)  。

[0803b12]  昔者泰伯被髮文身。可謂毀傷矣。而仲尼稱  其至德
(泰伯。周太王之長子。讓不嗣位。剪髮文身之於吳。其弟仲雍。論語曰。泰伯其可謂至德也已
矣。三以天下讓。民無德而稱焉。其剪髮文身孔子何不責其不孝。以稱其至德)  。

[0803b15]  豫讓漆身  (史記。豫讓晉人。先事范中行氏。後事智伯。趙襄子殺智伯。讓欲報讐。漆身為癩。吞炭  為啞。五殺不中。後仗劍而死)  。

[0803b17]  荊軻義死  (  刺  客傳。荊軻齊人。之燕。燕太子丹。使軻入秦為  刺  客不中。遂死於秦)  。

[0803b18]  介子焚軀  (晉文公既即位。子推無爵。遂亡去之綿山文公召不出。以火烈山林。擬逼而出。子推守  節。伏火而死)  。

[0803b20]  夷齊自餓。毀之至也。而六經子史。未聞譏  其不孝  (以泰伯豫讓荊軻子推夷齊等。皆自毀其身。而目觀六經子史。未聞見責其不孝。反以至德而
稱者何也)  。

[0803b23]  孝之言順也  (從順父母之正令。為言孝順也)  。

[0803b24]  善事父母。之為孝  (惟善能事奉父母。之為孝也)  。

[0803b25]  元氣混沌。孝在其中  (天地未判。混沌乃一。元氣未分之前。孝道之理已在其中)  。

[0803b26]  塞乎天地。橫乎四海  (既分天地之後其孝塞乎於天地之間。縱橫於四海之內)  。

[0803c01]  罔不至夫。醇醇之孝  (罔無也。醇醇厚也。人生天地間。無有不至於醇醇醲厚之  孝也)  。

[0803c03]  萌乎無始  (故孝道發萌於無始之際)  。

[0803c04]  親親之道。涉乎有為  (上一親字是尊愛之義。下一親字指父母言。故尊親之道。而  涉乎於有作為也)  。

[0803c06]  古者包犧氏之時。以無為之道。化利天下  (史記。  包犧氏即伏犧也。謂上古三皇之時。用無為無作。化道於天下也)  。

[0803c08]  而民質朴  (上古之人。質朴敦厚)  。

[0803c09]  不知有出告反面之道。冬溫夏凊之儀  (告音孤。申上文。
禮記云。出必告。註以知去處也。反必面。註回家見於親。不敢使親之有望也。冬則令暖父母之枕蓆。夏則扇清枕  蓆之以涼。上古之時皆無此儀)  。

[0803c12]  豈能全三事之無違。四體之不毀者乎  (結上文。泰伯豫  讓荊軻子推夷齊等。皆載史書。以賢聖之德而稱。何曾由守三事四體之稱贊也耶)  。

[0803c14]  而先聖後聖。無處言時民之弗孝也  (復結上文意。先聖後  聖。指上古中古而言謂六經諸史竝不見定言時民之不孝也)  。

[0803c16]  子曰。夫孝德之本也。德者福慧仁慈之謂也
(德者得也。謂得乎善美正大純一之稱。福者安享顯榮百順之義。慧者性通理解曉達之謂。仁者心之德愛之理。慈  者柔善寬容於物)  。

[0803c19]  又云。孝弟也者其為仁之本歟  (論語。有子所言善事父母之謂  孝。善事兄長之謂弟。為仁者猶言行仁也歟)  。

[0803c21]  仁者愛人利物之稱。又仁者忍也。好生惡殺  善惡含忍。謂之曰仁  (中庸。仁者人也。孟子曰。仁者人心也。又好生惡殺之謂仁。好
生者。好愛於其生物也。惡殺者。嫌惡也。見殺則不忍於其殺物也。含忍為仁者。蓋仁心積久而廣大。一切善惡則  不能動其心。是謂含忍也。此深明為仁之理也)  。

[0803c25]  如數罟不入於污池。斧斤以時入山林  (孟子。數音促  罟  音古。污污音烏。數密也  罟  網也。古者網  罟
必用四寸之目。魚不滿尺。市不得鬻。草木零落。然後斧斤方許入山林)  。

[0803c27]  非其時伐一木非孝也。非其時殺一獸非孝  也
(禮記。曾子曰。樹木似時伐。禽獸以持殺。夫子曰。斷音短。斷一木殺一獸。不以時非孝也。故君子廣仁愛  之心。於草木禽獸。尚不忍害。何況於人乎)  。

[0804a03]  是以君子之於禽獸也。見其生不忍見其死。聞  其聲不忍食其肉  (孟子曰。齊宣王釁鐘以羊易牛。二者。得其兩全無害。以為仁之稱
也。聲謂將死而哀鳴也。蓋人於禽獸同生而異類。故用之以禮。而不忍之心不可施於見聞)  。

[0804a06]  至於孔釣不綱  (論語。綱網之大繩。屬音獨。綱絕流而魚者是也。孔子少貧賤。為養生與祭。  或不得已而釣也)  。

[0804a08]  殷湯改祝  (史記。商湯出野。見張網四面。祝曰。自天下四方皆入吾網。湯曰嘻註嘻歎辭盡之矣。去
其三面。諸侯聞之曰。湯德至矣。及其禽獸也)  。

[0804a10]  雖皆形於含忍。而猶未及大慈普覆於生靈  也  (謂孔子釣而不網。殷湯改祝。孟子見生聞聲。皆有含忍。尚猶未及吾佛之大慈普覆護一切生靈也)
。

[0804a12]  而我竺乾大聖人  (乾天也。西天有東西南北中五天竺。大聖人者佛也)  。

[0804a13]  其仁慈含忍。特越常倫  (特異也。越過也。佛之仁慈含忍。超越尋常倫類)  。

[0804a14]  以四方六合之中  (東西南北曰四方。兼之上下曰六合)  。

[0804a15]  八紘九圍之內  (八紘。淮南子曰。九州之外有八夤。夤即緣連也。八夤之外有八紘。八紘者。
四方四維也。文選註云。紘者。綱也紀也。為天下方位之綱紀。東方之紘曰桑野。東南之紘曰眾安。南方之紘曰反
聲。西南方之紘曰火土。西方之紘曰夭野西北方之紘曰沙所。北方之紘曰委羽東北方之紘曰方土。九闈者。乃禹  分九州。即冀兗青徐揚荊豫梁雍也)  。

[0804a19]  飛空走陸  (飛空者。飛鳥也。走陸者。走獸也)  。

[0804a20]  具識含情  (六道四生之中。皆有情識)  。

[0804a21]  鱗甲羽毛  (鱗甲。龍魚及蛇類也。羽者禽鳥也。毛者走獸之類也)  。

[0804a22]  血器之品  (無論大小。有情識者皆屬血氣品類)  。

[0804a23]  悉以等慈戒而不殺  (結上文一切有情盡皆等慈戒而不殺)  。

[0804a24]  故梵網經云。一切男子是我父。一切女人是  我母  (佛觀一切男女。即作父母之想)  。

[0804a26]  我生生無不從之受生  (佛意生生世世皆從父母所生。故觀一切男女如父母。  是也)  。

[0804b02]  故六道眾生皆是父母  (六道者。天人阿脩羅地獄餓鬼傍生。凡六道中男女等。  恐有先世之父母。皆作父母之想也)  。

[0804b04]  而殺而食者。即殺我父母。亦殺我故身  (即殺我父母
者。謂殺多劫已來所生我之父母。或有宿報而墮於此類若今殺而食之者。恐然也。亦殺我故身者或殺我前生曾  墮此類。今若殺者亦如殺我故身也)  。

[0804b07]  出家人。戒律有明文。不殺生草。而況於有情  乎
(律中云。昔有比丘。被賊劫奪。衣物悉盡。賊知佛子愛護生草守戒不殺。恐後逐。將比丘繫於草上。其僧竟  日不敢動移。後遇其人。釋而去之生草尚爾。何況於有情者乎)
。

[0804b10]  以是論之。則麁細之行顯然  (麁行者。孟子等言也。細行者。如來之  行也)  。

[0804b12]  而權實之道彰也  (權實之意。註見在前)  。

[0804b13]  夫孝子之養老也。樂其心不違其志。樂其耳  目
(禮記內訓。曾子曰養親以養志為先。樂其心謂順適其心。故樂而無憂也。志則心之發動。有所欲矣。故又當
先以意誠。使無違逆也。怡聲以問。所以樂其耳也。柔色以溫。所以樂其目也)  。

[0804b16]  安其寢處  (禮記。昏定所以安其寢也。晨省所以安其處也)  。

[0804b17]  以其飲食忠養之孝。子之終身  (禮記。謂孝子終身之終)  。

[0804b18]  終身也者。非終父母之身。終其身也  (禮記。謂自終其  身也)  。

[0804b20]  是故父母之所愛亦愛之。父母之所敬亦敬  之。至於犬馬盡然。而況於人乎  (禮記。父母所當愛之。犬馬猶不  敢輕賤之。況父母所愛之人乎)
。

[0804b23]  公明儀  (曾子弟子)  。

[0804b24]  問於曾子曰。夫子  (即稱曾子)  。

[0804b25]  可謂孝矣。曾子曰。是何言歟。是何言歟  (曾子聞公明儀  所言。夫子可以為孝乎。故曾子未敢承當為孝之道)  。

[0804b27]  夫先意承志  (先音線。先之意行在父母意前承謂承順。父母之志也)  。

[0804c01]  示父母於道。可謂孝矣  (以聖人之道。指示父母行之則可謂孝矣)  。

[0804c02]  參直養者也。焉得為孝乎  (參曾子名。曾子自稱其名。參直養事者。夫孝  者尊親嚴父配天也焉敢稱於孝乎)  。

[0804c04]  而我沙門。示父母以福善  (垂示父母以福善。乃成德之所基)  。

[0804c05]  使行之而不輟  (不輟。謂行而不止者也)  。

[0804c06]  漸除生死。永息輪迴  (漸除去生死之因。永息輪迴之苦)  。

[0804c07]  絕恩愛河。竭煩惱海  (漸除攀緣恩愛之河。枯竭無明煩惱之海)  。

[0804c08]  脫形軀於假聚。得果報之真實  (脫離幻化身形體軀虛假血氣之  聚。得其無上善果真淨實際之位)  。

[0804c10]  豈小補哉  (如上脫離假聚了達真實焉。豈稱為小補哉)  。

[0804c11]  且父母有非行。而子能爭之。使不陷於不義。  猶得為孝  (孝經云。父母有爭子。則身不陷於不義。正謂此也。而猶得稱為孝焉)  。

[0804c13]  奚況脫離於惡道。獲證於善果而已矣  (結上文意。使  父母不陷於不義。猶稱為孝也。又何況化父母為善脫離於惡道得證善果而已)  。

[0804c15]  今我沙門。剃髮剪鬚。絕名棄利  (剃除鬚髮者。謂捨世間之形  而絕虛名絕薄利也)  。

[0804c17]  遠榮辱去浮華  (有榮必有辱。故遠於榮辱。去除世間虛偽之浮華也)  。

[0804c18]  道慕無為。心遊物外  (修慕無作無為自然之道。心優游於萬物之表也)  。

[0804c19]  方焚身自害者。亦以遠矣  (方比也。若沙門剃除鬚髮而為不孝。若比之介  子推豫讓荊軻泰伯夷齊等。焚身自害者遠之遠矣)  。

[0804c21]  子張曰。士見危致命  (論語。子張所謂七者。見危致命者。能於當死而必死)  。

[0804c22]  言義死者  (忘身取義者也)  。

[0804c23]  不愛其身  (既忘身取義者。故不愛戀其身)  。

[0804c24]  是以君子之道。事不必果。唯義所在  (唯獨取義之所在也)  苟拘小道而棄大德。則賢者之所不為也。昔  商王受  (尚書受紂王名。  諡
法殘義損善曰紂)  。

[0804c27]  無道兇殘暴慢酷虐  (大學曰。為人君止於仁。由不行乎仁政。曰無道也。暴惡傷害曰  兇殘。猛驟傲怠曰暴慢。苛法濫刑曰酷虐)  。

[0805a02]  刳剔孕婦  (刳音枯。剖比干妻以視其胎)  。

[0805a03]  焚炙忠良  (不擇賢士忠良。以火焚而炭炙)  。

[0805a04]  行炮烙之刑  (銅柱以膏塗之。下加炭火。使有臯者緣。而紂與妲姬以為大樂。是謂炮烙之刑)  。

[0805a05]  斮朝涉之脛  (斮音斫。冬月晨朝觀涉過水者怯寒者。謂脛骨髓不滿。斫折而看驗也)  。

[0805a06]  酒盈池肉盈林  (以酒為也。懸肉為林。男女裸形相逐於其間)  。

[0805a07]  內荒其色  (宮中立九市寵妲姬。荒亂婬色。為長夜之飲。百姓怨望。諸侯有叛者也)  。

[0805a08]  外廢其政  (廢壞也。政正也。以正理立典常法則曰正也。由內荒色欲而外廢瓌其國政也)  。

[0805a09]  極人間之富貴  (極盡人間富貴欲樂者也)  。

[0805a10]  恣身外之驕奢  (恣縱身外越分驕怠之奢侈)  。

[0805a11]  微子佯狂而去之  (微子紂庶兄也因紂無道數諫不從。則佯莊顛狂而去之)  。

[0805a12]  箕子為之奴  (箕子紂之伯父。殷帝乙之子。諫而不聽。被髮作狂而為奴)  。

[0805a13]  臣叔比干竭忠而諫。遂剖腹而死  (比干紂叔父也。以直言諫  紂。紂曰。吾聞聖人心有七竅乃剖腹觀心而死)  。

[0805a15]  此亦不守全軀。何不孝之可責耶  (若比干等被髮剖腹。亦為不  守全軀者。何不誚責不孝也耶)  。

[0805a17]  而孔子稱之以仁  (夫子皆稱之仁人也)  。

[0805a18]  豈直以全一身之鬚髮。然後稱之為孝者乎  (結上  文意。豈直用全一身鬚髮。而後稱許為孝者乎)  。

[0805a20]  是以聖人因事而立制。理無常守  (自古聖人因其事而設立制  度。其理雖設而固無常守者也)  。

[0805a22]  子曰。君子不器  (論語。成德之士。不著於器量也)  。

[0805a23]  言器者。各周其用  (如車不可為船。舟不可為車也)  。

[0805a24]  至於君子。無所不施  (成德之士。體無不具。用無不周特非一材一藝而已。君子  所以不器者。無不施為也)  。

[0805a26]  語云。致遠恐泥  (論語。子夏謂泥者不通也。大道愈遠而通小道致遠而塞泥也)  。

[0805b01]  此聖人之所病也  (病患也。因此聖人憂患泥事不通也)  。

[0805b02]  猶孟孫等四人問孝。詞同而答異  (論語孟懿子問孝。子曰無違。
孟武伯問孝。子曰。父母惟其疾之憂。子游問孝。子曰。今之孝者。是為能養。至於犬馬皆能有養。不敬何以別乎。
子憂問孝。子曰。色難。有事弟子服其勞。有酒食。先生饌。曾是以為孝乎。此謂問孝之言詞皆同。天子所答而有  別異也)  。

[0805b06]  蓋以隨其器而授其道也  (論語。孟懿子即告眾人者。語孟武伯者以其人
多可憂之事。語子游能養而或失於敬。語子夏能直義而或少溫潤之色。各因其材器之高下。於其所失而告之有  不同。由是隨其器而授之其道也)  。

[0805b09]  又奚得以體而可局哉  (三教聖人各立門風。其當行不同。由是之道隨人根器而  授之。又何得用一體而可局量也哉)  。

[0805b11]  是以智士仁人。不封著於名句也  (智慧達士。德行仁人。不定  封執著於名相語句。以偏枯局量為例也)  。

[0805b13]  若子之問。誠為近矣  (若子之所問。誠實為淺近而矣)  。

拒毀第八  (此篇因有所疑。以抵拒之。故曰拒毀)

[0805b15]  客曰。延福莫過於繼嗣。不孝莫過於無後  (莫無  也。欲延長於福者。無能超過繼續於後嗣。欲莫不稱為不孝者無過不絕於後嗣也)  。

[0805b17]  美玩莫過於珠玉。麗飾莫過於幣帛  (嘉美玩好者。莫過  於珍珠金玉。美麗莊飾者。莫過於幣段絹帛引喻之辭)  。

[0805b19]  孔子曰。父母生之續莫大焉。父母生子傳體  相續。人倫之道莫大於此  (人倫之道續後為大)  。

[0805b21]  今見沙門。棄妻子捐貨財  (棄捐貨殖家財)  。

[0805b22]  何違福孝之行。遠資身之道耶  (因何違逆福祐孝順之善行。遠離  資助其身之大道耶)  。

[0805b24]  妙明曰。子言過矣。夫妻子者身之餘  (妻子為身外之餘)  。

[0805b25]  貨財者道之餘  (貨財為道外之餘也)  。

[0805b26]  是以愛念情慾。身之害也  (妻子貨財偏愛妄念。動情牽慾無益有損。故為  一身之患害也)  。

[0805c01]  澄鑑清淨。道之妙也  (澄鑑者明鏡也言心若清淨之明鏡。實為至道之玄妙也)  。

[0805c02]  且前有金玉。後有兕虎。人心捨而走。不敢取  之何也。以其先命而後利也  (兕音寺。似牛一角。身重千斤。以虎為
食。乃傷人之惡獸也。且喻前面雖有金銀珠玉。其後或有兕虎。故人必定棄拾而走。不敢取前面金玉者。何為然  也。蓋先愛性命。然後可以樂財利也)  。

[0805c06]  老子云。身與貨孰多  (欲厚其身。必薄其利)  。

[0805c07]  得與失孰病  (欲去其病。先忘其得)  。

[0805c08]  是故甚愛必大廢  (愛之愈甚。廢之愈大)  。

[0805c09]  多藏必厚亡  (既藏所多。必有厚亡之患)  。

[0805c10]  知足不辱。知止不殆  (殆危也。可行可止。則不危其身。故曰知足不辱。漢疏廣曰。  賢而多財則損其志。愚而多財則益其過。故曰知止不殆)
。

[0805c12]  可以長久  (達此數句之義。可以保身命之長久)  。

[0805c13]  又曰。罪莫大於可欲  (可許可也。欲貪欲也。欲心既萌何時而足唯得為務若也。許  欲者其罪更無大於此)  。

[0805c15]  禍莫大於不知足  (貪不義之財。而無厭足者。禍患無過於此)  。

[0805c16]  咎莫大於欲得  (咎殃咎也。子曰。戒之在得。得貪欲也。貪欲不止。殃咎必生)  。

[0805c17]  故知足之足常足矣。又曰。金玉滿堂。莫之能  守
(金玉滿堂。非貪愛而能得。古德云。貪財莫若不貪財只為貪財天降災。貪得財來人不在。何如人在不貪財)  。

[0805c19]  富貴而驕。自遺其咎  (驕矜肆也。咎殃也。凡居富貴之位不守其分而馳騁。富貴驕  傲者。乃自遺棄其位而反招殃咎也)  。

[0805c21]  子獨不聞乎。且性命之於人。重於泰山  (天地之間。萬  物之類。最貴重者。人之性命也。故以泰山喻之也)  。

[0805c23]  妻財之於人。輕於秋毫  (毫毛也。唯秋毫極微極細。妻財非不貴也。有我則當  用。我既已亡。其妻財非我所有故喻秋毫之輕也)  。

[0805c25]  其澄鑑清淨。愛念情慾亦以類矣  (結上文意。以其澄鑑清淨。  則愛念情慾亦以同一類矣)  。

[0805c27]  是以聖人急其所大。而緩其所小。先其所重。  而後其所輕  (急其所大者。澄鑑清淨也。緩其所小者。愛念情慾也。先其所重者性命也。故重其
性命若泰山。後其所輕者妻財也。故輕其妻財若秋毫是也)  。

[0806a03]  誰有智者。能損其所厚之生。而趣其所薄之  利乎  (趣向也。言誰既為有智之士。豈能損其所厚之生命。而反趣向於其所薄之微利者乎)  。

[0806a05]  孟子所謂好貨財私妻子者不孝也。而我沙  門。棄妻捐財。於是道也。可謂符合矣。奚反  以不孝而見責也。夫學佛者。了世道之浮脆。
明時事之臧否  (臧善也。否惡也。虛偽不實謂之脆謂學佛者。先了世道不實不堅之事。然  後而明察乎當時事務善惡之理也)  。

[0806a10]  崇德履道  (誠信崇德履踐聖道)  。

[0806a11]  去慝立身  (去上聲。除也。慝惡也。若去除惡。而後可立身也)  。

[0806a12]  止暴慢以慈柔  (禁止凶暴傲慢。用行慈善柔和)  。

[0806a13]  制凶彊以忍順  (制服凶惡剛彊。而行柔忍和順)  。

[0806a14]  莫不使人御善慶以達無為  (莫無也。御進也。結上文數句。若依此而行  之。則無非使人進善夢。而通達無為自然之道也)  。

[0806a16]  憑福孝以超有漏  (憑依託也。超越也。漏滲漏也。重舉上文意所行。則依之以福德託  之以孝道。必能超越至無滲漏之果位也)  。

[0806a18]  近光祖禰  (近則光顯於祖宗先禰)  。

[0806a19]  遠歷菩提  (歷近造也。造猶到也。遠則造近於菩提)  。

[0806a20]  其福孝之大。無逾此也  (逾越也。凡為福孝之大端。無能逾越光顯祖禰造歷菩  提之為極致者也)  。

[0806a22]  夫何惑哉  (如上所言。夫何惑也哉)  。

[0806a23]  在昔夷齊不嗣。巢許無後  (夷齊餓死於首陽。巢許隱跡於箕岫。皆無  後嗣也)  。

[0806a25]  而仲尼稱其賢  (論語。子貢曰。伯夷叔齊何人也子曰。古之賢人也)  。

[0806a26]  未聞譏其非孝也。今之沙門。拋塵俗之纏縛。  尚物外之清虛  (今之僧人。拋棄塵世冤債之纏縛。高尚於萬物之外務清虛無為之道)  。

[0806b01]  趣不往不來之方  (趣平聲。入也。趣入不去不來真淨之大方)  。

[0806b02]  求無滅無生之理  (以求無死無生之妙理)  。

[0806b03]  方之夷齊巢許之道。亦以遠矣  (總結上文意。若沙門所行之道。比方  於夷齊許由之道。亦無高遠矣)  。

[0806b05]  夫如是豈違福孝之行也哉  (夫如此所行之道。豈違背於福孝也哉)  。

折疑論卷第二

* * *

【經文資訊】大正藏第 52 冊 No. 2118 折疑論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
