大方廣佛華嚴經卷第四十三

東晉天竺三藏佛馱跋陀羅譯

離世間品第三十三之八

[0667a09] 「◎佛子！菩薩摩訶薩有十種生。何等為十？所謂：離愚癡生；放大光明網，普照三千大千世界生；除滅一切未來世最後身生；不生生；知三界諸劫悉如幻生；於十方世界普現身生；具足一切智身生；放一切如來光明普照覺悟一切眾生生；正受大智自在諸禪三昧身生；佛子！菩薩生時一切佛剎六種震動，一切眾生皆得解脫，一切惡道皆悉除滅，映蔽一切諸魔光明悉如聚墨，無量菩薩普來雲集。佛子！是為菩薩摩訶薩十種生，為欲化度眾生類故，示現是生。

[0667a19] 「佛子！菩薩摩訶薩有十種大莊嚴而自莊嚴。何等為十？所謂：菩薩摩訶薩作如是念：一切世間沒五欲泥，除我一人，無能濟彼，如是知故，發大莊嚴而自莊嚴。煩惱愚癡覆眾生眼，皆悉盲瞽，我今智慧自在，當普開導眾生慧眼，悉令清淨，發大莊嚴而自莊嚴。我今因此假名身故，得如來無上清淨法身，充滿三世，發大莊嚴而自莊嚴。菩薩摩訶薩以無礙淨眼，悉遍觀察十方一切諸梵天處，乃至大自在天處，是等眾生，皆自謂：『我成就自在智慧之力。』菩薩悉能摧滅彼我慢心，發大莊嚴而自莊嚴。菩薩摩訶薩見諸眾生，於過去世種諸善根，今欲退沒，我今還令彼諸眾生，住不退地，發大莊嚴而自莊嚴。欲令眾生種少善根，得無量果，發大莊嚴而自莊嚴。見佛無量自在神力，發大莊嚴而自莊嚴。觀見過去同行菩薩，染著餘事，不成正覺，發大莊嚴而自莊嚴。菩薩摩訶薩，見諸天人疲頓厭倦，退正希望，發大莊嚴而自莊嚴。菩薩摩訶薩為一切如來光明觸故，長養一切大正希望，發大莊嚴而自莊嚴。佛子！是為菩薩摩訶薩十種大莊嚴，為教化眾生故，發此莊嚴而自莊嚴。

[0667b14] 「佛子！菩薩摩訶薩有十種事故，遊行七步。何等為十？所謂：現菩薩力故，遊行七步；現七寶故，遊行七步；滿地神願故，遊行七步；現超出三界相故，遊行七步；現大象王、牛王、師子王最勝行故，遊行七步；現金剛地相故，遊行七步；欲與眾生力故，遊行七步；現七覺寶相故，遊行七步；具足成就一切佛法，不由他悟故，遊行七步；欲自稱：『我於世最勝無倫匹』故，遊行七步。佛子！是為菩薩摩訶薩十種事故，遊行七步。教化眾生故，作是示現。

[0667b24] 「佛子！菩薩摩訶薩有十種事故，現童子地。何等為十？所謂：書、數、算計、刻印、方便現此業故，現童子地；現乘象、馬、車乘、弓射諸武藝故，現童子地；欲學一切世間巧妙談論諸嬉戲故，現童子地；離身、口、意一切惡業故，現童子地；現正向般涅槃，正受三昧充滿一切諸世界故，現童子地；現菩薩力過天、人、龍、夜叉、乾闥婆、阿脩羅、迦樓羅、緊那羅、摩睺羅伽、釋梵、四天王故，現童子地，現殊妙色，出過一切釋梵四天王故，現童子地；欲令眾生遠離五欲，常樂正法故，現童子地；為現尊重正法，供養一切世界諸如來故，現童子地；常樂正法，普現一切受持正法故，現童子地。佛子！是為菩薩摩訶薩十種事故，現童子地。

[0667c09] 「佛子！菩薩摩訶薩現童子地已，有十種事故，現處中宮。何等為十？所謂：令修同行者，增長善根故，現處中宮；欲明菩薩諸善根故，現處中宮；為著樂天人故，現處中宮；於五濁世，隨應化故，現處中宮；於深宮內正受三昧，欲明菩薩功德力故，現處中宮；欲令宿世同行眾生滿本願故，現處中宮；欲令父母親屬滿本願故，現處中宮；欲以妓樂出妙法音供養一切佛故，現處中宮；菩薩摩訶薩於其宮內入甚深三昧，成等正覺，乃至示現大般涅槃故，現處中宮；隨順守護法故，現處中宮。佛子！是為菩薩摩訶薩十種事故，現處中宮，以此事故，最後生菩薩示現出家。

[0667c22] 「佛子！菩薩摩訶薩有十種事故，示現出家。何等為十？所謂：欲令眾生厭離家故，示現出家；為著家眾生故，示現出家；欲現隨順諸賢聖道故，示現出家；欲宣揚讚歎出家法故，示現出家；欲令眾生離二見故，示現出家；欲令眾生離欲樂、我樂故，示現出家；欲現出三界相故，示現出家；欲顯自在不由他悟故，示現出家；欲隨順如來十力、四無畏故，示現出家；一切最後生菩薩法應爾故，示現出家。佛子！是為菩薩摩訶薩十種事故，示現出家，為化眾生故。

[0668a04] 「佛子！菩薩摩訶薩為十種事故，示現苦行。何等為十？所謂：菩薩摩訶薩欲教化成熟小心眾生故，示現苦行；為拔著邪見眾生故，示現苦行；為無業報邪見眾生，欲令知業報故，示現苦行；為隨順五濁世界眾生故，示現苦行；為懈怠眾生故，示現苦行；欲令眾生樂求法故，示現苦行；為著欲樂、我樂眾生故，示現苦行；為顯菩薩殊勝行故，示現苦行；欲令未來眾生發精進故，示現苦行；諸天世人諸根未熟，待時熟故，示現苦行。佛子！是為菩薩摩訶薩為十種事故，示現苦行。

◎
[0668a16] 「◎佛子！菩薩摩訶薩有十種事故，往詣道場。何等為十？所謂：欲普照一切世界故，往詣道場；為震動一切世界故，往詣道場；欲於一切世界普現身故，往詣道場；為覺悟一切菩薩、一切眾生、一切同行故，往詣道場；為示現道場莊嚴事故，往詣道場；為隨應受化示現莊嚴菩提樹故，往詣道場；欲對見十方世界一切佛故，往詣道場；欲於舉足、下足，念念悉入無量正受諸三昧門成等正覺故，往詣道場；為受一切天、龍、夜叉、乾闥婆、阿脩羅、迦樓羅、緊那羅、摩睺羅伽，乃至釋梵、四天王等，恭敬供養各不相知故，往詣道場；欲以無礙智眼，普觀一切世界，正念一切佛，於一切剎現成佛故，往詣道場。佛子！是為菩薩摩訶薩十種事故，往詣道場，為教化眾生故。

[0668b02] 「佛子！菩薩摩訶薩有十種事故，坐於道場。何等為十？所謂：種種震動一切剎故，坐於道場；普照一切諸世界故，坐於道場；除滅一切諸惡道故，坐於道場；變一切剎為金剛故，坐於道場；觀一切佛師子吼故，坐於道場；離一切虛妄，心淨如虛空故，坐於道場；示現隨順淨身威儀故，坐於道場；隨順圓滿金剛三昧故，坐於道場；受一切佛清淨坐處故，坐於道場；自善根力悉能受持一切眾生故，坐於道場。佛子！是為菩薩摩訶薩十種事故，坐於道場。

[0668b13] 「佛子！菩薩摩訶薩坐道場時，有十種奇特未曾有法。何等為十？所謂；菩薩摩訶薩坐道場時，十方世界一切諸佛，觀此菩薩咸舉右手讚言：『善哉！善哉！無上導師。』是一奇特未曾有法；菩薩摩訶薩坐道場時，一切如來、應供、等正覺，皆悉護持，是二奇特未曾有法；菩薩摩訶薩坐道場時，宿世同行菩薩悉來雲集，以種種莊嚴具恭敬供養，是三奇特未曾有法；菩薩摩訶薩坐道場時，十方一切世界草木、叢林、非眾生類，皆悉曲躬歸向道場，是四奇特未曾有法；菩薩摩訶薩坐道場時，正受三昧，名善知法界，得此三昧故，究竟菩薩一切諸行，是五奇特未曾有法；菩薩摩訶薩坐道場時，得陀羅尼，名曰離垢勝妙海藏，菩薩摩訶薩住此陀羅尼故，一切諸佛降甘露法，雨此菩薩，是六奇特未曾有法；菩薩摩訶薩坐道場時，以神通力恭敬供養一切諸佛，是七奇特未曾有法；菩薩摩訶薩坐道場時，入於無上智慧法門，善巧方便，悉知一切眾生諸根，是八奇特未曾有法；菩薩摩訶薩坐道場時，正受三昧，名曰善覺，菩薩摩訶薩入此定已，得淨法身滿虛空界、一切三世，是九奇特未曾有法；菩薩摩訶薩坐道場時，清淨身業，攝取三世無礙智慧，普照一切，是十奇特未曾有法。佛子！是為菩薩摩訶薩坐道場時，得十種奇特未曾有法。

[0668c10] 「佛子！菩薩摩訶薩坐道場時，有十種義故，示現降魔。何等為十？所謂：五濁惡世眾生，樂相征伐，欲顯菩薩功德力故，示現降魔；悉滅天人諸疑惑故，示現降魔；為欲化度魔眷屬故，示現降魔；諸天世人樂征伐者，令集受化故，示現降魔；集天人已，顯現菩薩功德之力不可破壞，調伏眾生故，示現降魔；發起一切眾生力故，示現降魔；哀愍未來一切眾生故，示現降魔；乃至道場現有魔事，悉能超出眾魔境故，示現降魔；顯現煩惱力勢羸劣大悲善根勢強盛故，示現降魔；順五濁世諸眾生故，示現降魔。佛子！是為菩薩摩訶薩十種義故，坐道場時示現降魔。

[0668c23] 「佛子！菩薩摩訶薩有十種覺如來力，何等為十？所謂：超出一切眾魔事業，除滅煩惱，究竟一切菩薩所行，覺如來力；於一切菩薩三昧而得自在，覺如來力；具足成就一切菩薩諸禪三昧，覺如來力；滿足一切諸白淨法，覺如來力；分別善法調伏世間法，覺如來力；以淨法身滿一切剎，覺如來力；所出淨音，悉與一切眾生心等，覺如來力；悉能受持一切佛法，覺如來力；得與三世如來身、口、意等，於一念中，知三世法，覺如來力；得善覺三昧，具佛十力，所謂是處、非處智，乃至漏盡智，覺如來力。佛子！是為菩薩摩訶薩十種覺如來力，菩薩摩訶薩具此力故，得名如來。

[0669a08] 「佛子！如是得成如來、應供、等正覺已，能轉十行清淨法輪。何等為十？一者、具足清淨四無所畏；二者、出生四辯淨妙音聲；三者、明了四諦；四者、隨順諸佛無礙法門；五者、清淨等心，悉能普覆一切眾生；六者、所說不虛，決定濟度眾生苦際；七者、宿世大悲所持；八者、以妙法音充滿世界一切眾生，無不聞知；九者、阿僧祇劫常說正法，未曾暫息；十者、轉諸根力，覺意、解脫諸禪三昧，相續不絕。佛子！如來、應供、等正覺，轉如是十行等無量行法輪。

[0669a18] 「佛子！如來、應供、等正覺清淨法輪，因十種白淨法故，轉入眾生心，出生無相，決定不虛。何等為十？所謂：過去願力故；大悲所持故；不捨眾生故；智慧自在，隨其所應為說法故；未曾失時故；隨彼法器不增減故；決定了知三世智故；身行最勝故；口行無虛故；智行隨音聲悉覺悟故。佛子！是為因十種白淨法故，能轉法輪入眾生心，出生無相，決定不虛。

[0669a26] 「佛子！如來、應供、等正覺究竟佛事已，有十種義，示現大般涅槃。何等為十？所謂：明一切行悉無常故；明一切有為非安隱故；明般涅槃趣最安隱故；明般涅槃遠離一切諸怖畏故；以諸天人樂著色身，明色身無常，是磨滅法，令求常住淨法身故；明無常力強不可轉故；明有為法不隨愛行不自在故；明三界法悉如坯器無堅牢故；明般涅槃最為真實不可壞故；明般涅槃遠離生死非起滅故。佛子！以此十種義故，如來、應供、等正覺示現大般涅槃。佛子！一切如來、應供、等正覺法皆如是，所願已成，已轉法輪，所應度者，皆悉已度；已與菩薩授尊記號，一切佛事皆悉究竟，安住不變，示現大般涅槃。佛子！是為如來、應供、等正覺，以十義故，示現大般涅槃。

[0669b13] 「佛子！是為菩薩摩訶薩清淨勝行大妙法門。諸佛所說無量深義，能令一切諸有智者皆悉歡喜，究竟一切菩薩大願，不斷所行。佛子！若有眾生聞此經者，信心清淨，不起誹謗，如說修行，彼諸眾生，速成阿耨多羅三藐三菩提。何以故？菩薩摩訶薩如說行故。佛子！是故菩薩摩訶薩應如說行，一心敬信受持此經。佛子！此經出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生；是故菩薩摩訶薩應一心聽受，護持此經。若菩薩摩訶薩受持此經，則能出生一切諸願，以少方便，疾得阿耨多羅三藐三菩提，說此出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生經時，佛神力故，此經法如是故，十方無量阿僧祇世界六種震動，大光普照。爾時，十方諸佛面對觀視普賢菩薩，歡喜讚言：『善哉！佛子！乃能說此出生一切菩薩諸行功德，深妙義華，深入智慧，攝一切法門，遠離世間聲聞、緣覺、一切眾生所不共法，悉能普照一切法門，長養善根，度脫眾生經。佛子！汝已善學此法，善知此法，快說此法，我等諸佛亦說此法，一切諸佛亦復如是；是故，佛子！我等悉共守護此經，令未來菩薩未聞者聞。』」

[0669c10] 爾時，普賢菩薩承佛神力，觀察十方一切大眾、一切法界，以偈頌曰：

「無量無數劫，　　勤修諸苦行，
　供養無量佛，　　生此真佛子。
　化度無量眾，　　安立無上道，
　菩薩無等行，　　我說善諦聽。
　供養無量佛，　　皆悉無染著，
　化度一切眾，　　不起眾生想。
　常求佛功德，　　其心無所依，
　說彼勝妙行，　　令眾悉歡喜。
　降伏一切魔，　　滅三界煩惱，
　已具聖功德，　　示現童子地。
　滅惡煩惱癡，　　其心常寂然，
　示現無量行，　　我說彼功德。
　遠離一切惡，　　究竟到彼岸，
　無量眾生中，　　種種現變化。
　知心生住滅，　　示現一切事，
　說彼妙功德，　　令眾悉歡喜。
　見三有眾生，　　無量苦逼迫，
　流轉於生死，　　煩惱火熾然。
　欲令彼解脫，　　一向求菩提，
　略說彼淨德，　　一心善諦聽。
　施戒忍精進，　　禪定得自在，
　具足慧方便，　　大慈度眾生。
　無量無數劫，　　樂修悲喜捨，
　我說彼功德，　　仁等當諦聽。
　枯槁無量身，　　常正求菩提，
　不惜其壽命，　　究竟無上道。
　常為利眾生，　　不求自安樂，
　慈悲心牟尼，　　我說彼勝行。
　無量無數劫，　　說少分不盡，
　虛空可度量，　　海水可渧數。
　菩薩功德海，　　無可為譬諭，
　饒益眾生故，　　略說其小分。
　持眾生善根，　　長養白淨法，
　遠離憍慢心，　　求法無厭足。
　令眾得安止，　　長養智慧樹，
　菩薩心如地，　　饒益一切眾。
　柔軟慈心根，　　無上大悲莖，
　功德葉智華，　　持戒為妙香。
　如來淨慧光，　　開敷菩薩華，
　不著有為水，　　普令眾生喜。
　直心為種子，　　慈悲為根芽，
　智慧方便莖，　　五度為枝條，
　禪葉諸明華，　　一切智為果。
　法樹神力鳥，　　普覆三世間，
　真實諦為足，　　白淨法為身，
　正念為頸頂，　　智首解脫頂，
　慈悲明淨眼，　　實義幽谷出。
　菩薩法師子，　　調伏一切魔，
　生死為曠野，　　煩惱諸惡道，
　邊見為賊難，　　癡盲迷正路。
　菩薩大導師，　　見彼迷冥者，
　開示其正道，　　引至安隱處。
　貪恚諸煩惱，　　常惱害眾生，
　無量眾苦患，　　長夜而逼切。
　菩薩見彼苦，　　為發大悲心，
　具說八萬四，　　對治濟度之。
　菩薩為法王，　　正道化眾生，
　遠惡修眾善，　　一向求菩提。
　一切諸佛所，　　受自在智記，
　廣施賢聖珍，　　令具七覺寶。
　清淨戒為轂，　　精進以為輻，
　三昧正受輞，　　三轉淨法輪。
　清淨心為楯，　　明利智慧劍，
　摧滅諸煩惱，　　外道眾魔怨。
　甚深智慧海，　　正法一味水，
　禪覺寶充滿，　　一切莫能知。
　直心淨彌廣，　　一切智為潮，
　菩薩智慧海，　　演說不可盡。
　世間高無上，　　於彼無所著，
　禪明智慧山，　　堅正不傾動。
　若有親近者，　　疾得同彼慧，
　住智須彌頂，　　普觀一切世。
　深心如金剛，　　一切悉堅固，
　三寶一切智，　　信心不可壞。
　降伏一切魔，　　除滅諸煩惱，
　安住無所畏，　　度脫諸群生。
　興起大慈雲，　　普覆於一切，
　明曜大悲電，　　雷震法洪音。
　四辯澍法雨，　　八正甘露水，
　除滅煩惱火，　　安住一切義。
　白淨法為城，　　智慧為牆壁，
　無上智樓閣，　　慚愧為深塹，
　三空解脫門，　　正念為防守，
　四道為正路，　　遊之出三界，
　建無上法幢，　　摧滅一切魔。
　法身金翅鳥，　　四如意為足，
　慈悲明淨眼，　　住一切智樹。
　菩薩金翅王，　　生死大海中，
　搏撮天人龍，　　安置涅槃岸。
　淨戒圓滿日，　　清淨智光明，
　神足為疾行，　　消竭愛欲水。
　覺長夜眾生，　　長養根力藥，
　菩薩明淨日，　　一切無不照。
　圓滿法界月，　　眾生觀無厭，
　映蔽於二乘，　　小智螢火光。
　菩薩清涼月，　　遊於畢竟空，
　垂光照三界，　　心法無不現。
　自在諸法王，　　功德色嚴身，
　方便淨智眼，　　安住勝妙法。
　相好莊嚴身，　　一切觀無厭，
　彼法自在王，　　如法治眾生。
　除滅欲煩惱，　　超出於三界，
　常樂勤修習，　　慈悲喜捨法。
　菩薩大梵王，　　普現種種身，
　演出淨妙音，　　三界無不聞。
　遠離一切行，　　境界常清淨，
　逮得不退智，　　具足法自在。
　永離二乘道，　　諸佛所授記，
　乘於無上乘，　　究竟一切智。
　心淨如虛空，　　永離一切有，
　行於世間事，　　其心無所依。
　究竟白淨行，　　亦令眾生然，
　菩薩慧彌廣，　　清淨如虛空。
　無量方便地，　　饒益諸群生，
　清涼慈悲水，　　消滅熾煩惱。
　智慧猛盛火，　　燒盡煩惱習，
　風馳遊十方，　　廣作諸佛事。
　菩薩如意寶，　　除滅眾貧苦，
　智慧如金剛，　　摧滅諸邪見。
　無量德莊嚴，　　悉令眾生喜，
　究竟無上行，　　安住如來處。
　菩薩功德華，　　七覺令開敷，
　諸願為寶鬘，　　嚴飾世間頂。
　菩薩淨戒香，　　遠離諸惡戒，
　以此淨戒香，　　塗熏一切眾。
　菩薩無上蓋，　　普覆諸世間，
　建立智慧幢，　　摧滅眾魔幢。
　菩薩莊嚴行，　　淨妙智慧幡，
　慚愧功德衣，　　普覆一切眾。
　菩薩無上乘，　　乘之出三界，
　其心善調順，　　安住寶象王。
　菩薩大龍王，　　具足自在力，
　普降甘露法，　　澤潤諸群生。
　菩薩甚難值，　　猶如優曇華，
　降伏一切魔，　　除滅諸煩惱。
　佛所轉法輪，　　彼能隨順轉，
　慧燈除眾闇，　　普令見正道。
　菩薩功德河，　　隨順正道流，
　常為生死橋，　　度人無休息。
　菩薩正法船，　　汎遊諸願海，
　智慧悉成滿，　　度人到彼岸。
　菩薩淨園林，　　實樂樂眾生，
　正法解脫華，　　明淨智宮殿。
　菩薩雪山頂，　　出生藥樹王，
　除滅煩惱病，　　悉令一切喜。
　菩薩等如來，　　覺悟諸眾生，
　除滅愚癡闇，　　得成等正覺。
　最勝所從來，　　菩薩如是來，
　逮得平等智，　　究竟到彼岸。
　菩薩大導師，　　教化諸群生，
　自然成正覺，　　一切智境界。
　具足無量力，　　一切莫能壞，
　安住無所畏，　　知法了眾生。
　乃至色界中，　　所有諸眾生，
　一切語言音，　　皆悉能隨順。
　過色至無色，　　現彼一切事，
　一切諸眾生，　　說之不能盡。
　菩薩悉成就，　　如是等功德，
　解了性非性，　　所有無所有。
　具足真實智，　　除滅一切縛，
　究竟一切智，　　其心無所著。
　說彼甚深行，　　令眾悉歡喜，
　了達一切法，　　皆悉如幻化。
　發起方便悲，　　一切佛護持，
　出生智化門，　　普現無量事。
　仁等當諦聽，　　菩薩諸功德，
　一身無邊際，　　普現無量身。
　非心非心境，　　應現一切眾，
　出于一妙音，　　究竟語言法。
　悉攝眾生類，　　一切語言音，
　遠離煩惱身，　　隨應示現身。
　無量方便身，　　一切音說法，
　其心常寂滅，　　清淨如虛空。
　以心莊嚴剎，　　示現一切眾，
　示現種種身，　　於彼無所著。
　遠離一切生，　　亦不壞彼因，
　隨順一切趣，　　受生無所著。
　了身如虛空，　　隨其所應現，
　菩薩現如是，　　無量無邊事。
　恭敬供養彼，　　最勝兩足尊，
　塗香末香華，　　幢蓋幡音樂，
　無上供養具，　　直心供諸佛，
　不離一佛會，　　普在諸佛所。
　善巧能問難，　　聽受深妙法，
　聞此正法故，　　逮得諸三昧。
　一一三昧中，　　生無量定門，
　又復能普現，　　無量三昧起。
　智慧巧方便，　　究竟到彼岸，
　覺悟一切法，　　皆悉如幻化。
　示現種種身，　　出生無量音，
　入眾生想網，　　其心無染著。
　或時現眾生，　　隨順世間義，
　或示菩提行，　　無量無有邊。
　布施持淨戒，　　忍辱勤精進，
　定慧四無量，　　修行四攝法。
　或現行成滿，　　或得無生忍，
　或受灌頂記，　　或一生補處，
　或現聲聞乘，　　或復現緣覺，
　無量剎涅槃，　　不捨菩薩行。
　或現為帝釋，　　或現梵天王，
　或天女圍遶，　　或復獨宴默，
　或現比丘像，　　淨戒調諸根，
　或現自在王，　　或現入法網，
　或現巧術女，　　或現修苦行，
　或現在五欲，　　或復在禪定，
　或現般涅槃，　　或復現受生，
　或現童子身，　　或復現衰老，
　若有思議者，　　迷亂心發狂。
　或在天宮殿，　　或現終下生，
　或現處母胎，　　成佛轉法輪，
　或復現出生，　　或現般涅槃，
　或現童子術，　　或復現出家，
　或現坐道場，　　或成無上道，
　或復示現轉，　　自在正法輪，
　或現求正法，　　或現為佛身。
　充滿無量剎，　　不退菩薩行，
　深入無量劫，　　究竟到彼岸。
　無量劫一念，　　一念無量劫，
　一切劫非劫，　　示現眾生劫。
　無來無積聚，　　示現諸劫事，
　於一微塵中，　　普見一切佛。
　一切諸群生，　　無處不有佛，
　一切諸佛剎，　　及眾生境界，
　悉能分別知，　　一切諸法印，
　一切劫可盡，　　法印無窮已。
　如是知眾生，　　無量無有邊，
　彼一眾生有，　　無量百千萬。
　那由他等身，　　因緣亦如是，
　如彼一眾生，　　一切亦復然。
　如是究竟知，　　亦令一切學，
　悉知眾生根，　　上中下不同。
　諸根常流轉，　　知是器非器，
　一根一切根，　　展轉相依持。
　菩薩微細智，　　皆悉分別知，
　亦知諸欲性，　　種種煩惱垢。
　了過去心行，　　未來今現在，
　悉知眾生行，　　究竟到彼岸。
　知行無所行，　　為眾說妙法，
　如是知心行，　　染污及清淨。
　菩薩一念中，　　逮得一切智，
　深入如來心，　　究竟難思議。
　一念悉能知，　　諸佛無上智，
　究竟神力智，　　具足諸通明。
　能於一念中，　　悉詣十方剎，
　如是疾遊行，　　無量無數劫，
　不離本坐處，　　安住甚深法。
　猶如工幻師，　　種種現形色，
　非色非無色，　　幻化無所有，
　菩薩亦如是，　　深知廣方便，
　示現眾變化，　　充滿一切世。
　譬如明淨日，　　出現於世間，
　悉能除眾冥，　　一切靡不照。
　菩薩智慧日，　　明淨甚圓滿，
　出淨心境界，　　普照一切法。
　猶如人夢中，　　造作種種事，
　無量劫可盡，　　夢性無窮盡。
　菩薩於一念，　　示現夢等法，
　無量劫可盡，　　智慧無終極。
　常樂居山澤，　　遠離世間語，
　究竟語言道，　　其心無染著。
　菩薩悉了知，　　諸法真實性，
　普說眾生音，　　不起虛妄想。
　譬如春月時，　　眾生見焰氣，
　愚者謂為水，　　尋之增渴愛。
　菩薩如是見，　　眾生煩惱覆，
　如焰增渴愛，　　一向求解脫。
　知眾生非實，　　而更增大悲，
　觀色如聚沫，　　受如水上泡，
　想如春時焰，　　眾行如芭蕉。
　心如工幻師，　　示現種種事，
　善分別五陰，　　其心無所著。
　諸入悉空寂，　　遠離自在事，
　諸界無實性，　　示眾生界分。
　第一真實諦，　　決定寂滅性，
　廣演分別法，　　而心不染著。
　菩薩知五陰，　　無有去來今，
　因由煩惱業，　　轉此三苦輪。
　演說緣起法，　　非有亦非無，
　深解真實義，　　於彼無所著。
　菩薩淨智慧，　　解說三世法，
　示現諸群生，　　皆悉是一念。
　欲色無色界，　　示現眾生事，
　三乘戒解脫，　　究竟一切智。
　了知處非處，　　知業知諸根，
　欲性諸煩惱，　　一切至處道。
　宿命智天眼，　　除滅諸煩惱，
　知佛十種力，　　而猶未究竟。
　隨順諸佛法，　　深解諸法空，
　悉滅眾煩惱，　　而不盡諸漏。
　廣入甚深道，　　教化諸群生，
　佛子住無畏，　　不捨菩薩行。
　無謬無漏失，　　亦不捨正念，
　精進欲三昧，　　智慧無損減。
　三種常清淨，　　明達於三世，
　大慈念眾生，　　一切無障礙，
　深入諸法門，　　具足如是行。
　我說其少分，　　莊嚴功德義，
　無量無數劫，　　說之不可盡，
　我所說少分，　　如大地一塵。
　常依如來智，　　而亦無所依，
　常修奇特想，　　大悲堅強故。
　安住清淨戒，　　常勤修精進，
　教化諸群生，　　授真佛子記。
　究竟佛功德，　　知剎知眾生，
　分別三世劫，　　其心無疲倦。
　具陀羅尼力，　　深解真實義，
　思惟無等法，　　逮得無上道。
　一切妙功德，　　發願求菩提，
　慈悲因緣力，　　令菩提淨勝。
　具足波羅蜜，　　隨順善究竟，
　決定諸智力，　　覺悟無上道。
　成就方便智，　　樂說甚深法，
　隨順常守護，　　逮得法王處。
　安住勝妙法，　　於彼無所著，
　出生智慧化，　　覺悟勝菩提。
　住持一切劫，　　菩薩得正望，
　安住甚深法，　　除滅眾生疑。
　修習甚深智，　　善能分別法，
　究竟定慧境，　　覺悟一切智。
　智入諸解脫，　　究竟到彼岸，
　具足諸通明，　　離垢清涼園。
　具足白淨法，　　示現種種行，
　普現莊嚴法，　　皆悉不可議。
　善知眾生心，　　能說令究竟，
　清淨菩提印，　　智光照一切。
　一切莫能稱，　　遠離懈怠法，
　安住如山王，　　具功德智海。
　金剛妙寶法，　　安住大莊嚴，
　究竟諸大事，　　一切莫能壞。
　得授菩提記，　　安住廣大心，
　得佛無盡藏，　　覺悟一切法。
　世智常自在，　　遊戲諸神通，
　一切法境界，　　自在無障礙。
　身願行自在，　　智慧亦自在，
　無量億自在，　　示現於一切。
　具足諸自在，　　遊戲諸通力，
　深入佛境界，　　一切莫能壞。
　黠慧所莊嚴，　　無畏不共法，
　修行佛子業，　　遠離一切惡。
　清淨身身業，　　清淨口口業，
　諸佛守護故，　　成辦十大事。
　心心所起住，　　顯現無上事，
　安住諸根定，　　逮得最勝根。
　清淨正直心，　　遠離諸諂曲，
　深入眾生性，　　示現種種事。
　除滅煩惱習，　　究竟無上行，
　具足深智慧，　　逮得一切智。
　遠離一切惡，　　方便趣寂滅，
　出生功德道，　　善學一切學。
　無量道心境，　　修習無所著，
　安住深智慧，　　示現道莊嚴。
　手足及心腹，　　無上智慧藏，
　其心如金剛，　　智慧為器仗，
　智慧觀察頂，　　深入菩提行。
　清淨戒為鼻，　　除滅諸熾然，
　四辯廣長舌，　　無處不至身，
　淨妙智慧心，　　諸善行為行。
　道場安隱住，　　師子座為坐，
　梵住為安臥，　　無礙第一義。
　觀察善逝智，　　普照於一切，
　遍觀眾生行，　　種種妙功德。
　以此為奮迅，　　離貪為淨施，
　不慢清淨戒，　　不動為淨忍，
　不轉淨精進，　　自在為淨禪，
　不行愚癡智，　　虛空慈普救。
　不憂惱為悲，　　清淨法為喜，
　離諸煩惱捨，　　寂靜為深義。
　境界為正法，　　迴向功德具，
　智具如利劍，　　普照為眾明。
　聞法無厭足，　　是為正求法，
　不惜身壽命，　　是為明正法。
　隨順諸佛教，　　除滅諸魔道，
　清淨正直心，　　攝取諸佛業。
　遠離眾魔業，　　長養諸智慧，
　遠離魔所持，　　安住諸佛持。
　究竟得法持，　　住無住智慧，
　作業已命終，　　降神入母胎。
　示現微細趣，　　又復現出生，
　現稱我最勝，　　示現行七步。
　現為童子地，　　復現處深宮，
　現出家學道，　　莊嚴諸道場。
　普放無量光，　　覺悟諸群生，
　降伏一切魔，　　得成無上道。
　現轉淨法輪，　　示現如來地，
　增長白淨法，　　現大般涅槃。
　菩薩修諸行，　　無量無有邊，
　如我向所說，　　略舉其少分。
　無量劫修習，　　令眾住菩提，
　眾生諸法行，　　於彼無染著。
　如是具足行，　　成就力自在，
　以無量諸剎，　　安置一毛道。
　掌持無量剎，　　遍遊諸世界，
　還置於本處，　　眾生無恐怖。
　菩薩以一切，　　嚴淨諸佛剎，
　安置一毛孔，　　眾生無不見。
　能以一毛孔，　　悉受一切海，
　大海不增減，　　眾生無嬈害，
　示現如是等，　　一切諸事相。
　無量金剛山，　　手磨為微塵，
　以此一切塵，　　遍散諸佛剎，
　復末塵下剎，　　遍布餘世界，
　一切塵可知，　　智慧不可盡。
　於一毛孔中，　　放演淨光明，
　普照一切世，　　悉蔽日月光，
　珠火天神光，　　隱沒悉不現，
　除滅惡道苦，　　為說無上法。
　菩薩一言音，　　出生一切音，
　一切諸眾生，　　無不悉聞者。
　以聞此法音，　　皆得大歡喜，
　具足廣宣暢，　　諸佛所說法。
　過去一切劫，　　安置未來今，
　未來現在劫，　　迴置過去世。
　十方一切剎，　　皆悉現成壞，
　以一切眾生，　　安置一毛道。
　過去及現在，　　一切諸如來，
　具足自在力，　　悉於身中現。
　深知變化法，　　善能隨所應，
　普現無量身，　　於彼悉無著。
　帝釋梵王身，　　四天大王身，
　諸天清淨身，　　一切眾生身，
　聲聞緣覺身，　　如來清淨身，
　普現一切身，　　善修菩薩行。
　現入眾想網，　　上中下諸品，
　一切智所持，　　普現佛及剎。
　具足深智慧，　　除滅諸想網，
　示現菩薩行，　　究竟成菩提。
　示現如是等，　　無量自在力，
　一切無不現，　　舉世莫能知。
　示現無所現，　　究竟無有上，
　隨順應眾生，　　為說決定行。
　淨身等虛空，　　妙音滿世間，
　淨戒為塗香，　　慚愧衣普覆。
　離垢正法繒，　　一切智摩尼，
　功德莊嚴身，　　拜署無上王。
　波羅蜜金輪，　　諸通為象寶，
　神足為馬寶，　　淨慧無上珠，
　妙行為女寶，　　四攝寶藏臣，
　方便主兵寶，　　無上轉輪王。
　勝妙三昧城，　　空觀妙宮殿，
　慈悲大莊嚴，　　智慧為利劍。
　堅強正念弓，　　明利根為箭，
　諸佛護持蓋，　　建立智慧幢。
　直入諸魔軍，　　忍力悉摧滅，
　陀羅尼平地，　　淨妙行流水。
　深智為涌泉，　　淨慧清涼林，
　空為澄淨池，　　七覺妙華敷。
　神足以莊嚴，　　三昧為娛樂，
　法門為歌頌，　　思惟正法女。
　甘露法之食，　　解脫味為漿，
　御調順三乘，　　遊戲無上園。
　此等諸勝行，　　及餘無上法，
　無量劫修學，　　其心無疲倦。
　供養一切佛，　　嚴淨一切剎，
　普令一切眾，　　安住一切智。
　一切剎微塵，　　悉可知其數，
　一切虛空界，　　皆悉可度量，
　一切眾生心，　　念念可知數，
　佛子諸功德，　　說之不可盡。
　欲具此功德，　　及餘勝妙法，
　欲滅一切苦，　　安樂諸群生。
　欲與諸如來，　　身口意齊等，
　應發金剛心，　　究竟此勝行。」

大方廣佛華嚴經卷第四十三

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA