攝大乘論本卷上
無著菩薩造

三藏法師玄奘奉　詔譯

總摽綱要分第一

[0132c23]  阿毘達磨大乘經中，薄伽梵前，已能善入大  乘菩薩，為顯大乘體大故說。謂依大乘，諸佛  世尊有十相殊勝殊勝語：一者、所知依殊勝殊
勝語；二者、所知相殊勝殊勝語；三者、入所知  相殊勝殊勝語；四者、彼入因果殊勝殊勝語；  五者、彼因果修差別殊勝殊勝語；六者、即於
如是修差別中增上戒殊勝殊勝語；七者、即  於此中增上心殊勝殊勝語；八者、即於此中  增上慧殊勝殊勝語；九者、彼果斷殊勝殊勝
語；十者、彼果智殊勝殊勝語。由此所說諸佛  世尊契經諸句，顯於大乘真是佛語。

[0133a05]  復次，云何能顯？由此所說十處，於聲聞乘曾  不見說，唯大乘中處處見說，謂阿賴耶識，說  名所知依體。三種自性：一、依他起自性，二、遍
計所執自性，三、圓成實自性，說名所知相體。  唯識性，說名入所知相體。六波羅蜜多，說名  彼入因果體。菩薩十地，說名彼因果修差別
體。菩薩律儀，說名此中增上戒體。首楞伽摩，  虛空藏等諸三摩地，說名此中增上心體。無  分別智，說名此中增上慧體。無住涅槃，說名
彼果斷體。三種佛身：一、自性身，二、受用身，三、  變化身，說名彼果智體。由此所說十處，顯於  大乘異聲聞乘；又顯最勝，世尊但為菩薩宣
說。是故應知但依大乘，諸佛世尊有十相殊  勝殊勝語。

[0133a18]  復次，云何由此十相殊勝殊勝如來  語故，顯於大乘真是佛語，遮聲聞乘是大  乘性？由此十處於聲聞乘曾不見說，唯大乘
中處處見說。謂此十處，是最能引大菩提性；  是善成立；隨順無違；為能證得一切智智。

[0133a22]  此  中二頌：

「所知依及所知相，　　彼入因果，彼修異，  
三學，彼果斷及智，　　最上乘攝是殊勝。  
此說此餘見不見，　　由此最勝菩提因，  
故許大乘真佛語，　　由說十處故殊勝。」

[0133a28]  復次，云何如是次第說此十處？謂諸菩薩於  諸法因要先善已，方於緣起應得善巧。次後  於緣所生諸法，應善其相，善能遠離增益損
減二邊過故。次後如是善修菩薩應正通達，  善所取相，令從諸障心得解脫。次後通達所  知相已，先加行位六波羅蜜多，由證得故應
更成滿，增上意樂得清淨故。次後清淨意樂  所攝六波羅蜜多，於十地中分分差別，應勤  修習；謂要經三無數大劫。次後於三菩薩
所學，應令圓滿。既圓滿已，彼果涅槃及與無  上正等菩提，應現等證。故說十處如是次第。  又此說中一切大乘皆得究竟。

攝大乘論本所知依分第二

[0133b12]  此中最初且說所知依，即阿賴耶識。世尊何  處說阿賴耶識名阿賴耶識？謂薄伽梵於阿  毘達磨大乘經伽他中說：

「無始時來界，　　一切法等依，  
由此有諸趣，　　及涅槃證得。」

[0133b17]  即於此中復說頌曰：

「由攝藏諸法，　　一切種子識，  
故名阿賴耶，　　勝者我開示。」

[0133b20]  如是且引阿笈摩證。復何緣故此識說名阿  賴耶識？一切有生雜染品法，於此攝藏為果  性故；又即此識，於彼攝藏為因性故；是故說
名阿賴耶識。或諸有情攝藏此識為自我故，  是故說名阿賴耶識。

[0133b25]  復次，此識亦名阿陀那識。此中阿笈摩者，如  《解深密經》說：

「阿陀那識甚深細，　　一切種子如瀑流，  
我於凡愚不開演，　　恐彼分別執為我。」

[0133b29]  何緣此識亦復說名阿陀那識？執受一切有  色根故，一切自體取所依故。所以者何？有色  諸根，由此執受，無有失壞，盡壽隨轉。又於相
續正結生時，取彼生故，執受自體。是故此識  亦復說名阿陀那識。

[0133c05]  此亦名心，如世尊說：「心意識三。」此中意有二  種：第一、與作等無間緣所依止性，無間滅識  能與意識作生依止。第二、染污意與四煩惱
恒共相應：一者、薩迦耶見，二者、我慢，三者、我  愛，四者、無明；此即是識雜染所依。識復由彼  第一依生，第二雜染；了別境義故。等無間義
故，思量義故，意成二種。

[0133c12]  復次，云何得知有染污意？謂此若無，不共無  明則不得有，成過失故。又五同法亦不得有，  成過失故。所以者何？以五識身必有眼等俱
有依故。又訓釋詞亦不得有，成過失故。又  無想定與滅盡定差別無有，成過失故。謂無  想定染意所顯，非滅盡定；若不爾者，此二種
定應無差別。又無想天一期生中，應無染污  成過失故，於中若無我執我慢。又一切時我  執現行現可得故，謂善、不善、無記心中；若
不爾者，唯不善心彼相應故，有我我所煩惱  現行，非善無記。是故若立俱有現行，非相應  現行，無此過失。

[0133c23]  此中頌曰：

「若不共無明，　　及與五同法，  
訓詞，二定別，　　無皆成過失；  
無想生應無　　我執轉成過；  
我執恒隨逐　　一切種無有。  
離染意無有，　　二三成相違；  
無此，一切處　　我執不應有。  
真義心當生，　　常能為障礙，  
俱行一切分，　　謂不共無明。」

[0134a03]  此意染污故，有覆無記性，與四煩惱常共相  應。如色無色二纏煩惱，是其有覆無記性  攝，色無色纏為奢摩他所攝藏故；此意一切
時微細隨逐故。

[0134a07]  心體第三，若離阿賴耶識，無別可得。是故成  就阿賴耶識以為心體，由此為種子，意及識  轉。何因緣故亦說名心？由種種法熏習種子
所積集故。

[0134a11]  復次，何故聲聞乘中不說此心名阿賴耶識，  名阿陀那識？由此深細境所攝故。所以者何？  由諸聲聞，不於一切境智處轉，是故於彼，雖
離此說，然智得成，解脫成就，故不為說。若諸  菩薩，定於一切境智處轉，是故為說。若離此  智，不易證得一切智智。

[0134a17]  復次，聲聞乘中亦以異門密意，已說阿賴耶  識，如彼《增壹阿笈摩》說：「世間眾生，愛阿賴耶，  樂阿賴耶，欣阿賴耶，憙阿賴耶；為斷如是阿
賴耶故，說正法時，恭敬攝耳，住求解心，法隨  法行。如來出世，如是甚奇希有正法，出現世  間。」於聲聞乘《如來出現四德經》中，由此異門
密意，已顯阿賴耶識。於大眾部阿笈摩中，亦  以異門密意，說此名根本識，如樹依根。化地  部中，亦以異門密意，說此名窮生死蘊。有處
有時見色心斷，非阿賴耶識中彼種有斷。

[0134a26]  阿  賴耶如是所知依，說阿賴耶識為性，阿陀那  識為性，心為性，阿賴耶為性，根本識為性，窮  生死蘊為性等；由此異門，阿賴耶識成大王
路。

[0134b01]  復有一類，謂心意識義一文異。是義不成，  意識兩義差別可得，當知心義亦應有異。復  有一類，謂薄伽梵所說眾生愛阿賴耶，乃
至廣說，此中五取蘊說名阿賴耶。有餘復謂  貪俱樂受名阿賴耶。有餘復謂薩迦耶見名  阿賴耶。此等諸師，由教及證，愚於藏識，故作
此執。如是安立阿賴耶名，隨聲聞乘安立道  理，亦不相應。若不愚者，取此藏識安立彼說  阿賴耶名，如是安立則為最勝。云何最勝？若
五取蘊名阿賴耶，生惡趣中一向苦處，最可  厭逆，眾生一向不起愛樂，於中執藏不應道  理，以彼常求速捨離故。若貪俱樂受名阿賴
耶，第四靜慮以上無有，具彼有情常有厭逆，  於中執藏亦不應理。若薩迦耶見名阿賴耶，  於此正法中信解無我者，恒有厭逆，於中執
藏亦不應理。阿賴耶識內我性攝，雖生惡趣  一向苦處求離苦蘊，然於藏識我愛隨縛，未  嘗求離。雖生第四靜慮以上，於貪俱樂恒有
厭逆，然於藏識我愛隨縛。雖於此正法信解  無我者厭逆我見，然於藏識我愛隨縛。是故  安立阿賴耶識名阿賴耶，成就最勝。

[0134b21]  如是已  說阿賴耶識安立異門，安立此相云何可見？  安立此相略有三種：一者、安立自相，二者、安
立因相，三者、安立果相。此中安立阿賴耶識  自相者，謂依一切雜染品法所有薰習為彼  生因，由能攝持種子相應。此中安立阿賴耶
識因相者，謂即如是一切種子阿賴耶識，於  一切時與彼雜染品類諸法現前為因。此中  安立阿賴耶識果相者，謂即依彼雜染品法
無始時來所有薰習，阿賴耶識相續而生。

[0134c02]  復次，何等名為薰習？薰習能詮。何為所詮？謂  依彼法俱生俱滅，此中有能生彼因性，是謂  所詮。如苣蕂中有花薰習，苣蕂與華俱生俱
滅，是諸苣蕂帶能生彼香因而生。又如所立  貪等行者，貪等薰習，依彼貪等俱生俱滅，此  心帶彼生因而生。或多聞者，多聞薰習，依聞
作意俱生俱滅，此心帶彼記因而生，由此  薰習能攝持故，名持法者。阿賴耶識薰習道  理，當知亦爾。

[0134c11]  復次，阿賴耶識中諸雜染品法種子，為別異  住？為無別異？非彼種子有別實物於此中住，  亦非不異。然阿賴耶識如是而生，有能生
彼功能差別，名一切種子識。

[0134c15]  復次，阿賴耶識與彼雜染諸法同時更互為  因，云何可見？譬如明燈，焰炷生燒，同時更互。  又如蘆束互相依持，同時不倒。應觀此中更
互為因道理亦爾。如阿賴耶識為雜染諸  法因，雜染諸法亦為阿賴耶識因，唯就如是  安立因緣，所餘因緣不可得故。

[0134c21]  云何薰習無異無雜，而能與彼有異有雜諸  法為因？如眾纈具纈所纈衣，當纈之時，雖復  未有異雜非一品類可得，入染器後，爾時衣
上便有異雜非一品類染色絞絡文像顯現。  阿賴耶識亦復如是，異雜能薰之所薰習，於  薰習時雖復未有異雜可得，果生染器現前  已後，便有異雜無量品類諸法顯現。

[0134c27]  如是緣  起，於大乘中極細甚深。又若略說有二緣  起：一者、分別自性緣起，二者、分別愛非愛  緣起。此中依止阿賴耶識諸法生起，是名分
別自性緣起，以能分別種種自性為緣性故。  復有十二支緣起，是名分別愛非愛緣起，以  於善趣惡趣能分別愛非愛種種自體為緣性  故。

[0135a05]  於阿賴耶識中，若愚第一緣起，或有分  別自性為因，或有分別宿作為因，或有分  別自在變化為因，或有分別實我為因，或有
分別無因無緣。若愚第二緣起，復有分別  我為作者，我為受者。譬如眾多生盲士夫，未  曾見象，復有以象說而示之。彼諸生盲，有觸
象鼻，有觸其牙，有觸其耳，有觸其足，有觸其  尾，有觸脊  [月*梁]  。諸有問言：「象為何相？」或有說  言象如犁柄，或說如杵，或說如箕，或說如臼，
或說如  箒  ，或有說言象如石山。若不解了此  二緣起，無明生盲亦復如是，或有計執自性  為因，或有計執宿作為因，或有計執自在為
因，或有計執實我為因，或有計執無因無緣；  或有計執我為作者，我為受者。阿賴耶識自  性，因性，及果性等，如所不了象之自性。

[0135a20]  又若略說，阿賴耶識用異熟識，一切種子為  其自性，能攝三界一切自體，一切趣等。

[0135a22]  此中五頌：

「外、內。不明了。　　於二唯世俗、  
勝義。諸種子，　　當知有六種：  
剎那滅、俱有，　　恒隨轉應知、  
決定、待眾緣、　　唯能引自果。  
堅、無記、可熏、　　與能熏相應：  
所熏非異此，　　是為熏習相。  
六識無相應，　　三差別相違，  
二念不俱有，　　類例餘成失。  
此外內種子，　　能生、引應知，  
枯喪由能引，　　任運後滅故。」

[0135b04]  為顯內種非如外種，復說二頌：

「外或無熏習，　　非內種應知；  
聞等熏習無，　　果生非道理；  
作不作失得，　　過故成相違；  
外種內為緣，　　由依彼熏習。」

[0135b09]  復次，其餘轉識普於一切自體諸趣，應知說  名能受用者，如《中邊分別論》中說伽他曰：

「一則名緣識，　　第二名受者，  
此中能受用、　　分別、推心法。」

[0135b13]  如是二識更互為緣，如《阿毘達磨大乘經》中  說伽他曰：

「諸法於識藏，　　識於法亦爾，  
更互為果性，　　亦常為因性。」

[0135b17]  若於第一緣起中，如是二識互為因緣，於第  二緣起中復是何緣？是增上緣。如是六識幾  緣所生？增上，所緣，等無間緣。如是三種緣起：
謂窮生死，愛非愛趣，及能受用；具有四緣。

[0135b20]  如  是已安立阿賴耶識異門及相，復云何知如  是異門及如是相，決定唯在阿賴耶識非於  轉識？由若遠離如是安立阿賴耶識，雜染清
淨皆不得成：謂煩惱雜染，若業雜染，若生  雜染皆不成故；世間清淨，出世清淨亦不成  故。

[0135b26]  云何煩惱雜染不成？以諸煩惱及隨煩惱  熏習所作彼種子體，於六識身不應理故。所  以者何？若立眼識貪等煩惱及隨煩惱俱生
俱滅，此由彼熏成種非餘：即此眼識若已謝  滅，餘識所間，如是熏習，熏習所依皆不可得，  從此先滅餘識所間，現無有體眼識與彼貪
等俱生，不應道理，以彼過去現無體故。如從  過去現無體業，異熟果生，不應道理。又此眼  識貪等俱生所有熏習亦不成就：然此熏習
不住貪中，由彼貪欲是能依故，不堅住故。  亦不得住所餘識中，以彼諸識所依別故，又  無決定俱生滅故。亦復不得住自體中，由彼
自體決定無有俱生滅故。是故眼識貪等煩  惱及隨煩惱之所熏習，不應道理；又復此識  非識所熏。如說眼識，所餘轉識亦復如是，如  應當知。

[0135c13]  復次，從無想等上諸地沒來生此間，爾時煩  惱及隨煩惱所染初識，此識生時應無種子，  由所依止及彼熏習並已過去，現無體故。

[0135c16]  復次，對治煩惱識若已生，一切世間餘識已  滅，爾時若離阿賴耶識，所餘煩惱及隨煩惱  種子在此對治識中，不應道理。此對治識自
性解脫故，與餘煩惱及隨煩惱不俱生滅故。  復於後時世間識生，爾時若離阿賴耶識，彼  諸熏習及所依止久已過去，現無體故，應無
種子而更得生。是故若離阿賴耶識，煩惱雜  染皆不得成。

[0135c24]  云何為業雜染不成？行為緣識不相應故。此  若無者，取為緣有亦不相應。

[0135c26]  云何為生雜染不成？結相續時不相應故。若  有於此非等引地沒已生時，依中有位意起  染污意識結生相續，此染污意識於中有中
滅，於母胎中識羯羅藍更相和合。若即意  識與彼和合，既和合已依止此識於母胎中  有意識轉。若爾，即應有二意識於母胎中同
時而轉。又即與彼和合之識是意識性，不應  道理，依染污故，時無斷故，意識所緣不可得  故。設和合識即是意識，為此和合意識即是
一切種子識？為依止此識所生餘意識是一  切種子識？若此和合識是一切種子識，即是  阿賴耶識，汝以異名立為意識。若能依止識
是一切種子識，是則所依因識非一切種子  識，能依果識是一切種子識，不應道理。是故  成就此和合識非是意識，但是異熟識，是一  切種子識。

[0136a13]  復次，結生相續已，若離異熟識，執受色根亦  不可得。其餘諸識各別依故，不堅住故，是諸  色根不應離識。

[0136a16]  若離異熟識，識與名色更互相依，譬如蘆束  相依而轉，此亦不成。

[0136a18]  若離異熟識，已生有情，識食不成。何以故？  以六識中隨取一識，於三界中已生有情能  作食事不可得故。

[0136a21]  若從此沒，於等引地正受生時，由非等引染  污意識結生相續，此非等引染污之心，彼地  所攝，離異熟識，餘種子體定不可得。

[0136a24]  復次，生無色界，若離一切種子異熟識，染污  善心應無種子，染污善心應無依持。

[0136a26]  又即於彼若出世心正現在前，餘世間心皆  滅盡故，爾時便應滅離彼趣。若生非想非非  想處，無所有處出世間心現在前時，即應二
趣悉皆滅離。此出世識不以非想非非想處  為所依趣，亦不應以無所有處為所依趣，亦  非涅槃為所依趣。

[0136b03]  又將沒時，造善造惡，或下或上所依漸冷，若  不信有阿賴耶識，皆不得成。是故若離一切  種子異熟識者，此生雜染亦不得成。

[0136b06]  云何世間清淨不成？謂未離欲纏貪未得色  纏心者，即以欲纏善心為離欲纏貪故勤修  加行。此欲纏加行心，與色纏心不俱生滅
故，非彼所熏，為彼種子不應道理。又色纏  心過去多生餘心間隔，不應為今定心種子，  唯無有故。是故成就色纏定心一切種子異
熟果識，展轉傳來為今因緣；加行善心為增  上緣。如是一切離欲地中，如應當知。如是  世間清淨，若離一切種子異熟識，理不得  成。

[0136b16]  云何出世清淨不成？謂世尊說依他言音及  內各別如理作意，由此為因正見得生。此他  言音，如理作意，為熏耳識？為熏意識？為兩俱
熏？若於彼法如理思惟，爾時耳識且不得  起；意識亦為種種散動餘識所間。若與如理  作意相應生時，此聞所熏意識與彼熏習久
滅過去，定無有體，云何復為種子能生後時  如理作意相應之心？又此如理作意相應是  世間心，彼正見相應是出世心，曾未有時俱
生俱滅，是故此心非彼所熏。既不被熏，為  彼種子，不應道理。是故出世清淨，若離一切  種子異熟果識，亦不得成。此中聞熏習攝受  彼種子不相應故。

[0136b29]  復次，云何一切種子異熟果識為雜染因，復  為出世能對治彼淨心種子？又出世心昔未  曾習，故彼熏習決定應無，既無熏習從何
種生？是故應答：從最清淨法界等流正聞熏  習種子所生。

[0136c05]  此聞熏習，為是阿賴耶識自性？為非阿賴耶  識自性？若是阿賴耶識自性，云何是彼對治  種子？若非阿賴耶識自性，此聞熏習種子所
依云何可見？乃至證得諸佛菩提，此聞熏  習隨在一種所依轉處，寄在異熟識中，與彼  和合俱轉，猶如水乳；然非阿賴耶識，是彼  對治種子性故。

[0136c11]  此中依下品熏習成中品熏  習，依中品熏習成上品熏習，依聞思修多分  修作得相應故。

[0136c13]  又此正聞熏習種子下中上  品，應知亦是法身種子，與阿賴耶識相違，  非阿賴耶識所攝，是出世間最淨法界等流
性故，雖是世間而是出世心種子性。又出世  心雖未生時，已能對治諸煩惱纏，已能對  治諸嶮惡趣，已作一切所有惡業朽壞對治，
又能隨順逢事一切諸佛菩薩。雖是世間，應  知初修業菩薩所得亦法身攝。聲聞獨覺所  得，唯解脫身攝。

[0136c21]  又此熏習非阿賴耶識，是法  身解脫身攝。如如熏習，下中上品次第漸增，  如是如是異熟果識次第漸減，即轉所依。
既一切種所依轉已，即異熟果識及一切種  子無種子而轉，一切種永斷。

[0136c26]  復次，云何猶如水乳？非阿賴耶識與阿賴耶  識同處俱轉，而阿賴耶識一切種盡，非阿賴  耶識一切種增？譬如於水鵝所飲乳。又如
世間得離欲時，非等引地熏習漸減，其等引  地熏習漸增而得轉依。

[0137a02]  又入滅定識不離身，聖所說故。此中異熟識  應成不離身，非為治此滅定生故。

[0137a04]  又非出定此識復生，由異熟識既間斷已，離  結相續無重生故。

[0137a06]  又若有執以意識故滅定有心，此心不成：  定不應成故，所緣行相不可得故，應有善根  相應過故，不善無記不應理故，應有想受現
行過故，觸可得故，於三摩地有功能故，應有  唯滅想過失故，應有其思信等善根現行過  故，拔彼能依令離所依不應理故，有譬喻故，  如非遍行此不有故。

[0137a13]  又此定中由意識故執有心者，此心是善不  善無記皆不得成，故不應理。

[0137a14]  若復有執色心  無間生是諸法種子，此不得成，如前已說。又  從無色、無想天沒，滅定等出，不應道理。又阿
羅漢後心不成。唯可容有等無間緣。

[0137a18]  如是若離一切種子異熟果識，雜染清淨皆  不得成，是故成就如前所說相阿賴耶識，決  定是有。

[0137a21]  此中三頌：

「菩薩於淨心，　　遠離於五識，  
無餘，心轉依　　云何汝當作？  
若對治轉依，　　非斷故不成，  
果因無差別，　　於永斷成過。  
無種或無體，　　若許為轉依，  
無彼二無故，　　轉依不應理。」

[0137a28]  復次，此阿賴耶識差別云何？略說應知或三  種，或四種。

[0137a29]  此中三種者，謂三種熏習差別故：  一、名言熏習差別，二、我見熏習差別，三、有支  熏習差別。

[0137b02]  四種者，一、引發差別、二、異熟差  別，三、緣相差別，四、相貌差別。

[0137b04]  此中引發差別者，謂新起熏習。此若無者，行  為緣識，取為緣有，應不得成。

[0137b05]  此中異熟差別  者，謂行有為緣，於諸趣中異熟差別。此若無  者，則無種子，後有諸法生應不成。

[0137b07]  此中緣相  差別者，謂即意中我執緣相。此若無者，染污  意中我執所緣，應不得成。

[0137b10]  此中相貌差別者：謂即此識有共相，有不共  相，無受生種子相，有受生種子相等。

[0137b11]  共相者，  謂器世間種子。不共相者，謂各別內處種子。  共相即是無受生種子，不共相即是有受生
種子。對治生時，唯不共相所對治滅。共相為  他分別所持，但見清淨，如瑜伽師於一物中  種種勝解，種種所見皆得成立。

[0137b16]  此中二頌：

「難斷難遍知，　　應知名共結，  
瑜伽者心異，　　由外相大故，  
淨者雖不滅，　　而於中見淨；  
又清淨佛土，　　由佛見清淨。」

[0137b21]  復有別頌：對前所引種種勝解，種種所見皆  得成立。

「諸瑜伽師於一物，　　種種勝解各不同，  
種種所見皆得成，　　故知所取唯有識。」

[0137b25]  此若無者，諸器世間，有情世間生起差別，應  不得成。

[0137b27]  復有麁重相及輕安相：麁重相者，謂煩惱隨  煩惱種子。輕安相者，謂有漏善法種子。此若  無者，所感異熟無所堪能，有所堪能所依差
別，應不得成。

[0137c01]  復有有受盡相無受盡相：有受  盡相者，謂已成熟異熟果善不善種子。無受  盡相者，謂名言熏習種子，無始時來種種戲
論流轉種子故。此若無者，已作已作善惡  二業，與果受盡，應不得成。又新名言熏習生  起，應不得成。

[0137c06]  復有譬喻相：謂此阿賴耶識，  幻炎夢翳為譬喻故。此若無者，由不實遍計  種子故，顛倒緣相應不得成。

[0137c08]  復有具足相不  具足相：謂諸具縛者，名具足相。世間離欲者，  名損減相。有學聲聞及諸菩薩，名一分永拔
相。阿羅漢、獨覺及諸如來，名煩惱障全永  拔相，及煩惱所知障全永拔相，如其所應  此若無者，如是次第雜染還滅應不得成。

[0137c14]  何因緣故善不善法能感異熟，其異熟果無  覆無記？由異熟果無覆無記，與善不善互不  相違，善與不善互相違故。若異熟果善不善
性，雜染還滅應不得成，是故異熟識唯無覆  無記。

攝大乘論本卷上

* * *

【經文資訊】大正藏第 31 冊 No. 1594 攝大乘論本  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Lilneige 大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
