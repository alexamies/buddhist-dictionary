大乘大集地藏十輪經卷第二

三藏法師玄奘奉　詔譯

十輪品第二

[0728a27] 爾時，地藏菩薩摩訶薩從座而起，整理衣服，頂禮佛足，偏袒一肩，右膝著地，合掌恭敬，而白佛言：

「我今問世尊，　　無量功德海，
　唯願賜開許，　　為解釋除疑。」

[0728b03] 世尊告曰：「汝真善士！於一切法智見無礙，為欲饒益他有情，故請問如來。隨汝意問，吾當為汝分別解說，令汝心喜。」

[0728b05] 於是地藏菩薩摩訶薩，以頌問曰：

「我曾十三劫，　　已勤修苦行，
　為一切有情，　　除三災五濁。
　多俱胝佛所，　　已設無邊供，
　曾見大集會，　　清信眾和合；
　聰哲勤精進，　　皆來同會集，
　未曾見如是，　　無諸雜穢眾。
　云何此佛國，　　穢惡損淨善，
　智者皆遠離，　　惡行者同居；
　多造無間罪，　　誹謗於正法，
　毀聖起惡見，　　妄說斷常論；
　具造十惡業，　　不畏後世苦，
　多遠離三乘，　　臭穢向惡趣；
　無明蔽其目，　　貪嫉多姦矯？
　云何轉佛輪，　　度此眾生類？
　云何破相續，　　如金剛煩惱？
　云何得總持，　　果能如是忍？
　今我見導師，　　大集甚希有，
　未曾見餘處，　　具如是眾德。
　具杜多功德，　　勤修菩提道。
　云何處愚眾，　　能開示佛輪？」

[0728b27] 世尊告曰：「善哉，善哉！善男子！汝於過去殑伽沙等諸佛世界，五濁惡時，已曾請問殑伽沙等諸佛世尊，如是法義。汝於如是所問法義，已作劬勞，已善通達，已到圓滿眾行彼岸；已得善巧方便妙智。今為成熟一切有情，令得利益、安樂事故；為令一切菩薩摩訶薩，善巧、方便、聖行、伏藏、施等六種波羅蜜多，成熟一切有情，勝行一切智智，功德大海速圓滿故；為轉一切剎帝利王諸暴惡行，使不墮落三惡趣故；為令此土三寶種姓，威德熾盛，久住世故；復問如來如是法義。諦聽諦聽，善思念之！吾當為汝，分別解說。」

[0728c10] 「唯然！世尊！願樂欲聞。」

[0728c10] 爾時，佛告地藏菩薩摩訶薩言：「善男子！如來由本願力，成就十種佛輪。居此佛土五濁惡世一切有情，退沒一切白淨善法、匱乏所有七聖財寶、遠離一切聰敏智者、斷常羅網之所覆蔽；常好乘馭諸惡趣車，於後世苦不見怖畏；常處遍重無明黑闇，具足十種不善業道，造五無間、誹謗正法、毀呰賢聖、離諸善法、具諸惡法。我住如是雜惡土中，得安隱住、得無驚恐、得無所畏。自稱我處大仙尊位，轉於佛輪，降諸天魔、外道、邪論，摧滅一切諸眾生類，猶如金剛堅固煩惱，隨其所樂，安置一切有力眾生，令住三乘不退轉位。

[0728c23] 「善男子！譬如有國，時虛君位，其中所有一切人民、自軍、他軍、更相侵害，憂愁擾亂，人眾不安。有無量種鬪訟違諍、互相欺凌，諂言、妄語、麁惡、乖離、誣誷、矯亂；種種疾病、盲瞖昏闇、寒熱瘧疾、溫氣疫癘、癲癎乾枯、飲食不消；其心狂亂，諸根不具，支體缺減，乏少種種衣食資具，一切所有皆不可樂。諸有情類，歸依種種外道邪神，惡見、惡心及惡意樂，皆悉熾盛，迷失正道，臨墮惡趣。

[0729a02] 「時彼國中有諸耆舊，聰明、多智、博學、平恕、威嚴、整肅，相與謀議，運諸籌策，即便召集國邑人民，共所薦推取一王子。先具多種布施、調伏、寂靜、尸羅、精進、勇猛、難行、苦行，一切備滿。具諸殊勝福德之相，諸根圓滿，支體無缺，身形長大，相好端嚴，成就最勝美妙容色。常為一切尊重恭敬，率土人民無不親愛，稟性淳質，常懷慈悲，博學多才，備諸伎藝。柔和忍辱，莊嚴其心。是大后妃所生嫡子，以諸妙香熏、清淨水、調和冷暖，沐浴其身。著於種種上妙香熏、眾寶、莊嚴、鮮淨、衣服，末尼珠寶置在髻中，金寶華鬘冠飾其首，素練輕繒束於髮際。又以種種末尼真珠、金、銀、等寶，共所合成、珥璫、瓔珞、環玔印等，眾妙寶飾，莊嚴其身。織成寶履下承其足，眾寶傘蓋上覆其頂，安置古昔一切天仙所護持座。趣入一切天帝同許共所護持善巧營搆殊妙大殿，登自先王所昇尊座。紹王位已，扣擊一切天帝、龍帝、藥叉、神帝、阿素洛帝、鳩畔荼帝，各所護持廣大鍾鼓，其聲振響周遍國界。

[0729a22] 「剎帝利等四大種姓，無量人眾，沐浴其身，著淨衣服，執持種種妙寶、繒綵、傘蓋、幢幡、末尼真珠、金銀、螺貝、璧玉、珊瑚、茷琉璃等，生色可染，無量珍奇，奉獻新王，以呈嘉瑞。貴族淨行博學多才諸婆羅門，以無量種微妙讚頌、歌詠帝德，種種善事呪願於王，以諸吉祥散灑王頂。先王所重宿望貴族，博學多藝，性直賢明，隨其所應，授以種種職位、官僚、理諸王事。先於國境自軍、他軍、更相侵害，今皆令息。亦令一切怨敵、惡友、能為害者，皆悉殄滅。損除自國一切黑品，增益自國一切白品。善男子！剎帝利種灌頂大王，成就如是第一王輪。由此輪故，於自國土得安樂住，能伏一切怨敵、惡友，善守護身，令增壽命。

[0729b08] 「善男子！如是雜染、五濁惡世、索訶佛土，空無佛時，其中所有一切眾生，為自心中，隨眠纏垢，自軍、他軍、惱害侵逼，愁憂擾亂，愚冥不安，起無量種，執著斷常、鬪訟、違諍、互相輕蔑、起貪、瞋、癡、諂、誑言等，具足十種不善業道。執著有情紛擾世界，成就種種煩惱、疾病，闕正法眼，忿恨燒惱，常不思惟真實正法，棄正法味，譏毀善行，乏少所受憙樂滋味，常為種種煩惱羅網之所覆蔽，歸依六種外道邪師，迷失聖道，向三惡趣。

[0729b17] 「於此土中，有諸菩薩摩訶薩，已於過去親近、供養無量諸佛，已入諸佛功德大海，已住諸佛本所行道，皆共集會來至我所，同謂我言：『汝於過去，已修無量布施、調伏、寂靜、尸羅、精進、勇猛，難行、苦行、一切備滿。是諸微妙，福慧、方便、大慈悲等，共所莊嚴大功德藏，是一切定、總持、安忍、諸地功德，圓滿大海，無諂、無誑。身形長大，相好圓滿，忍辱柔和，端正殊妙。不復依他修菩提道，一切智海已得圓滿，成就最勝美妙容色。能為一切聲聞、獨覺、作大導師；亦能安慰一切生死怖畏眾生，與作親友；大慈悲等無量功德，共所莊嚴。是羯洛迦孫駄、羯諾迦牟尼、迦葉波如來等，父之真子，於此賢劫，當得作佛，一切菩薩摩訶薩中，最為上首。以諸功德，種種妙香熏奢摩他、毘鉢舍那清淨之水，而自沐浴，著慚愧衣，清淨法界為髻中珠，冠飾諸佛所行境界，廣大華鬘，束以解脫殊妙素練。又以種種，一切智智、無生忍等，功德珍寶而自莊嚴。慈、悲、喜、捨以為寶履，能覆三界。三種妙行，圓滿聖因，以為傘蓋。安置古昔諸佛天仙，共所護持金剛定座。趣入一切聲聞、獨覺恭敬護持四種念住。坐先諸佛所敷之座，證得無上正等菩提一切智位。為令一切三寶種姓不斷絕故，轉於法輪擊法鍾鼓，妙法音聲遍滿三界，令諸天、龍、藥叉、羅剎、阿素洛、揭路荼、緊捺洛、莫呼洛伽、鳩畔荼、彌荔多、畢舍遮、布怛那、羯吒布怛那、人、非人等，於四聖諦皆得明解，三轉十二行相法輪。一切世間所有沙門，若婆羅門、諸天、魔、梵、人、非人等，所不能轉。為欲利益、安樂世間無量天人，令得殊勝廣大義利，昔所未轉，而今轉之。』

[0729c20] 「善男子！我成如是第一佛輪。由此輪故，如實了知此世、他世、是處、非處，得安隱住、得無驚恐、得無所畏，降諸天魔、外道、邪論，轉大梵輪成大梵行。我應住此雜染世界，五濁惡時，處大眾中正師子吼。滅諸有情五無間業，廣說乃至諸不善根，摧滅一切諸眾生類堅如金剛相續煩惱，建立一切永盡諸漏解脫妙果，隨其所樂，安置一切有力眾生，令住三乘不退轉位。

[0729c29] 「善男子！如剎帝利灌頂大王初登王位，受帝職已，觀察過去、未來、現在諸王法道，於其種種王業輪中，以善觀察因果報智，隨其所應，建立一切輔臣、僚佐，普及國邑愚智人民三種業輪。由此業輪，率土眾生長夜受用。所有種種適意資具、喜樂增長，能滅一切怨敵、惡友。何等名為三種業輪？一者、建立帝王業輪，謂善教習軍陣鬪戰，降他兵眾，撫育人民。二者、建立田宅業輪，謂善教習造舍營農，令得安隱，飲食充足。三者、建立財寶業輪，謂善教習工商雜藝，令得種種珍玩資財，隨意受用，增諸快樂。善男子！剎帝利種灌頂大王，成就如是第二王輪。由此輪故，於自國土得安樂住，能伏一切怨敵、惡友，善守護身，令增壽命。

[0730a14] 「善男子！如是如來，初成佛果，得無上智，觀察過去、未來、現在諸佛法眼。以善觀察，諸業法受因果報智，建立一切所化有情三種業輪。由此業輪，能令三寶、種姓、法眼長夜不滅，無上正法熾盛流通。令諸有情，長受種種生天涅槃安隱快樂，及令一切外道邪論不能降伏我正法眼，而能如法摧彼邪論。善男子！何等名為三種業輪？一者、建立修定業輪。二者、建立習誦業輪。三者、建立營福業輪。

[0730a23] 「善男子！云何如來修定業輪？定有十種。何等為十？謂正觀察諸有識身六種境界，我、我所執以為其因，業為良田，無明覆蓋，愛為滋潤，無有自在，依他而立繫屬眾緣。為欲斷滅，業、煩惱、苦三種流故，如是觀察，云何業流？謂諸有情所行諸行。若此諸行，所由無明及愛為因，能生諸有，名煩惱流。若由煩惱，識為其因，眾緣和合，名色生起。名色為因，眾緣和合，六處生起。六處為因，眾緣和合，觸受後有，生、老死等次第生起，是名苦流。如是三流，業為良田，無明為因，愛為滋潤，而得生長。為欲枯涸，業為良田，無明為因，愛為滋潤，三種流故，於五取蘊，觀為無常及苦、無我，愚鈍無動，如幻、如焰、如水中月、如夢所見，空無所有、無相、無願、無所造作、無生、無起、無出、無像、寂靜遠離、無所出生。於五取蘊如是觀察，能順空忍、順無相忍、順無願忍。為欲隨順，觀五取蘊，復方便修入出息觀，即是修習，持來去念。

[0730b13] 「云何由念如實觀察入息、出息？謂正觀察，數故、隨故、止故、觀故、轉故、淨故。應知此中，數能造作二種事業：一、能為依伏諸尋伺，二、能取於入出息相。隨能造作二種事業：一、依出離捨諸尋伺，二、能善取入出息相。止能造作二種事業：一、能示現入出息滅，二、能安住勝三摩地。觀能造作二種事業：一、能示現入出息盡，二、能安住心及心法別異觀察。轉能造作二種事業：一、能方便捨諸取蘊，二、能方便趣入聖地。淨能造作二種事業：一、能捨結，二、能淨見。如是六種方便修習入出息觀，便能隨順觀五取蘊。所以者何？如是入息、出息自性，名色取蘊。如是入息、出息領納，名受取蘊。如是入息、出息取相，名想取蘊。如是入息、出息造作，名行取蘊。如是入息、出息了別，名識取蘊。如是所說五種取蘊，各各別異，互不相似，新新非故，無住、無積、不可言說。如是觀察五種取蘊，能除三行。

[0730c02] 「若能如是究竟隨觀三種行盡，便能於此諸有識身六種境界，究竟隨觀我、我所執，於無明、愛因田覆潤一切皆盡。如是修習四種念住，皆得圓滿。乃至修習八支聖道，皆得圓滿。如是乃至，修習十八不共佛法，皆得圓滿。如是乃至，修一切種無生法忍，首楞伽摩三摩地等，皆得圓滿。如是修習持來去念入諸靜慮，名住正法勝義有情、名為真實修習靜慮、名為真實供養三世諸佛世尊、名一切佛心中之子從佛口生，是法所成，是法所化。或有菩薩，如是修習漸漸退轉，乃至漏盡成阿羅漢具六神通。或有菩薩，如是修習漸漸增長，功德圓滿成大菩薩，乃至十八不共佛法，一切種智修習圓滿，此人不久當得無上正等菩提。

[0730c17] 「善男子！我以如是諸業法受因果報智，觀察三世諸佛法眼安立有情，於此十種修定業輪令其修習。善男子！是名如來修定業輪。

[0730c20] 「善男子！云何如來習誦業輪？謂諸苾芻、或苾芻尼、鄔波索迦、鄔波斯迦，或復淨信諸善男子、或善女人，善根微薄，依世俗諦，根機未熟。我當安置如是有情，令其習誦，初夜、後夜精勤無怠。若諸有情，求無上智，我當安置純淨大乘，令其自讀、或教他讀，令其自誦、或教他誦，令其自說、或教他說，於大乘中令其自習、或教他習，為令自身及他身中大煩惱眾皆除滅故；為令證得無上智故；為除一切有情苦故；為令趣入無畏城故。若諸有情求緣覺乘，我當安置諸緣起法，令其習誦。若諸有情求聲聞乘，我當安置百千文頌四阿笈摩、百千文頌毘奈耶藏、百千文頌阿毘達磨及毘婆沙，令其習誦。善男子！是名如來習誦業輪。

[0731a05] 「善男子！云何如來營福業輪？謂諸有情，根機愚鈍，未種善根，智慧微劣，懈怠失念，染著種種受用資具，遠離善友。我當安置如是有情，使營福業，謂令修作佛、法、僧事，及親教師、軌範師事。善男子！是名如來營福業輪。

[0731a10] 「善男子！我成如是第二佛輪。由此輪故，以其無上三世業智，如實了知一切有情，諸業法受因及果報。隨其所應，立三業輪，成熟一切所化有情，得安隱住、得無驚恐、得無所畏、摧諸天魔、外道、邪論，轉大梵輪成大梵行，如實了知眾生因報。

[0731a17] 「善男子！如剎帝利灌頂大王，成善巧智，觀察一切沙門、婆羅門、剎帝利、茷舍、戍達羅等，種種功德、多聞、勇健、工巧伎藝。若諸眾生富有功德，成巧便智，精進、勇猛、堅固不退，種種福德而自莊嚴，此剎帝利灌頂大王隨彼所應，給施珍寶、財穀、田宅、奴婢、僕使。於自國土，若諸眾生德藝輕微，功業尠薄，此剎帝利灌頂大王隨彼所應，微加賑恤。於自國土，若諸眾生功德薄劣，少於精進，懈怠懶惰，忘失正念，無慈悲心，不知恩報，於後世苦不見怖畏，沒居家泥，積諸惡行，此剎帝利灌頂大王隨彼所應，種種讁罰，或以言教、苦切、呵責，或奪種種珍寶、資財，或奪受用如意、產業，或罰鞭杖、或禁牢獄、或斷支節、或斬身首，如是無量隨應讁罰。善男子！剎帝利種灌頂大王成就如是第三王輪，由此輪故，令自國土增長安樂，能伏一切怨敵、惡友，善守護身，令增壽命。

[0731b05] 「善男子！如是如來，成就善巧，知根機智。若諸弟子，遠離福慧巧方便智，及以布施、調伏、寂靜，失念心亂，來至我所，歸依於我，而我善知彼根意樂，隨眠勝解。隨其所應，為說治罰毘奈耶法。若諸眾生其性佷戾，於諸學處不能奉持，為令久住我之聖教多有所作，或為制立憶念治罰、或以言教恐怖呵責、或暫驅擯、或令折伏歸誠禮拜、或不與語不共同利、或如草布、或復滅擯。我以妙智，知諸有情補特伽羅根機、意樂、隨眠、勝解，如應讁罰，為令皆破廣大積聚無義黑闇枯竭煩惱諸瀑流故、令得生天涅槃樂故、為行惡道補特伽羅得調伏故、隨其所應，說治罰法。觀察黑說大說差別，隨其所應，授與治罰行惡道法。我以妙智，知諸有情，具足成就，增上信敬，純淨意樂。隨其所應，為說種種善品差別，令其修學，乃至令彼一切善根，皆得圓滿，入無畏城。

[0731b23] 「善男子！我成如是第三佛輪，由此輪故，知諸有情補特伽羅種種根機、意樂、隨眠，及與勝解諸業法受。隨其所應，利益安樂，得安隱住、得無驚恐、得無所畏。自稱我處大仙尊位，轉於佛輪，摧諸天魔、外道、邪論，處大眾中正師子吼。

[0731b29] 「善男子！如剎帝利灌頂大王，知自國土，有無量有情補特伽羅，歸依種種邪神外道，起於邪信及起邪見，學邪禁戒、執著修治邪吉凶相，具受種種無利益苦。大王知已，數數召集，以其先王治國正法，開悟示現，教習誡勅，令其捨除、倒信倒見，修學先王，正直舊法。令自國土一切有情，一趣、一歸、一意、一欲、一切和合，同依先王正法，而轉聽受詔命隨順奉行，率土和同，作所應作。時剎帝利灌頂大王，常與群臣數數集會，共味嘉餚，受諸快樂、嬉戲、遊行，不相猜貳，咸共疇咨理諸王務。

[0731c11] 「善男子！剎帝利種灌頂大王，成就如是第四王輪，由此輪故，令自國土增長安樂，能伏一切怨敵、惡友，善守護身，令增壽命。

[0731c14] 「善男子！如是如來，成就善巧，知勝解智。見諸世間種種邪歸、邪見、邪意、樂著邪法行、邪業行，由是因緣受無量苦。如來見已，數數召集於大眾前，以其過去諸佛世尊、三寶、種姓因果、六種波羅蜜多、瑜伽依因、三律儀等諸因果法，開悟示現，慶慰誡勅一切眾會。令其解脫諸顛倒見，建立正見，安置十善正直舊道，共諸有情數數同修，法隨法行，方便引攝因果等流。為諸有情，四眾和合，同修一切殊勝善行，便共遊戲四種念住，於三摩地、解脫智見、諸道品中，歡娛受樂，為令聖教久住世故、紹三寶種不斷絕故，便共遊戲四正勤、四神足、五根、五力、七等覺支、八聖道支，於其種種勝三摩地、解脫智見、諸道品中，歡娛受樂。

[0731c28] 「善男子！我成如是第四佛輪。由此輪故，知諸有情補特伽羅種種勝解，歸趣意樂，諸業法受。隨其所應，利益安樂，得安隱住、得無驚恐、得無所畏。自稱我處大仙尊位，轉於佛輪，摧諸天魔、外道、邪論，處大眾中正師子吼。

[0732a05] 「善男子！如剎帝利灌頂大王，知自國土或他國土，有無量有情補特伽羅，於自財色耽染無厭，於他財色貪求追愛。即便安置堅固城郭、村坊戍邏、國邑王宮，廣說乃至舍羅鸚鵡、防守眾具，令無損失。善男子！剎帝利種灌頂大王成就如是第五王輪，由此輪故，令自國土增長安樂，能伏一切怨敵、惡友，善守護身，令增壽命。

[0732a12] 「善男子！如是如來，成就善巧，知諸性智。知諸惡魔、及九十五眾邪外道，并餘無量眾魔外道所惑有情，於自財色耽染無厭、於他財色貪求追愛、於我自身及我徒眾深生憎嫉。為害我故，假設珍饌雜以毒藥、闇置火坑偽敷床座，或推山石、或放狂象、拔劍追逐，散坌塵穢、謗行婬欲、毀是不男、或謂非人、或言幻化，以是諸惡而相誹毀。於佛、法、僧亦起無量種種誹謗、罵詈、毀辱。於我近住聲聞弟子，嫉妬因緣起諸毀謗。如來知已，善守六根、依四梵住、具四辯才，為諸聲聞宣說法要，安立清淨三解脫門。我以如是世、出世間知諸性智，如實了知一切眾生種種無量諸性差別。隨其所應，為作饒益。

[0732a26] 「善男子！我成如是第五佛輪，由此輪故，以世、出世知諸性智，知諸有情補特伽羅種種無量諸性差別。隨其所應，利益安樂，得安隱住、得無驚恐、得無所畏。自稱我處大仙尊位，轉於佛輪，摧諸天魔、外道、邪論，處大眾中正師子吼。

[0732b03] 「善男子！如剎帝利灌頂大王，安置一切堅固城郭、村坊戍邏、國邑王宮，廣說乃至舍羅鸚鵡、防守具已，處自宮中與諸眷屬、后妃、婇女而自圍遶，遊戲五欲種種樂具，放恣六根受諸喜樂。善男子！剎帝利種灌頂大王成就如是第六王輪，由此輪故，令自國土增長安樂，能伏一切怨敵、惡友，善守護身，令增壽命。

[0732b10] 「善男子！如是如來，與諸菩薩摩訶薩眾及大聲聞，安置一切堅固聖教防守之事，即便現入最初靜慮，乃至現入第四靜慮，現入無邊虛空處定，廣說乃至現入非想非非想定，如是乃至現入一切佛所行定。入此定已，無量百千俱胝那庾多天龍、藥叉、羅剎、健達縛、阿素洛、揭路荼、緊捺洛、莫呼洛伽、彌荔多、畢舍遮、布怛那、羯吒布怛那等，於諸眾生常懷毒、惡、損害之心，無慈、無悲，於後世苦不見怖畏。而彼見我入於一切佛所行定，皆於我所生大歡喜，起淨信心於三寶中，皆生最勝歡喜淨信，尊重、恭敬得未曾有；於一切惡慚愧發露，深心悔過，誓願永斷。由是因緣，一剎那頃，無量無數諸煩惱障、業障、法障，皆得銷滅；無量無數福慧資糧，皆得成滿；背離生死趣向涅槃，護持如來無上正法。

[0732b26] 「善男子！我成如是第六佛輪，由此輪故，如來遊戲、靜慮、解脫、等持、等至，無量百千微妙深定，以淨智隨轉，滅諸有情無量煩惱。隨其所應，利益安樂，得安隱住、得無驚恐、得無所畏。自稱我處大仙尊位，轉於佛輪，摧諸天魔、外道、邪論，處大眾中正師子吼。

[0732c04] 「善男子！如剎帝利灌頂大王，與諸群臣領四兵眾，周巡觀察一切自國城邑、聚落、山川、谿澗、園苑、田澤、陂河、池沼、曠野、叢林、鎮邏等處。隨彼所在，國界諸方，嶮阻多難、不任營理，有疑、有怖，堪容外境怨敵、惡友投竄藏伏。此剎帝利灌頂大王，隨其力能，方便安置種種修理堅固防守，令彼諸方，平坦無難、堪任營理，無疑、無怖，遮其外境怨敵、惡友投竄藏伏。安撫自國一切人民皆離眾苦，受諸快樂。善男子！剎帝利種灌頂大王成就如是第七王輪，由此輪故，令自國土增長安樂。能伏一切怨敵、惡友，善守護身，令增壽命。

[0732c16] 「善男子！如是如來，以其佛眼，如實了知，一切有情補特伽羅有貪、有瞋、有癡心等，如實了知是諸有情種種煩惱病行差別。如來知已，便起無量精進、勇猛、方便勢力，隨其所宜，授以種種修定妙藥，令諸有情精勤修學，除煩惱病。若諸有情，宜修不淨除煩惱病，即便授以修不淨藥；若諸有情，宜修梵住除煩惱病，即便授以修梵住藥；若諸有情，宜修緣起除煩惱病，即便授以修緣起藥；若諸有情，宜修息念除煩惱病，即便授以修息念藥；若諸有情，宜可修於三解脫門除煩惱病，即便授以修於三種解脫門藥；若諸有情，宜修靜慮除煩惱病，即便授以修靜慮藥；若諸有情，宜修無色除煩惱病，即便授以修無色藥；若諸有情，乃至宜修首楞伽摩諸三摩地除煩惱病，即便授以首楞伽摩三摩地藥。所以如來授諸有情如是法藥，不令一切所化有情，為四魔怨之所繫攝。不令一切所化有情，背人、天乘，向諸惡趣。不令如來無上法眼、三寶種姓速疾壞滅。由是如來授諸有情，如是法藥。

[0733a07] 「善男子！我成如是第七佛輪，由此輪故，以其無上遍行行智，授諸眾生種種法藥，令勤修學除煩惱病，得安隱住、得無驚恐、得無所畏。自稱我處大仙尊位，轉於佛輪，摧諸天魔、外道、邪論，處大眾中正師子吼。

[0733a13] 「善男子！如剎帝利灌頂大王，憶念自他本昔種姓，初生童子嬉戲等事。謂憶自他於如是處，初生沐浴、懷抱、乳哺、按摩支節，乃至戲笑、或弄灰土、或與侍從種種遨遊、或習伎藝、或復修營種種事業、或遊他國夙夜栖泊、或奉事王、或理王務、或為太子、或登王位，得大自在，受諸快樂，廣大名稱遍諸方維。念是事已，安立先王所遵正法，撫育一切國土人民，守護自國不侵他境。善男子！剎帝利種灌頂大王成就如是第八王輪，由此輪故，令自國土增長安樂。能伏一切怨敵、惡友，善守護身，令增壽命。

[0733a24] 「善男子！如是如來，處大眾會，憶念自他宿世所經無量種事。謂憶一生、或二、或三，乃至無量百千生事，或憶成劫、或憶壞劫、或憶無量、成劫壞劫，曾於過去，住如是處、如是名字、如是種姓、如是種類、如是飲食、如是領納苦受樂受、如是壽量、如是久住、如是極於壽量邊際，從彼處沒來生此間，復從此沒往生彼處。憶念宿世如是等事，無量無邊，隨諸眾生根性差別，建立正法為作饒益。

[0733b04] 「善男子！我成如是第八佛輪，由此輪故，利益安樂無量有情，得安隱住、得無驚恐、得無所畏。自稱我處大仙尊位，轉於佛輪，摧諸天魔、外道、邪論，處大眾中正師子吼。

[0733b09] 「善男子！如剎帝利灌頂大王，隨念觀察自國有情、種姓、伎藝及諸事業，死此生彼，因果勝劣差別不同。知彼有情生如是家，其身勇健、或復怯弱，於諸伎藝已學、未學，所有事業善作、惡作，富貴、貧賤、端正、醜陋。如是等類乃至命終，或有自業未盡而死、或有自業已盡而死、或犯王法刑戮而死、或有遞相殘害而死、或因鞭杖捶楚而死、或因囹圄幽縶而死、或因習學伎藝而死、或因戰陣傷殺而死、或因鬪諍毆擊而死、或因財寶貪悋而死、或因色欲耽湎而死、或因忿恨結憤而死、或因勞倦頓弊而死、或因飢渴乏絕而死、或有過死、或無過死、或耆年死、或壯年死、或幼年死、或作種種善業而死、或作種種惡業而死。知諸有情，行善行者，身壞命終當往善趣。知諸有情，行惡行者，身壞命終當往惡趣。知是事已，復自思惟：『我當正勤修身善行、修語善行、修意善行；我當施設種種方便、修行、布施、調伏、寂靜；身壞命終，當往善趣，勿墮惡趣。』

[0733b28] 「此剎帝利灌頂大王，思惟是已，勇猛、精進，修身、語、意三種善行；常行布施，一切所有飲食、衣服、象馬騎乘、臥具、醫藥、房舍、燈明，及餘資具、奴婢、僮僕、種種珍財頭目、手足，乃至身命無所悋惜；及離殺生、離不與取、離欲邪行、離虛誑語、離麁惡語、離離間語、離雜穢語、離諸貪欲、離諸瞋恚、離諸邪見。由是因緣，此剎帝利灌頂大王，當獲十種功德勝利。何等為十？一者、具大名稱，二者、具大財寶，三者、具妙色相，四者、具多眷屬，五者、少病少惱，六者、朋友眷屬聰慧多聞，七者、正至正行親近供養，八者、廣美聲譽流振十方，九者、大威德天神常隨衛護，十者、身壞命終當生天上，常居善趣安樂國土。善男子！剎帝利種灌頂大王成就如是第九王輪，由此輪故，令自國土增長安樂。能伏一切怨敵、惡友，善守護身，令增壽命。

[0733c16] 「善男子！如是如來，如實了知一切有情死生等事。謂如實知，若諸有情，成身惡行、成語惡行、成意惡行、誹謗賢聖，具足邪見，邪見業因身壞命終，墮諸惡趣、或生地獄、或生傍生、或生餓鬼。若諸有情，成身善行、成語善行、成意善行，不謗賢聖，具足正見、正見業因，身壞命終昇諸善趣，或生天上、或生人中、或盡諸漏。如來如是如實知已，於彼眾生起大慈悲，勇猛、精進，現三神變，令彼眾生歸趣佛法，教誡安置成立世間、出世間信。何等為三？一者、神通變現。二者、記說變現。三者、教誡變現。由是三種變現威力，勸發有情教誡安置成立世間、出世間信，令於一切有趣死生皆得解脫。

[0733c29] 「善男子！我成如是第九佛輪，由此輪故，利益安樂無量有情，得安隱住、得無驚恐、得無所畏。自稱我處大仙尊位，轉於佛輪，摧諸天魔、外道、邪論，處大眾中正師子吼。

[0734a05] 「善男子！如剎帝利灌頂大王，為除四洲無量有情種種身病，棄捨王位。以諸香湯沐浴身首，著鮮淨衣，端坐思惟。於諸眾生，其心平等，慈悲護念。為令解脫一切病故，以其種種香花、伎樂及餘供具，供養一切大威德天神。爾時，一切天帝、龍帝乃至莫呼洛伽神帝，知是事已，各相謂言：『此剎帝利灌頂大王，具諸功德，有大威神應作輪王，統四洲渚。我等宜應共往建立，令復王位，統四洲渚，令諸眾生無病安樂。』時諸天帝乃至莫呼洛伽神帝，即便共往，立剎帝利灌頂大王轉輪王位，令具七寶，統四大洲，皆得自在。千子具足，勇健端正，能摧怨敵，跨王大地，亘窮海際，謫罰皆停，刀杖不舉，咸修正法，普受安樂。善男子！剎帝利種灌頂大王成就如是第十王輪，由此輪故，於四大洲爰及八萬四千小渚，安立其中諸有情類，十善業道，善守護身，令增壽命，身壞命終當生天中，受諸妙樂。

[0734a23] 「善男子！如是如來，昔菩薩位，知自他身有無量種諸煩惱病，以定香水洗浴其身，及以諦法大慈大悲灌沐其首，著慚愧衣。十方一切諸佛世尊，以諸靜慮、等持、精進、方便、智意、慈悲護念，咸作是言：『如是大士！是大福慧莊嚴寶器！堪容一切三種不護、四無所畏、如來十力，及與十八不共佛法，堪得無上一切智智，大慈、大悲無不具足；常欣利樂一切眾生，是求佛寶商人導首，能救有情生死眾苦，能施有情涅槃大樂。我等一切諸佛世尊，應以誠言，與其所願，令成如來，應正等覺，得無上法，為大法王。』我於爾時，依福慧力勇猛精進，於四聖諦如實知已，證得無上正等菩提。

[0734b07] 「善男子！如轉輪王統四大洲，皆得自在。如是如來，於四靜慮、四無色定、四種梵住、四無礙解、四聖諦觀、四無所畏、如來十力，及與十八不共佛法，一切種智皆得自在。如轉輪王，具足七寶。如是如來，成就七種菩提分寶。如轉輪王，千子具足，勇健端正，能伏怨敵。如是如來，有阿若多憍陳那為最初、蘇跋陀羅蘇剌多為最後，諸大聲聞，從佛心生、從佛口生、從法化生，得佛法分，諸漏永盡，名為勇健。具四梵住，名為端正，能伏一切天魔、外道、異論、怨敵。如轉輪王，化及八萬四千小渚。如是如來，於百俱胝南贍部洲、於百俱胝西瞿陀尼洲、於百俱胝東毘提訶洲、於百俱胝北俱盧洲、於百俱胝諸大溟海、於百俱胝諸妙高山、於百俱胝四大王天、於百俱胝乃至非想非非想天、於百俱胝大輪圍山、於此高廣一佛土中，言音施化，皆得自在。

[0734b24] 「善男子！我成如是第十佛輪，由此輪故，如實了知自身、他身、諸漏永盡，利益安樂無量有情，得安隱住、得無驚恐、得無所畏。自稱我處大仙尊位，轉於佛輪，摧諸天魔、外道、邪論，處大眾中正師子吼。

[0734c01] 「善男子！我成如是十種佛輪，本願力故，居此佛土五濁惡世，一切有情，損減一切白淨善法、匱乏所有七聖財寶、遠離一切聰慜智者、斷常羅網之所覆蔽；常好乘馭諸惡趣車，於後世苦不見怖畏；常處遍重無明黑闇，具十惡業，造五無間、誹謗正法、毀呰賢聖、離諸善法、具諸惡法；我於其中，成就如是佛十輪故，得安隱住、得無驚恐、得無所畏。自稱我處大仙尊位，轉於佛輪，降諸天魔、外道、邪論，摧滅一切諸有情類猶如金剛堅固煩惱。隨其所樂，安立一切有力眾生，令住三乘不退轉位。」

[0734c12] 爾時，會中一切菩薩摩訶薩眾、一切聲聞、一切天龍，廣說乃至一切羯吒布怛那眾、人、非人等，皆大歡喜，同唱善哉，雨大香雨、雨大花雨、雨眾寶雨、雨大衣雨，一切大地皆悉震動。聞說如是十種佛輪，於眾會中，有八十四百千那庾多菩薩摩訶薩得無生法忍。復有無量菩薩摩訶薩獲得種種諸陀羅尼、三摩地忍。復有無量無數有情，初發無上正等覺心得不退轉。復有無量無數有情，逮得果證。

大乘大集地藏十輪經卷第二

【經文資訊】大正藏第 13 冊 No. 0411 大乘大集地藏十輪經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，佛教藏 OCR 小組輸入，北美某大德提供，Lilneige 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA