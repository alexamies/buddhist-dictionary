菩薩念佛三昧經卷第一

宋天竺三藏功德直譯

序品第一

[0793a07] 如是我聞：

[0793a07] 一時佛住王舍城耆闍崛山，與大比丘眾一千二百五十人俱，皆是阿羅漢——諸漏已盡，無復煩惱，調伏縱任，善脫無脫，深知無知，所作已辦，逮得無我，捨諸重擔，除滅九結，決定解脫，諸心自在，猶如大龍——唯除阿難。

[0793a12] 爾時，難陀天子、修難陀天子、栴檀天子、修摩那天子、自在天子、大自在天子、阿逸多天子、修行天子，如是無數淨居天子，於夜後分光色倍常，耆闍崛山欻然大明。時諸天子往世尊所，一心恭敬頂禮佛足，以天細末栴檀之香、多摩羅跋沈水天香、天花鬘香、俱修摩等種種花香，以散佛上。重禮佛足，右遶三匝，却住一面，合掌向佛。

[0793a19] 時栴檀天子默然生念：「過去諸佛皆為諸天、世人、沙門、婆羅門演諸佛所說菩薩念佛三昧。」復作是念：「今我世尊亦應如昔過去諸佛，安樂世間諸人天故，宣說菩薩念佛三昧。」

[0793a23] 時諸天子俱白佛言：「世尊！過去諸佛皆說菩薩念佛三昧，安樂世間人天八部，唯願世尊如昔諸佛，廣為眾生說此三昧。」爾時，世尊默然許之。時諸天子遶佛三匝，頂禮佛足，忽然不現。

[0793a28] 爾時，世尊於夜後分明相出時，熈怡微笑，作大師子[口*磬]咳之聲。耆闍崛山別住諸僧承佛神力俱到佛所，王舍大城諸比丘尼蒙佛威聲亦悉同集，摩竭提國阿闍世王、先尼梵子與無量億眷屬圍遶，承佛神力於一念頃俱到佛所。復有阿羅婆迦夜叉、伽陀婆夜叉、金毘羅夜叉、修脂路摩夜叉、摩羅陀利夜叉，如是等夜叉神王有大威力，一一皆有百千眷屬，乘佛神力於一念頃至耆闍崛山。復有羅睺羅阿修羅王、毘摩質多羅阿修羅王、修婆睺阿修羅王、波呵羅頭阿修羅王及其眷屬。如是，乃至三千世界，天龍、龍王無量無邊，生希有心，肅然毛竪，承佛神力於一念頃往到佛所。東方世界如恒河沙梵天天王，聞佛謦咳肅然毛竪，往到佛所；自餘三方及上、下方亦復如是。

[0793b14] 時給孤獨須達長者亦與無數百千眷屬從舍衛城往到佛所。時毘耶離有大長者名曰善思、次名降怨、次名吉祥；復有離車諸王子等名歡喜象、次名舉象；復有斷事庶士首陀名曰光象；如是一切皆大乘學，與無量眾承佛神力往到佛所。時瞻婆城有庶士子名曰庠序、次名饒益；復有大長者子名無量力；如是等眾已於過去種諸善根，有大威德，承佛神力往到佛所。時波羅奈無量眾生，宿殖德本今已成熟，從波羅奈鱗次相繼步至佛所，稽首作禮，侍立左右。

[0793b25] 是時拘尸那竭大城無量力士及力士子，已於過去供養諸佛、殖諸善業，具大威德，從拘尸那共相和順，隨路貫次往到佛所，至心恭敬前頂禮足。

[0793b28] 是時三千大千世界縱廣正等，佛神力故。一切八部——天、龍、夜叉、乾闥婆王、阿修羅王、迦樓羅王、緊那羅王、摩睺羅伽如是等眾——皆來集會，間無空缺。

[0793c02] 爾時，世尊見眾已集，復更發大師子之聲，從僧坊出近至異處，遙見彼方其地眾寶，世尊見已復更微笑。即時世間人、天、阿修羅，各持無量末香、雜花以散佛上，至心恭敬、尊重、讚歎。

[0793c06] 是時，眾中長老舍利弗、長老大目揵連、長老摩訶迦葉、長老須菩提、長老富樓那彌多羅尼子、長老羅睺羅、長老摩訶金毘羅、長老摩訶迦旃延、長老阿[少/兔]樓馱、長老劫賓那、長老輪盧那二十億子、長老難陀、長老阿難陀——皆有威德，具足神通——如是聖眾悉已俱集。

[0793c13] 爾時，眾中長老彌勒菩薩、三界菩薩、越三界菩薩、初發心即轉法輪菩薩、善思菩薩、大音聲菩薩、持地菩薩、文殊師利童子菩薩、不空見菩薩，如是等眾無量無邊，已曾供養過去諸佛，深種菩薩無數行願，久發無上菩提之心。

[0793c18] 爾時，長老不空見菩薩欲知如來神通之相、微笑之意，更正衣服，遶佛三匝，却住一面，合掌向佛即說偈曰：

「最勝無為，　　兩足世尊，　　為調御故，
　現斯熈怡。　　富能開惠，　　令貧滿足，
　佛演法施，　　明發亦然。　　一切世間，
　之所歸趣，　　以何因緣，　　示此微笑？
　無上正覺，　　願為我說。」

[0793c26] 爾時，世尊告不空見：「汝見彼處眾寶地不？」

[0793c26] 不空見言：「唯然，已見。」

[0793c27] 「如是，不空見！彼地乃是往昔諸佛之所遊化。」

[0793c28] 時不空見心自念言：「我宜速疾至彼地所。」如其相貌，心入三昧。入三昧已，為佛世尊化作種種眾寶法座。即如其念施置座已，往詣佛所，勸請如來昇此寶座，白言：「世尊！此處皆是往古來今諸佛如來遊踐之地。」

[0794a04] 是時世尊往到彼處即就法座，於一念頃，如來、應、正遍知力故，此剎三千大千世界六種震動——踊、遍踊、等遍踊，震、遍震、等遍震，吼、遍吼、等遍吼，動、遍動、等遍動，搖、遍搖、等遍搖，起、遍起、等遍起——東踊西沒、西踊東沒，南踊北沒、北踊南沒，西踊東沒、東踊西沒，北踊南沒、南踊北沒，光明遍照無量世界。一念之間，一切眾生乃至阿鼻地獄，悉受快樂。

「佛昇法座，　　如日暉曜，　　一切世間，
　之所歸仰，　　震動大千，　　咸生欣悅。
　佛登寶座，　　如日顯照，　　一切世間，
　頂戴法王，　　欲令眾生，　　普獲安樂。
　佛就座已，　　如日融朗，　　一切世間，
　尊承法王，　　放淨光明，　　照諸剎土。
　奇哉！斯乘，　　乘之最勝；　　異哉！斯乘，
　無能過者。　　暫現之處，　　已不可量。
　善哉！斯乘，　　乘之弘大。　　乘是乘者，
　不可思議，　　諸天、魔、梵，　　所不能測。」

[0794a22] 爾時，世尊廣長舌相遍覆三千大千世界，普告聲聞及眾菩薩：「諸善男子！一心靜聽。是夜，難陀天子、修難陀天子、栴檀天子、修摩那天子、自在天子、大自在天子、阿逸多天子、修行天子，如是無數淨居天子，於夜後分光色倍常，耆闍崛山欻然大明。爾時，諸天來詣佛所，一心恭敬頂禮佛足，以天細末栴檀之香、多摩羅跋沈水天香、天花鬘香、俱修摩等種種花香以散佛上。重禮佛足，右遶三匝，却住一面，合掌向佛供養、恭敬、尊重、讚歎。是時，栴檀天子默然生念：『過去諸佛、應、正遍知，皆為人、天、沙門、婆羅門敷演諸佛所說菩薩念佛三昧，今我世尊亦應如昔過去諸佛，安樂眾生，宣說菩薩念佛三昧。』時諸天子作是勸請，我默然許。如是，比丘栴檀天子、難陀天子、無量淨居諸天子等知我許已，忽然不現。」

[0794b08] 爾時，世尊即說偈言：

「告諸比丘：　　『於後夜時，　　諸天身色，
　光炎倍常，　　耆闍崛山，　　欻然大明，
　供養、尊重、　　圍遶世主。　　難陀天子、
　善憙天子、　　善意天子、　　栴檀天子、
　自在天子、　　及大自在、　　阿逸天子、
　善行天子，　　如是無量，　　淨居天子，
　有大神力，　　來至我所。　　廣設種種，
　珍妙供養，　　皆共恭敬，　　右遶三匝，
　頭面禮足，　　却住一面。　　栴檀天子，
　默然住已，　　發心欲為，　　教化眾生，
　請說菩薩，　　念佛三昧：　　「往昔諸佛，
　已曾說故。　　善哉！釋迦，　　十力如來，
　說三摩提，　　欲令一切，　　得安樂故。」
　佛默然許，　　時諸天子，　　已知垂允。
　我亦於此，　　耆闍崛山，　　如過去佛，
　所說三昧。　　時諸天子，　　已知如來，
　默然許之，　　歡喜快樂，　　右遶三匝，
　禮足而去。』　　比丘聽我，　　所演三昧，
　如昔諸佛，　　莫生疑惑，　　如來智慧，
　不可思議。　　過去諸佛，　　最上菩提，
　於諸知見，　　心無疑網。　　如今現在，
　第一菩提，　　我皆了知，　　心無滯礙。
　若當來世，　　欲成菩提，　　欲為憐愍，
　將來世故，　　我亦明曉，　　心無毫疑。
　是故如來，　　深解無窮，　　智力無礙，
　不可思議。　　如彼所知，　　我悉究盡，
　一切眾生，　　不測其奧。」

菩薩念佛三昧經不空見本事品第二

[0794c07] 爾時，世尊告長老舍利弗、長老目揵連、長老大迦葉、長老須菩提、長老富樓那彌多羅尼子：「諸天世人皆已來集，汝等比丘各昇法座作師子吼。所以者何？此眾多有諸聲聞人，聞師子吼悉得解脫。」

[0794c12] 爾時，世尊告彌勒菩薩、越三界菩薩、不思議菩薩、不空見菩薩：「汝等即時請如來演諸佛所說真實功德師子吼音。」

[0794c14] 不空見言：「如是，世尊！唯然，已聞。」即說偈讚：

「身色如金，　　百福莊嚴，　　為憐愍故，
　了達真諦，　　功德具足，　　名譽遠流。
　今日世尊，　　以何因緣，　　於大眾中，
　令我請問？　　正覺無倫，　　最上莫過，
　功德法王。　　大智難窮，　　調伏世間。
　以何因緣，　　於大眾中，　　令我請問？
　如來淨戒、　　定、智、解脫、　　解脫知見，
　悉皆無等。　　今我善逝，　　以何因緣，
　於大眾中，　　令我請問？　　威德無比，
　得度彼岸，　　法王世尊，　　能為眾生，
　作大利益。　　善逝！何因，　　於大眾中，
　令我請問？　　百劫修慈，　　習近悲處，
　辯才無滯。　　善逝！何因，　　於大眾中，
　令我請問？　　最上法王，　　普利群生，
　貧者得富、　　盲者得視、　　楚毒永息、
　恐畏獲安。　　以何因緣　　令我請問？
　佛身淨妙，　　塵垢不污；　　如來之衣，
　種種雜色；　　世尊族姓，　　王中之王。
　以何因緣，　　令我請問？　　佛所著衣，
　去身四指，　　而不離身，　　身能降怨。
　以何因緣，　　令我請問？　　如來行處，
　無諸坑坎，　　智慧力故，　　所履皆平。
　以何因緣，　　令我請問？　　如來之身，
　不增、不減；　　行步平正，　　不邪、不曲。
　妙絕常倫，　　難可思議。　　以何因緣，
　令我請問？　　仰瞻尊顏，　　目不暫徙。
　佛行不假，　　神足之力，　　威儀自然，
　庠序可觀。　　若為魍魎，　　之所捉持，
　迷悶失心，　　無所覺省；　　若覩世尊，
　於一念頃，　　諸惡永離，　　還得正念。
　若有眾生，　　觸佛足塵，　　於七月中，
　身心快樂；　　命終之後，　　得生善處，
　歸命世尊，　　施一切樂。　　若有人病，
　極受眾苦，　　佛以手摩，　　即得除愈。
　善逝曠劫，　　悉得一切，　　不可思議，
　無數安樂。　　佛昔勇猛，　　攝取當來，
　無量劫中，　　所得淨法。　　我於是處，
　無疑異心。　　以何因緣，　　令我請問？
　過去、當來，　　天中特尊，　　今遇調伏，
　人中大仙。　　以何因緣，　　令我請問？」

[0795a26] 爾時，世尊告不空見：「諦聽諦聽，善思念之。」

[0795a26] 不空見言：「唯然，世尊！」

[0795a27] 告不空見：「我憶往昔無央數劫，爾時有王名無量力，有大神通，勢力自在。是王住處造立大城，城名善建，縱廣正等十二由延。其城七重，面有三門，門城皆以金、銀、琉璃、頗梨、馬瑙、真珠、珊瑚莊校嚴麗。塹亦七重，皆悉七寶。是諸門外，以金、銀沙布飾其地，一門兩邊各有金、銀四闕相對。

[0795b04] 「如是，不空見！又以金、銀作大羅網彌覆門上，金網處處懸於銀鈴、銀網往往垂於金鈴，風吹鈴網皆作箜篌、樂器之聲，宮商調暢更相應和。王造城已，安處其中。斯城塹外有七池沼，金、銀、頗梨、珊瑚所成。此諸池沼有七階道，亦是七寶之所莊校：金階道者，銀為欄楯；銀階道者，金為欄楯；銀為階道，真珠欄楯；真珠階道，琉璃欄楯；頗梨階道，珊瑚欄楯；珊瑚階道，真珠欄楯；真珠階道，金為欄楯。如是，不空見！無量力王植眾奇花：優鉢羅花、鉢頭摩花、拘物頭花、分頭利花、那梨尼花，香氣調柔，無悋惜者，隨意採之。其池岸上種種花樹，所謂伊曾花樹、尼曾花樹、迦多曾尼花樹、阿提目多迦花樹、瞻蔔花樹、婆利師花樹、拘毘陀羅花樹、陀[少/兔]迦梨花樹。此諸花樹氣若天香，亦無守護，隨意而取。

[0795b20] 「又，不空見！是善建城有多羅樹七重行列，悉以七寶互相間錯：金多羅樹，銀葉、花、果；銀多羅樹，赤真珠葉，花、果亦然；白真珠樹，琉璃為葉，花、果亦然；琉璃樹者，頗梨為葉，花、果亦然；頗梨樹者，馬瑙為葉，花、果亦然；馬瑙樹者，赤真珠葉，花、果亦然；赤真珠樹，珊瑚為葉，花、果亦然；珊瑚樹者，金為其葉，花、果亦然。

[0795b26] 「不空見！風吹諸樹，更相掁觸出微妙聲，譬如樂師善能擊發五種之音。

[0795b28] 「又，不空見！王所住處如是眾聲恒不斷絕：象聲、馬聲、車聲、軍聲、螺聲、鼓聲、簫聲、笛聲、箜篌、琵琶、歌舞之聲，如是眾聲未曾暫廢。王常宣令境內人民：『若有所須衣服、飲食、象馬車乘，恣隨其意一切給與。』多羅樹間常出樂音，諸人遊之五欲自娛。王視國人如父念子，一切奉王猶若慈父。

[0795c05] 「又，不空見！善建城內開諸街巷、廛邑、市肆。處處復有四寶池沼，其池相去盡一箭道，是池四岸眾寶階陛：金階銀欄、銀階金欄，頗梨、珊瑚間錯亦然。

[0795c08] 「又，不空見！王於諸池植眾名花，復於池上種雜花樹：伊尼曾花樹、迦曇婆花樹、阿提目多伽花樹、瞻蔔花樹、陀[少/兔]迦利花樹，芳如天香，亦無惜者。城內又建諸園林觀，種種花果行列其間。復於園中四方周匝，處處皆有諸妙花池，亦以七寶莊嚴如前。有眾婇女更相娛樂，一切人民恣意遊適。

[0795c15] 「又，不空見！無量力王族姓豪傑，大剎利種，所生父母乃至七世胄胤相承，悉皆清淨。容色端雅，人中獨絕，財寶巨億，不可稱計。

[0795c17] 「又，不空見！無量力王深信弘惠，虛心大施，施諸沙門及婆羅門，乃至盲、聾、癃殘、百疾、貧窮、孤獨、困厄之人。王所統領八萬四千城邑聚落，淨業果報，七寶莊飾，一一城上復造八萬四千栴檀眾妙樓櫓。是諸門外開四衢路，路首悉起嚴麗臺觀，一切人民任意遊戲。常於晝夜，樓觀、臺殿、巷陌、廛里悉然燈燭，其明猛盛遍照國界，眾生蒙光身心快樂。

[0795c26] 「又，不空見！王有二子：一名師子，二名師子意，久發無上菩提之願，名稱遠聞，具大威德。爾時有佛，號曰寶肩如來、應、正遍知、明行足、善逝、世間解、無上士、調御丈夫、天人師、佛、世尊，出現於世，作是唱言：『我於今世及以後世，沙門、婆羅門、天、人、阿修羅大眾之中，一切知見。』普為群生說諸妙法，初、中、後善，語善、義善，具足清白梵行之相，與大羅漢七百千萬億，皆具神通，威德自在。

[0796a04] 「寶肩如來於晨朝時，齊整衣服，執持應器，比丘翼從，入城乞食。時無量力共其二子在高樓上歡娛受樂。王遙覩佛功德相好，生奇特心，欣躍無極。眷屬圍遶，俱到宮門，告其二子：『速齎香花、幢幡、伎樂，疾至佛所。』即以牛頭栴檀、末香、諸妙珍異以供養佛及比丘僧，右旋三匝，頭頂禮足，却住一面。

[0796a11] 「又，不空見！王與二子請寶肩佛及聲聞眾，盡其形壽施諸所安。寶肩如來於天人中教化已周，將般涅槃。時王知佛不久住世，與其二子、臣民、眷屬前後導從至涅槃所——如來爾時滅度已訖——頭面敬禮，悲號啼哭，以身投地如大山崩，作是唱言：『世間眼滅。』重更哀嗟：『世間眼滅。如來涅槃一何駛哉？猶商失主，佛滅亦然。世間黑闇，盲無慧目。』搥胸拍頭，舉聲大叫，嗚咽捫淚，告其二子：『辦諸香湯洗浴如來。』又以種種妙香塗身，一切散花及諸花鬘、無量妙衣纏如來身，七寶為棺，以鐵為槨，聚赤栴檀高一由旬，縱廣正等一拘盧舍。復以花香散於[卄/積]上，蘇油千器以灌栴檀，然後起火。火既發已，復更號慟，灑淚如雨。

[0796a25] 「爾時，師子作是念言：『世尊涅槃，我生何為？亦當隨佛入於涅槃。』立此誓訖，重以種種珍妙香花散於[卄/積]上，白[疊*毛]纏身，手執火炬，自投火中，火即猛盛，為利眾生歸依世尊而說偈願讚詠如來：

「『如大珍寶聚，　　世間之所尊，
　　生死苦永盡，　　於斯般涅槃，
　　自從今已往，　　不覩轉法輪。
　　我所奉法王，　　已入於涅槃，
　　宣揚廣大義，　　不可復重布。
　　何當在大眾，　　聞說於菩提？
　　諸天及世人，　　歡喜讚善說，
　　我於今日後，　　絕不思議聲。
　　世間勝調御，　　於此而沈淪，
　　龍、神、阿修羅，　　及以緊那羅，
　　欣悅常歌歎，　　不復聞斯音。
　　貧者得滿足、　　苦惱蒙救護，
　　世尊今涅槃，　　悉喪所依怙。
　　父王無量力，　　及弟師子意，
　　亦復無慈蔭，　　更不聞說法。
　　我亦隨世尊，　　速取於滅度。
　　世間無明道，　　何用苦生為？
　　今焚此毒身，　　願獲不思議。
　　我昔與父王，　　常於長夜中，
　　勤供佛、法、僧，　　今得獲果報。
　　若我於佛所，　　修習諸善行，
　　為調伏世間，　　得不思議故。
　　為令諸眾生，　　發不思議願：
　　世尊般涅槃，　　我投火盛時，
　　若人見聞者，　　一切得成佛，
　　唯除邪謗人，　　及證正位者。
　　若我修菩薩，　　廣大無量行，
　　眾生夢見者，　　皆令得佛道，
　　唯除邪謗人、　　及證正位者。
　　此身如聚沫，　　要當必有死，
　　一切眾生類，　　若食我肉者，
　　是等不可量，　　疾當得成佛。
　　我修菩薩行，　　惡口罵詈者，
　　是人值調御，　　必當得成佛，
　　唯除邪謗人，　　及證正位者。
　　若人於我身，　　修於慈悲觀，
　　求第一菩提，　　速得成佛道，
　　唯除邪謗人，　　及證正位者。
　　以是燒身緣，　　為求彼此願，
　　若我心真實，　　即還見佛起。
　　設得更覩佛，　　如先住世者，
　　我身投火中，　　猶前侍佛時。
　　佛起如真身，　　今覩不異昔，
　　爾乃證諸佛，　　相續常不斷。
　　唯願普眼尊，　　愍攝於世間。』
　　佛知王子心，　　渴仰甚殷重，
　　即於焰聚中，　　奮大神通力。
　　如從三昧起，　　光明倍明顯，
　　不可思議眾，　　咸歎未曾有。
　　廣為時會人，　　更作大利益，
　　所化既已畢，　　還入於涅槃。
　　師子既見佛，　　示大威神力，
　　身心甚欣悅，　　坦然快安樂。
　　深知諸佛法，　　不可得思議，
　　如來雖涅槃，　　猶應眾生願。
　『不思議戒、定、　　智慧與解脫，
　　及解脫知見，　　神化不可量。
　　歸依於世尊，　　然後當放身。
　　世間妙威儀，　　最勝無倫匹；
　　自在諸神力，　　亦復無等雙。
　　如來還涅槃，　　一切咸驚惋，
　　是故我至心，　　歸依普眼尊；
　　歸命於善逝，　　累盡無為主；
　　歸命永離苦，　　憐愍於世間。
　　正智遍觀察，　　了達知他心，
　　除諸煩惱病，　　成就無量眾。
　　大醫人中尊，　　施不思議藥，
　　能善除世間，　　一切眾疾苦。
　　歸依無上師，　　哀矜眾生者。
　　若我讚如來，　　一念之功德，
　　燒身微毫善，　　須臾供養福，
　　如是諸淨業，　　願施於一切。』

[0797a12] 「如是，不空見！時天、魔、梵及餘一切世間人民，悉見師子投身盛火，皆大悲愕，生奇特心。命終之後即生梵天，有大神力、威勢、自在。是梵爾時中心念言：『云何忽然來生此間？』重更思惟：『往昔人中已曾奉侍寶肩如來，至心恭敬、尊重、讚歎。佛涅槃已，燒身供養，復說偈頌、發弘誓願，乘此善業得生梵天。我今當往至燒身所。』是梵即時忽然不現，譬如壯士屈申臂頃，便到如來闍維之處，以天栴檀、沈水碎香、俱修摩花、多摩羅跋，種種香花不可稱數，遍散空中如雨而下，十方交紛若風旋雪，供養寶肩如來舍利。向無量力說其本緣：『我是王子師子之身——投火供養命過之者——唯願大王不加慈念。我今已蒙獲諸善利，由昔至誠虔恭奉侍、尊重、歌歎寶肩如來功福果報得生梵天。是故，大王與師子意應共珍敬受持妙法，收取舍利分布供養，無令遺落而生懈怠。大王當知，我生梵天亦常敬持受此勝法。』作是言已，忽然不現。

[0797b01] 「又，不空見！無量力王與師子意取水滅火，以諸妙香、眾花、寶鬘、幢幡、伎樂，種種供養。須臾之頃，周遍八萬四千城邑悉起八萬四千塔廟，皆以七珍莊校嚴麗。是諸寶塔高一由延，縱廣正等一拘盧舍，於一一塔周匝各然八萬四千眾香油燈，是諸塔間復以種種香花、伎樂供養如前。尊敬受持如此妙法，無量力王以是善根，與師子意經歷八萬四千劫中不墮惡道，又於八萬四千億劫親近供養六萬諸佛，次第奉敬常不斷絕，世世恒作轉輪聖王。

[0797b12] 「又，不空見！寶肩如來涅槃之後，時有菩薩現於世間，名普密王。為愍世間出家學道，菩提樹下結加趺坐，一心定意，正智解脫，豁然大寤，得無上道。

[0797b15] 「又，不空見！是師子梵至普密王佛世尊所，住在虛空以天栴檀供養於佛，右遶三匝，稽首作禮，請轉法輪而白佛言：『唯願世尊從道場起，摧諸魔軍，於淨神智無所毀損。願世間師哀從定寤，調御有解諸聲聞眾，開演美妙善逝之法。如來前身久修智慧、攝受善法，今為人尊。過去世中已發弘誓：「願得佛時當度未度。」今願已滿，得安隱處，最勝無為，寂然妙樂，當開甘露解眾三結。』爾時，世尊默然許之。

[0797b25] 「時彼大梵及無數天既知如來當轉法輪，咸共歡喜，踊悅無量。梵天于時設諸妙供，即發大願求無上道：『遇普密王應正遍知，生我淨妙功德之聚，以此果報於生死中常得親近覩十方佛。若我供養佛菩提樹，如是種種所修功德，願慈愍故為我說法，以此果報於生死中常得讚歎諸佛塔廟。』

[0797c01] 「又，不空見！師子王子燒此一身，以是功德所修善根恒住梵世，值五千佛，供養、敬侍、尊重、讚歎，殖諸善根，發不思願。汝不空見莫生此疑，時無量力王豈異人乎？我身是也。」

[0797c05] 時不空見即白佛言：「是二王子為今現在？為已滅度？唯然，世尊！願為說之。」

[0797c07] 告不空見：「爾時王子師子意者，彌勒是也；時師子者，汝身是也。王子師子捨此一身，寶肩如來佛法之中，教化成就三萬眾生安住阿耨多羅三藐三菩提心。」

[0797c10] 爾時，世尊即說偈言：

「憶念宿世時，　　寶肩無量眼，
　出現於世間，　　廣利一切眾。
　金色百福嚴，　　慈矜哀愍故，
　深解真實諦，　　為度諸世間，
　顯示甚深法，　　濟苦惱眾生。
　寶肩正遍知，　　一切世間尊，
　三輪善逝眾，　　七十二億千，
　與是諸大眾，　　入城共分衛。
　昔有大國王，　　名為無量力，
　自在大威德，　　勢能伏一切。
　其王與二子，　　俱遊高臺觀，
　王於臺觀上，　　遙覩調伏仙，
　寶肩天人師，　　翼從諸比丘。
　時王與二子，　　速迎人中尊，
　既至如來所，　　即廣設妙供。
　頂禮遶三匝，　　却立合掌住，
　請佛及眾僧，　　盡壽奉所安。
　衣服及餚饌、　　極世之珍異，
　八萬四千歲，　　奉施未常息。
　時王及二子，　　靜心求菩提。
　時佛既滅度，　　收取尊舍利，
　為彼寶肩佛，　　敬造七寶塔。
　八萬有四千，　　微妙甚端雅，
　一一佛塔然，　　八萬四千燈。
　時王無量力，　　復於善逝處，
　香花、眾伎樂，　　深心以供養。
　已種不思議，　　無量諸善根，
　歷事六萬佛，　　一切世間依，
　至誠求第一，　　無上勝菩提。
　比丘！莫疑惑，　　往昔有國王，
　汝善聰慧者，　　勿生於異見。
　時彼無量力，　　今則我身是。
　雜花及眾香、　　晝夜明諸燈，
　為利閻浮提，　　供養諸如來。
　布施恒不足，　　聞法亦復然，
　曾無嬾惰意，　　一心求菩提。
　寶肩正覺尊，　　無上大明智。
　汝昔曾燒身，　　供養於大仙，
　自投猛焰中，　　初無畏苦心。
　燒身如然炷，　　以油渧其上，
　漸漸不頓盡，　　譬如淨燈炷。
　為利眾生故，　　供養涅槃佛。
　彼佛已燒身，　　汝知方便請，
　覩佛從火起，　　光明更明顯。
　見佛不異昔，　　心生恃怙想，
　即時捨此身，　　為益一切故：
『若我果斯願，　　敬佛亦如前，
　所獲諸功德，　　不可得思議。
　我若有宿願，　　攝受先世業，
　合集百千萬，　　必當得見佛。
　我願若真實，　　佛應從火起。』
　佛智甚清淨，　　究竟無染著，
　澹然常寂滅，　　相續恒不斷。
　知師子心淨，　　亦先照其意，
　佛便從火起，　　相好更殊特。
　不空見菩薩！　　世間怙既起，
　一切願無餘。　　彼復發誓願，
　其願不思議，　　不可得稱數。
　法主矜世故，　　起於猛焰中，
　善逝難思力，　　光明更殊勝。
　彼時一切眾，　　皆悉懷驚愕，
　淨心發高歎，　　欣躍未曾有：
『奇哉！大神通，　　勢力無倫匹，
　甚深佛境界，　　不可得思議。』
　一千諸眾生，　　見此神變已，
　於諸法不受，　　善得心解脫。
　不空見當知，　　師子為世間，
　請佛還起時，　　一千諸眾生，
　於彼善逝處，　　覩佛神變化，
　其心正趣向，　　無上菩提道。
　大悲為世間，　　廣作利益已，
　佛還入涅槃。　　師子亦捨身，
　即於命終時，　　忽然生梵天。
　梵天從上來，　　以天栴檀末，
　散之以供養，　　如來闍維處。
　寶肩滅度已，　　有佛普密王，
　最勝人中尊，　　天王之大仙，
　哀愍眾生故，　　出現於世間。
　是佛坐道樹，　　得成菩提已，
　梵天設美餚，　　供養於世尊，
　頭面接足禮，　　請佛轉法輪。
　普密王如來，　　即知梵天心，
　默然而許之。　　梵天大欣慶，
　復於燒身所，　　更發諸大願。
　是梵已曾修，　　不可思議善。
　昔於一劫中，　　供養五千佛，
　至心敬世尊，　　奉侍人中尊。
　又告不空見：　　『慎莫懷疑惑，
　汝若有聰慧，　　勿生於異見，
　昔日梵天者，　　今即汝身是。
　過去五千佛、　　善逝般涅槃，
　我悉明見汝，　　一一諸佛前，
　燒身以供養，　　求第一菩提。
　過去多千佛，　　滅度遺舍利，
　如是諸佛所，　　捨身及手、足。
　為利眾生故，　　修習菩薩行，
　近世及遠世，　　我悉咸了知。
　常於百千生，　　勤修諸苦行，
　佛在及涅槃，　　汝願恒滿足。』
　復告不空見：　　『如此諸大願，
　攝取過去世，　　無量百千生，
　我住自在力，　　今悉照知之。
　汝聖果成就，　　即時皆明見，
　攝取不思議，　　真實諸行等，
　住佛前讚歎，　　供養兩足尊，
　是故今勸請，　　眾聖之法王。
　普密王佛所，　　攝取最勝願，
　蒙佛現神通，　　汝今獲此果。』」
　不空見菩薩，　　白言牟尼尊：
「百千生諸願，　　云何得攝取？
　願少為敷拆，　　令我得開解。」
「不空見！昔誓：　　『雷音成佛時，
　見坐菩提樹，　　我當請說法。』
　先佛名帝幢，　　普眼之世尊，
　一切諸眾生，　　所共歸依處。
　是時廣發願，　　求無上菩提，
　為日光如來，　　作大七寶輪。
　汝時於彼處，　　已發最勝願，
　不空見菩薩！　　此願我悉知。
　造七寶僧坊，　　雜色以莊嚴，
　奉今修伽陀，　　廣施未來佛。
　發此誓願已，　　即時而捨去。
　第一眾尊佛，　　人中上師子，
　名不可思議，　　善生之世尊。
　奉上七寶蓋，　　端飾甚微妙，
　天中天大仙，　　蓋身普眼佛，
　明燈供養已，　　是處發大願。
　近世及遠世，　　多有諸如來，
　千億那由他，　　其數復倍上，
　於是諸佛所，　　發無量大願，
　令一切眾生，　　悉獲快安樂。
　普密王佛前，　　先生如是念。
　我今說汝昔，　　修行至菩提，
　願一切大地，　　皆生種種花。
　雲雷音佛所，　　為利世間故，
　爾時發誓願：　　『若有諸眾生，
　聞我名字者，　　一切皆得佛。』
　於帝幢佛所，　　設大珍妙供。
　復發諸善願：　　『若眼見我者，
　於此世界中，　　皆當得成佛。』
　在日光佛所，　　奉上七寶輪，
　無量大光焰，　　炫晃甚輝麗。
　時復發願已，　　誓生佛剎土。
　七寶嚴僧坊，　　雜色甚雅好，
　以此珍奇特，　　奉施於善逝。
　又發誓願已，　　得天妙宮殿，
　斯處快歡樂，　　皆悉成佛道。
　人中師子王，　　無上如來所，
　奉上珍寶蓋，　　發於殊勝願：
『願諸眾生類，　　不為日所曝，
　身心得安樂，　　無復熱惱患。』
　蓋身善逝所，　　供施燈明已，
　復發弘誓願：　　『若我命過處，
　眾生食肉者，　　願皆成佛道；
　若聞我名者，　　無有貪悋心，
　乃至夢中聞，　　亦無愛惜意，
　一切成佛道，　　唯除見諦者。』
　若眼見汝者，　　除諸貪、嫉意，
　晝夜夢見時，　　亦捨染悋心，
　一切當得佛，　　唯除見諦者。
　若有愍念汝、　　或生憎嫉者，
　是等於汝所，　　當得佛法王。
　若汝臨終時，　　又勤求菩提，
　我今如實說，　　汝之真功德，
　必於當來世，　　獲是無上尊。
『若有處水、陸、　　空行眾生等，
　食我身肉者，　　願悉得成佛。』
　我已知汝為，　　安樂眾生故，
　勤修菩薩道，　　滿足大千行。
　眾生多疑謗，　　是故不顯現，
　如此眾生類，　　即時於是處，
　若得信念等，　　及以歡喜心，
　悉當成正覺，　　唯除見諦者。
　若人願樂見，　　世間所尊怙、
　或樂轉法輪、　　有樂勉眾苦，
　是人為菩提，　　利益故發心。
　若有樂供養，　　三世諸法王，
　若人欲出生，　　一切功德聚，
　如是眾生等，　　應持此三昧。」

[0799c16] 爾時，世尊說是偈已，即從坐起，還入僧坊，於常靜室右脇而臥。

菩薩念佛三昧經卷第一

【經文資訊】大正藏第 13 冊 No. 0414 菩薩念佛三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA