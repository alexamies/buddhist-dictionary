悲華經卷第三

北涼天竺三藏曇無讖譯

大施品第三之二
[0181b15] 佛復告寂意：「善男子！爾時，梵志復作是念：『若我當來成阿耨多羅三藐三菩提，所願成就得己利者，次當教化大梵天王，發阿耨多羅三藐三菩提心。』時梵天王即知梵志心之所念，到梵志所，作如是言：『欲何所勅？』梵志問言：『汝是誰也？』梵王報言：『我是大梵天王。』梵志答言：『善來，天王！可還天上集會諸天，汝持我言：「閻浮提內有大梵志，名曰寶海，於七歲中請佛世尊及無量僧，奉諸所安，卿等今者於此福德應生隨喜，生隨喜已，發心迴向阿耨多羅三藐三菩提。」』爾時，梵王聞是教已，尋還天上聚集諸梵，而告之言：『卿等當知，閻浮提內有轉輪聖王名無諍念，有大梵志名曰寶海，即其聖王之大臣也，請佛世尊及無量僧，終竟七歲奉諸所安。卿等以是善根應生隨喜，生隨喜已，發心迴向阿耨多羅三藐三菩提，當令寶海得如所願。』善男子！爾時，百千無量億那由他諸梵天子，恭敬叉手作如是言：『我等今者，於是善根生隨喜心，以是隨喜故，悉令我等一切皆得成阿耨多羅三藐三菩提。』復更告言：『卿等今當至閻浮提，見寶藏佛及比丘僧，禮拜、圍遶、恭敬、供養、尊重、讚歎。』善男子！時梵天王與百千無量億那由他諸梵天子，前後圍遶來至佛所，頭面禮佛足及比丘僧，聽受妙法。

[0181c11] 「善男子！爾時，梵志復作是念：『復當教化第二天下忉利天王、夜摩天王、兜術天王、化樂天王、他化自在天王。』以佛力故，即各來至是梵志所，各作是言：『欲何所勅？』梵志問言：『汝是誰也？』各各答言：『我是其餘忉利天王，乃至他化自在天王。』梵志報言：『汝等各還至所住處，汝持我言：「閻浮提內有轉輪王名無諍念，有大梵志名曰寶海，即其聖王之大臣也，終竟七歲供養如來及比丘僧。卿等以是善根應生隨喜，生隨喜已，發心迴向阿耨多羅三藐三菩提。」』忉利天王乃至他化自在天王，聞是語已，各各還至所住之處，即集會諸天而告之言：『卿等當知，閻浮提內有轉輪聖王名無諍念，有大梵志名曰寶海，即其聖王之大臣也，終竟七歲供養如來及比丘僧。卿等以是善根因緣故應生隨喜，生隨喜已，發心迴向阿耨多羅三藐三菩提。』善男子！時諸天眾恭敬叉手，作如是言：『我等今者於是善根生隨喜心，以隨喜故，悉令我等一切皆得成阿耨多羅三藐三菩提。』復更告言：『卿等今者當至佛所，見佛世尊及比丘僧，禮拜、圍遶、恭敬、供養、尊重、讚歎。』

[0182a04] 「善男子！爾時忉利天王，乃至他化自在天王，各各悉與百千無量億那由他天子、天女、童男、童女，及餘眷屬，前後圍遶來至佛所，頂禮佛足及比丘僧，聽受妙法。第二天下五阿修羅王、天魔波旬、大梵天王亦復如是。第三、第四、第五，乃至三千大千佛之世界，百億忉利天、百億夜摩天、百億兜率天、百億化樂天、百億他化自在天、百億五阿修羅王、百億魔波旬、百億大梵天王，及無量億百千那由他眷屬，悉發阿耨多羅三藐三菩提心，以佛力故，皆共來到此四天下，至於佛所，頭面禮佛及比丘僧，聽受妙法。爾時，大眾悉皆遍滿此間，三千大千世界無空缺處。

[0182a17] 「善男子！爾時，寶海梵志復作是念：『我今已得教化百億毘沙門天王乃至百億大梵天王，而我今者所有誓願已得自在。』復作是念：『若我來世必成阿耨多羅三藐三菩提，逮得己利所願成就者，願佛世尊為諸大眾，示現種種神足變化，以神力故，令此三千大千世界所有畜生、餓鬼、地獄及世人等，悉皆得離一切苦惱，純受諸樂。各於一一眾生之前，有一化佛勸彼眾生，令發阿耨多羅三藐三菩提心。』

[0182a26] 「善男子！爾時寶藏如來，尋知寶海心之所念，即時入於無熱三昧。爾時，世尊入是三昧已，示現如是神足變化，一一毛孔放於無量無邊光明，其光微妙，遍照三千大千世界及照地獄，氷凍眾生遇之則溫，熱惱眾生遇之則涼，飢渴眾生遇之則飽，受最妙樂。一一眾生，各於其前有一化佛，三十二相瓔珞其身，八十種好次第莊嚴。彼諸眾生受快樂已，作如是思惟：『我等何緣，得離苦惱，受是妙樂？』爾時，眾生見於化佛，三十二相而自瓔珞，八十種好次第莊嚴，見如是已，各作是言：『蒙是成就大悲者恩，令我得離一切苦惱，受於妙樂。』爾時，眾生以歡喜心瞻仰尊顏。爾時，化佛告諸眾生：『汝等皆應稱南無佛，發阿耨多羅三藐三菩提心，從是已後，更不受苦，常受第一最妙快樂。』彼諸眾生尋作是言：『南無世尊！發阿耨多羅三藐三菩提心。』以此善根斷一切惡，而於其中尋得命終，轉生人中。熱惱眾生，以蒙光故，尋得清涼，離飢渴苦，受諸妙樂，乃至生於人中。如地獄、畜生、餓鬼，人亦如是。其光遍照諸世界已，還遶佛身滿三匝已，從頂上入，是時即有無量無邊人、天、夜叉、阿修羅、乾闥婆、諸龍、羅剎，得不退轉於阿耨多羅三藐三菩提。復有不可計眾生，得陀羅尼三昧忍辱。爾時，閻浮人間無量諸天，為佛世尊及比丘僧，自以天上種種所有，莊挍嚴飾安周城外閻浮之園，如天莊嚴等無差別，是人復作是念：『我等今者當往觀之，并見如來及比丘僧，因聽受法。』

[0182b27] 「善男子！爾時，日日常有百千無量億那由他男子、女人、童男、童女，來至佛所，頭面禮佛及比丘僧，右遶三匝，恭敬、供養、尊重、讚歎，并欲見此閻浮之園。其園門戶具足二萬，純七寶成，一一門前復敷五百七寶之床，有五百梵志各坐其上。若有眾生欲入是園，此諸梵志輙便勸化，令其畢定歸依三寶，發阿耨多羅三藐三菩提心，然後乃聽入此園中，見於世尊及比丘僧，禮拜、圍遶、恭敬、供養、尊重、讚歎。

[0182c07] 「善男子！爾時，梵志於七歲中教化不可計天，令其畢定住於阿耨多羅三藐三菩提。復令不可計龍、阿修羅、乾闥婆、羅剎、拘槃、茶毘、舍遮、餓鬼、畜生、地獄及人，畢定住於阿耨多羅三藐三菩提。

[0182c11] 「善男子！爾時，梵志過七歲已，以八萬四千金輪，惟除天輪，八萬四千白象七寶莊嚴，惟除象寶，乃至八萬四千種種諸樂，如是等物，欲以奉獻佛及眾僧。

[0182c16] 「爾時，轉輪聖王於七歲中，心無欲欲、無瞋恚欲、無愚癡欲、無憍慢欲、無國土欲、無兒息欲、無玉女欲、無食飲欲、無衣服欲、無華香欲、無車乘欲、無睡眠欲、無想樂欲、無有我欲、無有他欲，如是七歲，乃至無有一欲之心，常坐不臥，無晝夜想、無疲極想、亦復無聲、香、味、觸想。而於其中，常見十方一一方面如萬佛土，微塵數等諸佛世界清淨莊嚴，不見須彌及諸小山大小、鐵圍二山、中間幽冥之處，日月星辰、諸天宮殿。其所見者，惟見清淨莊嚴佛土。見是事已，隨願取之。如轉輪聖王於七歲中得受快樂，見於清淨種種莊嚴諸佛世界，願取上妙清淨佛土。轉輪聖王太子不瞬，乃至千子八萬四千諸小王等，及九萬二千億眾生等，各七歲中心無欲欲，乃至無有香、味、觸想，各於靜處入定思惟，亦得見於十方世界一一方面如萬佛土，微塵數等諸佛世界所有莊嚴，不見須彌及諸小山、大小鐵圍、二山中間幽冥之處，日月星辰、諸天宮殿。其所見者，惟見清淨莊嚴佛土。如其所見，隨而取之。如是一切諸大眾等，於七歲中各得修行種種法門，或願清淨佛土，或願不淨佛土。

[0183a09] 「善男子！爾時梵志過七歲已，持諸七寶，奉獻於佛及比丘僧，向佛合掌前白佛言：『世尊！我已勸化轉輪聖王，發阿耨多羅三藐三菩提心，還至住處靜坐思惟，乃至不聽一人令入。我復勸化其王千子，發阿耨多羅三藐三菩提心，是諸王子亦各還至所住之處，靜坐思惟，乃至不聽一人令入。八萬四千小王、九萬二千億眾生等，亦發阿耨多羅三藐三菩提心，各在靜處，端坐思惟，乃至不聽一人令入。世尊！今當令是轉輪王等，從三昧起來至佛所，及我先所教化令發阿耨多羅三藐三菩提心者，悉令集此佛世尊所，一心端坐受於清淨佛之世界，不退轉於阿耨多羅三藐三菩提，從佛授記已，當取國土及名姓字。』

[0183a24] 「善男子！爾時，寶藏如來即入三昧王三昧，入是三昧已，於其口中出種種色光，青、黃、赤、白、紫，如轉輪王在定中者，各於其前有化梵王，作如是言：『汝等今者可從定起至於佛所，見佛世尊及比丘僧，禮拜、圍遶、恭敬、供養、尊重、讚歎。汝等當知，寶海梵志於七歲中作法會竟，今佛世尊復當遊行諸餘國土。』時轉輪王等，聞是言已，尋從定起。爾時，諸天在虛空中作諸伎樂，是時聖王即便嚴駕，與其千子、八萬四千諸小王等，九萬二千億人，前後導從出安周羅城向閻浮園，既到園外如法下車，步至佛所，頭面禮佛及比丘僧，却坐一面。

[0183b07] 「善男子！爾時，梵志白聖王言：『惟願大王，持此寶物，并及大王先於三月，供養如來及比丘僧，種種珍寶八萬四千，安周羅城。如是福德，今應迴向阿耨多羅三藐三菩提。』其王千子、八萬四千諸小王等，九萬二千億人，皆悉教令迴向阿耨多羅三藐三菩提。復作是言：『大王當知，以此布施，不應求於忉利天王、大梵天王。何以故？王今福報所有珍寶，皆是無常、無決定相，猶如疾風，是故應當以此布施所得果報，令心自在，速成阿耨多羅三藐三菩提，度脫無量無邊眾生令入涅槃。』

悲華經諸菩薩本授記品第四之一

[0183b20] 「爾時，寶藏如來復作是念：『如是等無量眾生，已不退轉於阿耨多羅三藐三菩提，我今當與各各授記，并為示現種種佛土。』爾時，世尊即入三昧，其三昧名不失菩提心。以三昧力故，放大光明，遍照無量無邊世界，皆悉令是轉輪聖王，及無量眾生等，見無邊諸佛世界。爾時，十方無量無邊諸餘世界，其中各各有大菩薩，蒙佛光故，以佛力故，各各悉來至於佛所，以己所得神足變化，供養於佛及比丘僧，頭面禮足，右遶三匝，坐於佛前，欲聽如來為諸菩薩受佛記莂。

[0183c01] 「善男子！爾時，寶海梵志復白聖王：『大王！今可先發誓願取妙佛土。』善男子！爾時聖王聞是語已，即起合掌，長跪向佛，前白佛言：『世尊！我今真實欲得菩提，如我先於三月之中以諸所須，供養於佛及比丘僧，如是善根，我今迴向阿耨多羅三藐三菩提，終不願取不淨佛土。世尊！我先已於七歲之中，端坐思惟種種莊嚴清淨佛土。世尊！我今發願：「令我得成阿耨多羅三藐三菩提，時世界之中無有地獄、畜生、餓鬼。一切眾生命終之後，令不墮於三惡道中。世界眾生皆作金色，人天無別，皆得六通：以宿命通，乃至得知百千萬億那由他劫宿世之事；以清淨天眼，悉見百千億那由他十方世界，亦見其中在在處處現在諸佛說微妙法；以清淨天耳，悉聞百千億那由他十方世界現在諸佛說法之聲；以他心智故，知無量無邊億那由他十方世界眾生之心；以如意通故，於一念中，遍於百千億那由他諸佛世界，周旋往返，令是眾生悉解無我及無我所，皆得不退於阿耨多羅三藐三菩提。願我世界無有女人及其名字，一切眾生，等一化生，壽命無量，除其誓願。無有一切不善之名，世界清淨，無有臭穢，常有諸天微妙之香，皆悉充滿。一切眾生皆悉成就三十二相，而各瓔珞。所有菩薩皆是一生，除其誓願。願我世界所有眾生，於一食頃，以佛力故，遍至無量無邊世界，見現在佛，禮拜、圍遶，以其所得神足變化供養於佛，即於食頃還至本土而常講說佛之法藏，身得大力如那羅延。世界所有莊嚴之事，乃至得天眼者不能盡說。所有眾生皆得四辯，一一菩薩所坐之樹，枝葉遍滿一萬由旬。世界常有淨妙光明，悉令他方無量佛土種種莊嚴而於中現。所有眾生乃至成阿耨多羅三藐三菩提，不行不淨，常為其餘一切諸天、人及非人之所恭敬、供養、尊重，乃至成阿耨多羅三藐三菩提。而於其中常得六根清淨，即於生時得無漏喜受於快樂，自然成就一切善根。尋於生時著新袈裟便得三昧，其三昧名善分別，以三昧力，遍至無量諸佛世界，見現在佛，禮拜、圍遶、恭敬、供養、尊重、讚歎，乃至成阿耨多羅三藐三菩提，於此三昧無有退失。所有菩薩如其所願，各自莊嚴修淨妙土，於七寶樹中悉皆遙見諸佛世界一切眾生，尋於生時得遍至三昧，以三昧力故，常見十方無量無邊諸世界中現在諸佛，乃至成阿耨多羅三藐三菩提終不退失。願令我界所有眾生，皆得宮殿、衣服、瓔珞，種種莊嚴，猶如第六化自在天。世界無有山陵、垖阜、大小鐵圍、須彌、大海，亦無陰蓋，及諸障閡、煩惱之聲，無三惡道八難之名、無有受苦之名，及不苦不樂名。」世尊！我今所願如是。欲得如是嚴淨佛土。世尊！我於來世便當久久行菩薩道，要得成就如是清淨佛土。世尊！我於來世作是希有事已，然後乃成阿耨多羅三藐三菩提。世尊！我成阿耨多羅三藐三菩提時，菩提樹縱廣正等一萬由旬。於此樹下坐道場時，於一念中成阿耨多羅三藐三菩提。成阿耨多羅三藐三菩提已，光明照於無量無邊百千億那由他諸佛世界。令我壽命無量無邊百千億那由他劫，無能知者，除一切智。令我世界無有聲聞、辟支佛乘，所有大眾純諸菩薩，無量無邊無能數者，除一切智。願我成阿耨多羅三藐三菩提已，令十方諸佛稱揚讚歎我之名字。願我成阿耨多羅三藐三菩提已，無量無邊阿僧祇餘佛世界，所有眾生聞我名者，修諸善本，欲生我界，願其捨命之後必定得生，惟除五逆、誹謗聖人、廢壞正法。願我成阿耨多羅三藐三菩提已，其餘無量無邊阿僧祇諸佛世界所有眾生，若發阿耨多羅三藐三菩提，修諸菩提，欲生我界者，臨終之時，我時當與大眾圍遶現其人前，其人見我，即於我所，得心歡喜，以見我故，離諸障閡，即便捨身，來生我界。願我成阿耨多羅三藐三菩提已，諸菩薩摩訶薩所未聞法，欲從我聞者，如其所願，悉令得聞。願我成阿耨多羅三藐三菩提已，其餘無量無邊阿僧祇世界，在在處處諸菩薩等，聞我名者，即得不退轉於阿耨多羅三藐三菩提。得第一忍、第二、第三，有願欲得陀羅尼及諸三昧者，如其所願，必定得之，乃至成阿耨多羅三藐三菩提無有退失。我滅度後，過諸算數劫已，有無量無邊阿僧祇世界，其中菩薩聞我名字，心得淨信，第一歡喜，悉禮拜我，歎未曾有：「是佛世尊為菩薩時，已作佛事，久久乃成阿耨多羅三藐三菩提。」彼諸菩薩得最第一信，心歡喜已，必定當得第一初忍、第二、第三。有願欲得陀羅尼門及諸三昧者，如其所願，悉皆得之，乃至成阿耨多羅三藐三菩提，無有退失。我成阿耨多羅三藐三菩提已，其餘無量無邊阿僧祇世界，有諸女人，聞我名者，即得第一信心歡喜，發阿耨多羅三藐三菩提心，乃至成佛，終不復受女人之身。願我滅度已，雖經無量無邊阿僧祇劫，有無量無邊阿僧祇佛剎，其中女人聞我名者，即得第一信心歡喜，發阿耨多羅三藐三菩提心，乃至成佛，終不復受女人之身。世尊！我之所願，如是佛土，如是眾生。世尊！若世界清淨、眾生如是者，然後乃成阿耨多羅三藐三菩提。』

[0184c16] 「善男子！爾時，寶藏如來語轉輪王言：『善哉！善哉！大王！今者所願甚深，已取淨土，是中眾生其心亦淨。大王！汝見西方過百千萬億佛土，有世界名尊善無垢，彼界有佛名尊音王如來、應供、正遍知、明行足、善逝、世間解、無上士、調御丈夫、天人師、佛、世尊，今現在為諸菩薩說於正法。彼界無有聲聞、辟支佛名，亦無有說小乘法者，純一大乘清淨無雜。其中眾生等一化生，亦無女人及其名字。彼佛世界所有功德清淨莊嚴，悉如大王所願。無量種種莊嚴佛之世界等無差別，悉已攝取無量無邊調伏眾生。今改汝字為無量清淨。』

[0184c29] 「爾時，世尊便告無量清淨：『彼尊音王佛，過一中劫當般涅槃。般涅槃已，正法住世滿十中劫。正法滅已，過六十中劫。彼土轉名彌樓光明，當有如來出現於世，號不可思議功德王如來、應供、正遍知、明行足、善逝、世間解、無上士、調御丈夫、天人師、佛、世尊，是佛猶如尊音王如來，世界莊嚴，如尊善無垢等無有異。其佛壽命六十中劫。佛滅度已，正法住世六十中劫。正法滅已，過千中劫，是時世界故名尊善無垢，復有佛出號寶光明如來、應供、正遍知、明行足、善逝、世間解、無上士、調御丈夫、天人師、佛、世尊。世界所有、壽命多少、正法住世，亦如不可思議功德王佛等無有異。正法滅已，是時世界轉名善堅，復有佛出，號寶尊音王如來、應供、正遍知、明行足、善逝、世間解、無上士、調御丈夫、天人師、佛、世尊，世界莊嚴如前無異，佛壽三十五中劫。佛滅度後，正法住世滿七中劫，正法滅已，復有無量無邊諸佛次第出世，所有世界壽命正法悉亦如是。我今皆見如是諸佛始初成道及其滅度，是時世界常住不異無有成敗。大王！如是諸佛悉滅度已，復過一恒河沙等阿僧祇劫，入第二恒河沙等阿僧祇劫，是時世界轉名安樂，汝於是時當得作佛，號無量壽如來、應供、正遍知、明行足、善逝、世間解、無上士、調御丈夫、天人師、佛、世尊。』

[0185a25] 「是時，聖王聞是語已，前白佛言：『世尊！如是等輩，當成佛者，為在何處？』

[0185a28] 「佛告大王：『如是菩薩今在此會，其數無量不可稱計，悉從十方餘佛世界而來集此，供養於我，聽受妙法。是諸菩薩，已從過去諸佛授阿耨多羅三藐三菩提記，復從現在十方諸佛授阿耨多羅三藐三菩提記，是故先成阿耨多羅三藐三菩提。大王！是諸菩薩，已曾供養無量無邊百千萬億那由他佛，種諸善根，修集智慧。大王！以是之故，是諸菩薩在於汝前，成阿耨多羅三藐三菩提。』

[0185b08] 「時轉輪王復白佛言：『世尊！是寶海梵志，乃能勸我及諸眷屬發阿耨多羅三藐三菩提心。是梵志於未來世，為經幾時當成阿耨多羅三藐三菩提？』佛告大王：『是梵志成就大悲故，於未來世師子吼時，汝自知之。』時轉輪王復白佛言：『世尊！若我所願成就如佛所記者，我今頭面禮佛，當令十方如恒河沙等世界六種震動，其中諸佛亦當為我授阿耨多羅三藐三菩提記。』

[0185b16] 「善男子！爾時，無量淨王作是語已，尋於佛前，頭面著地。爾時，十方如恒河沙等諸佛世界六種震動，是中諸佛即與授記作如是言：『刪提嵐界善持劫中人壽八萬歲，有佛出世號曰寶藏，有轉輪聖王名無量淨，主四天下，三月供養寶藏如來及比丘僧，以是善根故，過一恒河沙等阿僧祇劫已，始入第二恒河沙阿僧祇劫，當得作佛，號無量壽，世界名安樂，常身光照縱廣周匝十方，各如恒河沙等諸佛世界。』

[0185b26] 「爾時，寶藏如來即為大王說此偈言：

「『十方世界，　　震動大地，
　　及餘山林，　　如恒沙等。
　　汝今可起，　　已得授記，
　　為天人尊，　　勝法調御。』

[0185c02] 「善男子！爾時，轉輪聖王聞是偈已，心生歡喜，即起合掌，前禮佛足，去佛不遠，復坐聽法。

[0185c04] 「善男子！爾時寶海梵志，復白聖王第一太子言：『善男子！持此寶物，并及先所於三月中供養如來及比丘僧種種珍寶，如是福德和合集聚，迴向阿耨多羅三藐三菩提。』復作是言：『善男子！以此所施，不應求於忉利天王、大梵天王。何以故？今者所有福報之物，皆是無常、無決定相，猶如疾風。是故應當以是布施所得果報，令心自在，速成阿耨多羅三藐三菩提，度脫無量無邊眾生令入涅槃。』

[0185c13] 「是時太子聞是語已，答梵志言：『我今觀於地獄眾生多諸苦惱，人天之中或有垢心，以垢心故，數數墮於三惡道中。』復作是念：『是諸眾生以坐親近惡知識故，退失正法墮大闇處，盡諸善根，攝取種種諸邪見等，以覆其心，行於邪道。世尊！今我以大音聲告諸眾生，我之所有一切善根，盡迴向阿耨多羅三藐三菩提。願我行菩薩道時，若有眾生受諸苦惱、恐怖等事，退失正法，墮大闇處，憂愁孤窮、無有救護、無依無舍，若能念我、稱我名字，若其為我天耳所聞、天眼所見，是眾生等，若不得免斯苦惱者，我終不成阿耨多羅三藐三菩提。』復白佛言：『世尊！我今復當為眾生故，發上勝願。世尊！我今若能逮得己利者，願令轉輪聖王，過第一恒沙等阿僧祇劫已，始入第二恒沙等阿僧祇劫，是時世界名曰安樂，大王成佛號無量壽，世界莊嚴眾生清淨，作正法王，是佛世尊於無量劫作佛事已，所作已辦，入無餘涅槃，乃至正法住時，我於其中修菩薩道，即於是時能作佛事；是佛正法於初夜滅，即其後夜，成阿耨多羅三藐三菩提。』復白佛言：『惟願世尊為我授記，今我一心請於十方如恒河沙等現在諸佛，惟願各各為我授記。』

[0186a08] 「善男子！爾時，寶藏佛尋為授記：『善男子！汝觀天人及三惡道一切眾生，生大悲心，欲斷眾生諸苦惱故，欲斷眾生諸煩惱故，欲令眾生住安樂故。善男子！今當字汝為觀世音。善男子！汝行菩薩道時，已有百千無量億那由他眾生得離苦惱，汝為菩薩時，已能大作佛事。善男子！無量壽佛般涅槃已，第二恒河沙等阿僧祇劫後分，初夜分中，正法滅盡，夜後分中，彼土轉名一切珍寶所成就世界，所有種種莊嚴無量無邊，安樂世界所不及也。善男子！汝於後夜種種莊嚴，在菩提樹下坐金剛座，於一念中間成阿耨多羅三藐三菩提，號遍出一切光明功德山王如來、應供、正遍知、明行足、善逝、世間解、無上士、調御丈夫、天人師、佛、世尊，其佛壽命九十六億那由他百千劫，般涅槃已，正法住世六十三億劫。』

[0186a25] 「爾時，觀世音前白佛言：『若我所願得成就者，我今頭面敬禮佛時，當令十方如恒河沙等諸世界中現在諸佛，亦復各各為我授記，亦令十方如恒河沙等世界大地及諸山河六種震動，出種種音樂，一切眾生心得離欲。』善男子！爾時，觀世音菩薩尋禮寶藏如來，頭面著地。爾時，十方如恒河沙等世界，六種震動，一切山林悉出種種無量音樂，眾生聞已，即得離欲。其中諸佛皆與授記作如是言：『散提嵐界善持劫中，人壽八萬歲，時有佛出世，號曰寶藏，有轉輪聖王名無量淨，主四天下，其王太子名觀世音。三月供養寶藏如來及比丘僧，以是善根故，於第二恒河沙等阿僧祇劫後分之中，當得作佛，號遍出一切光明功德山王如來，世界名曰一切珍寶所成就也。』

[0186b11] 「爾時，寶藏如來為觀世音而說偈言：

「『大悲功德，　　今應還起，
　　地六種動，　　及諸佛界。
　　十方諸佛，　　已授汝記，
　　當成為佛，　　故應歡喜。』

[0186b17] 「善男子！爾時，太子觀世音聞是偈已，心生歡喜，即起合掌，前禮佛足，去佛不遠，復坐聽法。

[0186b19] 「善男子！爾時，寶海梵志，復白第二王子尼摩言：『善男子！汝今所作福德清淨之業，為一切眾生得一切智故，應迴向阿耨多羅三藐三菩提。』善男子！爾時，王子在佛前坐，叉手白佛言：『世尊！如我先於三月之中，供養如來及比丘僧，并我所有身口意業清淨之行，如此福德，我今盡以迴向阿耨多羅三藐三菩提。不願不淨穢惡世界，令我國土及菩提樹，如觀世音所有世界種種莊嚴寶菩提樹，及成阿耨多羅三藐三菩提。復願遍出功德光明佛始初成道，我當先請轉於法輪，隨其說法所經時節，於其中間行菩薩道。是佛涅槃後，正法滅已，我於其後次第成於阿耨多羅三藐三菩提。我成佛時，所作佛事，世界所有種種莊嚴，般涅槃後正法住世，如是等事悉如彼佛等無有異。』

[0186c05] 「爾時，佛告第二王子：『善男子！汝今所願最大世界，汝於來世當得如是大世界處，如汝所願。善男子！汝於來世當於如是最大世界成阿耨多羅三藐三菩提，號曰善住珍寶山王如來、應供、正遍知、明行足、善逝、世間解、無上士、調御丈夫、天人師、佛、世尊。善男子！由汝願取大世界故，因字汝為得大勢。』爾時，得大勢前白佛言：『世尊！若我所願成就得己利者，我今敬禮於佛，當令十方如恒河沙等諸佛世界六種震動，雨須曼那華，其中現在諸佛各授我記。』

[0186c16] 「善男子！爾時，得大勢在於佛前，頭面著地，尋時十方如恒河沙等世界六種震動，天雨須曼那華，其中現在諸佛世尊各與授記。

[0186c19] 「爾時，寶藏如來為得大勢而說偈言：

「『堅力功德，　　今可還起，
　　大地震動，　　雨須曼華，
　　十方諸佛，　　已授汝記，
　　當來得成，　　人天梵尊。』

[0186c25] 「善男子！爾時，得大勢聞是偈已，心生歡喜，即起合掌，前禮佛足，去佛不遠，復坐聽法。

[0186c27] 「善男子！爾時寶海梵志，復白第三王子王眾言：『善男子！今汝所作福德之聚清淨之業，應為一切眾生得一切智故，迴向阿耨多羅三藐三菩提。』善男子！爾時，第三王子在佛前坐，叉手白佛言：『世尊！如我先於三月之中，供養如來及比丘僧，并我所有身口意業清淨之行，如是福德，今我盡以迴向阿耨多羅三藐三菩提。我今所願，不能於是不淨世界成阿耨多羅三藐三菩提，亦復不願速成阿耨多羅三藐三菩提。我行菩薩道時，願令我所化十方無量無邊諸佛世界所有眾生，發阿耨多羅三藐三菩提心，安止於阿耨多羅三藐三菩提心，勸化安止於六波羅蜜者，願令先我悉於十方一一方面，如恒河沙佛剎微塵數等諸佛世界成佛說法，令我爾時以清淨天眼悉遍見之。願我為菩薩時，能作如是無量佛事，我於來世行菩薩道無有齊限，我所教化諸眾生等，令其心淨猶如梵天，如是眾生生我界者，爾乃當成阿耨多羅三藐三菩提，以是等清淨莊嚴佛剎。願令三千大千世界恒河沙等十方佛土，為一佛剎，周匝世界有大寶牆七寶填廁，其牆高大至無色界，真紺琉璃以為其地，無諸塵土石沙穢惡荊蕀之屬，又無惡觸，亦無女人及其名字，一切眾生皆悉化生，不食揣食等，以法喜三昧為食，無有聲聞、辟支佛乘，純諸菩薩，離於貪欲瞋恚愚癡，皆修梵行、悉滿其國。當其生已，鬚髮自落，服三法衣，即於生已，便欲得食，尋有寶器，在右手中，自然而有上妙百味具足在鉢。時諸菩薩作是思惟：「我等不應噉是揣食，我今當持至於十方，供養諸佛及聲聞眾，并貧窮者；有諸餓鬼，受饑渴苦其身熾然，當至其所，而給足之；我等自應修行法喜三昧之食。」作是念已，得菩薩三昧，其三昧名不可思議行。得是三昧已，即得無閡神力，到於無量無邊世界現在佛所，供養諸佛及比丘僧，給施貧窮，下至餓鬼，作是施已，因為說法，尋於食時，周旋往返，還歸本土；衣服珍寶及所須物，供養諸佛，下至餓鬼，亦復如是，然後自用。願令我世界無有八難不善苦惱，亦無受戒、毀戒、懺悔及其名字。願我世界，常有無量種種珍寶以為廁填，珍寶衣樹十方世界，所未曾有，未曾見聞，乃至億歲說其名字猶不能盡。願我世界諸菩薩等，欲見金色隨意得見，欲見銀色亦隨意見，當見銀時不失金相，當見金時不失銀相，頗梨、琉璃、車璩、馬瑙及赤真珠，種種珍寶隨意得見，亦復如是；欲見阿竭琉香、多伽琉香、多摩羅跋栴檀沈水、及赤栴檀、牛頭栴檀，欲見純栴檀者，隨意得見，欲見沈水者，亦隨意見，當見沈水不失栴檀，當見栴檀不失沈水，餘亦如是，種種所願皆得成就。願我世界無有日月，諸菩薩等有大光明，如本所求自然而出，乃至能照百千萬億那由他世界，以光明故無有晝夜，眾華開敷即知晝分，眾華合時便知夜分，世界調適無有寒熱及老病死。若有一生菩薩，於餘方成阿耨多羅三藐三菩提者，即以此身處於他方兜術天宮命終作佛。若我成阿耨多羅三藐三菩提已，不於其界取般涅槃，若般涅槃時處在虛空。諸菩薩等所欲得者自然而有，其世界邊周匝常有百千億那由他自然音樂，此音樂中不出欲想之聲，常出六波羅蜜聲、佛聲、法聲、比丘僧聲、菩薩藏聲、甚深義聲，而諸菩薩於諸音聲隨其所解。

[0187c07] 「『世尊！我行菩薩道時，如我所見百千億那由他阿僧祇諸佛世界種種莊嚴、種種瓔珞、種種相貌、種種住處、種種所願，令我世界悉皆成就如是等事所有莊嚴，惟除聲聞、辟支佛等，亦復無有五濁之世、三惡道等、須彌諸山、大小鐵圍、土沙、礫石、大海、林木，純有寶樹，過天所有更無餘華，惟有天上曼陀羅華、摩訶曼陀羅華，無諸臭穢，純有妙香，遍滿其國。諸菩薩等皆是一生，無有一人生於餘處，惟除他方當成佛者，處兜術天命終成阿耨多羅三藐三菩提。

[0187c17] 「『世尊！我行菩薩道時，無有齊限，要當成是微妙果報清淨佛土，一生菩薩充滿其中，是諸菩薩無有一人非我所教，初發阿耨多羅三藐三菩提心，安止六波羅蜜者，如是菩薩，皆是我初教發心，安止六波羅蜜，此散提嵐界，若入我界一切苦惱皆悉休息。

[0187c23] 「『世尊！我行菩薩道時，要當成就如是等輩希有之事，然後於未來世乃成阿耨多羅三藐三菩提，願菩提樹名曰選擇見善珍寶，縱廣正等萬四天下，香氣光明遍於一十三千大千世界，菩提樹下以種種珍寶為金剛座，縱廣正等五四天下，其座名曰善擇寂滅智香等近，高萬四千由旬，我於此座結加趺坐，於一念中成阿耨多羅三藐三菩提，乃至般涅槃，常於道場菩提樹下，坐金剛座不解不壞，復當化作無量諸佛及菩薩眾，遣在其餘諸佛世界教化眾生，一一化佛，於一食頃為諸眾生說微妙法，即於食頃，令無量無邊眾生悉發阿耨多羅三藐三菩提心，尋發心已，即不退轉阿耨多羅三藐三菩提，如是化佛及菩薩眾，常作如是希有之事。我成阿耨多羅三藐三菩提已，願諸餘世界其中眾生悉見我身，若有眾生眼見我身三十二相、八十種好，悉令必定於阿耨多羅三藐三菩提，乃至涅槃不離見佛。願令我界所有眾生，六情完具無所缺少。若諸菩薩欲見我者，隨其所住，行來坐臥，悉得見之。是諸菩薩尋發心已，即時見我坐於道場菩提樹下，當見我時，先來所有於諸法相疑滯之處，我未為說便得除斷，亦得深解法相之義。願我當來壽命無量無能數者，除一切智，菩薩壽命亦復如是。我一念中成阿耨多羅三藐三菩提已，即一念中有無量菩薩，鬚髮自落，服三法衣，乃至涅槃，於其中間無有一人，長其鬚髮，著俗衣裳，一切皆著沙門之服。』

[0188a24] 「爾時，佛告第三王子：『善男子！善哉！善哉！汝是純善大丈夫也。聰叡、善解、能作如是甚難大願。所作功德甚深甚深難可思議，微妙智慧之所為也。汝善男子！為眾生故，自發如是尊重之願取妙國土，以是故今號汝為文殊師利。於未來世過二恒河沙等無量無邊阿僧祇劫，入第三無量無邊阿僧祇劫，於此南方有佛世界，名曰清淨無垢寶寘，此散提嵐界亦入其中。彼世界中有種種莊嚴，汝於此中當成阿耨多羅三藐三菩提，號普現如來、應、正遍知、明行足、善逝、世間解、無上士、調御丈夫、天人師、佛、世尊，諸菩薩眾皆悉清淨，汝之所願具足成就，如說而得。善男子！汝行菩薩道時，於無量億諸如來所種諸善根，是故一切眾生以汝為藥，汝心清淨能破煩惱，增諸善根。』

[0188b10] 「爾時，文殊師利前白佛言：『世尊！若我所願成就，得己利者，惟願十方無量無邊阿僧祇世界，六種震動，其中諸佛現在說法與我受記，亦願一切眾生受歡喜樂，譬如菩薩入第二禪自在遊戲，天雨曼陀羅華，遍滿世界，華中常出佛聲、法聲、比丘僧聲、六波羅蜜、力、無所畏如是等聲。願我敬禮寶藏佛時，即出如是諸相貌等。』作是語已，尋時禮佛，頭面著地，即於是時，十方無量無邊阿僧祇世界六種震動，天於空中雨曼陀羅華，一切眾生受於喜樂，譬如菩薩入第二禪自在遊戲，諸菩薩等是時，惟聞佛聲、法聲、比丘僧聲、六波羅蜜、十力、無畏如是等聲。是時，他方諸菩薩等，見聞是事，怪未曾有，各白其佛言：『何因緣故有是瑞應？』諸佛各告諸菩薩言：『十方諸佛各各廣為文殊師利授阿耨多羅三藐三菩提記故，是其瑞應。』

[0188b27] 「爾時寶藏如來為文殊師利而說偈言：

「『勝意曠大，　　今可還起，
　　十方諸佛，　　已授汝記，
　　當於來世，　　成尊勝道，
　　世界大地，　　六種震動，
　　眾生滿足，　　受於快樂。』

[0188c05] 「善男子！爾時，文殊師利聞是偈已，心生歡喜，即起合掌，前禮佛足，去佛不遠，復坐聽法。

悲華經卷第三

【經文資訊】大正藏第 03 冊 No. 0157 悲華經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供，日本 SAT 組織提供，北美某大德提供，藍世任大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA