傳法正宗定祖圖卷第一  (并序十作卷)
宋鐔津東山沙門臣僧契嵩撰

[0768c28]  原夫菩提達磨。實佛氏一教之二十八祖也。  與乎大迦葉。乃釋迦文如來。直下之相承者  也。傳之中國。年世積遠。譜諜差謬。而學者寡
識。不能推詳其本。真遂不諒。紛然異論。古  今頗爾。契嵩平生以此為大患。適考其是非  正其宗祖。其書垂出。會頒祖師傳法授衣之
圖。布諸天下。而學佛者雖皆榮之。猶聽瑩  未諭上意。契嵩幸此。竊謂識者曰。吾佛以正  法要為一大教之宗。以密傳受為一大教之
祖。其宗乃聖賢之道源。天地生靈之妙本也。  其祖乃萬世學戒定慧者之大範。十二部說  之真驗也。自書傳亂之曖昧漫漶。天下疑之
幾千百載矣。今上大聖。特頒圖以正其宗祖。  然聖人教道。必聖人乃能正之。是豈唯萬世  佛氏之徒之大幸也。亦天地生靈者之大幸  也。契嵩因不避其  僭
越愚妄之誅。敢昧死引  其舊事。推衍上聖意。仰箋乎祖圖。亦先所  頒祖師傳法授衣之謂也。然其始亂吾宗祖。  熒惑天下學者。莫若乎付法藏傳。正其宗祖
斷萬世之諍者。莫若乎禪經。禪經乃先乎付  法傳。六十二載始終備。二十八祖。已見於晉  之世矣。付法傳乃真君廢教之後。缺然但謂
二十四世。方見乎魏之時耳。適以禪經驗。而  付法藏傳果其謬也。若如來獨以正法眼藏  密付乎大迦葉者。則現之涅槃經智度論禪
經。與其序也。以意求之。而佛之微旨存焉。上  睿性高妙。獨得乎言謂之外。是乃天資佛記  也。故其發揮禪祖。雅與經合。宜乎垂之萬世。
永為定斷三學。佛子遵之仰之。天下不復疑  也。其圖所列。自釋迦文佛大迦葉。至乎曹溪  第六祖大鑒禪師。凡三十四位。又以儒釋之
賢其言吾宗祖。素有證據者十位。列于諸祖  之左。謹隨其傳法正宗記。詣闕上進。塵黷宸  眷。不任惶恐震懼之至。謹序。

[0769b04]  始祖釋迦牟尼佛。示生於中天竺國。為淨飯  聖王之子。尋捨轉輪聖王位。出家成無上道  轉大法輪。其後七十九歲垂般涅槃。乃以其
大法印付其高第弟子摩訶迦葉。并勅阿難  副貳傳化。復以金縷僧伽梨衣。令大迦葉轉  付當來補處彌勒佛。其說偈曰。

法本法無法　　無法法亦法  
今付無法時　　法法何曾法

[0769b12]  第一祖摩訶迦葉。本摩竭陀國人。出於婆羅  門氏。其形金色。先捨家入山。以頭陀法自修。  及會佛出世。遂歸之為師。佛般涅槃之後。乃
命眾阿羅漢與結集法藏。其後持佛衣。將入  定於雞足山以待彌勒下生。乃以其法印傳  之阿難。說偈曰。

法法本來法　　無法無非法  
何於一法中　　有法有非法

[0769b20]  第二祖阿難。姓剎帝利。斛飯王子。釋迦如來  之從弟。慕佛出家為佛侍者。總持第一。傳佛  所說之法。若水傳器。未甞忘逸。及其欲趣滅
度。乃以法付其弟子商那和修。又囑累乎末  田底迦者。說偈曰。

本來付有法　　付了言無法  
各各須自悟　　悟了無無法

[0769b27]  第三祖商那和修。亦曰舍那婆斯。摩突羅國  人。姓毘舍多氏在母之胎六年生。有自然之  服隨身而長。出家為阿難之徒。預受佛記居
優留茶伽藍。先伏其地之二火龍。然後領眾  處之。及其將入涅槃。乃以法付其弟子優波  毱多。說偈曰。

非法亦非心　　無心亦無法  
說是心法時　　是法非心法

[0769c06]  第四祖優波毱多。吒利國人。姓首陀氏。師商  那和修。出家得道。有異迹。號為無相好佛。度  人最眾。所記其人籌數盈溢石室。將入滅。遂
以法付其弟子提多迦。說偈曰。

心自本來心　　本心非有法  
有法有本心　　非心非本法

[0769c12]  第五祖提多迦摩伽國人其姓則未詳。初從  毱多尊者出家。行化至中印土。會大仙者彌  遮迦自說夙緣。求為其徒。及將入滅。乃以法
付彌遮迦。說偈曰。

通達本心法　　無法無非法  
悟了同未悟　　無心亦無法

[0769c18]  第六祖彌遮迦。中印土人。姓則未詳。初厭仙  術。求師提多迦出家學佛。既而證果。行化至  北天竺。得異人婆須蜜。為其說佛昔嘗記汝
將紹祖位。即攝受為之弟子。將般涅槃。乃以  法付婆須蜜。說偈曰。

無心無可得　　說得不名法  
若了心非心　　始了心心法

[0769c25]  第七祖婆須蜜。北天竺國人。姓頗羅墮氏。始  常服淨衣。持一酒器。神氣自若。人皆不測。及  遇彌遮迦顯其夙因。遂投器從之出家。證道
納戒。行化至迦摩羅國。以論議服佛陀難提。  為之弟子。將入涅槃。乃以法付之。說偈曰。

心同虛空界　　示等虛空法  
證得虛空時　　無是無非法

[0770a03]  第八祖佛陀難提。迦摩羅國人。姓瞿曇氏。生  而頂有肉髻。性大聰明。能一覽悉記。其齒已  四十歲。會婆須蜜來其本國。乃慕其說法。從
之出家。得道納戒。亦務遊化。至提伽國。得奇  人伏馱蜜多。為之弟子。臨般涅槃。乃以法付  之。說偈曰。

虛空無內外　　心法亦如此  
若了虛空故　　是達真如理

[0770a11]  第九祖伏馱蜜多。提伽國人。姓毘舍羅氏。生  已五十歲矣。口未甞言。足未甞履。遇佛陀難  提至其舍。父母將以見之。既見難提忽自發
語趨其前而行。即願師之出家。尋亦成道。戒  已遊化至中印土。得香蓋長者子。即脇尊者  也。以為弟子。將滅度。遂以法付之。說偈曰。

真理本無名　　因名顯真理  
受得真實法　　非真亦非偽

[0770a19]  第十祖脇尊者。中印土人。在胎凡十六年乃  生。因名難生。多有異迹。會佛陀難提至其國。  父香蓋携詣之。求與攝受。及為比丘修潔精
苦。晝夜脇不至席。故號脇尊者。遊化至花氏  國。先示瑞相。後果得富那夜奢。出家為之弟  子。及其垂滅。乃以法付之。說偈曰。

真體自然真　　因真說有理  
領得真真法　　無行亦無止

[0770a27]  第十一祖富那夜奢。花氏國人。姓瞿曇氏。生  有道性。自知當遇聖師。及脇尊者至其國。乃  詣其法會。語論相契。即從之出家。得道遊化
至波羅奈國。得馬鳴為之弟子。然正合佛記。  及臨入滅。乃以法付之。說偈曰。

迷悟如隱顯　　明暗不相離  
今付隱顯法　　非一亦非二

[0770b05]  第十二祖馬鳴。波羅奈國人。未詳其姓氏。初  從富那夜奢。出家得戒。其師為說夙緣曰。汝  昔嘗化彼一國之人。裸形如馬而其人悲鳴。
戀汝之德。因是號汝馬鳴也。遊化至花氏國。  遂降迦毘摩羅大魔。即攝伏為之弟子。垂般  涅槃。乃以法付之。說偈曰。

隱顯即本法　　明暗元不二  
今付悟了法　　非取亦非棄

[0770b13]  第十三祖迦毘摩羅。花氏國人。未詳其姓氏。  初為外道。有大幻術。因詣馬鳴。較法不勝。遂  為其徒。得道戒已。亦遊化至西天竺。降大火
龍。因之得龍樹。為之弟子。將滅乃以其法付  之。說偈曰。

非隱非顯法　　說是真實際  
悟此隱顯法　　非愚亦非智

[0770b20]  第十四祖龍樹。西天竺國人。未詳其姓氏。大  聰叡。世學無所不通。其國有山名龍勝。其  山先有神龍。所居有巨樹能蔭眾龍。及龍樹
有所感悟。意欲出家。遂入其山依樹修行。已  能為群龍宣說佛法。迦毘摩羅知其名。乃來  就見。龍樹遂禮之為師納戒。遊化至南天竺。
得迦那提婆。垂滅度以其法付之。說偈曰。

為明隱顯法　　方說解脫理  
於法心不證　　無嗔亦無喜

[0770b29]  第十五祖迦那提婆。南天竺國人。姓毘舍羅。  會龍樹至其家及門。龍樹先遣以滿鉢水置  其前。那提即以一針投之水中。遂師龍樹出
家。為其高足弟子。其後行化至迦毘羅國。得  羅睺羅多為徒。將入滅以法付之。說偈曰。

本對傳法人　　為說解脫理  
於法實無證　　無終亦無始

[0770c07]  第十六祖羅睺羅多。迦毘羅國人姓梵摩氏。  既遇提婆。得明其家樹耳之緣。即師之出家。  悟法有異迹。其後統徒遊化至室羅筏城。以
佛記訪僧伽難提。尋亦得其出家為弟子。將  般涅槃。乃以法付之。說偈曰。

於法實無證　　不取亦不離  
法非有無相　　內外云何起

[0770c14]  第十七祖僧伽難提。室羅筏國人。姓剎帝利。  乃其國王之子。謂是昔婆羅王佛也。示生王  家。遂於王宮落髮受戒。尋出其國之名山石
室修禪。會羅睺羅多至其禪所。因伏膺益求  法要。羅多即以法傳之。後往摩提國。尋羅多  所記嗣法之者。乃得伽耶舍多。入滅以法付  之。說偈曰。

心地本無生　　因地從緣起  
緣種不相妨　　花果亦復爾

[0770c23]  第十八祖伽耶舍多。摩提國人。姓欝頭藍氏。  平生尤多奇迹。會僧伽難提來其舍相求。因  師而出家納戒。即得付法。遊化至月支國。遇
鳩摩羅多。為說其家異大之緣及原吉夢。鳩  摩羅多即師之出家。將入涅槃乃以法付之。  說偈曰。

有種有心地　　因緣能發萌  
於緣不相礙　　常生生不生

[0771a02]  第十九祖鳩摩羅多。月支國人。姓婆羅門氏。  夙稱不測之人。以緣示生於此。尋得師伽耶  舍多。出家傳法。行化至中天竺。得闍夜多為
其弟子。將滅乃以法付之。說偈曰。

性上本無生　　為對求人說  
於法既無得　　何懷決不決

[0771a08]  第二十祖闍夜多。北天竺人。未詳其姓氏。會  鳩摩羅多至其本國。聞其所說業通三世。感  悟從之。出家得法。乃遊化諸國至羅閱城。得
婆修槃頭比丘為徒。將滅以法付之。說偈曰。

言下合無生　　同於法界性  
若能如是解　　通達事理竟

[0771a14]  第二十一祖婆修槃頭。羅閱國人。姓毘舍佉  氏。在胎甞有聖僧。以其夙緣告其父母。及生  大異。稍長從光度羅漢出家。慕飲光修杜多
行。尋會闍夜多得傳大法。遊化至那提國。得  摩挐羅為徒。將滅以法付之。說偈曰。

泡幻同無礙　　如何不了悟  
達法在其中　　非今亦非古

[0771a21]  第二十二祖摩挐羅。那提國人。姓剎帝利。乃  其國王之子也。有大神力。父王命師婆修盤  頭出家。已得戒付法。遊化自西天竺以神通
自舉至月支國。得鶴勒那比丘。即以法付之。  尋般涅槃。其付法偈曰。

心隨萬境轉　　轉處實能幽  
隨流認得性　　無喜復無憂

[0771a28]  第二十三祖鶴勒那。月支國人。姓婆羅門氏。  在胎及生。頗有異迹。尋從羅漢比丘出家納  戒。常林栖誦經。以夙因緣感群鶴依之。故得
其號。晚因摩挐羅得法。遊化至中天竺國。得  師子比丘為其徒。將滅以法付之。復誡之曰  汝往他國。其國有難。而累在汝躬。慎早付授。  無令斷絕。偈曰。

認得心性時　　可說不思議  
了了無可得　　得時不說知

[0771b08]  第二十四祖師子比丘。中天竺國人。姓婆羅  門氏。少已出家習定。晚又師鶴勒那。得付大  法。往化於罽賓國。先化正他宗者如達磨達
等甚眾。後得長者子斯多。決其握珠之緣。遂  受之出家。以其夙緣特加其名曰婆舍斯多。  斯多戒已師子乃謂曰。適觀此國。將加難於
我。我豈苟免。而吾所傳如來大法眼藏今付  於汝。汝宜奉之。即去自務傳化。或有疑者。即  以吾僧伽梨衣為信。說偈曰。

正說知見時　　知見俱是心  
當心即知見　　知見即于今

[0771b19]  第二十五祖婆舍斯多。罽賓國人。姓婆羅門  氏  (以方言不同本傳。凡三出其名)  生有異迹。既遇師子。與辯
其夙緣。乃為其徒。師子知自有難。遂預以法  付之。斯多即去。歷中天竺南印土。所化多有  異事。遂得南天竺國王之子不知蜜多。為之
弟子。與之還其前所化境。將滅以法付之。說  偈曰。

聖人說知見　　當境無是非  
我今悟真性　　無道亦無理

[0771b28]  第二十六祖不如蜜多。南天竺國人。姓剎帝  利。亦多異迹。以太子從婆舍斯多出家得果。  尋從斯多出宮。乃得付法。遊化至東天竺。得
聖童子瓔珞。出家為徒。改名般若多羅。謂  是大勢至菩薩垂迹。將入滅乃以法付之。說  偈曰。

真性心地藏　　無頭亦無尾  
應緣而化物　　方便呼為智

[0771c07]  第二十七祖般若多羅。東天竺國人。姓婆羅  門氏。初以童子遇不如蜜多。其聖迹既顯。遂  從之出家納戒。得傳法印。遊化南天竺國。得
其國王之子菩提多羅。為之弟子。改其法名  曰菩提達磨。此後更四十餘載入滅。乃以法  付之說偈曰。

心地生諸種　　因事復生理  
果滿菩提圓　　花開世界起

[0771c15]  第二十八祖菩提達磨  (其名稱呼不同。如達磨多羅之類。凡三四說)  南  天竺國人。姓剎帝利。蓋其國王之子也。從般
若多羅出家。得其付法。謂是觀音菩薩之所  垂迹。其後六十七年。乃以法東來震旦其所  傳授直指人心見性成佛。不資文字。初至梁。
以其機緣不契乃往北魏。止於嵩少九年。方  得慧可。從其求道。其後果以大法付慧可。并  衣鉢為信。乃為此土傳法之初祖也。後去少  林而示滅度。其傳法偈曰。

吾本來茲土　　傳法救迷情  
一花開五葉　　結果自然成

[0771c26]  第二十九祖慧可。武牢人。姓姬氏。三十捐世  書出家尋得戒。三十二以異夢辭其本師。混  迹於京洛。遇達磨大師。乃立雪斷臂。懇求法
印。果得其  傳  授。因為易名。遂為眾之所歸。尋  得三祖  僧  璨為之弟子。以法付之。却往鄴都。  償其夙累。其傳法偈曰。

本來緣有地　　因地種花生  
本來無有種　　花亦不曾生

[0772a05]  第三十祖僧璨。不知其何許人。初以處士見  慧可尊者。不稱姓名。因問法發悟。乃師之出  家。遂命今法名納戒。可祖乃以法付之。去隱
舒州皖公山三十載。方為眾所歸。尋得道信  以沙彌師之。道信既納戒。即以法付之。其後  孑然乃南遊于羅浮山。其傳法偈曰。

花種雖因地　　從地種花生  
若無人下種　　花地盡無生

[0772a13]  第三十一祖道信。蘄陽人。姓司馬氏。以頴悟  得法於三祖。至唐初乃居蘄之雙峯山。途中  得奇童。度為弟子。遂名之曰弘忍。尋以法并
前祖信衣付之。後乃滅度。其傳法偈曰。

花種有生性　　因地花生生  
大緣與信合　　當生生不生

[0772a19]  第三十二祖弘忍。蘄陽黃梅人。姓周氏。生有  殊相。有賢者見之曰。此具大人相。所不及如  來者七種耳。師四祖道信。出家納戒。尋得其
付法繼居破頭山  (即雙峯是)  教化大盛。咸亨中客  有盧居士。自稱慧能。自嶺南而來趨其法會。  忍祖器之。以其所呈法偈。遂以居士傳法。并
以衣鉢。說偈曰。

有情來下種　　因地果還生  
無情既無種　　無性亦無生

[0772a28]  第三十三祖慧能。新州新興人。姓盧氏。初以  至孝事母。家貧以鬻薪為資。因聞商客誦經。  乃知五祖弘忍傳佛心印。遂備資與母。辭去
就黃梅以求其法。見五祖相契。竊以居士受  法。南還廣州落髮於法性寺。得具戒後居韶  陽曹侯溪。大為四眾所歸。方以其法普傳前
祖所授衣鉢。則置之於其所居之寺。其後說  偈示徒以顯其法。偈曰。

心地含諸種　　普雨悉皆生  
頓悟花情已　　菩提果自成

[0772b09]  竺大力者。第二十三祖鶴勒那之弟子也。以  漢獻帝之世至于洛邑。後乃適吳。與康僧會  相遇。僧會嘗問大力曰。仁者師誰。曰吾師鶴
勒那。僧會曰。鶴勒之徒如仁者幾何人。復有  過之者耶。大力曰。似我者三千。若其頴出但  一上人耳。其號師子比丘。其人密受正法。與
我師繼世。方揚化於北天竺國。

[0772b16]  佛馱跋陀。天竺人也。本姓釋迦氏。甘露飯王  之後也。初會秦僧智嚴於罽賓國。乃懇請跋  陀偕來諸夏。傳授禪法。初至長安。其後乃之
廬山。遂出其禪經與遠公同譯。譯成遠公為  之序。嘗謂遠公曰。西土傳法祖師。自大迦葉  直下相承。凡有二十七人。其二十六祖近世
滅度。名不如蜜多者。所出其繼世弟子曰不  若多羅者。方在南天竺國行其教化  (達磨未繼世作  祖。故未稱之)  故其禪經曰。佛滅度後。尊者大迦葉。
尊者阿難  (云云)  乃至不如蜜多羅。諸持法人。以  此慧燈次第相傳。我今如其所明。而說是義。  所聞者即達磨多羅也。後為二十八祖。故遠
公序曰。達磨多羅。西域之俊。禪訓之宗。寶林  傳所謂。跋陀嘗與遠公言其傳法諸祖世數。  固驗於禪經矣。愚考其飜譯禪經之時。乃先
於付法藏傳六十二年而已。有二十八祖而  付傳。輒出魏氏毀教之後。但列二十四世。妄  斷其相付法人於此便絕。反于禪經。豈其欲
有所欺乎。愚正宗論嘗指其傳之非詳矣。然  其謬書可焚也。

[0772c07]  曇摩迦羅者。中印土人。以魏黃初壬寅三年。  至于許昌。許昌僧光璨嘗問曰。西國有何勝  師。以何法住持。迦羅曰。西土凡有二大士。一
曰摩拏羅  (二十二祖也)  一曰鶴勒那  (二十三祖也)  皆傳正  法。以法住持。其一化西印土。其一化中天竺  國。

[0772c13]  僧祐者。本齊人。歸梁以持律知名。嘗著出三  藏記。其薩婆多部相承傳目錄曰。娑羅多羅  (二十五祖)  弗若蜜多  (二十六祖)
不若多羅  (二十七祖)  達磨多羅  (二十  八祖)  祐尋終於梁也。

[0772c17]  支強梁樓者。中天竺國人也。以前魏陳留王  世至洛陽。與曇諦康僧鎧輩譯經。因謂諸僧  曰。我昔在西域。嘗往罽賓國。至葱塗源。入其
象白山。見達磨達年壽甚高。謂其得法之師  師子尊者。嘗為彌羅崛王起難橫害。先難預  以其相承大迦葉所傳佛之心印妙法付其同  學  (達磨達同學)
號婆舍斯多也  (二十五祖也)  復授衣為信。其  時即遣往化於南天竺國。支強自謂。亦相識  婆舍斯多。然諸祖事迹。自七佛以來至乎二
十五祖婆舍斯多。乃此支強之所譯也。

[0772c27]  那連耶舍者。罽賓國人也。以東魏孝靜之世  至于鄴都。初與處士萬天懿譯出尊勝陀羅  尼。後因謂天懿曰。西國諸祖二十七大士。亦
受持此經。然二十七祖號般若多羅。其所出  繼世弟子。曰達磨多羅者。昔當魏明帝世正  光元年至于洛陽。其人亦喜此經。萬天懿曰。
然此大士我亦聞其當於祖位傳佛正法。不  悉其後。復有繼之者乎。耶舍遂以偈答之。其  說皆隱語。凡自七佛至二十七祖與達磨二
十八祖傳受之事。蓋此耶舍之所譯也。

[0773a08]  波羅芬多者。中天竺人也。以前魏廢帝齊王  之嘉平二年來洛陽。至晉太始三載。其弟子  摩伽陀復來芬多因問曰。汝在西時。頗遊北
天竺耶。或謂師子尊者無辜為其國王所害  是否。今復有傳法者與其相繼耶。摩伽陀曰  然。師子害死至今二十三白。有沙門號婆舍
斯多。本罽賓國人。先難得其付法授衣。即日  去之。方於中天竺大隆佛事。芬多謂其弟子  曰。我亦聞之。汝言驗矣。當時好事者即書留
于白馬寺。後有玄朗法師者。得於其寺乃傳  於世。

[0773a19]  犍那者。不知其西域何國人也。未詳何時至  諸夏。唐天寶中。與河南尹李常者相會。常問  曰。天竺禪門祖師多少。犍那曰。自大迦葉直
至般若多羅。凡有二十七祖  (不言達磨以其為此土初祖也。若  總以西土言之。乃有二十八祖也)  。若敘師子尊者旁出。達磨達
四世二十二人。總有四十九祖。若從七佛至  此璨大師  (時慶三祖璨師舍利作齋)  不括橫枝。凡有三十一  世。常又問他僧曰。余見祖圖。或引五十餘祖。
至其枝派差殊宗族不定。或但有空名。此何  以然。時有六祖弟子曰智本禪師。對曰。斯蓋  後魏之時佛法毀廢。當時有僧曇曜。於倉卒
間單錄諸祖名目。不暇備寫。懷之亡於山谷。  後三十餘年當其君孝文帝之世。曜出之與  眾絹綴。為付法藏傳。其差誤亡失事實。乃曇
曜之所致也。然愚嘗考。曇曜輩所為付法藏  傳。其文誠類單錄。自彌遮多迦至乎師子羅  漢。凡七祖師最缺。殊無本末。亦李常所謂祖  圖但空有其名者。此是也。

[0773b08]  裴休字公美。自唐會昌中以兵部侍郎御史  大夫同平章事。號為名相。撰圭峯密師傳法  碑曰。釋迦如來最後以法眼付大迦葉。令祖
祖相傳。別行於世。非私於迦葉而外人天聲  聞菩薩也。自大迦葉至於達磨。凡二十八世。  達磨傳可。可傳璨。璨傳信。信傳忍。忍傳能為  六祖。

[0773b15]  劉昫字耀遠。涿州歸義人也。天祐中。始以軍  事衙推仕。及開運初。授司空平章事。又監修  國史故其撰唐書神秀傳曰。昔後魏未有僧
達磨者。本天竺國王子。以護國出家入南海  得禪宗妙法。自釋迦相傳有衣鉢為記。世相  付授。初來至梁詣武帝。帝問以有為之事。
達磨不悅。乃之魏隱於嵩山少林寺而卒。其  年魏使宋雲。於葱嶺迴見之。門徒發其墓但  見衣履而已。達磨傳慧可。慧可傳僧璨。僧璨
傳道信。道信傳弘忍。弘忍傳慧能神秀。昫卒  於宋太保。

傳法正宗記定祖圖卷第一

* * *

【經文資訊】大正藏第 51 冊 No. 2079 傳法正宗定祖圖  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
