佛說彌勒菩薩發願王偈
內閣掌譯西番蒙古諸文西番學  總管儀賓工布查布譯

[0600c17]  梵語阿  (喇)  鴉黑  (厄答)  喇巴呢  (達哈)  阿納喇  (阿)  雜  (阿)  。

[0600c19]  華言聖彌勒願王。

[0600c20]  敬禮一切諸佛菩薩摩訶薩。

[0600c21]  佛告阿難。夫彌勒菩薩摩訶薩。往昔誓行菩  提行時。晝夜六時。偏袒右肩。右膝著地。合掌  恭敬。而發如是願文。

敬禮一切佛　　及具天眼仙  
菩薩摩訶薩　　并諸聲聞眾  
令避惡趣  [土*遂]  而示涅槃路  
引入無老死　　敬禮菩提心  
我由無明心　　所作一切罪  
今於佛面前　　懺悔盡無餘  
自我三業門　　所積資糧福  
是我普慧種　　願我道無盡  
十方諸國中　　所有供養佛  
佛昔隨喜者　　我今皆隨喜  
懺悔一切罪　　隨喜諸善根  
敬禮一切佛　　願得大智慧  
十方一切處　　所有大菩薩  
止於十地者　　請速等正覺  
既證圓覺心　　降伏諸魔軍  
為利諸有情　　願請轉法輪  
以大法鼓音　　度眾生苦際  
願經無量劫　　常住世說法  
祈運大悲智　　慈濟諸有情  
陷溺貪欲澤　　恩愛所纏縛  
眾生被障礙　　諸佛不憎捐  
慈悲諸含識　　拔出三有海  
一切三世佛　　所行諸道法  
我今皆隨學　　願證菩提道  
同登六彼岸　　度六道眾生  
證得六神通　　願成無上道  
無生及本源　　無處無自性  
悟此真空理　　無智亦無得  
無命無眾生　　無背無取向  
願達無我法　　即等大仙佛  
願不住二執　　所攝一切物  
為利益眾生　　不悋行布施  
物種侈靡盛　　我應用豐足  
物性等空寂　　圓滿布施度  
所受止作品　　無瑕最清淨  
及無癡矜慢　　圓滿戒律度  
如地水火風　　四大無觸背  
侵犯靡瞋恨　　圓滿忍辱度  
發心始終勤　　恒喜不懈弛  
身心勇猛力　　圓滿精進度  
調伏正定聚　　如幻三摩地  
金剛禪那等　　圓滿靜慮度  
三種解脫門　　三時平等法  
聞思修明了　　圓滿智慧度  
諸佛所稱讚　　熾盛光赫奕  
勤修菩薩行　　圓滿自他志  
行此菩提道　　名稱慈氏子  
圓滿六度行　　超於十地位

我以此善願眾生　　命終速往兜率宮  
受生皆於見法閣　　即為慈氏之長子  
十地自在降閻浮　　證得十力大位時  
願受妙法甘露味　　圓滿佛行盡無餘  
從此命終承願力　　即得上生兜率天  
忻慶奉事慈氏尊　　速得承授菩提記

[0601b20]  阿難。當知慈氏菩薩摩訶薩。如此以實善巧  修淨行業。道路平順。而獲無上菩提。成等正  覺。成就真實大方便門。

[0601b23]  按此經於漢藏未見。而番本亦無出。然西  國諸賢。頗有註解。且普同作為恒常功課。  與華嚴行願品。三十五佛行願品。稱為三
種大懺願。愚略擬之。蓋初自梵文譯時。或  于彌勒上生下生等經。節取切要者也  (多分唐竺  法護所譯。彌勒菩薩下生經相近)  今時海內清寧。三教並盛。
資用不乏。人民向善者多。近來常聞修建  龍華會者。憶為或有欲持誦者。因特譯出  漢文。便於信氏誦讀仰祈。

[0601c03]  聖慈加護廣布流通為願焉。

[0601c04]  (乾隆八年正月吉日翻竟於廣仁彌勒院)

* * *

【經文資訊】大正藏第 20 冊 No. 1144 佛說彌勒菩薩發願王偈  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
