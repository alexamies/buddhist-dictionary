佛說一切如來真實攝大乘現證  三昧大教王經卷第九
西天譯經三藏朝奉大夫試光祿卿  傳法大師賜紫沙門臣施護等  奉　詔譯

降三世曼拏羅廣大儀軌分第六之一

[0369c09]  爾時世尊一切如來又復雲集。以一百八名。  稱讚金剛手菩薩摩訶薩大轉輪王。頌曰。

金剛薩埵大金剛　　妙金剛尊善哉者  
金剛灌頂金剛光　　金剛勝幢我頂禮  
喜笑金剛大妙法　　金剛利劍大執持  
諸曼拏羅最上王　　遠離戲論我頂禮  
金剛羯磨大作護　　暴怒藥叉大攝伏  
堅固大印金剛拳　　一切印契我頂禮  
妙菩提心大菩提　　清淨妙覺諸如來  
金剛智起大智門　　最上大乘我頂禮  
一切義利諸實義　　大勇猛義遍一切  
遍作自在一切智　　一切示現我頂禮  
金剛身妙勝金剛　　金剛精進金剛主  
大三昧邪實義生　　摩訶薩埵我頂禮  
金剛大鉤大妙欲　　極妙勝樂大妙光  
金剛光明現光明　　佛大光照我頂禮  
勝金剛主金剛上　　勝大明上人中尊  
上首金剛大勝上　　無極大明我頂禮  
大金剛界大祕密　　金剛祕密妙祕心  
金剛微妙大禪那　　金剛事業我頂禮  
佛金剛勝佛中勝　　三佛菩提大智悟  
諸佛勝智大遍覺　　自覺覺他我頂禮  
為佛供養大供養　　薩埵供養妙供者  
廣大方便大成就　　金剛成就我頂禮  
一切如來大智身　　一切如來勝辯才  
一切如來大愛心　　金剛金剛我頂禮  
行佛教勅佛勝主　　為諸佛子勝上生  
遍照尊勝一切師　　寂靜威暴我頂禮  
一切如來大真實　　諸法實際大理趣  
一切波羅蜜多智　　第一義諦我頂禮  
廣大普賢最勝行　　一切中勝平等智  
自伏諸魔降眾魔　　一切通達我頂禮  
諸佛大智本大智　　金剛大智善調者  
眾金剛身勇金剛　　頂禮歸命金剛手  
金剛薩埵汝所說　　是即金剛堅固心  
由斯得彼諸如來　　禮拜供養咸恭信  
汝自在力成正覺　　能現一切如世父  
汝得一切善出生　　為諸如來所依止  
如是最勝稱讚語　　以孝愛心善讚揚  
若以歌詠讚汝尊　　得執金剛等無異  
我今勸請汝聖尊　　善作諸佛妙愛事  
廣為利益諸有情　　願說本部所生法

[0370a22]  爾時一切如來增上主宰具德金剛手菩薩摩  訶薩。聞諸如來勸請言已。以金剛杵安於自  心。白一切如來言。世尊如來非我所行。諸如
來言。此何因邪。金剛手言。世尊如來。有大  自在天等諸惡有情。一切如來猶尚不能調  伏彼等。我今何能調伏於彼。

[0370a28]  爾時世尊大毘盧遮那如來。以一切如來所  加持故。即入一切如來大方便智金剛三摩  地。於是三摩地中。彼一切如來。普盡虛空界
如微塵量。舒遍一切互相涉入。乃至須彌山  頂。及彼金剛摩尼寶峯大樓閣中。時諸如  來還復聚集。遍觀察已。從世尊大毘盧遮那  如來吉祥勝相心中而入。

[0370b06]  爾時世尊大毘盧遮那如來。以一切如來心  自所加持。由一切金剛平等故。廣為救度利  樂普盡無餘諸有情界一切有情。令得最上
諸悉地故。為欲調伏一切惡者。以一切如來  大悲方便三摩地智。遍觀察已。復入一切如  來大悲方便忿怒三昧金剛三摩地。於是三
摩地中一剎那間。從一切如來心出。宣說一  切如來心一切如來金剛三昧祕密心明曰。

[0370b14]  吽  (引)

[0370b15]  說是心明時。從金剛手心金剛中。出現具德  執金剛者。遍身光明大熾焰藏。顰眉蹙面張  目利牙。大忿怒相。執金剛鉤利劍羂索等諸
器仗。復有金剛火焰光明。遍聚其前。無數眾  妙色相莊嚴金剛手像。如是現已。為於一切  世界調伏一切惡者故。住世尊大毘盧遮那
如來周匝金剛界大曼拏羅相應月輪中。說  此頌曰。

大哉方便善調伏　　具大方便中復大  
若以方便化有情　　現忿怒身即無染

[0370b25]  爾時世尊大毘盧遮那如來。普觀一切如來  離戲論法性已。即入一切如來大忿怒金剛  三昧金剛加持三摩地。說此一切如來金剛
大智一切如來心本部最上大明曰。

[0370b29]  唵  (引)  遜婆儞遜婆吽  (引一句)  屹哩  (二合)  恨拏  (二合)  屹哩  (二合)  恨拏  (二合)  吽
(引)  (二)  屹哩  (二合)  恨拏  (二合引)  播  (引)  野吽  (引)  (三)  阿  (引)  那野呼  (引)  (四)
婆誐鑁嚩日囉  (二合)  吽  (引)  發吒  (半音五)

[0370c03]  說是大明時。復從一切如來心。出現具德金  剛手菩薩。舒遍一切世界雲海。乃至一切如  來菩薩眾會。普遍加持鉤召。悉入金剛三昧
大曼拏羅中。如是入已。集諸三昧。復聚為一  體。成大金剛忿怒之身。於世尊大毘盧遮那  如來心住。說此頌曰。

大哉無上菩提心　　普遍賢善性清淨  
若令有情得調伏　　即由忿恚生妙愛

[0370c11]  是時大金剛忿怒身。從世尊大毘盧遮那如  來心下。於一切如來前月輪中。依止而住。復  請教令。

[0370c14]  爾時世尊一切如來。即入三昧鉤召金剛三  摩地。說一切如來三昧鉤召一切如來心自  心明曰。

[0370c17]  吽  (引)  吒枳  [口*弱]  (一句)

[0370c18]  說是心明時。舒遍一切世界雲海。乃至三界  主宰大自在天等。一切世間普盡無餘。彼集  會眾而共圍繞。以一切如來三昧金剛鉤召
故。悉召來詣須彌山頂金剛摩尼寶峯樓閣。  佛會周匝圍繞而住。

[0370c23]  爾時具德金剛手菩薩摩訶薩。執金剛杵於  心戲擲。一切大會普盡三界。遍觀察已。作如  是言。汝諸聖者。當於一切如來教中。依我
教勅護持而行。時大自在天言。汝今令我當  云何行。金剛手言。汝當歸命佛法僧寶。是為  所行。汝諸聖者。若如是行。即得一切智智。
時此世界極三界主大自在天。以彼三界勝  主宰故。起高倨勢現忿怒相。作如是言。汝金  剛手大藥叉王。我為三界主最大自在。若成
若壞一切部多中。我得自在。是天中大天。云  何令我依汝藥叉王教勅而行。

[0371a05]  爾時具德金剛手菩薩摩訶薩。戲擲金剛杵。  復授教勅言。汝大自在天極惡有情。今應速  入大曼拏羅我三昧中。依教而住。

[0371a08]  是時大自在天。前白世尊大毘盧遮那如來  言。世尊今此大士。云何於我大自在天授教  勅邪。

[0371a11]  爾時世尊大毘盧遮那如來。普告大自在天  等諸天眾言。汝等應當歸依三寶三昧戒中  如是所行。若不然者。此金剛手菩薩大藥叉
王。現暴怒相極惡威猛。無令以彼勝金剛杵  出火光焰。盡此三界悉使破壞。

[0371a16]  時三界主大自在天。以其三界主宰自智自  在故。為具德金剛手菩薩。現大怖畏極惡忿  怒大威猛相。出大熾焰大惡大笑。并自眷屬
同時出現。作如是言。金剛手今我極三界主。  授汝教勅依我所行。

[0371a21]  爾時具德金剛手菩薩摩訶薩。復擲金剛杵  熙怡微笑。作如是言。汝是羯吒布單那所生。  以人肉屍灰雜惡為食。床座服飾而悉邪弊。
如是所行。云何令我同汝教行。

[0371a25]  時大自在天起大忿怒相。以自威力復作是  言。汝既然者。我亦守護自教。自三昧中依教  而行。

[0371a28]  爾時具德金剛手菩薩摩訶薩大忿怒王。即  白佛言。世尊此大自在天。恃自智力大富主  宰高倨自在故。於一切如來清淨教中。不生
歸信。我今云何隨所能作。

[0371b03]  爾時世尊。即說一切如來心出生大金剛三  昧大明曰。

[0371b05]  唵  (引)  儞遜婆嚩日囉  (二合)  吽  (引)  發吒  (半音一句)

[0371b06]  是時金剛手大菩薩。亦說自金剛心明曰。

[0371b07]  吽  (引)

[0371b08]  說是心明時。普盡三界所來集會大自在天  等。皆悉覆面迷悶躄地發苦惱聲。向金剛手  菩薩歸依求救。而彼大自在天等。既躄地已。
諸識不行將趣命終。

[0371b12]  爾時世尊知如是事。即告金剛手菩薩言。金  剛手汝今宜應以自所行。於此普盡三界眾  施其無畏。勿令此等咸失其命。

[0371b15]  時金剛手大忿怒王。聽受世尊如是語已。告  大自在天等眾言。汝等若欲活其命者。應當  歸命佛法僧寶。依我教勅隨順而行。大自在
天言。我若歸命佛法僧寶。然汝教中所有教  勅。我亦不知。

[0371b20]  爾時世尊大毘盧遮那如來。告大自在天言。  汝今當知此一切如來增上主宰。一切如來  父。一切如來教勅所作。一切如來最上子。具
德普賢金剛手菩薩摩訶薩。為諸眾生作調  伏事故。受大忿怒王灌頂。所以者何。以汝大  自在天等諸極惡眾。一切如來猶尚不能寂
靜制止。由是菩薩。為令惡業諸有情等。皆悉  調伏安住三昧。汝今宜應依我教勅三昧中  住。大自在天言。世尊我今不能存活其命。願
汝救我。如汝所授我之教勅。我當隨行。佛告  大自在天言。若能歸依金剛手菩薩。彼即是  汝真實救護。餘無護者。是時普盡三界所來
會眾。咸悉對向金剛手菩薩前。異口同音發  苦惱聲。作是白言。金剛手願救護我願救護  我。今我死苦。唯願攝護。

[0371c06]  爾時金剛手大菩薩。告彼眾言。汝諸惡者。於  我教中如教所行。無令我此大金剛杵發火  光明。都為一聚。廣大熾焰焚燒一切。悉為灰
燼。時彼眾言。汝即普賢一切如來心所出生。  寂靜善調利益一切有情。普施無畏。云何於  我不為饒益。

[0371c12]  時金剛手大忿怒王。告彼眾言。諸聖者我雖  具普賢心。然由一切如來教勅所作。以汝極  惡有情生罪業心。不於如來三昧住者。使我
為彼調伏。令得清淨。時彼眾言。我等如是悉  住三昧。

[0371c17]  爾時具德金剛手菩薩摩訶薩大忿怒王。且  置大自在天。即為餘天眾等安慰令起。說此  金剛起一切如來心大明曰。

[0371c20]  嚩日嚕  (二合引)  底瑟姹  (二合一句)

[0371c21]  說是大明時。除彼大自在天。餘三界眾并諸  眷屬。前所躄地諸迷悶者。即時咸得安慰其  心。獲妙樂觸遠離怖畏。身毛喜竪。瞻仰具德
金剛手菩薩。即能俱起。

[0371c25]  爾時世尊告金剛手大菩薩言。大士此三界  主大自在天。何故不起于地。而此將非壞失  命邪。時金剛手大菩薩。即為宣說護命大明  曰。

[0371c29]  嚩日囉  (二合引)  喻  (一句)

[0372a01]  說是大明時。大自在天欲從地起。雖竭其力  竟復不能。即白佛言。世尊于今何人為我師  歸。佛言我非汝師歸。彼金剛手大士是所歸
處。汝今何不依彼教勅隨應所行。大自在天  言。世尊若汝非是我師歸者。誰能救護諸惡  有情。佛言為救護者。即彼金剛手。非我所能。
大自在天言。所以者何。佛言彼金剛手是一  切如來增上主宰故。大自在天言。我不解佛  所說義。佛如來者為三界主。云何金剛手大  士復增上邪。我竟不能曉明斯義。

[0372a11]  爾時具德金剛手菩薩摩訶薩。復告大自在  天言。汝惡有情。何故不依我教勅行。

[0372a13]  是時大自在天。聞金剛手菩薩作是語已。復  現暴怒大猛惡相。作如是言我寧趣死。終不  於汝教中所行。

[0372a16]  時金剛手菩薩大忿怒王。從自心現執金剛  阿耨左囉忿怒之像。說是大明曰。

[0372a18]  唵  (引)  播  (引)  那  (引)  葛哩沙  (二合)  拏嚩日囉  (二合)  吽  (引一句)

[0372a19]  爾時世尊大毘盧遮那如來。即舉足心。亦現  金剛阿耨左囉忿怒之像。周匝熾焰顰眉利  牙。大面可畏。住金剛手大菩薩前。復請教  令。

[0372a23]  是時金剛手大菩薩。為大自在天作清淨故。  說是大明曰。

[0372a25]  唵  (引)  播  (引)  那  (引)  葛哩沙  (二合引)  葛哩沙  (二合引)  野  (一句)  薩  哩嚩
(二合)  嚩日囉  (二合)  達囉  (引)  耨左囉  (二)  建茶建茶  (三)  嚩日囉  (二合)  吽  (引)  [口*弱]  (四)

[0372a28]  說是大明已。時大自在天及烏摩天后。偃仆  於地雙足上起。裸露形體醜惡之相。一切觀  者咸生戲笑。是時即以足心所現忿怒之像
鉤召。悉於金剛手前足踵而住。時具德金剛  手菩薩摩訶薩。前白佛言。世尊此極暴惡天  及天后。作何制止。

[0372b05]  爾時世尊即說大明曰。

[0372b06]  唵  (引)  嚩日囉  (二合)  訖囉  (二合)  摩呼  (引一句)

[0372b07]  說是大明已。金剛手大菩薩即舉左足踏大  自在天。右足踏烏摩天后。逼附乳間。說是大  明曰。

[0372b10]  唵  (引)  嚩日囉  (二合引)  尾舍  (一句)  喝那野  (引)  怛囕  (二合)  (二)  怛  囉  (二合)
吒  (半音三)

[0372b12]  說是大明時。大自在天由逼迫故。舉自千手  打其千面。時彼摩尼寶峯樓閣之外。所有天  眾俱發大聲。唱如是言。今我主宰大自在天。
已為金剛手大士之所降伏。

[0372b16]  爾時世尊為大自在天故。起勝上大悲心。說  一切佛慈護心明曰。

[0372b18]  唵  (引)  沒馱昧底哩  (二合引)  嚩日囉  (二合)  犖叉  (引)  [亢*欠]  (一句)

[0372b19]  說是心明時。彼大自在天即入三昧。入三昧  已。諸苦皆息。又以金剛手菩薩足心觸故。即  時獲得無上悉地勝妙灌頂及三摩地解脫總
持神通智等。如是得入一切如來三摩地解  脫總持門已。彼大自在天身。從金剛手菩薩  足心而出。下方過三十二殑伽沙數極微塵
量等世界。至一世界。名跋娑摩餐那。有佛出  世。號跋娑彌莎囉儞哩瞿沙如來應供正等  正覺。時大自在天出現本身。於彼佛前說伽  陀曰。

大哉一切正覺尊　　諸佛大智無有上  
若法墮於文句中　　涅槃亦是假施設

[0372c02]  說是伽陀已。還復本處。

[0372c03]  復次具德金剛手菩薩摩訶薩。告那羅延天  等諸餘一切三界主言。汝諸聖者。宜應咸入  一切如來金剛三昧大曼拏羅。悉當護持一
切如來所有三昧。那羅延天等言。如汝教勅  我等奉行。

[0372c08]  爾時金剛手大菩薩。普告三界諸眾會言。我  今攝受汝諸聖者。汝等復當歸命三寶受三  昧戒。於我三昧中如理而住。時彼眾言。我等
奉教皆如是住。然汝三昧我所不知。

[0372c12]  是時金剛手大菩薩。即為普授自三昧法。

大菩提心出生已　　最上法儀如次第  
大智所應隨力行　　三摩呬多汝善住

[0372c15]  金剛手菩薩摩訶薩。普為大自在天等諸天  眾會。結入大三昧印。悉令如是依法所作。說  是大三昧大明曰。

[0372c18]  唵  (引)  嚩日囉  (二合)  三摩野  (一句)  屹哩  (二合)  恨拏滿馱三  摩野  (二)  嚩日囉  (二合)
薩埵三摩野  (三)  摩耨三摩  (二合)  囉  (四)  薩哩嚩  (二合)  怛他  (引)  誐多三摩野薩怛鑁  (三合)  涅  哩  (二合)
厨  (引)  彌  (引)  婆嚩  (五)  悉體  (二合)  嚕  (引)  彌  (引)  婆縛  (六)  阿  (引)  賀  (引)  哩喻
(二合引)  彌  (引)  婆嚩  (七)  阿鉢囉  (二合)  底賀  (引)  哩喻  (二合引)  彌  (引)  婆嚩  (八)  薩哩嚩
(二合)  葛哩摩  (二合)  蘇  左彌  (引)  唧多室哩  (二合)  焬酤  (引)  嚕  (引)  (九)  賀賀賀賀吽  (引)  (十)

[0372c25]  說是大明時。所有一切三界眾會。皆悉鉤召。  授與金剛忿怒帝哩帝哩印。依法而結。普令  一切堅固而住。

佛說一切如來真實攝大乘現證三昧大教王  經卷第九

* * *

【經文資訊】大正藏第 18 冊 No. 0882 佛說一切如來真實攝大乘現證三昧大教王經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
