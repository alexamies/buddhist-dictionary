虛堂和尚語錄卷之二
婺州雲黃山寶林禪寺語錄

侍者惟俊法雲編

[0993b17]  師入寺。指山門。不勞彈指。豈涉思惟。現成門  戶。到者方知。

[0993b19]  指佛殿。前釋迦後彌勒。且道。阿那箇是正主。  喝一喝。

[0993b21]  拈帖。尋常雲水家。或凝或流。初無固必。因甚  得者箇入手。便從者裏住。試下一轉語看。

[0993b23]  諸山疏。居必擇隣。鑑非止水。明暗相凌。言猶  在耳。

[0993b25]  山門疏。關著門盡是自家屋裏。何須冷言冷  語。暗地敲人。不信。聽取下文。

[0993b27]  指法座。聚草積石。說有談空。取古尚賒。一時  拈却。何故別有一路子。

[0993b29]  師陞堂祝　聖畢。就座云。大凡善射者。發必  中的。若不中的。徒勞沒羽。莫有善射者麼。試  發一箭看。僧問。不從天降。不從地湧須彌山
從甚處得來。師云。突出難辨。僧云。只將者箇  真消息。用祝吾皇億萬春。師云。巢知風穴知  雨。僧云。雙檮勝所。大士垂化之方。應庵雲
孫。今虛堂高蹈其轍。還端的也無。師云。誣人  之罪。以罪加之僧云。爭柰是非已。落傍人耳。  便挽天河。洗不清。師云。面赤不如語直。僧
云。只如判府直院侍郎請和尚住此名山。有  何方便。師云。劍握甑人手。僧云。還許學人露  箇消息也無。師云。杜鵑啼處花狼藉。僧禮拜。

[0993c12]  師乃云。一絲不挂。猶涉廉纖。獨脫無依。未為  極則。衲僧家。去來不以象。動靜不以心冥運  無方。群機頓顯。便見雲黃峯頂鐵樹抽枝。小
白花邊。無風起浪。處處普門境界。頭頭彌勒  道場。不應萬緣。靈然自得。直得。堯風舜日。  共樂昇平。樵唱漁歌。咸霑聖化。畢竟以何為
驗。擊拂子巖莎步入祥麟穩。海樹飛來白鳳  閑。

[0993c20]  復舉。閩王請羅山開堂。纔登座。以手歛僧伽  梨衣。顧視大眾便下座。王近前執山手云。靈  山一會。何異今日。山云。將謂爾是箇俗漢。師
云。羅山當時下者一著。不妨驚群動眾。賴遇  大王是佛法中人。今日忽有人問新寶林。只  對他道。將謂無人知音。自然頭正尾正。

[0993c26]  當晚小參。師云。往往。多是向蓍草影邊。胡卜  亂卜。今夜與諸人。  剺  破卦文了也。請欵欵出
來商量。問答罷師乃云。客是主人相師。未到  寶林則已。一到寶林。山僧伎倆不出諸人探  頭一覷。賴得堂中有一箇半箇。髣髣髴髴地。
是舊時相識。指出行道塔風鐸亂鳴。罵破梁  寶公多口饒舌。便見主賓和氣。彼此無疑。然  雖如是。且道。慈氏宮中今日說甚麼法。卓主
丈。鋼刀雖利。不斬無罪之人。

[0994a06]  復舉。當山善慧大士。因遇天竺嵩頭陀曰。我  與汝毘婆尸佛所發誓。今兜率天宮衣鉢現  在。何日當還。命大士。臨水觀形。見圓光寶
蓋。大士謂之曰。爐鞴之所多鈍鐵。良醫之門  足病人。師云。好笑好笑。當時待他道請大士  臨水觀形。拈起門椎柏板。劈嘴便摵。尚且
救得一半。更說甚麼爐鞴鈍鐵良醫病人。翻  得本來。劍去久矣。山僧尋常黨理不黨親。莫  有為大士作主底麼。如無夜深。珍重。

[0994a15]  上堂。舉。晏國師示眾云。鼓山門下不得咳嗽。  時有僧咳嗽一聲。山云。作甚麼。僧云。傷風。  山云。傷風即得。師云。是則是。垛生招箭。若
一向與麼。道絕人荒。

[0994a19]  結夏小參。卓主丈。不必善財歛念彌勒彈指。  普請四聖六凡。入此大光明藏。互為主伴。快  說禪病。使瞽者明。聾者聽。迷者悟。縛者脫。
於是九十之期。各證本法。然後升雙檮堂。入  息畊室。向無星等子上。較其重輕。以憑勞賞  會麼。卓主丈。力  [囗@力]  唏。咄咄咄。

[0994a25]  復舉。天平漪和尚行脚時。參西院每云。莫道  會佛法。覓箇舉話底也無。一日西院召云。從  漪。平舉頭。院云。錯。平行三兩步。院又云。錯。
平近前。院云。適來者兩錯。是西院錯。上座  錯。平云。是從漪錯。院云。錯。平休去。院云。且  在者裏過夏。待共上座商量者兩錯。平當時
起去。後住院謂眾云。我當初行脚時。被風吹  過思明長老處。被他連下兩錯。更留我過夏  商量。我不道那時錯。發足南方時早錯了也。
師云。慢藏誨盜。冶容誨婬。雙林今夏還有商  量者兩錯底麼。

[0994b07]  次日上堂。箇箇頂天履地。為甚麼。蹈著二千  年前底影子。便做一動子不得。莫有不蹈者  影子底麼。卓主丈。有則有。只是今日不來。

[0994b10]  謝頭首秉拂上堂。以檀拜將。為求活國之英。  以拂授人。要見枯心之士。雲黃峯下。象龍所  歸。虛堂薄處。先穿引得證龜作鼈。

[0994b13]  開山忌日上堂。正法像法知他是幾年。尚且  拈弄不出。那堪忍俊不禁出來攙行奪市既  未得箇補處。又却恁麼去。是去非去。卓主丈  露。

[0994b17]  上堂舉。興化因。僧問。四方八面來時如何。化  云。打中間底。僧便禮拜。化云。昨日赴箇村  齋。中路值一陣狂風暴雨。向古廟裏避得過。
師云。興化被者僧拈出無刃斧子。便乃高竪  降旗。寶林堂時若見他禮拜便休去。何故且  教者漢擔一片板空過一生。

[0994b23]  大士生日上堂。一自嵩頭陀道破之後。不出  來。是好手。無端貧時思舊債。再揚家醜。要見  大士麼。卓主丈。空手把鉏頭。步行騎水牛。

[0994b26]  上堂。舉。臺山路上有婆子。凡有僧問。臺山路  向甚麼處去。婆云。驀直去。僧纔行。婆云。好  箇師。僧便與麼去。趙州聞得云。待我去勘者
婆子。州到如前問。婆亦如前答。州歸院云。  婆子被我勘破了也。師云。者婆子向寸草不  生處。打箇陣子。趙州不施韜略。直欲破之。及
乎交鋒之際。又却失利。道被我勘破了也。大  似別人棺木扛歸屋裏哭。莫有為趙州作主  底麼。卓主丈。勘過了一道打。

[0994c06]  上堂。水中鹽味。色裏膠青。祖師只認得箇相  似底。何異楚人以鷄為鳳。我者裏任爾三頭  六臂。盡其來機。也無爾湊泊處。何故。慣將三
尺喙。罵倒五湖僧。

[0994c10]  上堂。舉。雲門示眾。直得觸目無滯。達得名身  句身。一切法空。山河大地是名。名亦不可得。  喚作三昧性海俱備。猶是無風。匝匝之波。直
得忘知於覺。覺即佛性矣。喚作無事人。更須  知有向上一竅。師云。雲門大師。今日入爾諸  人髑髏裏。橫三竪四。見爾不覺不知。乃云。土  曠人稀。相逢者少。

[0994c17]  解夏小參。僧問。長期已滿。布袋頭開。江南江  北。依舊水鄉。黃葉黃花。無非秋色。學人便與  麼去時如何。師云。掘地深埋。僧云。與麼則楖
栗橫擔不顧人。直入千峯萬峯去。師云。露濕  草鞋重。僧云。若不垂芳餌。爭知碧沼深。師便  喝。僧禮拜。

[0994c23]  師乃云。一葉落天下秋。認奴作郎。一塵起大  地收。猶有跡在。初秋夏末。直須向萬里無寸  草處去。乾茅引火。出門便是草。見人富貴常
歡喜。莫把心頭似火燒。恁麼恁麼。四路葛藤。  一時拈却。不恁麼不恁麼。九旬功用。驗在今  宵。十洲三島任遨遊。雁蕩天台從出沒。只如
雲門道還我九十日飯錢來。又作麼生。

[0995a01]  復舉。黃檗因。臨際辭。檗云。甚處去。際云。不  是河南便是河北。檗便打。際約住棒。遂與一  掌。檗呵呵大笑。喚侍者。將百丈先師禪板拂
子來。際亦召侍者將火來。檗云。汝但將去。已  後坐却天下人舌頭在。師云。明投暗合。則不  無二大士。爭柰久而成弊。寶林有僧出辭劈
脊便棒。何故。寧可堂上苔生。終不引人落  草。

[0995a09]  上堂。舉。雲門因。僧問。如何是超佛越祖之  談。門云。胡餅。師云。傷弓之鳥。見曲木而高  飛。有人見得雲門。善為我辭。

[0995a12]  施主捨田建達磨忌。上堂。達磨大師恐汝諸  人喫飯向鼻孔裏去。所以得得。自西天來。既  見得分曉了。還復西天去。今有道人劉善富。
路見不平。捨膏腴入常住。年年於此日設供。  要穿他鼻孔。今當第一供。且道。者老子還來  也無。卓主丈。金屑雖貴。落眼成翳。

[0995a18]  達磨初忌拈香。破六宗之執。道被五天。斷二  祖之疑。光流華夏。以致擊齒服毒。何莫由斯。  休言隻影度流沙。熊耳峯前月如晝。瓣香盃
茗。追慕遺音。一念萬年。真風不墜。

[0995a22]  上堂。舉。黃檗示眾。汝等諸人。甚是噇酒糟  漢。與麼行脚。何處有今日。還知大唐國裏無  禪師麼。時有僧出云。只如諸方  匡
徒領眾。又  作麼生。檗云。不道無禪。只是無師。師云。箇  些子說話。蹉過者多。真點胸道。霧豹澤毛。未  甞下食。庭禽養勇。終待驚人也。只知其養士
之心。而不知死灰裏火蛇燒面。透得親見黃  檗。不然切忌。向噇酒糟漢處。會去。

[0995b01]  冬至小參。僧問。文殊是七佛之師。因甚出女  子定不得。師云。家鬼作崇。僧云。罔明是下方  聲聞。因甚却出得。師云。半幅全封。僧云。不
落因果。因甚墮野狐。師云。鑿池不待月。池成  月自來。僧云。不昧因果。因甚脫野狐。師云。  錦包特石。僧云。老觀逢僧引麵時如何。師云。
有錢使得鬼走。僧云。魯祖逢僧。面壁時如何。  師云。寸草不生。僧云。學人今日小出大遇。便  禮拜。師云。腦後少一錐。

[0995b10]  乃云。衣穿肘露。戶破家殘。要知  否  極泰來。自  然有時有節。衲僧家更更做夢。一日趲得一
日是好手。誰管爾布裩懶洗。不展臥單。縱饒  使得十二時。  贏  得口邊生白醭。寶林與麼告  報。只打淨潔毬子。莫有和泥合水與物俱化
底麼。近前來。我要識爾良久以主丈畫云。將  成九仞之山。不進一簣之工。

[0995b17]  復舉。明招示眾。眾纔集。招云。者裏風頭稍  硬。且歸暖處商量。便下座眾隨至方丈。招便  打云。纔到暖處。便見瞌睡。師云。暗鳴叱咜。
萬人氣索。則不無明招。只是未見有棄甲曳  兵者。莫有同死同生底麼。喝一喝。

[0995b22]  次日上堂。寂寥之景。清白傳家。纔應萬緣。石  人拊掌。明得地天泰。吉無不利。不然。岣嶁峯  頭神禹碑。

[0995b25]  天基節上堂。風磨劫石。堅猶潤雪。傲孤松韻  轉青。四海隆平煙浪靜。斗南長見老人星。

[0995b27]  臘八上堂。入山不深。見地不脫。引得漆桶排  頭。妄想不歇。寶林有箇見處。只是不說。何  故。臘月苦寒風雪吹。急急抽身早是遲。

[0995c01]  上堂。僧問。雪覆千山。因甚孤峯不白。師云。  消得龍王多少風。僧云。大小大。虛堂今日失  利。師云。手臂終不向外曲。僧云。普化搖木
鐸。騰空而去。未審向甚麼處去。師云。三九二  十七。僧云。畢竟向甚麼處去。師云。咬人屎  橛。不是好狗。僧云。學人今日小出大遇。便  禮拜。師云。窮鬼子。

[0995c08]  乃舉。百丈因。僧問。如何是奇特事。丈云。獨  坐大雄峯。僧禮拜。丈便打。師云。百丈故是大  機大用。若非劍手相酬。幾乎落節。

[0995c11]  除夜小參。僧問。舊歲送不去。新年迎不來。新  舊本無情。去來誰可擬。師云。門前石敢當。僧  云。只如舊歲已去新歲已來。衲僧家還有不
被寒暑所遷底麼。師云。有。僧云。那箇是不遷  底。師云。階下雪師子。僧云。依舊跳不出。師  云。蒼天蒼天。

[0995c17]  乃云。寒暑不到處。露柱證明。歲月無改遷。道  人眼活。所以一年有三百六十日。從年頭數  到年尾。未嘗一日不作一日用。今日正當臘
月三十夜。將謂寒灰發焰。枯木重榮。及乎子  細思量。元來前頭。大有雪在。寶林與麼告報。  自知道。窮廝煎餓廝吵。無可與說人。做箇鬧
熱子。何故。曾經霜雪苦。楊花落也驚。

[0995c24]  復舉。北禪歲除示眾。年窮歲盡。無可與諸人  分歲。烹一頭露地白牛。炊黍米飲煮野菜羹。  燒榾柮火。唱村田樂。免見倚他門戶傍他牆。
便下座時。有僧出云。和尚宰牛。因甚不納筋  角。北禪拋下帽子。僧拈起云。天寒還和尚帽  子。師云。簫韶九成。鳳凰來儀。

[0996a01]  上堂。每日蒲團上妄想。無爾插手處。以致奔  南走北。如鴨吞螺螄。山僧今日不動聲氣。教  爾諸人有箇入處。良久拍手云。一半入得。一
半入不得。

[0996a05]  上堂。舉。龐居士辭藥山。山命十禪客。送至門  前。士指空中雪云。好雪片片不落別處。時有  全禪客云。落在甚麼處。士便與一掌。全云。居
士且莫草草。士云。恁麼稱禪客。閻老子未放  爾在。全云。居士作麼生。士又與一掌。師云。  雖則是兩掌。其間有擡有搦。有收有放。

[0996a11]  小師設供上堂。舉。章敬因。小師遊方回。敬  云。汝離此間多少時。僧云。已經八載。敬云。  作得箇甚麼。僧就地上。畫一圓相。敬云。此外
莫更有麼。僧近前。畫破圓相。作禮而退。師  云。嚴師出好弟子。二林養子不及父。但只教  伊供養大眾。不必呈見解。何故。恐薄禮致怨。

[0996a17]  上堂。僧問。靈雲見桃花悟去。學人每日。也見  一枝兩枝。因甚不悟。師云。含血噴人。先污其  口。僧云。為甚玄沙不肯他。師云。他是他屋裏
人。僧云。學人到者裏。大似胡孫咬生鐵。師  云。爾莫只管上頭上面。僧云。也要和尚委  悉。

[0996a23]  師乃舉。雲門問首座。山河大地。與自己是同  是別。座云同。門云。一切物命飛蛾蟻子。與自  己是同是別。座云同。門云好好。借問何得干
戈相待。師云。雲門易見。首座難見。何故。蓋  他不坐在無變異之鄉。所以曰同。

[0996a28]  智者和尚至。上堂。淨瓶裏澡洗。古檮下修身。  彼此寸長尺短。何妨忝為切隣。相見又無事。  不來還憶君。杜鵑啼斷月如晝。不似尋常空
過春。

[0996b03]  結夏小參。此事如青天白日。無一絲頭許。為  障為礙。自是爾諸人智眼不高。墮在區宇。故  勞我竺乾大士。立期立限。對病與藥。以為中
下之機。若是上流。豈肯受爾者般茶飯。況今  夏恰恰。一百二十日。爾諸人向甚處插手。若  無插手處。則孤負竺乾大士。若得箇插手處。
莫待期滿。便請說看。何故。蓋老僧急欲明窓  下安排。

[0996b11]  復舉。首山示眾。咄哉巧女兒。攛梭不解織。看  他鬪鷄人。水牛也不識。咄哉拙郎君。巧妙無  人識。打破鳳林關。著靴水上立。師云。首山自
謂。得臨際正傳。却作野犴鳴。致令天下兒孫。  箇箇拖泥帶水。

[0996b16]  次日上堂舉。應庵師祖。昔日謝事當山。寄夏  淨明。示眾。三十三州七十僧。驢腮馬頷得人  憎。諸方若具羅籠手。今日無因到淨明。師云。
想見當時龍象。拙孫褊短。不敢貶剝諸方。只  多得幾州子。暗地裏賽他。何故。卓主丈。勸君  不用栽荊棘。後代兒孫惹著衣。

[0996b22]  上堂。舉。肅宗皇帝問忠國師。百年後所需何  物。國師云。為老僧造箇無縫塔。帝云。請師塔  樣。國師良久云。會麼。帝云。不會。國師云。吾
有付法弟子耽源。却諳此事。國師遷化後。帝  詔耽源問之。源云。湘之南潭之北。中有黃金  充一國。無影樹下合同舡。琉璃殿上無知識。
師云。肅宗當時若向國師良久處。下得一喝。  免致耽源墮坑落塹。要見無縫塔麼。卓主丈。  勸君盡此一盃酒。西出陽關無故人。

[0996c02]  上堂。僧問。參須實參。悟須實悟。作麼生是實  參。師云。歷歷寂寂。僧云。長期已過半。猶如  冷水浸冬瓜。和尚有何方便。師云。精精靈靈。
僧云。趙州示僧。洗鉢盂去。其僧便悟。此意如  何。師云。燒錢引鬼。僧云。我等喫粥了也。洗  鉢盂了也。為甚不悟。師云。甜瓜徹蔕甜。僧禮  拜。師云果然。

[0996c09]  乃舉。鹽官一日。喚侍者將犀牛扇子來。侍云。  已破也。官云。扇子既破。還我犀牛兒來。侍無  對。師云。鹽官恐侍者不在。二林扇子暑月要
用。不必有勞侍者。若是犀牛兒。輸與國師。

[0996c13]  上堂。二林初無門戶與人近傍。亦不置之於  無何有之鄉。只要諸人如鐵入土與土俱化。  然後可以發越。其如運糞入者。吾末如之  何。

[0996c17]  上堂。僧問。法身病色身不安。色身病法身不  安。作麼生免得。師云。口上著。僧云。色身病故  有之。法身作麼生病。師云。他病最苦。僧云。
大似維摩老子以代眾生。師云。爾識他未盡。  僧云。莫是佛手遮不得。人心似等閑。師云。撥  波求水。僧云。畢竟如何。師云。待爾鼻孔無
氣。却向汝道。僧便喝。師云。怕死漢。

[0996c24]  乃云。水牯子數日來。不忺水草。蓋牧之無功  也。若言一回入草去。驀鼻拽將來。此又未是  牧牛之法。且作麼生牧。擊禪床云。叱叱叱。者
畜生。

[0996c28]  建鳳林庫上堂。鳳非竹實而不食。非醴泉而  不飲。因甚却在板橋村。卓主丈。有林自是真  棲處。風淡惟聞靜夜鳴。

[0997a02]  上堂。舉。雲門因。僧問。佛法如水中月是否。  門云。清波無透路。師云。雲峯道。雲門禪如九  轉透瓶丹。若果是恐未是。

[0997a05]  上堂。諸方朝呪暮呪。要兜爾做羹飯主。我者  裏疥狗。不願生天。爾若向無人行處。尋得一  條路子。蕩蕩地臨機自由自在。便是我同流。

[0997a08]  解夏小參。僧問。初秋夏末。衲僧家。氣宇如  王。離却雙林。途中如何受用。師云。踏著爛如  泥。僧云。只者莫便是途中受用底麼。師云。南
辰北斗。僧云。領師以拂子一指。僧禮拜。

[0997a12]  師乃云。一夏伽藍地上行。未甞敢重步。踏著  常住一片甎。來朝期滿。合作麼生賞勞。若從  首座板頭。數到聖僧侍者。普請與之。猶恐諸
人以謂。山僧不分緇素。更若較其重輕。又見  山僧惠心不普。作麼得相當去。所以道。重賞  之下。必有勇士。重賞則故不辭。阿那箇是勇
士驀。拈主丈。指云。是爾。

[0997a19]  復舉。黃檗因臨際。半夏上山問訊。見檗看經。  際云。我將謂是箇人。元來是淹黑豆老僧。住  數日乃辭。檗云。汝破夏來。何不終夏去。際
云。暫來禮拜。檗便打令其去。際行數里疑其  事。再回終夏。師云。黃檗當時若大機大用。  死盡臨際偷心。今日子孫。未致尾巴焦黃。檮
林莫有再來終夏底麼。喝一喝。

[0997a26]  上堂。僧問。世界與麼廣闊。因甚聞鐘聲披七  條。師云。水淺無魚。徒勞下釣。僧云。長期已  過了。中間事作麼生。師云。一向收捨不來。僧
云。鐘樓上念讚。床脚下種菜。明甚麼邊事。師  云。刮皮見骨。僧云。勝首座道猛虎當路坐聻。  師云。乞兒席袋。

[0997b03]  乃舉。鷄鳴丑愁見起來。還漏逗裙子偏衫箇  也無。袈裟形相些些。有裩無腰袴無口。頭上  青灰三五斗。指望修行利濟人。誰知翻成不  唧
[口*留]  。師云。趙州新婦面上添笑靨。又向繡幕  裏行。只是少得人見。

[0997b08]  運庵先師忌拈香。老和尚死去。二十五年。有  誰撑門拄戶。雖與松源同日行。不會松源三  轉語。父子背馳。面不相覩。直至如今成莾鹵。
露冷風高秋意深。久矣無心薦藜黍。

[0997b12]  中秋上堂。僧問。靈山話月。曹溪指月。意旨如  何。師云。欺胡謾漢。僧云。謝三郎有甚麼過。  師云。誣人之罪。僧云。恁麼則天上月圓。人
間月半。師云。老鴉啄蠣。僧打圓相云。者箇作  麼生明。師云。明之則瞎。僧云。謝師指示。師  云。屢生子。乃云。華亭滿舡猶不足。南泉驟
步踏不著。自餘眼底紛紛。總道見月忘指。卓  主丈。月聻。

[0997b20]  上堂。僧問。仰山謂香嚴云。如來禪許師兄會。  祖師禪未夢見在。此意如何。師云。蛇入竹筒。  僧云。仰山平白受屈。師云。和爾脫不得。僧
云。作麼生是如來禪。師云。鐵壁鐵壁。僧云。  如何是祖師禪。師云。楚甸雲寒。越山風暖。  僧云。如何是和尚禪。師云。爾是顛耶狂耶。
僧云。學人從此不問話。師云。更須勘過。

[0997b27]  乃舉。太原孚上座。初參雪峯。跨門纔見雪峯。  便參主事。次日却來禮拜云。昨日觸忤和尚。  峯云。知是般事。便休。師云。盡謂雪峯。有陷
虎之機。無斬蛟之劍。殊不知。養子之緣。寬  而有恕。

[0997c03]  重九上堂。僧問。理不逐事變。事不逐理遷。九  九之日。為甚檛鼓陞堂。師云。理事拘他不得。  僧云。他是甚麼人。師云。頭輕尾重脚邏沙。僧
云。錯指示人了也。師云。山僧年邁。僧云。汾  陽道。重陽九日菊花新。此意如何。師云。我無  隔水犀。自然塵不染。僧云。汾陽今日落節。師
云。那裏見汾陽。僧便喝。師云。弋不射宿。

[0997c10]  乃云採菊東籬下。悠然見南山。陶靖節雖是  箇俗人。却有些衲僧說話。雖然他是晉時人  未可全信。

[0997c13]  開爐謝首座上堂僧問。趙州道。我喚作火。爾  不得喚作火。此意如何。師云。撓鉤塔索。僧  云。今日得見趙州。師云。爾會他東壁拄葫蘆
麼。僧云。也是家常茶飯。師云。互鄉童子。

[0997c17]  乃云。霜風戒曉。黃葉堆雲。如我門庭。一般冷  落有底道。老子尋常多是鬪貧不鬪富。山僧  以謂不然。何故。但得板頭有人。自然暖氣相
洽。

[0997c21]  達磨第二忌拈香。葱嶺不見宋雲。全身豈在  熊耳。石火電光殊莫擬。雙檮堂上再相逢。究  竟何曾缺兩齒。雪際傳心。節灰厭鬼。後代兒
孫。誰  采  爾麁羹淡飯當殷勤。四海香風從此  起。

[0997c26]  上堂。僧問。布袋長年落魄。盤山猪肉案頭。觀  音手裏魚藍。大士門椎柏板。者一絡索。到  虛堂面前時如何。師云。蘇嚧蘇嚧。僧云。轉
凡夫為賢聖。抑賢聖為凡夫。則不無和尚。師  云。家狗咬人。僧云。布袋向鬧裡打開件件。拈  起云。看看。此意如何。師云。不勘自敗。僧云。
且道。與門椎柏板。相去多少。師云。窮餓相  煎。僧云。手裏魚藍則不問。猪肉案頭事作麼  生。師云。地獄門前鬼脫卯。僧云。不伸此問。  蹉過一生。師便喝。

[0998a07]  乃舉。羅山初參嵓頭便問。起滅不停時如何。  頭云。咄是誰起滅。山豁然大悟。師云。嵓頭雖  則見孔著楔。累他羅山。坐在起滅不停處。

[0998a10]  上堂。僧問。若論戰也箇箇力在轉處。此意如  何。師云。猶是死法。僧云。作麼生是活法。師  云。逆風張帆。僧云。二林今日自納敗闕。師
云。年老成精。僧云。大力量人。因甚擡脚不  起。師云。師子咬人。韓獹逐塊。僧云。開口  因甚不在舌頭上。師云。抱贓叫屈。僧云。明
眼衲僧。因甚脚跟下紅。絲線不斷。師云。貪  多嚼不細。僧云。昔日松源。今朝和尚。師云。  牢記取。

[0998a19]  乃云。此事甚易。因走作反以為難。何處是走  作。眼見耳聞是走作。鼻嗅舌嗜是走作。運奔  執捉是走作。覺觸攀緣是走作。以至舉心動
念。參禪問道。穿鑿古今。是非人我。悉是走  作。只有一處不走作。難以說向諸人。若說和  者不走作底。一時走作了也。

[0998a25]  冬至小參。僧問。黑豆未芽時如何。師云。黑  鱗皴地。僧云。芽後如何。師云。黑鱗皴地。僧  云。芽與未芽時如何。師云。黑鱗皴地。僧云。
若與麼有甚分曉。師云。向無分曉處。識取黑  鱗皴地。僧云。學人今夜白衣拜相。便禮拜。復  有僧出問。如何是冬來事。古德道。京師出大
黃。此意如何。師云。短處求長。僧云。忽有人  問和尚冬來事聻。師云。雪後添衣定是寒。僧  云。元來古德猶在。師云。汝是安祿山。

[0998b05]  乃云。葭灰未動。律管先知。暗去明來。未嘗遷  謝。所以衲僧家。就理就事。順水流舟。殊不  知。無陰陽地。荊棘參天。有契券邊。蒺
[卄/梨]  滿  地。致使春生夏長之徒。卒難近傍。二林放過  一著。曲為今時。

[0998b10]  復舉。溈山問仰山。仲冬嚴寒年年事。晷運推  移事若何。仰山近前。叉手而立。溈云。誠知子  答者話不得。香嚴至。溈舉前話。嚴云某甲偏
答得者話。溈復舉。嚴亦近前。叉手而立。溈  云。賴遇寂子不會。師云。溈山若無後語。儘自  包裹得去。其奈用處太過。以致栓索俱露。

[0998b16]  上堂。謝秉拂。僧問。智與師齊。減師半德。智  過於師。方堪傳授。那箇智過於師。師云。忽去  忽來。坐斷今古。僧云。學人瞻仰有分。師云。
合取狗口。僧云。若與麼。首座藏主遂成虛設。  師云。不是苦心人不知。僧云。却較些子。便禮  拜。師云。急抽頭是好手。

[0998b22]  乃云。深山大澤象龍之所。雷霆變化。在乎一  時之間。草木自然光潤。檮林之下。莫有此瑞  麼。卓拄杖。疑殺闍梨。

[0998b25]  上堂。僧問。天欲雪而未雪。梅欲花而未花。好  箇西來意。無人共出家。師云。掩耳偷鈴。僧  云。和尚多是成禠學人。師云。老僧向爾道甚
麼。僧云。當面蹉過。師云。座上無老僧。目前  無闍梨聻。僧云。莫向夾山背後叉手。師云。老  僧被爾靠倒。

[0998c02]  乃云。明明向汝道。得得不得。不得得得。自是  諸人。雙眼清寒。坐在無事甲裏。直饒。彌勒即  今下生。現三頭六臂。也救爾不得。

[0998c05]  臘八上堂。僧問。釋迦老子棄金輪寶位。雪山  苦行六年。於臘月八夜。忽覩明星悟去。還端  的也無。師云。令人長憶李將軍。僧云。後來說
一藏葛藤。牽枝引蔓拋尿撒屙。至今未已。師  云。師子身中蟲。僧擲下坐具云。未見明星時。  還有者箇消息也無。師云。把髻投衙。

[0998c11]  乃卓拄杖云。是則是窮則變。變則通。只如三  更半夜。眾星朗然。不知是見那箇星悟去。急  急出來。下一轉語。蓋覆者老子。不然母貽後
悔靠主丈。

[0998c15]  華藏和尚至。上堂。僧問。我手何似佛手。師  云。老婦顰眉出醜。僧云。我脚何似驢脚。師  云。曾踏趙州  [彳*京]
彴。僧云。人人有箇生緣。如何  是學人生緣。師云。懶向人前拔茄樹。要去南  川作化主。僧禮拜。

[0998c20]  師乃云。我本無心有所希求。今此寶藏自然  而至。二林小眾。枯枯燥燥。鶴望多時。珊瑚枕  明月珠。從便採取。只是不得觸諱。

[0998c23]  上堂。傅大士本相現。引得一地裏人。前廊後  架。拋尿撒屙。謂之龍華勝會。不知當來所  證果。有此否。不然。卓主丈。青山綠水短棹
孤舟。

[0998c27]  慈雲和尚至。上堂。僧問。路逢道伴交肩過。一  生參學事畢時如何。師云。鵓鳩樹上啼。僧云。  也恐和尚見古人未盡。師云。同道方知。僧云。
知後如何。師云。布袋盛錐。快者先出。

[0999a02]  乃云。去住無心。卷舒有則。布之則彌於六合。  六合猶窄。置之則歛於一毫。一毫猶寬。為彼  群生從何而起。卓主丈。飛過帝鄉去。遠接
南山陰。

[0999a06]  上堂。舉。風穴因。僧問。語默涉離微。如何通  不犯。穴云。長憶江南三月裏。鷓鴣啼處百花  香。師云。風穴破關受敵。不知蹉過者僧。二林
有僧出問。拈主丈便打。

[0999a10]  上堂。舉。趙州因。僧問。一物不將來時如何。  州云。放下著。僧云。一物不將來。放下箇甚  麼。州云。放不下擔將去。師云。趙州向者僧痛
處。下一針不妨奇特。只是病入膏肓。難以發  藥。

[0999a15]  上堂。明明道不在言語上。何必用三寸舌頭。  帶將出來。會得。桐花落地春將半。不然。杜宇  催歸月過三。

[0999a18]  上堂。舉。百丈普請鉏地。次有一僧。舉起鉏  頭。忽聞鼓聲。乃拋下大笑便歸。丈云。俊哉此  是觀音入理之門。歸院乃喚僧問。適來見箇
甚麼道理。便與麼。僧云。適來肚飢。聞鼓聲歸  喫飯去。丈乃大笑。師云。百丈當面。被者僧  謾。若是二林。誰管爾口欵。未招便與闌胸一
踏。只如百丈笑。者僧笑。還有優劣也無。

[0999a25]  西白和尚至。上堂。僧問。三日不說著。口邊生  白醭。學人出去。四十餘日。作麼生。師云。待  爾口邊出青草。却向汝道。僧云。低聲低聲。牆
壁有耳。師云。也要大家知。僧云。只如口邊出  青草底人。還有方便也無。師云。大有方便。僧  云。那裏是他方便處。師云。一任牛搏馬踏。僧
云。學人不會。師乃云。風穴破屋數間。單丁者  七年。後為臨際正續。西白道人即斯人也。深  雲古木。雙眼清寒。大音希聲。豈同常調。

[0999b05]  佛生日上堂。僧問。鐵壁鐵壁。號之曰佛。常在  苦海中立。只如今日降生底是。苦海中立底  是。師云。二俱不是。僧云。天上天下唯我獨尊
聻。師云。脫却籠頭卸角馱。僧云。恁麼則三尺  一丈六。且同携手歸。師云。爾道。他有幾莖蓋  膽毛。僧便喝。師亦喝。

[0999b11]  乃卓主丈云。看看。九龍吐水。灌沐金軀。紫  毫相光。無幽不燭。直得嘉禾老比丘。跛却一  足。走到廣南光泰寺裏。有口也讚嘆不及。何
故。物見主眼卓豎。

[0999b15]  結夏上堂。登山須到頂。涉海須到底。到頂則  知宇宙之寬廓。到底則知大海之淺深。故我  釋迦老子。以九夏之月。剋期取證。而欲法中
龍象。知其山之高海之深也。苟或飽食安眠。  略無知愧。是大罪人。莫言不道。

[0999b20]  上堂。僧問。結夏已半月。衲僧家牙如劍樹。口  似血盆。還透得虛堂一句子也無。師云。老僧  不曾殺生害命。僧云。和尚太殺慈悲。師云。墦
間易飢飽。僧云。有一人常在途中。不離家舍。  有一人常在家舍。不離途中。且道。那一人合  受人天供養。師云。水也消他一滴不得。僧云。
因甚如此。師云。蓋他在布袋裡輥毬。僧禮  拜。

[0999b28]  師乃舉。雪峯一日敲觀和尚門。觀云誰。峯云  鳳凰兒。觀云作甚麼。峯云。  啗  老觀。觀便開
門。搊住云道道。峯擬議。被觀推出。雪峯住後  云。我當時若入得老觀門。爾者一隊噇酒糟  漢。向甚麼摸  [打-丁+索]  。師云。雪峯擬議。老觀推出。
若較其錙銖。則固有重輕。不知雪峯當時合  下得甚麼語。可以入得老觀門。

[0999c06]  上堂。舉五祖道。諸莊不收。不以為憂。百數衲  子。無一箇透得狗子佛性話。誠以為憂。師云。  五祖大似破關中收圖書。

[0999c09]  承天短蓬遠和尚遺書至。上堂。僧問。昔本不  離此。今朝亦不來。且道。承天老子向甚麼處  去。師云。趕人不得趕上。僧云。莫是向不生不
滅處去麼。師云。爾莫要撩撥者氣鼓老僧。僧  云。他觸著便三毒起。師云。多少人仰望不及。  僧云。洞山遷化。設愚癡齋。承天遷化。有何
分付。師云。有分付。僧云。有甚分付。師云。  教爾近前退後牢記話頭。僧云。也是不惜口  業漢。

[0999c18]  師乃云。遠之莫及故曰短。蹤之不即故曰蓬。  波波浪浪。西西東東。直鉤已掛雙峨碧。一橈  香散蘆花風。

[0999c21]  解夏小參。僧問。衲僧家。四月十五。結他不  得。七月十五。解他不得。畢竟向甚處。安身立  命。師云。針鋒頭上翻筋斗。僧云。得與麼自由
自在。師云。爾莫向石灰籮裏反眼。僧云。可謂  一夏不虛度光陰。師云。刀錐之利。僧云。前程  忽有人問。和尚今夏將何示人師云。多添少
減。僧云。三世諸佛也理會不得。師云。山僧更  是理會不得。僧云。和尚今夜盡情。說與學人  了也。便禮拜。

[1000a01]  師乃拈主丈云。便與麼去。早是節外生枝。  更若較短論長。何啻崖州萬里。所以道。太陽  門下。日日三秋。明月堂前。時時九夏。何用刻
舟尋劍緣木求魚。西天此土佛法平沈。末代  比丘全無慚愧。說甚正因二字言薦賞勞。古  人不解隨機。二林只圖實効。然雖如是。且道。
七佛行處。因甚寸草不生。快出來下一轉語。  以補九夏關疑。卓主丈。

[1000a09]  復舉。南泉歸宗麻谷同往。禮拜忠國師。泉至  路畫一圓相云。道得即去。歸宗。於圓相內坐。  麻谷作女人拜。泉云。恁麼則不去也。宗云。
是甚麼心行。師云。王老師既被人道破。未為  好手。麻谷作女人拜。見得國師。

[1000a14]  次日上堂。一夏未嘗不與諸人朝思暮想。今  朝期滿。驀忽相應。方知山是山水是水。向來  豈不知山是山水是水。今日方知。道山是山
水是水。汝若不信。三十年後。自有人知。

[1000a18]  上堂。謝執事。松有操則歲寒不凋。竹有節則  虛心澹靜。衲子勇於義。可以表率叢林游刃  事海。自然左右逢其原。

[1000a21]  中秋上堂。以主丈打一圓相云。裏面有一株  樹。名之曰娑婆樹。下有一兔。長時搗藥。尋常  見得不甚真。惟有今宵。極是分曉。諸人還見
麼。卓主丈。見之則不妄擡眸。不然則明不  如暗。

[1000a26]  上堂。舉。馬祖因。百丈再參。祖以目視禪床角  拂子。丈云。即此用離此用。祖云。爾向後開兩  片皮。將何為人。丈取拂子竪起。祖云。即此用
離此用。丈掛拂子舊處。祖震威一喝。丈云。我  直得三日耳聾。師云。豈止乎百丈三日耳聾。  直使盡天下人。聽事不真喚鐘作甕。方契馬  師。

[1000b04]  上堂。舉。汾陽無業國師示眾。若有一毫聖凡  情念未盡。未免入驢胎馬腹。白雲又道。直饒  一毫聖凡情念頓盡。亦未免入驢胎馬腹。師
云。二大老向無心中。撰出一場口面。卓主  丈。近日王令稍嚴。

[1000b09]  開爐上堂。箇裡無峻機妙用與人湊泊。老來  畏寒。只要說些火爐頭話。且道。火爐頭說甚  麼話。恐冷灰豆爆。彈破諸人鼻孔。

[1000b12]  達磨第三忌拈香。十萬里水雲蹤跡。七百年  西竺陳人。眼睛烏律卒。面子黑鱗皴。傳衣付  法。惹起埃塵。如今紅紫亂朱。紛然而出。豈止
乎少林五葉一花之春。斯臨遠諱。薦此溪蘋。  萬古千秋累子孫。

[1000b17]  上堂。一出數日所至。溪山風物歷歷在目。歸  來撾鼓陞堂。從頭又舉一遍會麼。眼力到處  不被人謾。

[1000b20]  冬至小參。一氣順昇。百昌萌動。是時人知有。  還知有不知有者。不被寒暑推遷。不逐四時  消長。靜而善應。卓爾不群。若謂尺二眉毛頷
下生。此又是見他未盡。山僧尋常口似磉盤。  未嘗容易與人道破。爾若見得分曉。黑豆生  芽。繡紋添線。也是尋常時節。且道。今夜還來
喫果子否。卓主丈。嚼飯餵嬰兒。

[1000b27]  復舉。五祖因。僧問。如何是道。祖云。始平郡。  僧又問。如何是道中人。祖云。赤心為主。師  云。五祖恐者僧信根未深。囑之又囑。且道。節
文在甚麼處。逗源河擘泰華。須是其人。

[1000c02]  上堂。謝秉拂。此拂子過如吹毛劍。善用者坐  致太平。不善用者傷鋒犯手。二林莫有出廐  良駒不勞鞭影底麼擲下拂子。看看。

[1000c05]  上堂。僧問。雲門因。僧問。不起一念還有過也  無。門云。須彌山。此意如何。師云。買鐵得金。  僧云。和尚平生凌辱古人。今日因甚全肯雲
門。師云。冷處著把火。僧云。學人一冬。在外  奔波。還有過也無。師云。秤椎落井。僧云。許  多施利歸常住。因甚全無些子功勞。師云。莫  來掩彩我。

[1000c12]  乃云。盡其機用。只作一句。布施諸人。良久。  卓主丈。大海若知足。百川應倒流。

[1000c14]  臘八上堂僧問。枯木倚寒嵓。三冬無暖氣。此  意如何。師云。牙根不瀝水。僧云。婆子因甚燒  却庵。師云。爭交賭籌。僧云。和尚也不得胡亂
穿鑿古人公案。師云。非子不委。僧云。老胡今  日成道。有何祥瑞。師云。山深雪未消。僧云。  諾諾。師以拂一指。

[1000c20]  乃云。釋迦老子。雪山六年。功成行滿。到臘月  八夜。討得一條路子。與後人行。若謂他見明  星悟去。已是謗焰未息。

[1000c23]  上堂。僧問。馬祖因。龐居士問。不與萬法為侶  者。是甚麼人。此意如何。師云。乞兒弄飯椀。  僧云。只如馬大師道。待汝一口吸盡西江水。
却向汝道聻。師云。劈腹剜心。僧云。且道。龐  老子興此一問。是會了問。不會了問。師云。會  了問。僧云。既是會了問。何必悟去。師云。不
悟爭得會。僧云。人天眾前豈無方便。師云。踏  泥漢。

[1001a02]  乃云。自家田地不肯從實履踐。只要冒姓佃  官田。還知二祖對達磨禮三拜。依位而立  麼。

[1001a05]  除夜小參。僧問。年窮歲逼。烏龜上壁。豈不是  和尚語。師云。只得自傷己命。僧云。忽然眾  中有箇通方作者。冷笑一聲。老師未免面熱
汗下。師云。爾更近前驗我看。僧近前云了。師  云果然。

[1001a10]  乃云。日日日東上。日日日西沈。無為無事者。  子細好推尋。既是無為無事。又推尋箇甚麼。  若推尋佛法要妙。每日起來。呵奴使婢。說東
道西。無非在他影子裏。若推尋舊歲未去。新  歲未來。東村王老夜燒錢。野鬼閑神俱飽足。  者裏又無爾插嘴處。畢竟如何。擊拂子。一年
三百六十日。斷斷月建寅為首。

[1001a17]  復舉。晦堂因。看如何是多福一叢竹。一莖兩  莖斜。學人不會。三莖四莖曲。驀然契悟。師  云。往往。多是知竹。而不知多福。知多福而不
知竹。有人緇素得出。許爾親見晦堂。

[1001a21]  使府陞座回。上堂。僧問。毘耶城裏說法。雙檮  樹下談玄。如何是不動尊。師云。東走西走。僧  云。既是不動尊。為甚麼東走西走。師云。癡人
面前不得說夢。僧云。莫是動則不動不動則  動麼。師云寶所在近。更進一步。僧云。忽然將  動與不動。一時貶向無生國裡。却問如何是
不動尊。師云。東走西走。僧云。和尚也只救得  一半。師云。信根者少。

[1001a29]  乃云。或指或掌。無非是太平戈矛。二林莫有  捷徑麼。卓主丈。兔子何曾離得窟。

[1001b02]  元宵上堂。僧問。香林因。僧問。如何是室內一  椀燈。林云。三人證龜成鼈。意旨如何。師云。  奴見婢殷勤。僧云。學人禮謝去也。師云。承虛
接響。

[1001b06]  乃云。以火續燈名晝。以燈續火為夜。晝夜相  續燈燈無盡。驀然黑地裏。撞著露柱。怪得阿  誰。

[1001b09]  妙勝和尚至上堂。僧問。雪峯見僧來參。低頭  歸庵。此意如何。師云。誰知席帽下。有此昔愁  人。僧云。未審二林見僧作麼生接。師云。把手
拽不入。

[1001b13]  乃云。洪波深處赤立。妙不資於一毫。香積世  界藏用。勝不盈於一握。如是則坦夷處巇嶮。  木訥處難酬。且道。此是何人卓主丈。

[1001b16]  上堂。僧問。二月已過三月已來。桃花李花零  亂。桑條柳條成陰。不涉萬緣。如何顧鑑。師  云。不覺日又夜。爭教人少年。僧云。和尚豈無
方便。師云。生薑終不改辣。僧云。有一人十二  時中。不依倚一物時如何。師云。鶻臭布衫須  脫却。僧云。既不依倚一物。又脫箇甚麼。師  云。細嚼難飢。

[1001b23]  乃舉。大龍因。僧問。色身敗壞。如何是堅固法  身。龍云。山花開似錦。  澗  水湛如藍。師云。若
是堅固法身。也苦地在。有問雲黃。只對他道。  垢面漢。我二十年做長老。未嘗與人過話。

[1001b27]  上堂。舉烏臼因。玄紹二上座來參。臼問。近離  甚處。僧云。江西。臼便打。僧云。也知和尚有  此機要。臼云。爾既不會。第二禪客近前來。僧
擬議。臼亦打。師云。二僧見烏臼。如登龍門。

[1001c02]  結夏小參。僧問。布袋長年鬧市。觀音終日魚  籃。禁足安居。當圖何事。師云。擊筒方木響。  僧云。與麼則深密處。足可觀光。師云。差之毫
釐。僧云。和尚答處辛辣。學人如何湊泊。師  云。向無湊泊處領取。

[1001c07]  乃拈主丈云。舉一事則迷理。措一機則失  用。衲僧家。智游象外。妙入環中。猶是家常茶  飯無端。被釋迦老子以無絲線繫却脚跟。直
得東西南北。去路無從。於是九十日內。如守  古塚鬼。謂之禁足安居剋期取證。亦未知所  證者何事。驀然有箇不顧危亡底。掀翻圓覺
伽監。毀罵平等性智。山僧只得退身有分。何  故。卓主丈。老不以筋力為能。

[1001c15]  復舉。雪峯示眾。盡大地撮來如粟粒。拋向面  前漆桶不會。打鼓普請看。師云。雪老當時與  麼。殊不知有今日。二林今夏亦教諸人密密
地與麼。但不必普請。更若不會。爾自孤負雪  峯。於虛堂初無干與。

[1001c20]  次日上堂。諸方以期取効。時刻不忘。我者裏  山邊水邊。從便走作。何故。擊拂子。棄細錄  大。以待知己。

[1001c23]  上堂。僧問。臨際會下兩堂首座相見。齊下一  喝。此意如何。師云。鬪貧不鬪富。僧云。有僧  問。此兩喝還有賓主也無。際云。賓主歷然。又
作麼生。師云。隻手遮日。僧云。二林頭首峻機  妙用。眾眼難謾。還與者兩喝。是同是別。師  云。爾自勘他看。僧云。人天眾前。也蓋覆伊不
得。師云。爾道那箇賓那箇主。僧便喝。師云。  脫身鬼子。

[1002a02]  乃云。師子嚬呻。象王回顧此猶是齊眉共躅。  要見跨釜之作麼。竪起拂子。新羅人過海。

[1002a04]  上堂。僧問。有一句子到爾。拔舌犁耕。無一句  子到。爾自招殃禍。明甚麼邊事。師云。彼此出  家兒僧云。和尚把定封疆。不通水泄。師云。
不是少林客。

[1002a08]  乃舉。仰山參東寺。纔跨門。寺云。已相見了。  不用上來。仰云。與麼相見。莫不得麼。寺便歸  方丈。閉却門。仰山歸。舉似溈山。溈云。子是
甚麼心行。仰云若不與麼。爭識得伊。師云。  東寺便歸方丈。千古楷模。仰山舉似溈山。因  邪打正。

[1002a14]  上堂僧問。劉鐵磨訪溈山。山云。老牸牛汝來  也。此意如何。師云。一箭中紅心。僧云。劉鐵  磨云。來日臺山大會齋。山作臥勢。磨便出聻。
師云。果然僧云。可謂二俱作家。師云。謗斯經  故。獲罪如是。僧禮拜。

[1002a19]  乃云師。曠之聰。离婁之明。因甚有眼。終日不  見鼻孔。下得一轉語。合得老僧。樹下塚間。許  爾妄想。不然老胡失望。

[1002a22]  上堂。僧問。久雨不晴時如何。師云。逢庚則  變。僧云。久雨忽晴時如何。師云。處處可以晒  眼皮草。僧云。與麼答話。諸方未肯在。師云。
割鷄之刃。僧云。二祖禮三拜依位而立。師云。  呈漆器。僧云。達磨云汝得吾髓。師云。覆水難  收。僧云。學人纔見和尚陞堂。便出禮拜。得箇
甚麼。師云。他時不得退欵。僧云。且喜水米無  交。師云。早是退欵了也。僧便喝。師亦喝。

[1002b01]  乃云。山僧尋常不曾抑逼人。只教退步楷磨。  但得心死意消一番了。自然不胡亂拈匙放  筋。不然盡是念話杜家。

[1002b04]  上堂。舉。洛浦因。龐居士來參。禮拜起云。仲  夏毒熱。孟冬薄寒。浦云。莫錯。士云。龐公年  老。浦云。何不寒便道寒熱便道熱。士云。患聾
作麼。浦云。放爾三十棒。士云。啞却我口。塞  却爾耳。師云。洛浦當時。若向龐公年老處。下  得一喝。免得彼此葛藤。

[1002b10]  上堂。僧問。熱時寒向甚麼處去。師云。爾抓著  我痒處。僧云。寒時熱向甚麼處去。師云。乾  籬頭上。覓甚麼汁。僧云。不涉寒暑底人。在甚
麼處。師云。鬧市裏尋取。僧云。尋得後如何。  師云。出三界二十五有。僧云。也未是極則。師  云。作麼生是極。則僧便喝。師云。也未是極  則。

[1002b17]  乃舉。天童啟和尚因。僧問。學人卓卓上來。請  師的的。啟云。我者裏一屙便了。說甚麼卓卓  的的。僧云。和尚與麼答話。更買草鞋行脚。啟
云。近前來。僧近前。啟云。老僧與麼答話。有  甚麼過。僧無語。啟便打。師云。者僧喚既近  前。何不便與本分草料。只因下刃不嚴。返被  暗窺牆壁。

[1002b24]  解夏小參。各各鼻貫已脫。秋風影裡。擺尾搖  頭。老安雖則善能訪跡。終竟難尋。寂子只知  樹下忘軀。何曾解牧露逈逈。雲山溢目飽齁
齁。野草連天。不須短笛催歸。千聖也無覓處。  驀然傅公子出來道。汝等頭角之士。九十日  內託此檮陰。未嘗有半蹄之功。踏破我常住  一塊泥  [土*孛]
。何得如此快活。山僧只得與他代  一轉語。

[1002c03]  復舉。德山托鉢公案。師云。德山如師子遊行  百獸股栗。嵓頭假其威。而陰風逼人。後之來  者。棒土揭木。

[1002c06]  上堂。僧問。大隋蓋龜時如何。師云。神照無此  作。僧云。初秋夏末。衲子往來。牢記取者一轉  語。舉似諸方。師云。苦哉。

[1002c09]  乃舉。天台幽棲和尚。一日鳴鐘上堂。眾纔集。  棲云。誰打鐘。僧云。維那。棲云。近前來。僧近  前棲遂與一掌。歸方丈。師云。賤如泥沙。貴
如金璧。當時若安詳登座。活得者僧。

[1002c13]  中秋上堂。僧問。天上月圓人間月半。是人知  有。未審中間樹子。屬甚麼人。師云。有契券者  得。僧云。恁麼則天香桂子落紛紛。師云。爾早
錯認了也。僧云。馬大師翫月。次一人道正好  供養。一人道正好修行。一人驟步便行。此意  如何。師云。一畝之地。三蛇九鼠。僧云。馬大
師道。經入藏禪歸海。唯有普願。獨超物外。師  云。打驢聽馬知。僧禮拜。師噓一聲。

[1002c21]  乃云。與日雙運。鑑物無私。自是暗中之人。責  冬裘比夏葛。當此良夜眾星推遜之時。可憐  不見華亭叟。冷照海濤空渺瀰。

[1002c24]  上堂。僧問。望見資福剎竿。便回脚跟下好與  三十。此意如何。師云。臭肉來蠅。僧云。望見雪  峯。便參主事。又作麼生。師云。何樓漆器休拈
出。僧云。望見寶林雙楊塔尖。便悟去。師云。  沙裏淘金。僧云。和尚也是年老心孤。師云。宣  人之過未為好手。

[1003a01]  乃舉。欽山同嵓頭雪峯。到德山乃問。天皇也  與麼道。龍潭也與麼道。未審德山作麼生道。  德山云。汝試舉天皇龍潭底看。欽擬議。德山
便打。遂至延壽云。是則是打我太殺。嵓頭  云。爾與麼。他後不得道見德山。師云。欽山只  箇擬議。德山巖頭俱納敗闕。若是龍門上客。
必為點頭。其如聽響之流。墮在區宇。

[1003a08]  上堂。九九之節謂之重陽。陽德既剛。元化以  洽。衲子分上。明得甚麼邊事。卓主丈。交。

[1003a10]  上堂。一大藏教。不出箇鴉鳴鵲噪。九經諸史。  不出箇之乎者也。會得。雲歸華嶽。水到瀟湘。  不然。有伴即來。切須記取。

[1003a13]  達磨第四忌拈香。打一圓相。香至國王之子。  神光斷臂之師。耽憨面嘴。恐亦是伊兒孫。不  必更懷疑。故我達磨鼻祖圓覺大師。  濬  發靈
機。有無之宗頓釋。廓然無聖第一之義昭然。  前梁後魏人我相高。此土西天是非競起。丁  茲末運遐想餘光。列藻陳蘩。用酬慈蔭。

[1003a19]  上堂。舉。南泉因。兩堂首座爭貓兒。泉云。道  得即不斬。兩堂無語泉。遂斬之。趙州從外歸。  泉舉前話。州脫草鞋。安頭上出。泉云。子若在
救得猫兒。師云。趙州借手拈香。要與兩堂雪  屈。殊不知。狸奴已死南泉手。直至如今鼠子  多。

[1003a25]  冬至小參。陰魔沮伏。暖氣未昇。好箇衲僧消  息。若能直下承當。不逐四時消長。便見深山  巖崖。人跡不到處。爛葛藤抽枝引蔓。其如未
然。且向舊曆日上。點指頭子數過。只如陰魔  沮伏。暖氣未昇。是衲僧甚麼消息。卓主丈。  魚行水濁鳥飛毛落。

[1003b02]  復舉。溈山向火。次問仰山。終日向火。因甚無  暖氣。仰作向火勢。溈云。子只得物體。能所未  在。仰云。某甲只如此。和尚作麼生。溈亦作向
火勢。仰云。和尚只得物體。能所未在。溈云。  如是如是。師云。盡謂溈仰父子兩口一舌。殊  不知。風竊虎威能偃草。水欺龍臥出前山。

[1003b08]  除夜小參。新底不知舊底已往。舊底不知新  底已來。新舊不相知。物物還對偶。衲僧家以  為極則。殊不知。半夜三更。蒲團上竪起脊梁。
誰管爾漏箭推遷更點遲速。猶被人喚作無  轉智大王。何況如矮子看戲。隨人上下。雖然  只知暖日生芳草。那料春風暗著人。

[1003b14]  復舉。僧問雲門。如何是雲門一曲。門云。臘月  二十五。師云。雲門汗血功高。惜乎放過了五  日當時若道得箇恰好臘月三十夜。者僧必
有可觀。今則既往不咎。只得順時保愛。有問  雲黃一曲。只向他道半遏行雲。

[1003b19]  元宵上堂。世間之燈。莫若心燈最明。心燈  一舉。則毫芒剎海。光明如晝。其間不善剔撥  者。雖有如無。要見心燈麼。卓主丈。仰山開
畬。歸宗拽石。

[1003b23]  寶林語錄終

虛堂和尚語錄卷之二

* * *

【經文資訊】大正藏第 47 冊 No. 2000 虛堂和尚語錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
