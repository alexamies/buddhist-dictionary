金剛經纂要刊定記卷第五
長水沙門子璿錄

[0208a16]  第六疏初標章。

[0208a16]  若法下。指疑起處。此亦從前  第三中來。

[0208a17]  云何下。結成疑也。既興功運行六  度齊修，迴向發心嚴淨佛土，此若非取則孰  為取耶？佛身之疑意亦同此。以是二報不相
離故，故論文中二疑雙敘。然今此科但斷一  種。

[0208a21]  舉問。經意云：菩薩取形相莊嚴佛土不？

[0208a21]  佛  意等者。空生本疑有取，佛意欲顯無取，取與  無取在於性相二土。故且舉相問之，試其解  不。

[0208a24]  釋答。經意云：不取相莊嚴佛土也。徵意云：  以何義故不取相莊嚴佛土？釋意云：不以相  莊嚴，是真實莊嚴也。

[0208a26]  偈云下。於中前三句正  釋經，後一句即却釋偈之第三句也。又前兩  句，釋經中莊嚴佛土者。非形，釋即非莊嚴。第
一體，釋是名莊嚴。非嚴，顯偈中非形。莊嚴，意  顯偈中第一體。此但指配其文，義意即邐迤  次顯。

[0208b02]  論釋下。轉釋偈文。

[0208b02]  諸佛下，至不可取。釋  偈之前半。謂修習無分別智，通達唯識真實  之性。此則以智契如名為莊嚴，即是無取之  義。所疑有取，自此釋遣。

[0208b05]  莊嚴有二下。釋後半。  先列二土，形相即法相土，謂金地寶池等。以  要言之，但有所見聞皆屬形相。第一義即法性
土，謂離一切相無所見聞，即真如理是。

[0208b08]  非嚴  下。正釋。即以後第三句為出所以，由是故得  非嚴及莊嚴也。非嚴即揀法相土，非今所嚴  之者，當於經中則非莊嚴也。莊嚴意，即顯法
性土，是此所嚴之者，當於經中是名莊嚴。所  謂顯發過恒河沙數功德，而為莊嚴。如金作  器，器非外來，即以此器反嚴於金。是故前引
論云：「諸佛無有莊嚴國土事」等。是則於諸嚴  中更無過者，故云第一莊嚴等也。

[0208b16]  言意者。即  指非形第一體，是非嚴莊嚴之意也。意即所  以也。

[0208b18]  問：「諸佛身土必須性相具足方為了義，  今既唯言於性，豈不闕於相耶？」

[0208b19]  答：「身土之相  唯心之影，心淨方能現之，苟能清淨其心，身  土自然顯現。其猶磨鏡塵盡像生，自然如然，
故非造作。故《唯識》云：『大圓鏡智，能現能生身  土智影。』況是即相亡相，非謂棄相取性，但無  執情何閡於相。然以經宗無相，此義稍增，首
末皆爾。用心之相，如次所明。」

[0208b25]  淨心勸。經意云：  以是義故，汝諸菩薩應生無住清淨之心。

[0208b26]  若  人下。先敘所遮之心。意以形相為真佛土，由  是見故，便欲形相莊嚴，故云我成就等。

[0208b28]  彼住  下。顯失也。意明本欲嚴淨，如何却生染心，以  住色等即生死心，何名淨耶？

[0208c01]  為遮下。躡前所  遮，引起經意。既以不住色等為清淨心，當知  住於色等誠為染矣。

[0208c03]  正智者。無住之心既是  正智，當知有住所生之心同為妄識。此中正  智而言生者，所謂顯發，非剙然而生。故《大經》
云：「於一切法不生，是般若波羅蜜生也。」以此  般若不生不滅，故云真心。

[0208c07]  若都下。顯意遮過。  恐惰空見，故令生此真心。天真之心本無生  滅，但緣住境即不相應，亦非斷滅。心若不住，
般若了然，亦非生起，恐人迷此，故為顯而遮  之。是則前令不住色等是遮有，後令生心是  遮無，既離有無即名中道。如斯體達，是真莊
嚴，何有佛土而不清淨？故《淨名》云：「欲淨佛土  當淨其心，隨其心淨即佛土淨。」淨其心者，即離  有無也。

[0208c15]  第七疏初標章

[0208c15]  疑起之意，前章已敘。

[0208c16]  問：「此與第三何別？」

[0208c16]  答：「前化此報，故不同也。緣  前聞應化非真，故無有取，便云報身是實，應  有取心。是故此疑躡彼第三而起也。」

[0208c18]  斷疑。經  問答可知。徵意云：以何義故，名之為大？釋意  云：非有漏有為身，是無漏無為身。若準無著
則全異於此，大抵首末皆依二諦而釋也。今  此疏中有依天親，有依無著，則此一段且依  天親也。

[0208c23]  疏二。初、總釋喻旨

[0208c23]  高遠等者，謂下據  金輪高八萬由旬，六萬諸山而為眷屬，故名  為大。故《華嚴疏》云：「須彌橫海落群峰之高。」

[0208c25]  而  不取等者。彼山雖大，四寶所成，五位法中色  法所攝，三性之內無記性收，豈有分別而取  為王也。

[0208c28]  報佛下。正明所喻。謂進修多劫福智  圓明，純淨無垢更無過此，故云無上。獨王  (去聲)  法界故號法王。大有二義：一約體，身智郭
周故。二約位，諸聖莫及故。

[0209a02]  無分別者。非如色  法是無記性，但以三祇修習萬慮都忘，如知  寂然，故無分別。

[0209a04]  偈云下。以偈結也。

[0209a04]  非身下。二、  別解非身二

[0209a05]  初、牒經略指

[0209a05]  無漏無為者。無漏  則簡異世間，無為則表非生滅。

[0209a06]  問：「今明報身，  即合有為無漏，云何此說無為耶？」

[0209a07]  答：「此據實  教不約權宗，故是無為也。故《淨名》云：『佛身無  為不墮諸數，佛身無漏諸漏已盡。』」

[0209a09]  故偈云下。  二、引論廣釋二

[0209a10]  初、引本偈

[0209a10]  此偈標遠離有為有  漏，意顯唯有無漏法體。

[0209a11]  論云下。二、引論文三。  初、雙標

[0209a12]  若如是者。指經徵起以標也。

[0209a12]  以唯下。  二、雙釋。清淨身即法身也。此釋有物之句，即  是經中是名大身也。

[0209a14]  問：「此說報身，云何言法？」

[0209a15]  答：「以法報合說二身不殊，以此實教理智無二，  故得云耳。」

[0209a16]  以遠離下。釋無物之句也。即是經  中佛說非身也。法身既是無為，則離有為生  滅。有為既離，況有漏耶。故此釋文不言諸漏。

[0209a19]  以是下。三、雙結。謂以是遠離及唯有故，顯得  法身真我，無漏無為不生不滅，湛然清淨故  有實體，名為有物。不如凡夫遍計之我，有漏
有為、即生即滅，如彼夢幻無有實體也。

[0209a22]  以不依  下。結無有物。亦是重顯所以也。以不依於五  蘊有為之緣而住，唯如如及如如智獨存，故  有實我。當知凡夫皆依五蘊有為緣住，五蘊
尚假，況所計我耶。緣法非己，故云依他也。

[0209a26]  辯  沙。經意可見。

[0209a27]  阿耨池者。此贍部洲，從中向北  有九黑山，次有大雪山，次有香醉山，於雪北  香南有阿耨池。此云無熱惱，縱廣五十由旬，
八功德水充滿其中。於中四面各出一大河，  東名  [歹*堯]  伽河，繞池一匝流入東海，南信渡河，  西縛芻，北徒多，皆繞池一匝，如次入南西北
海。今經恒河即殑伽也，言恒者，譯者訛也。

[0209b04]  周  四十里者，謂初出池口處也。

[0209b05]  佛多下。出取喻  之由。然說此經時，但在祇園，餘說法時多近  於彼，故以喻也。

[0209b07]  彰福。經意可見。

[0209b07]  論云下。徵也。  謂三疑之後、四果之前，已說寶施之喻，今復  說者，豈不重耶？

[0209b09]  偈云下。釋也。謂前已一三千  界寶施，此說無量三千界寶施，雖則總是多，  若總是勝校量，然其後者，即多中之多、勝中
之勝，故重說也。斯則言說重而義意不重。

[0209b12]  何  故下。轉難。意云：何不於前文中便說此喻耶？

[0209b14]  為漸下。約人通也。謂機淺法深，頓說難信，漸  次誘引令知勝德。

[0209b15]  又前下。約法通也。謂喻之  前，未說四果無心，釋迦無得，嚴淨國土不嚴  而嚴，修證佛身無證而證。是故校量之喻亦
未能勝。後乃既明斯義法理兼深，由是校量  之喻亦復殊勝。或可出生佛法之義，亦在前  喻之後也。況後釋所以中五段經文，亦屬於  此。思之。

[0209b21]  顯勝。經意可知。

[0209b21]  大意同前者。即福不  趣菩提，二能趣菩提是也。

[0209b22]  可敬。經可知。

[0209b22]  大般  若下。引事證。帝釋每於善法堂中，為天眾說  般若波羅蜜法。或有時不在，諸天若到，皆向  座恭敬作禮，為重於法乃尊於處。

[0209b25]  故高顯者。  以尊人故令處高顯，俾遠近皆見敬而生福  也。

[0209b27]  形貌等者。塔中有佛形貌，人見必生敬心，  見於說法之處，亦如見佛形貌。若梵語制多，  此云靈廟，或云可供養處，與此大同。

[0209b29]  獲益。經  意云：宣說四句之處，尚得天人供養，何況盡  此經文能受持耶。如經敘之。

[0209c02]  前四句等者，據  此經意望於前段，有二勝劣。何者？為前說其  處，此說於人。前明四句偈，此明盡受持。由是
前則劣中之劣，此乃勝中之勝。反覆而言，故  云何況也。

[0209c06]  最上者。法身也。無漏無為，絕上上  故。

[0209c07]  第一者。報身也。眾聖中尊。更無過故。

[0209c07]  希有  者。化身也。如前所說四種事故。意明受持讀  誦具獲三身功德圓滿也。有云：能趣菩提故  云最上，勝出諸乘故云第一，世間無比故云
希有。

[0209c11]  有佛。經意云：如此經文隨何方所，即為  有佛及諸弟子。

[0209c12]  經顯下。明有佛及有之所以。  謂報化必依法身，法身又從經顯。既有能顯  之教，必有所顯之佛。又經是教法，佛是果法，
果由理顯，理由行致，斯則三佛備足、四法具  圓，所在之處豈生輕劣。

[0209c16]  又一切下。明有弟子  之所以。三乘賢聖體是無為，經顯無為故有  賢聖。

[0209c18]  尊重者。謂證如者皆是入理聖人，可尊  可重故。若準魏經，即但言有佛使人尊重，不  言別有弟子。故彼文云：「即為有佛，尊重似佛。」

[0209c21]  名勝。經問意云：未審此經有何名目？不有名  目，如何奉持？答文可知。徵意云：如來常說諸  法名相皆空，今特立此名者，有何所以？釋意
云：我所立者，名即無名，無名之名豈違空義？  為受持故，於無名中強立名耳。

[0209c25]  佛立下。釋立  名之因。因即所依之義。謂金剛有能壞之義，  般若有觀照之功。法喻雙彰，故曰金剛般若。
其實亦約能堅之義以立，今且就用釋之，具  如題中及七義句中說也。

[0209c29]  斷惑故勝者。眾生  流轉為遭惑染，若斷惑染成佛無疑，豈不勝  乎！

[0210a02]  對治等者。約名顯義，義實名虛，若執虛名  安得實義？慮有斯執，是故對治異說勝。

[0210a03]  經問  意云：汝謂如來除所證之法外更有別異之  說不？答意云：如來除所證之法外，更無別異  之說。此段躡於次前立名處來，意云非唯立
此經名，名即無名，凡有所說悉皆如此。又非  我獨爾，諸佛亦然。

[0210a08]  無別等者。謂釋迦一佛初  中後說，竟無別異增減，然乃但據真實無差，  不約言辭有異耳。

[0210a10]  但如下。出所以也。凡有說  時皆如其證，證中無說豈有異耶？

[0210a11]  三世下。結  通諸佛。以諸佛同證，竟無二源，不證則已，證  則無別也。若未至極位在因地中，隨其所說
各各差別。何以故？所證不同故。如地前地上  十地節級不同，由是果人決無異說。

[0210a15]  故云下。  結成上義。既一佛多佛過去未來所說皆同，  咸如其證，如證之說不亦勝乎。

[0210a17]  故論云下。引  證。唯獨等者，說般若能斷煩惱，無有一佛不  作此說，餘皆若此。

[0210a19]  第一等者。以諦理離言說  相、離名字相，故不可說。此證前既如其證則  無所說也。然無著、天親語雖似異，其意實同。
既如其證，豈非第一義耶。

[0210a22]  塵勝經。問答之文  可見。釋意云：所言塵者，非煩惱塵但是地塵。  所言世界者，非染因界但是地塵界。此即躡
前校量中來。由前說河沙寶施不及持經，惑  者所聞未能誠信。所以如來特說此義，使其  明見優劣用滌所疑。具在疏文昭然可見。

[0210a27]  論  云下。釋盡其意。意云：碎界為塵，塵上不起煩  惱，寶施得福，即有貪瞋五欲自娛，無惡不造。
故相傳云：布施是第三生怨，所以塵界勝於  寶施，且塵界但不起過尚得為勝，況受持此  經定招佛果，豈可以為劣哉。由是相望便有
三重勝劣，謂寶施不及塵界，塵界不及持經；  持經尚勝於塵界，豈得不如寶施。如百姓不  如宰相，宰相不如天子；天子尚勝於宰相，豈
得不如百姓。喻中天子最勝也。法中持經最  勝也。經勝所以，豈不昭然。

[0210b08]  大雲下。但對經文  以揀法喻，更無別義。

[0210b09]  然其意者，說微塵是塵，  貪等亦是塵，以俱有坌污之義故。說三千為  界，說煩惱染因亦為界，以皆有為因之義故。
亦可三千是器界，煩惱是有情界故也。今則  揀非貪等塵及染因界，但是地塵及三千界  也。是則結釋上義並如前說。

[0210b14]  果勝。經問答之  文可知。徵意云：以何義故，不以三十二相為  法身如來？釋意云：如來說三十二相，非是法
身無為之相，但是化身有為之相故。

[0210b17]  恐施下。  敘經起之意也。恐彼意云：若施不求佛，即起  煩惱，本為求佛，云何煩惱？彼所求者，即是三  十二相之身，為破此見，故復問之。

[0210b20]  持說下。且  標勝劣。謂寶施但得色相，持經即得菩提，故  云勝彼福德。

[0210b22]  何以故者。徵意云：既得三十二  相，何不得菩提？

[0210b23]  彼相下。釋也。理法身是菩提  相，彼三十二相非菩提相。所以言者，菩提無  相故，由法身即菩提相，非菩提相空矣。又於
其中，法身則勝、色身則劣。何以故？法身無為  真實性故，色身有為影像相故。然由持說因  勝故，果中獲法身。寶施因劣故，果中獲色身。
故上標云：持說此經勝彼福德。

[0210b29]  經福下。轉遮  謬解。恐施寶者聞上所說，便云雖知色身劣  於法身，寶施不如持說，我以不能持說，不要
法身，恒將寶施成就色身，相好既圓不亦妙  矣。為遮此見，故此云也。謂前且約別義分於  因果，故說施感相身。若據實義而論，空施不
成相果。何者？由無智慧隨相生情，所施雖多  唯成有漏。縱得三十二相，但是轉輪王，色相  雖同不名為佛。若能持說此經，則智慧圓起，
依慧行施不住有空，以無漏因獲無漏果，如  此三十二相，始得名為佛焉。

[0210c10]  意明下。結釋上  義。不逾前說。

[0210c11]  校量。經意如文可知。但甚多之  言，顯超命施之福也。

[0210c12]  捨身等者。意恐人聞寶  施不及受持，便謂以是身外之財所以劣於經  福，若將身命布施必勝受持。為破其見，故有
此文。沙數猶劣，況一身耶？

[0210c15]  泣歎。經意者。謂空  生聞上所說，喜極成悲泣涕連連，自宣心曲，  身為羅漢已是多時，慧眼雖開未聞斯教。

[0210c17]  捨  身下。悲泣之由。然有三意。一謂傷彼捨身虛  其功故。意云：捨命河沙劣於持說，不達深旨  勞而無功。二謂悲曩劫不逢遇故。意云：在凡
不聞故當其分，自階聖果亦未聞之。三謂慶  今得聞喜極成悲故。善吉剙聞深法非本所  望，涕淚交流以彰極喜。今此疏中且明前一  也。

[0210c24]  論云下。引證。慧眼等者，謂空生混跡寄位  小乘，自證人空已來，未聞法空之理，以法空  是大乘所證境故。

[0210c26]  然以此為經勝由者。有兩  重意：一謂教若麁淺聞乃尋常，既感悲啼乃  知深妙。二謂常人啼泣未足為奇，善吉悲傷當
知最勝。勝之所以，不亦明乎。

[0210c29]  正明。經意云：若  人聞此能生信心，此信若生不信諸法，故云  清淨。諸法既泯實相生焉，三身功德自此周  備，豈不勝耶。

[0211a03]  第一等者。如前所明。經文存略，  故標二也。此中即般若教，餘者即未說般若  之前，二乘人天之教。

[0211a05]  所言實相者，即無相之  相也。謂無我法之相。以要言之，離一切相名  為實相。故下文云：「離一切相即名諸佛。」

[0211a07]  言餘  教所無者。謂人天教中具足二執，小乘教內  法相猶存，不可以二執之相而為實相，故言  餘者非實相。非猶無也。

[0211a10]  言此有者。謂頓除二  執、雙顯二空，空病亦空，二邊皆離中道斯顯，  名實相焉，故云此中有也。

[0211a12]  問：「實相之理，教但  能詮，云何信心便生實相？」

[0211a13]  答：「謂能信此經必  無二執，無二執處即是實相，非謂別有實相  生也。」

[0211a15]  佛跡。經意云：此實相者，體當勝義但唯  無相，名依世諦故言實相。

[0211a16]  為離等者。恐聞實  相之名，便生實相之想。想即分別也。良以實  相真妙言念不及，雖假言念唯證相應。若起
當情但唯影像，恐認於此故曰即非。

[0211a19]  信解。經  意云：我為阿羅漢親稟佛言，信解受持不為  難事。若當來世濁惡世中，去聖時遠不聞佛
說，覽斯遺教信解法空，領受任持依解起行，  若斯等類不亦難乎？

[0211a23]  未來等者。謂無著出世  當正法中，故引來世之勝人，以誡當時之劣  者，是知小人君子何代無之。斯則指於第二
疑中所說後五百歲持戒修福者也。

[0211a26]  三空。經  徵意云：設有能信解受持，以何義故得為希  有？釋意云：以無我等相故，此則我空也。

[0211a28]  徵意  云：所以令無我等相者，何謂也？釋意云：以  我等相即非相故，我相體是心心所法，既無  此體即是法空也。

[0211b02]  又徵意云：以何義故，令無  我法之相？後釋意云：離一切相名為佛故，諸  相雖多不逾我法。今此統收故云一切，斯則
是相皆離為俱空也。俱空之理則名為佛，佛  自此成故言勝也。人法二取其義可知。

[0211b06]  顯示  等者。為我法二空菩薩有分，離一切相方是  如來。

[0211b08]  今顯示此義者。令諸菩薩方便隨順學  而習之，見賢思齊速成佛故，故云諸佛世尊  乃至如是學也。

[0211b10]  印定。經意如文可知。然以前  來從爾時須菩提聞說是經，乃至離一切相  即名諸佛，盡是空生之言，於中邐迤有其六
重：所謂聞法悲啼、信生實相、對彰難易、明無  我人、法執兼亡、盡成佛故。如斯所說皆當誠  諦之言，故佛世尊印云如是。

[0211b15]  重言者。表言當  之極耳。

[0211b16]  不動。經意云：此經深妙難解難知，或  有人聞多生驚畏，若得不生驚畏，豈不希有  者哉。實難其人蓋緣經勝，經勝之義昭然可  知。

[0211b19]  驚畏者。此三行相不同。驚謂愕然而怪，怖  則進退慞惶，畏則一向恐懼。如人欲往上京，  行於大路，以先未經歷忽然而驚，心自念言：
「何謂至此？」或進或退、疑是疑非，遂無決定之  心，謂此路元來不是，或反而不進，或恐懼發  狂墜壑投巖，不終天命。法中亦爾，以佛於人
天小乘教中說空說有，不達意者，隨言而執。  及說此經則顯非空非有中道之理，先所執者  悉皆驚畏，却以為非不能進趣，或墮凡夫或
落小乘，菩提真空從茲永失。今之經意則云：  若人聞此不有不空難信之法，不生驚畏之  心，則能不捨菩提進向大道。旨趣深妙尠有  其人，若或有之，是為希有也。

[0211c02]  大因。經徵意云：  以何義故，聞而不驚等得為希有耶？釋意云：  以此法門於諸波羅蜜中是第一波羅蜜故。
然此波羅蜜，若約勝義則不可言，故言非第  一等。今所說者約世諦說，為勝之義不亦然  乎，故云是名等。

[0211c07]  二都下。為前來兩重校量皆  言經勝，釋勝所以已列九門，每門之中各是  一義，未知根本何謂勝乎？斯則於勝所以中，  更徵勝所以也。

[0211c10]  大因者。謂第六般若波羅蜜  也。以佛有三身，法身最大，此能得故，名為大  因；六中最勝，故稱第一。

[0211c12]  勝餘等者。謂人天二  乘教中不詮此法，今乃詮之。彼以所詮劣故，  能詮亦劣。此以所詮勝故，能詮亦勝也。

[0211c14]  清淨  等者。謂隨相之法建言必異，離相之理說即  無差，以平等一  味  故，平等一味即勝義諦也，以  是勝義故清淨矣。

[0211c17]  故彼下。通釋都徵之意。檀  即是施，通於內外二財，故云等也。

[0211c18]  無如是功  德者。謂在因無破惑之功，在果無法身之德，  故此福者受持讀誦也。然前門門皆顯經勝，
勝之根本不過此門，能成清淨法身，是故說  名為勝，內外財施安可校量？

[0211c22]  第八疏初標章。  向說下。指疑起處也。此從前內財校量中來，  謂河沙命施全勝外財，猶感苦身故名為劣。

[0211c25]  若爾者。印定前說。

[0211c25]  依此下。結成疑也。謂依此  經受持解說不憚勞苦，即是菩薩行。菩薩之  行無所不為，剜身然燈割股救鴿，一句投火半
偈亡軀，供佛燒身捐形飼虎，如是等行皆名  苦因。為行頗同果證何異，因果既等何勝劣  哉？

[0212a01]  云何等者。意明前捨身命即成苦果，今受  持經亦是苦行，何故不成苦果耶？

[0212a02]  忍體。經意  云：忍辱波羅蜜者，勝義諦中則無此相，故云  非忍辱等。

[0212a04]  斷疑意者。若如汝言受持此經，及  菩薩行苦行，便同捨身俱成苦果者。此義不  然。以前捨身不達無相即成苦果，持說此法
菩薩苦行達無我人，知忍無忍、彼岸非岸，直造  本源，豈成苦果？故云忍辱非忍辱等。

[0212a08]  忍到等  者。然此以超忍為體，須知本末五重，然後披  疏則明見其理。五重者：一、是本源之心非動
非靜。二、不忍謂以怨報怨。三、忍雖不加報未  能忘懷，即未至彼岸忍。四、忘情絕慮寂然不  動，即至彼岸忍。五、非動非靜，即超彼岸忍。為
治動心且居靜境，動既非實靜豈為真？若準  五門方為究竟，與其第一更無二源，體相常  然竟無改易。今言忍辱波羅蜜即第四門，非  忍辱波羅蜜即第五門。

[0212a17]  離苦相者，已越第三  彼岸非岸，兼超第四，尚踰靜境豈有動心，初  後兩端正當忍體。

[0212a19]  正明。經徵意云：以何義故，  能行此忍？釋意云：以無我人等相故也。歌利  王等，準《涅槃經》說：「我念往昔，生南天竺富單
那城婆羅門家。是時有王名迦羅富，其性暴  惡憍慢自在。我於爾時為眾生故，在彼城外  寂然禪思。爾時彼王春木華敷，與其眷屬宮  人  婇
女出城遊觀，在林樹下五欲自娛，其諸  婇  女捨王遊戲遂至我所。我時為欲斷彼貪  故而為說法。時王見我便生惡心，而問我言：
『汝今以得阿羅漢果耶？』我言：『不得。』復言：『獲得  不還果耶？』我言：『不得。』復言：『汝既年少，未得如  是二果，則為具有貪欲煩惱，云何恣情觀我
女人？』我即答言：『大王當知，我今雖未斷貪欲  結，然其內心實無貪著。』王言：『癡人，世有仙人  服氣食果見色尚貪，況汝盛年未斷貪欲，云
何見色而當不著？』我言：『大王！見色不貪，實不  由於服氣食果，皆由繫念無常不淨。』王言：『若  有輕他而生誹謗，云何得名修持淨戒？』我言：
『大王！若有妬心則為誹謗，我無妬心云何言  謗？』王言：『大士！云何名戒？』我言：『忍名為戒。』王  言：『若忍是戒，當截汝耳，若能忍者知汝持戒。』
即截我耳。時我被截容顏不變。時王群臣見  是事已，即諫王言：『如是大士不應加害。』王告  諸臣：『汝等云何知是大士？』諸臣不言：『見受苦
時容顏不變。』王復語言：『我當更試，知變不變？』  即劓其鼻刖其手足。爾時菩薩，已於無量無  邊世中，修習慈悲慜苦眾生。時四天王心懷
瞋忿，雨砂礫石。王見事已心大怖畏，復至我  所長跪而言：『惟願哀慜，聽我懺悔。』我言：『大王！  我心無瞋亦如無貪。』王言：『大德！云何得知？』我
即立誓：『我若真實無瞋恨者，令我此身平復  如故。』發是願已身即平復。」今疏言，問得四果  者，蓋通相而言也。

[0212b22]  論云：下義如後釋。

[0212b22]  反顯。經  徵意云：以何義故得知無我等相？釋意云：若  有我相應生瞋恨，既不瞋恨則無我相。如昔  立誓若實無瞋身即平復，以無瞋故則知無
我。以無我故，方成真實忍波羅蜜。支，離也。

[0212b26]  相  續忍。經意云：恐人將謂只是一度能為此忍，  故說過去已五百生。或恐人言：無我能忍應  可暫時，若使頻為必不能爾。故說多生悉皆
如是。或恐人言：有何所因無我能忍？故說多  生忍之熟故。含三意故，有是言也。

[0212c02]  累苦故者。  本疑累苦難忍，却由累苦能忍，斯則翻前三  意中後二意也。

[0212c04]  而樂者。然有四意故樂：一、為  忍熟故樂，如役力之人久得其志也。二、為正  定故樂，常踞大定寂滅不動故。三、為慜他故
樂，如孩子杖父父即樂生。四、為自利故樂，以  將此幻形易得堅質。具茲四意，故言樂也。疏  文但有前三。

[0212c09]  故偈云下。引證。如是苦行果者。  對破疑情也。謂因苦果還苦，因樂果還樂，故  不同也。如陶金作器器還是金，和土脫墼墼
還是土。前徵：云何此法不成苦果？今此結云：  如是苦行故，不成苦果也。

[0212c13]  二、勸離相中疏二。  一、引論敘意

[0212c14]  論云下。出勸之由也。謂不能安  忍，欲捨菩提心，由見苦故。見苦是苦者，由不  離我相故。若離我相則不見苦，自然成忍不
捨菩提故。今勸之令離相也。

[0212c17]  夫菩提心者。謂  上求下化二利不息。既若見苦為苦，即不能  忘身捨命出生入死，是故便捨大菩提心。如
舍利弗本發大心行菩薩行，至六住，被乞眼  睛便生瞋忿，不成忍行捨大歸小，蓋由我相  也。

[0212c22]  三種苦者。前二即次文，後一即當第十  疑中心住於法行布施等是也。意明住相行  施墮有漏中，受用欲樂疲乏生苦也。亦可有
漏有限，有限故乏受用，乏受用故生於苦也。  然今依天親科經，故不收入此段。前二文理  相似，故全用之。

[0212c27]  總標。經意云：以是無我相等  得成忍行，故彼諸菩薩，應須離相發菩提心。

[0212c29]  若離等者，住相既捨菩提，不住即成大忍，菩  提之心自然久固，何捨之有也。

[0213a01]  無著下。可知。  流轉苦。經意云：不應住於色等六境生於妄  心，應生無住菩提之心。若心有住色等境界，
則為非住菩提也。以是義故，佛於正答問之  中說菩薩心，不應住於色等布施。菩薩之行  處處皆同，故引前文以證於後也。

[0213a06]  流是下。解  科文。此即四諦之中，前二世間因果也。大雲  解云：集招苦果故說為流，生死不停故名為  轉。斯則襲習綸輪之義也。

[0213a09]  著色等者。著色等  即疲乏，菩提心不生，不著色等即不疲乏，菩  提心生矣。

[0213a11]  引前等者，是上修行文中也。已如  前說。

[0213a12]  相違苦。經意云：菩薩行行本為利益眾  生，故便離相行於布施。若能離相，則眾生相  違時，不生疲乏也。況我法二相，如來說為非
相耶，以皆本無故須離矣，若其本有何用離  之。勸離之旨方茲著矣。

[0213a16]  疏文內引無著顯意。  既為等者，蓋不合為而為之也。如人邀客本  為供承，見有所須反生凌辱，於理如何。

[0213a18]  由不  能下。出瞋之所以也。

[0213a19]  故顯下。出經意也。但無  此二，心必相應。

[0213a20]  論云下。二、約天親釋文

[0213a20]  眾生  相者。以魏經云：一切眾生相故。

[0213a21]  陰中等者。今  於陰中不見有我，故云非相也。

[0213a22]  五陰法者。以  彼眾生，皆用五陰之所成故。

[0213a23]  陰空等者。以無  能成之五陰，故云法無我也。然此人法二相  本自空無，眾生不知妄執為有。今所說者，意
令知而離之也。又此我法經文，文與意反，文  即先法後人，意則先人後法。魏經之內文句  昭然，故今疏中順意釋也。

[0213a28]  第九疏初標章。

[0213a28]  於  證下。述疑意兼指疑起處也。此從前第三第  七中來，以彼校量內外財施，不及持經以此  得菩提，故遂起疑云：若然者，且言說是因，因
即是道，以此證果，理則不成。何者？以果是無  為，無為有體，因是有為，有為無體，無體之道  不到果中，云何說此而為因耶？

[0213b05]  斷疑。經意云：  如來之言真實無異，皆如其事不狂眾生，持  說必趣菩提，汝等云何不信？又以如來說於
真實等，故名如來為真實語者。由是者字皆  屬如來。

[0213b09]  疏文初略消經意。佛所下。通說斷疑  之意。

[0213b10]  皆如其事者，即下四語所說之事。今說  等者，以彼況此也。意云：彼既無謬，此豈不然。

[0213b12]  真語下。二、廣釋五語

[0213b12]  佛身即真身也。以法報  合論、理智無二故。若欲分文別指，則佛身是  報，大菩提法為法也。

[0213b14]  是真智者。以菩提是覺，  覺即智故。論云：「依此法身說名本覺，法報合  說同名真身，如來說此真智之法，乃名如來
為真語者。」此則以所說名能說也。餘皆例此。  諦實等義已如前說。

[0213b18]  如語等者。小乘雖有生  空之理，非實真如，以是偏真未徹源故，大乘  之內具顯三空，空病亦空，是究  竟  真如法也。

[0213b21]  不異者。與三乘弟子授記，劫數久遠、名號壽  量、國土等事，一一不異故也。

[0213b22]  佛將等者。謂本  來只有四語，秦什譯時加此一語，欲以統收  四語發明佛意，用之斷疑也。應可一一舉而
問之，以顯不狂之義，且如佛說大菩提法，為  真智時為真不真耶？則對曰：真當知，如來是  真語者，斯則不誑之義明矣。他皆例此。說此
四事既不誑人，今說此經受持得菩提果，豈  成誑耶？云何不信？雖此言說有為無體之因，  能證離言無為有體之果。故偈云：「果雖不住
道，而首能為因，以諸佛實語，彼智有四種。」亦  如《淨名》云：「文字性離即是解脫，無離文字說  解脫也。」

[0213c04]  離執。經意者，前雖以言遣疑，又恐隨  言生執，聞說依言得菩提，便謂言中有菩  提，及聞言中無菩提，便謂畢竟無菩提，不
達言空而法實故作斯執。今則遣之，故云  如來所得等也。

[0213c08]  如言等者，為言說緣生本無  自性，言中菩提亦同言說。何以故？有名無實  故。如言於火但有火名，名言二法皆無體性，  故云如言等也。

[0213c11]  不如等者。不似言說也。謂言  說畢竟無體，菩提之法即不無也。但以不在  言中，不無離言之法。如言中之火雖無，不無
離言之火，由是言中雖無火，不妨因言而得  火。言中雖無菩提，不妨因言而得菩提。以依  言進修必證果故。若然者，則不應言中執有、
離言執無，達此有無方云離執。故偈云：「順彼  實智說，不實亦不虛，如聞聲取證，對治如是  說。」

[0213c19]  第十疏初標章。若聖下。指疑起處。此從第  三中來，準彼但云無為，不言真如。今所言者，  揀餘無為故。所以揀者。欲顯所疑要成遍義，
餘無為法有不遍故。

[0213c22]  彼真如下。立理也。如《華  嚴》云：「法性遍在一切處，一切眾生及國土，三  世悉在無有餘，亦無形相而可得。」斯則處及
塵塵時，該念念故也。

[0213c25]  何故下。結成疑。既遍時  處即合皆得，何故有得不得耶？

[0213c26]  斷疑。經意云：  若住法行施，則不得真如，如入暗中一無所  見。若無住行施則得真如，如太陽昇天何所
不矚。真如雖遍，得失在人，義理昭然竟何所  惑。

[0214a01]  無智等者。謂無般若觀照之智。由無智故，  即執著色等六塵及空有等一切法也。以住是  執著之義，故云住法。

[0214a03]  心不淨者。由執著故為  塵所染，正智不生不證真理，故云不得。得即  證也。

[0214a05]  有智等者。反前可見。

[0214a05]  對治等者，以經中  具有法喻，疏中配釋影略難明。今要預說然  會疏文。謂喻中有五：一空、二色、三暗、四日、五
目。法中有四：一真如、二性德、三煩惱、四智。法  四喻五，數不齊者，以空喻真如，色喻性德，暗  喻煩惱，日目二事同喻一智。所以然者？以日
目二事各有一能，智慧之中具有二義，日能  破暗如智斷惑，目能見空如智證理。既目無  破暗之義，日無見空之能，約義分之但有四
對法喻。喻中意者，且如虛空無所不遍，一切  色法亦滿世間，百千萬人悉在其內，日光未  出六合暝然，雖在空而不見空，雖對色而不
見色。苟或日出昏暗盡除，眼目開明空色皆  見，匪但空無邊際身在其中，反思暗暝之時  不曾暫出。法中亦爾，謂真如之理周遍十方，
性上功德亦遍一切，眾生無量悉在其中，以  智慧未生唯是癡暗，雖在真內何曾見真，雖  有性德不見性德。苟或智慧明發惑暗盡除，
真性廓周自然明見，匪但性無邊際身在性  中，反思迷暗之時不曾暫離。故肇公云：「道遠  乎哉？觸事而真。聖遠乎哉？體之則神。」彌勒頌
云：「時及處實有，為不得真如。」無智以住法餘  者，有智得對治法者，即智慧也。以日目二種  同喻此，故謂日是能治、暗是所治，所治之暗
既盡，能治日光現前，即能見其色等，法中惑  智例此言也。故偈云：「暗如愚無智，明者如有  智，對法及對治，得滅法如是。」

[0214b02]  讚德者。以顯得  真如為由心淨，心淨由不住法，不住法緣有  智，有智蓋由聞經，當知此經有其勝德，故須
讚歎以示將來勝德之相。即下十段總標經  意。如文可知。

[0214b06]  所言以佛智慧知功德者。意言：  除佛世尊餘無知者，蓋顯功德之殊勝也。

[0214b07]  受  持因者，標也。

[0214b08]  為欲下。釋。欲受其文故先讀，欲  持其義故先誦，是故受持皆由讀誦，故分因  果也。

[0214b10]  受持等者，謂依總持法而受持修行，若  文若義總能領納方曰受持，此則思慧也。

[0214b11]  讀  誦等者。謂依聞慧廣故，讀誦修行，若無所聞  憑何讀誦？此聞慧也。論云：「廣多讀習亦名聞
慧」，然皆言修行者，蓋通相說也。非是三慧中  修慧，以修慧與理相應，唯局無漏，出於讀等  四法之表，故不配之，但約聞思二慧，共所成
就。故疏次云：是則從他聞法等。

[0214b17]  故偈下。引證。  從他即聞慧也，及內即思慧也。

[0214b18]  捨命福。經意  可知。

[0214b19]  以事等者，以前來已說命施。此中復說  者，蓋時事俱勝故。時即布施之時，事即布施  之事。前但一度施一河沙身命，時事皆小；今
則無量劫中，日復三度以河沙身命布施，時  事皆大，是捨命福中勝福德也。

[0214b23]  信經福。經意  亦可知。

[0214b24]  不逆者。是不謗義也。魏經如此。

[0214b24]  信經  者。謂能所校量之中皆有勝劣，能中一河沙  數為劣，三時多劫為勝。所中信經為劣，持  說為勝。前則以劣況勝，此則以勝況劣，前淺
後深，天地之遠矣。

[0214b28]  餘不測。經意云：若具足讚  歎終不可窮，以實言之，有無邊功德等也。

[0214b29]  非  餘等者。非二乘、菩薩能盡知也。故前云以佛  智慧而悉知故。又下文云：當知是經義不可  思議，果報亦不可思議。佛尚如此，餘豈能知？

[0214c04]  自覺者，謂以心思口議但及名相之境，此非  名相，故不可思議，唯證相應故也。

[0214c05]  等及勝者。  兩意：一則無有等此勝功德故，二則無有勝  於此故。無有等於此故，故《心經》云：「是無上呪
是無等等呪。」及即等義故，不別標也。

[0214c08]  大心說。  經意云：以非餘者所知故，故為最上者說。

[0214c09]  一  佛乘者。經中初標大乘名，恐濫於權教，故復  揀云最上乘者。今疏中出最上乘體，故云一  佛乘也。體當本覺故名為佛，非二非三故名
一乘。故魏經云：「為住第一大乘眾生說」，即當  善吉所為機發無上菩提心者。

[0214c14]  能傳。經意云：  若能宣說受持，此則修行二利，能令佛種不  斷，則名荷擔菩提。

[0214c16]  滿足無上界者。滿足即成  就義，界即因義，意明不可量等功德與無上  菩提為因故也。

[0214c18]  荷擔等者。在肩曰擔，背負曰  荷，今明行菩薩行即是荷擔。謂以大悲下化，  以大智上求，以大願雙運，安於精進肩上，從
煩惱生死中出，念念不住，直至菩提真性，自  他一時解脫，方捨此擔。《法炬經》中具有此說。  今經云：受持讀誦即自利，廣為人說即利他。
既若二利兼行，必以大願為體，由是能令佛  種不斷，故名荷擔菩提。

[0214c25]  樂小。經徵意云：云何  唯為大乘者說？何故持說名為荷擔菩提？釋  意云：以樂小者著我等見不能持說，故知能
持能說，是最上乘荷擔菩提之者。

[0214c28]  問：「何者名  為小法？誰為樂小之人？」

[0214c29]  答：「四諦緣生名為小  法，聲聞、緣覺即是樂小之人，滯情於中乃名  為樂，彼有法執此顯三空，是其非處故不能
持說。故魏經云：『若有我人等，見於此法門，能  受持者，無有是處。』當知若能持說，即是樂大  法者，不著我人等見也。」

[0215a05]  問：「聲聞、緣覺以達我  空，云何經中而言著我？」

[0215a06]  答：「以我人等見是心  心所法，著之即是法執，故指緣覺、聲聞也。或  可樂小法者，即是聲聞、緣覺。著我見者，即是  一切凡夫。」

[0215a09]  如塔。經意云：經顯法身，依法則有  報化，三身既存，塔廟斯在，是故此處勸應供  養。準《纂靈記》說，隨朝益州新繁縣王者村有
書生，姓苟，未詳其名，於彼村東空中四面書  之。村人謂曰：「書者何也？」曰：「我書《金剛般若經》。」  曰：「何用焉？」曰：「與諸天讀之。」時人見聞若存若
亡。彼屬霖雨流水霶霈，唯此地方丈餘間，如  堂閣下竟無沾濕，於是牧童每就避雨，時人  雖在莫知所由。至武德初，有西僧至，神貌頗
異，於此作禮。村人謂曰：「前無殿塔為何禮也？」  曰：「君是鄉人耶？」曰：「然。」僧曰：「君大無識，此有《金  剛般若經》，諸天置蓋其上，不絕供養，云何污
踐使其然乎。」村人乃省苟生寫經之處。自此  遂甃甓嚴欄護之不令污踐，苟至齋日每常  供養，瞻禮者往往有聞天樂之聲，迄今其處
雨不能濕。且空書無迹尚乃如斯，況紙素分  明而不能爾。

[0215a25]  轉罪。經意云：如過去造極惡，合  來世墮三塗者，苟遇此經受持讀誦，功力既  著能消極惡，遂以現遭輕賤之事，更不墮於
惡道，即是轉重業令輕受也。持經無我等相，  即煩惱障盡。極惡消滅，即業障盡。不墮，即報  障盡。三障既滅三德必圓，故云當得菩提也。

[0215b02]  總包等者。以打罵等事皆名輕賤故。

[0215b02]  隋譯下。  引證。

[0215b03]  無著下。轉釋。無量者。以身口意三所為  之事，但不饒益，皆屬輕賤也，故云無量。

[0215b04]  罪滅  者。罪障既盡，漸漸修行，因圓果滿，自然為佛。  經言「當得」，意顯後時，非謂現世得成佛果。餘  轉滅等義，已於懸談五因中說竟。

[0215b07]  第八經疏  二

[0215b08]  初、總敘意

[0215b08]  速證等者。意明持說此經，速證  菩提之法，所以超過如來事多世尊之福。故  偈云：「福不至菩提，二能至菩提」也。

[0215b10]  二、別科釋  經二

[0215b11]  初中全具福。經意可見。

[0215b11]  然燈前者。以釋  迦因地修行經三無數劫，第一劫滿遇寶髻  如來，第二劫滿遇然燈如來，第三劫滿遇勝
觀如來。今云然燈前者，即第二劫中也。

[0215b14]  那由  他者。第九數數當萬萬。

[0215b15]  少分福。經意對前，比  量可解。

[0215b16]  然所不及者，有二義：一、彼得福德，此  得菩提故。二、彼有我相，此無我相故。故前云：  「此人無我人相」等也。

[0215b18]  則疑。經意云：前雖校量  亦未具說，若具說者人必狐疑。狐者，狡獸也，  以多疑故，故云狐疑。《述征記》云：「風勁河氷始
合，要須狐行，以此物善聽，聽氷下水無流聲，  即過也。」魏經即但云疑惑。

[0215b22]  幽邃。經意云：校量  不及，佛不具說者，以此經義及持者果報，皆  不可心思言議故也。

[0215b24]  福體者。經義也，為福所  依故。

[0215b25]  果體者。佛菩提也。測量，即思議也。以福  田佛果皆無相故。然科云總結幽邃，準疏所  判但局第十疑中，今若詳之，兼該三七之二，
以始自第三乃至第十，邐迤次第五度校量，  謂外財兩度、內財兩度、佛因一度。且第一以□  三千界七寶布施校量不及持說，第二以無
量三千界寶施校量不及，第三以一河沙數  身命布施校量不及，第四以無量河沙數身  命布施校量不及，第五以如來因地供養諸
佛功德校量不及。至此第五是校量之極，更  無譬喻可以比況，故云乃至算數譬喻所不  能及。苟或具說，人必生疑，故復云：「我若具說
者，或有人聞，心則狂亂，狐疑不信。」自此之後  讚校都絕，所以望前數段，故總結云：當知是  經義不可思議等也。

[0215c10]  問：「此至經末猶有數處  校量，云何輒言無校量耶？」

[0215c11]  答：「餘所校量，但是  別意，以之斷疑，實非前說五重次第也。由是  隨時略舉一三千界寶，或須彌聚寶，或阿僧
祇界寶，以為校量。若不然者，豈得勝義之後，  却舉劣福為次第耶？」

[0215c15]  第十一疏初標章

[0215c15]  佛教  下。指疑起處。

[0215c16]  住修下。即正答三問。及次前十  段也。

[0215c17]  若無下。結成疑。既教我住修離過，豈是  無我無人？若言無我，誰住修離過耶？

[0215c18]  亦云下。  敘別義。除細執者，即是第二疑中未除之者，  故今舉之令其除斷。

[0215c20]  問：「執與疑何別耶？」

[0215c20]  答：「執  則堅著，疑乃不決。若據論意，正是除執，不言  斷疑。今疏云斷疑者，若言除執，文勢孤起血  脈不貫，故依諸疏以立此疑。」

[0215c23]  偈云下。引證。除  執道之與心蓋是一法，但以心本無我而執  我，道本不住而成住，故立障心違道也。然此
疑執之文，若詳經義別分，則從「爾時須菩提，  至即非菩薩」是斷疑，後之一段是除執也。故  論中釋已遍指後文。

[0215c28]  問：「經文雖似前，問意全  別。意云：若人發心則無有我，是誰降伏其心？」  反覆如上所說，必無我。經意云：若人發菩提
心已，當生度盡一切眾生之心，然不得起有  眾生可度之念，亦不可起我能度之念。念既  不起即無我，無我即名菩薩也。

[0216a04]  非菩薩。經徵  意云：以何義故，度眾生令不起眾生之念耶？  釋意云：若有我相、眾生相等，非菩薩故。前約
所度之境，此約能度之心，心境合論通名為  我。既前後互舉，則顯能所皆無也。

[0216a08]  俱寂。經徵  意云：前無所化之境，次無能化之心。所以要  無能所者，何謂也？釋意云：以能所俱十，方是  菩薩故。法之一字，能所俱攝。

[0216a11]  第十二疏初標  意。

[0216a12]  若無菩薩者。指疑起處。即從次前文中來  也。以前云無發心者，發心者即是菩薩故。

[0216a13]  云  何下。結成疑也。然燈，即是釋迦因地，第二劫  滿所遇之佛，既於彼處行菩薩行，云何乃言  無發心者？

[0216a16]  舉疑處。經意云：汝意之中，頗謂我  於然燈佛所得菩提不？若得菩提，何成菩薩？  是彼疑處，故舉問之。

[0216a18]  降怨下。敘其本事。準《本  行經》說：昔有大城，名為蓮華。城中有王，名曰  降怨。有一婆羅門，名曰日主。為王所重，分與
半國封授為王，別為王城，名為埏主。日主夫  人，名為月上。然燈菩薩降神右脇出家成道。  時降怨王將欲迎請，遂勅城內外十二由旬，
禁斷諸華不令私賣，王皆自買以供如來。彼  國雪山南面有一梵志，名曰珍寶，有五百弟  子。中有一弟子，名之雲童，或名善慧，於彼眾
中而為上首，所有仙法皆學已了，辭師還家。  師曰：「汝今將歸，須以清淨傘蓋革屣金杖乃  至金錢五百報感之恩。」雲童曰：「我今並無此
物，但放我去，得即送來。」師即放之。雲童因赴  無遮之會，得五百金錢，便欲送還師處。因至  蓮華城內，見城嚴麗，即問於人，乃知然燈如
來欲至。遂將三百金錢，於一婢子處，買得五  枝優鉢羅華，兼彼女子寄華兩枝，共為供養。  時佛入城，即以此華散佛頂上。以願力故，成
於華蓋隨佛行住。佛神力故化一方泥，善慧見  之布髮而掩，復作是念：「願得如來踏我身過，  若不蒙記莂，我終不起。」如來即至履之而過，
止諸徒眾皆不令踏，即授其記，作如是言：「此  摩那婆於未來世當得作佛，號釋迦牟尼，十  號具足如我無異。」今善吉意云：既若買華供
佛、布髮掩泥即是菩薩，若此非菩薩者，則孰  為菩薩歟？

[0216b14]  斷疑念。經答意云：我意不謂如來  得菩提也。我已解佛所說之義，於彼佛所，無  有一法得為菩提。

[0216b16]  彼時者。蓮華城中授記之  時也。

[0216b17]  智與理冥、心與神會，亡所得之法、無能  得之心，故云都無等。由無等者，即指上無得  而得。夫菩提之為法者，寂滅無生、不空不有，
離一切相，若離能所則順菩提得佛授記；若  存能所、心境不亡，則與菩提極相違逆，如何  得記？故《淨名》云：「寂滅是菩提，滅諸相故。」

[0216b22]  印決  定。經意云：空生之言稱其實理，故云如是。

[0216b23]  實  無下。如來述成可知。

[0216b24]  我於彼時者。即受記及  修行時也。

[0216b25]  無有一法得菩提者。此約橫豎顯  之。橫則於六度萬行之中，行行皆無得義，若  布施得菩提，則不要戒忍等。豎則初中後念，
念念皆無得義，若初念得，何須念念相續等。  如是橫豎心行之中，皆無得菩提義也。

[0216b29]  功德  施下。未詳何經。

[0216c01]  若見等者。以自他之相相待  而成，既見於他必須見自。

[0216c02]  見身清淨等者。反  於前也。清淨即是空義，見他既見於自，不見  自則不見他。成既相因而成，泯亦相因而滅。
如《淨名》云：「如自觀身實相，觀佛亦然。」亦如志  公云：「以我身空諸法空，千品萬類悉皆同。」亦  同《莊子》中說：「因有而有之，因無而無之」也。

[0216c07]  見  清淨智等者。非唯無所見之自他，兼無能見  之智用，斯則能所雙泯也。《圓覺經》云：「依幻說
覺，亦名為幻，既皆是幻，豈得存焉？」然雖能所  兩亡，不成斷滅，以靈源真心本無能所，妄生  能所即是乖真，能所既除即合本體，靈然不
昧物我皆如。故《華嚴》云：「能見及所見，見者悉  除遣，不壞於真見，是名真見者。」又《圓覺》云：「諸  幻盡滅，覺心不動。」

[0216c15]  是名見佛者。結成見義。如  上用心方得見佛，若生分別執相違真則不  名見。故《華嚴》云：「一切法不生，一切法不滅，若
能如是解，諸佛常現前。」

[0216c18]  得無生忍等者。謂以  正智忍可，印持無生法故。以一切法本無生  滅，眾生迷倒妄見生滅，苟離妄見，正智即生，
契合本體，達一切法本來無生，名無生忍。例  而言之，見一切法無滅，亦名無滅忍。今則舉  初以攝後也。

[0216c23]  一切智智者。是達一切諸法之  智，表用非一，故重言耳。有云：「依於始覺顯得  本覺，智中之智名智智也。」

[0216c25]  得授記者。準《楞嚴  經》，記有四種：一、未發心時與記，或有流轉五  道生於人間好樂佛法，過百千萬億劫當發
心，過百千萬億劫行菩薩道供佛化生，皆若  干劫當得菩提。二、適發心與記者，是人久劫  種諸善根，好樂大法有慈悲心，即住不退地，
故發心與記。三、密記者，有菩薩未得記，而行  六度功德滿足，天龍八部皆作是念：「此菩薩  幾時當得菩提？劫國弟子眾數如何？」佛斷此
疑即與授記，舉眾皆知，此菩薩獨不知。四、無  生忍記者，於大眾中顯露與記也。今當第四  也。謂散華佛頂、布髮泥中，依有漏心得無生
智，於大眾前分明記一刻也。

[0217a08]  聲不至耳者。能  所俱寂，以離分別心故，心既不起，耳何所聞？

[0217a10]  亦非餘者。此無分別處，非謂別有一智能智。  《圓覺》云：「離遠離幻亦復遠離。」

[0217a11]  亦非惛懞等者。  恐聞都無分別亦非餘智，便謂同於木石一  向頑凝。故《圓覺》云：「諸幻盡滅，覺心不動」，然即
此覺心亦無所得。故頌云：「若時於所緣，智都  無所得」等。此則離沈離掉了然寂然，妙契本  心竟何所得？善慧彼時心同此也。

[0217a16]  反覆釋。經  意可知矣。

[0217a17]  若正覺下。釋反釋也。

[0217a17]  以法不可下。  釋覆釋也。據此則善慧彼日但聞其言，言性  本空竟何有得，但約妄惑盡處真智現前，當  此之時義言得矣。

[0217a20]  第十三疏二

[0217a20]  一、科分

[0217a20]  此初二  段皆屬前疑，但是於中相躡曲敘，今以論文  別說，故復開之二

[0217a22]  初、斷下。隨釋。疏初標章

[0217a22]  無  佛疑者。若了虛無之無，無即無咎，執之為無，  無則太傷，故成此疑。後法亦然也。

[0217a24]  若無菩提  者。指疑起處。此從十二中來。諸疏敘疑多書  菩薩字，便云從第十一中來，然論文之中但  云菩提，方是血脈相次。

[0217a27]  即無下。結成疑也。意  云：果法號曰菩提，證得始名為佛。既菩提不  可得，豈有能證人？

[0217a29]  謗者。即損減過也。若言無  佛，是真謗佛也。《大論》云：「寧起有見，不起無見」  等。

[0217b02]  為斷下。預指斷疑之文。然是魏本，彼文云：  「如來者即實真如。」

[0217b03]  非無。經徵意云：若無菩提  則無有佛，以何義故得有如來？釋意云：若無  真如則無有佛也。以真如是佛故。今真如本  有，復何疑焉？

[0217b06]  無著下。挾來義解。以真如通於  凡聖，眾生垢染但名如去，佛位清淨名曰如  來。如序中滿淨義及第三疑中具足清淨義  也。

[0217b09]  猶如下。喻明也。意顯精純故名真金。謂眾  生如全鑛，菩薩如金鑛相半，佛如純金也。然  金性本有，鍊之則純，如體本然，修之則淨。故
《圓覺》云：「譬如銷金鑛，金非銷故有，雖復本來  金，終以銷成就，一成真金體，不復重為鑛。」

[0217b13]  無  得。經意者，恐人聞非無如來，便言既有如來  即有菩提。何者？以得菩提，方名如來故。為破
此見，故云：有人言得，實無得也。無有法即菩  提法也。

[0217b17]  錯解者，實不得而謂得故也。

[0217b17]  不實語  者。即錯解也。

[0217b18]  等菩薩行者。謂將前菩薩行以  等菩提，即指同前來萬一之中，皆無得菩提  義也。但空生疑得故，以佛等菩提；佛顯無得  故，以菩提等行。

[0217b21]  無著下。可解。夫佛與菩提，義  分人法，體無二源，由是唐言總名為覺。既佛  即菩提，菩提即佛，豈有得義？應知說菩提樹
下成正覺時，同彼然燈佛處，亦無所得也。

[0217b24]  疏  二斷下。二疏初標章

[0217b25]  無因行者。指疑起處。此  從無佛中來，以前將行等菩提明無得義故。

[0217b27]  則如來下。結成疑也。意云：行即是因，菩提是  果，既無因行，何得菩提？或不約能得所得以  成疑也。前來斷疑則以菩提等行，如今起疑
却以行等菩提。

[0217c01]  為斷下。預指能斷之文。

[0217c01]  遮疑  經意者。以空生前疑得菩提，是有執；此疑不  得菩提，是無執。今則雙遣，故云無實無虛。二  執既遣，復何疑無耶？故云遮也。

[0217c04]  無色等相者。  釋無實也。即顯菩提無色聲等相。然則但無  實色等相，而不無於假相，故經但言無實，不  言全無也。

[0217c07]  彼即菩提者。釋無虛也。此有三意：  一者無色等相處，即顯無相真理是菩提相  也。二者即以色等相為菩提相，由色等無性
便是菩提，如像無體便是明鏡，即色明空不  待滅故，故云彼即菩提相，相即性也。三者菩  提無相，却以色等為相，以菩提即真如、真如
隨緣成色等故。論云：「無漏無明，皆同真如性  相。」

[0217c14]  無著下。標。真如無二者。以虛實是空有斷  常二邊，既言俱無，即顯中道也。

[0217c15]  謂言下。釋無  實也。如言菩提，而言中無菩提故。

[0217c16]  謂彼下。釋  無虛也。有兩意：一則無離文字說解脫故，二  則明菩提不同言說全無性故。故魏經云：「不  實不妄語。」

[0217c19]  斷疑。經意云：以一切法並以真如  為體，一切之言凡聖收盡，故皆佛法。真如既  是佛法，餘法豈非佛法耶？如一切像以鏡為
體故，故一切像皆是鏡像。又所言一切法，非  定實一切法，是全空一切法。

[0217c23]  一切法下。義如  上說。

[0217c24]  由色等者。謂色等即空，故非色等，如像  即鏡故非像等。斯約諸法即真，顯非法真如  等者，謂空中必無色也。以彌滿清淨中不容
他故，此約真中無法解非法也。備斯二義，故  曰即非。

[0217c28]  是名下。以彼色等雖非質閡之一切，  乃是即性之一切，今約此義故曰真如。揀異  色等無性，故云自性也。

[0218a01]  真佛法。經意：以前說  佛之與法二皆不無。又佛之與法二皆不異。  未知何者是佛法真體，而言不無不異耶？故
此顯有真如是真佛法，以彰不無不異之義  也。

[0218a05]  依彼下兩句。標也。

[0218a05]  離一切障者，離煩惱、所  知二障。

[0218a06]  遍一切境者。如《華嚴》云：「法性遍在一  切處」等，功德即相大，即大智慧光明遍照法  界等，大體即體大，功德所依也。

[0218a08]  故即等者。功  德及體皆廣大故，此上解佛大身。

[0218a09]  非身下兩  句。論文自釋。

[0218a10]  無諸相者。無有為相也。如前三  相異體故。

[0218a11]  有真如體者。有無為法也。如前離  彼是如來。

[0218a12]  攝一切等者。據理融攝也。《華嚴》云：  「一切眾生及國土，三世悉在無有餘」，故名大  身。

[0218a14]  安立等者。真如之理，本非自他、非不自他，  為破眾生執自他故，故言非自他。形對強言，  故云安立。斯則安立真如假名，名曰大身。既
攝一切則無自他也。故《起信》云：「此真如體亦  不可立，以一切法皆同如故。」

金剛經纂要刊定記卷第五

* * *

【經文資訊】大正藏第 33 冊 No. 1702 金剛經纂要刊定記  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
