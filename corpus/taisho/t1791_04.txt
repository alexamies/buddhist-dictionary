注大乘入楞伽經卷第四
[0457a13]  爾時大慧菩薩摩訶薩  (至)  成大修行　因上入  三解脫門疾得菩提。故大慧請如來說如。諸  菩薩等。所修行法無漏方便。

[0457a16]  佛言大慧菩薩摩訶薩  (至)  則得名為大修行者  如來言具四方便能成就大修行。此舉四  名。下自徵釋。

[0457a19]  大慧云何觀察自心所現  (至)  如是觀察自心所  現　此謂三界依正等法。唯是自心過習所  熏。分別隨入之所現者如起信論云。以一切
法皆從心起。妄念而生也。如是觀察名為正  觀。

[0457a24]  大慧云何得離生住滅見  (至)  轉所依止獲意生  身　遠離生見者。謂七地滿功用位畢。於二  種生中。而能離彼相生見也。證如幻性。住第
八地。了心識等。得意生身者。即無功用道覺  法自性意生身也。

[0457a29]  大慧言世尊以何因緣名意生身　因上八地  菩薩既云轉所依識。云何復名意生身。故  問意生身者何因緣。

[0457b03]  佛言大慧意生身者  (至)  得遠離於生住滅見  意有三義故取意為喻。一迅疾。二無礙。三遍  到。以喻菩薩得如幻三昧。現形十方以化眾
生亦有此三義也　從意生身者亦復如是已  下。以法合喻可知。

[0457b08]  大慧云何觀外法無性  (至)  汝應如是勤加修學  此明修四如實行。成上四種法門。謂觀自  心所現行。成上一切法空門也。遠離生住滅
見行。成上無生法門也。善知外法無性行。成  上無自性法門也。專求自證聖智行。成上無  二門也。是名菩薩成就四法。得修行者如實  大方便。故勸汝。當勤行修學。

[0457b15]  爾時大慧菩薩摩訶薩  (至)  不妄執諸法漸生頓  生　因上見妄想緣生於三界。故大慧舉因  緣相以請問。

[0457b18]  佛言大慧一切法因緣生  (至)  是名外緣前後轉  生　言泥團為因。水杖等為緣。而成於瓶為  果。如泥瓶因果既爾。例餘縷疊等四亦復如
是。皆以縷草種酪為其因。疊席牙酥為果。緣  義可知。是名緣生之法。必先因後果展轉而  生。謂親起者為因。疎助者為緣也。

[0457b24]  內者謂無明愛業等  (至)  此但愚夫之所分別  內緣者。謂以無明愛業等為因緣故。生陰界  入身名之為果。但是愚夫虛妄分別。各見差
別。廣如中論破因緣品。所明然外由內變。本  末相收。為一緣起。

[0457b29]  大慧因有六種謂當有因  (至)  觀待因　上通說  一切諸法內外因緣竟。自下。別說六種因及  四種緣。皆是愚夫自所分別。

[0457c03]  大慧當有因者謂內外法作因生果　言後果  起時名為當有。即是現在作因。當來得果。名  當有因也。

[0457c06]  相屬因者謂內外法作所緣生果蘊種子等  謂作攀緣已。內外法生。能所因果更相屬故。  蘊果也種子因也。

[0457c09]  相因者作無間相生相續果　言互為果相。  相續不斷名為相因。對法論云。俱有互為果。  如大相所相。心於心隨轉。謂有為相於有為
法。有為法於有為相。心於隨心法。隨心法於  心。互為果故。亦名俱有因也。

[0457c14]  能作因者謂作增上而生於果如轉輪王　一  切有為唯除自體。以一切法為能作因。由彼  生時無障住故。譬如國人。以其輪王不為損
害。咸作是言。我因輪王而得安樂。

[0457c18]  顯了因者謂分別生能顯境相如燈照物　言  妄想事生已能顯境相。能所因果互相發明。  如燈照物。

[0457c21]  觀待因者謂滅時相屬斷無妄想生　如長短  高下互相因。待因果亦然。因滅果起故名滅  時相屬斷。不見妄想法生。

[0457c24]  大慧此是愚夫自所分別  (至)  求其因相不可得  故　自下破計六種因緣生。是自心妄想相。  若言頓生者。則能所因果無別。何有因相
若漸生者求其體相亦不可得如未生子云何  名父　言未生子不得名父。此之一喻俱破  二見。若因果同時頓生者。則如父子齊體。尊
卑莫辨。若先因後果。則父先子後。子若定後  父稱何從。以此責之。二見都喪。父喻因。子喻  果。又云如無父故不得名子。前分已滅故。後  分不得次第名。

[0458a05]  諸計度人言以因緣  (至)  皆是妄情執著相故  此說妄計四緣生者。謂親能辨果名曰因緣。  更相依故謂所緣緣。前後開導稱為次第。不
礙生義故云增上。諸計度人。以是四緣能所  生法相繫屬次第生者。皆不可得。唯是心量  妄想執著相故。四緣廣義。如唯識論所明。

[0458a11]  大慧漸次與頓皆悉不生  (至)  漸頓生見　佛昔  方便說一切法從因緣生。以破外道自然無  因邪因。又說緣生無我。破外道執有我。如下
偈云。為遮於能作。說因緣和合。為遮於常過  說緣是無常。今此會令捨權乘。達唯心現。故  結破云。應離因緣和合相中。頓漸生見　然
遮異見。權實教中通有三說。一令諸菩薩知  一切法從因緣生。異外道見。二知從心現。捨  二乘見。三唯心性起。不同權教。學者應知。

[0458a20]  爾時世尊重說頌言一切法無生亦復無有滅  於彼諸緣中分別生滅相　以一切法無生故  不得言滅。但於彼不實諸緣中。妄分別有生  滅之相。

[0458a24]  非遮諸緣會如是滅復生但止於凡愚妄情之  所著　明佛不遮緣起滅復生法。以法自性  不生故。唯為斷凡愚癡惑妄想所計著故。

[0458a27]  緣中法有無是悉無有生習氣迷轉心從是三  有現　言緣起有無一切諸法皆無生。唯從  自心習氣迷轉。故三有現三有者。謂欲有。色
有。無色有也。

[0458b02]  本來無有生亦復無有滅  (至)  而說有生滅　若  離二取一切妄見。則知所生法。能生因緣。悉  皆本無。非復推之使無也。

[0458b05]  爾時大慧菩薩摩訶薩  (至)  於二義中而得清淨  因上言但隨世俗故。而說有生滅。故大慧  舉言說分別相。及心法門以請問也。

[0458b08]  佛言大慧有四種言說分別相  (至)  是為四　四  種言說文顯可知。又夢言說者。亦云八地菩  薩得無生忍覺已。緣勝解行地乃至七地。先
所經境界不實。說諸法如夢故。名夢言說。

[0458b12]  大慧復言世尊  (至)  何處何因云何而起　問言  說所出處。問言說因何而生。

[0458b14]  佛言大慧依頭胸喉脣齶齒舌和合而起　此  等諸緣出言說處。

[0458b16]  大慧復言世尊言語分別  (至)  分別為因起言語  故　謂彼言說因分別生。

[0458b18]  若異者分別不應為因  (至)  是故非異亦非不異  若言說與分別異者。不應因分別起言說。  若言說與分別不異者。以分別不顯義言說
亦應不顯義。而言說能顯義是故俱非。

[0458b22]  大慧復言世尊  (至)  因言而入非即是言　因上  言說能顯義。故大慧問為言說是第一義。為  所說是第一義。并重舉上第一義心法以請
問。而佛答言。非言語是。亦非所說。何以故。  第一義者是自證聖智三昧樂境。因言而入  非即是言。是故言殺如標月指。若復見月。了  知所標畢竟非月。

[0458b29]  第一義者是聖智內自證境  (至)  於第一義不能  顯示　言語生滅動搖。是無常故。從眾緣生  即無自體。云何能顯第一義。

[0458c03]  第一義者無自他相  (至)  應當遠離言語分別  言第一義諦絕自他相。言說涉有相故不能  顯示。又第一義者但唯證入自性真心。心外
無法。外種種法悉皆無性。言說妄想豈能顯  示。故勸離言說分別依第一義。

[0458c08]  爾時世尊重說頌言諸法無自性亦復無言說  不見空空義愚夫故流轉　以諸法無體故。亦  無有言說。凡愚不見言說空所說空故。流轉  生死。

[0458c12]  一切法無性離語言分別諸有如夢化非生死  涅槃　言一切法及言說不實。如夢如化。如  夢化者。豈有生死涅槃定相。

[0458c15]  如王及長者為令諸子喜  (至)  自證實際法　上  一頌舉喻。下頌法合。謂我今所演自覺聖智  實際境界。不說言說所說。

[0458c18]  爾時大慧菩薩摩訶薩  (至)  自證聖智所行境界  大慧因上言第一義者。是自證聖智所得。  非言說分別境界。即舉自證聖智。所得第一
義以請問。然第一義。體離一異有無斷常俱  不俱等四句見故。大慧請離四句法也。此中  說三法以明四句。有十二句。依文有九。隱顯
互出。一異上有四句。有無上有三句。常無常  上有二句。經家略故。具如四宗論所明。

[0458c26]  遠離妄計自相  (至)  具足圓滿一切功德　言非  獨離外道見。亦離二乘執陰界入自共相見。  令諸菩薩及諸眾生。速證如來無上種智。

[0458c29]  佛言大慧善哉善哉  (至)  常無常等一切自性  上雖言離有無等。未知何者是有無。今正出  有無法體。言凡夫愚癡。不知是自心量妄習
為因之所變現。執著外法為有為無。起四句  等見。此是妄計有無體也。下十二喻。況此有  無一異等法。皆不真實。是應遠離。答上願為
我說離一異有無常無常等所行境界。

[0459a07]  大慧譬如群獸為渴所逼  (至)  墮一異等執著之  中　鹿逐時焰。況愚樂欲境言愚癡凡夫亦  復如是。合上群獸。無始戲論分別所熏三毒
燒心。合上為渴所逼。樂色境界見生住滅。合  上於熱時焰而作水想。取內外法。墮一異等  執著之中。合上迷惑馳趣不知非水。

[0459a13]  大慧如乾闥婆城  (至)  離二自性法起有性分別  言三種量者。一曰現量。二曰比量。三曰聖  言量。量者是楷定義。譬夫升斗量物也。現量
者。現即顯現。謂分明證境。不帶名言。無籌度  心。親得法體。離妄分別。而非錯謬。比量者。  比即比類。謂以因由譬喻。比類量度而得知
故。如遠見煙必知有火。隔牆見角必知是牛。  雖不親見。亦非虛妄。聖言量者。謂以如來聖  教為準繩故。故古德曰吾佛滅後。以經論為
繩墨。知識為指南。以防閑魔外是也　五分  論者。一宗二因三喻四合五結。宗因喻三。亦  云三支比量。喻合但成之。且如外道妄計。執
聲為常。於聲明中立量云。聲是有法。定常為  宗。因云所作性故。同喻如虛空。然而虛空非  所作性。則因上不轉。引喻不齊。立聲為常不
成。若佛法中聲是無常。故立量云。聲是有法。  定無常為宗。因云所作性故。同喻如瓶盆。如  楞嚴經云。音聲雜語言。但依名句味。豈常也
哉。外道種種計執。自謂過人。若不類彼立量  比破之。何由破執。故如來所說五分論者。如  以楔出楔。將聲止聲也。所謂摧魔外之異執。
定佛法之綱宗。令諸眾生。於自覺聖智所證  境界。離有無等諸異見故。愚夫迷教者。猶計  有性。一異斷常妄想分別。

[0459b08]  大慧諸修行者轉心意識  (至)  則著我人眾生壽  者　諸修行者應滅心意識離二自性能取所  取。入如來地。於有及無不生妄想。若於自覺
所證境作有無計。還著我我所。

[0459b12]  大慧一切諸法自相共相  (至)  自證聖智三昧樂  境　言化佛但隨順愚夫妄起之見作種種言  說。說自相共相。令知不實法故。非非佛者。宋
魏二譯皆云法佛。

[0459b16]  大慧譬如水中有樹影現  (至)  俱不俱等一切分  別　如來結勸於所證中。應離如上凡夫外  道生滅一異。有無斷常。俱不俱等惡見分別
也　然天竺邪見。大約有三。一佛法外外道。  如上計執四句。及六師九十六種外道是也。  二附佛法外道。起自犢子方廣。自以聰明讀
佛經書。不明正見。別生妄解。譬夫牛飲水成  乳。蛇飲水則成毒。諸師皆推不受。是附佛法  邪見人也。三學佛法成外道。執佛教門而生
惱煩。不得悟入。大論云。若不得般若方便。入  阿毘曇即墮有中。入空即墮無中。入昆勒墮  亦有亦無中。中論云。執非有非無名愚癡論。
倒執正法還成邪見人。又大乘四門皆成見  者。實語是虛妄。生語見故。涅槃是生死。起貪  著故。多服甘露。傷命早夭。失方便門。墮於邪
執故稱內邪見也。是知法無定相。迴轉隨心。  執則成非。達之無咎。如四句法。通塞由人。  在法名四句。悟入名四門。妄計名四執。毀
之名四謗。四句不動得失空生。一法無差。  升沈自異。但有所重所依。立知立解。絲毫  見處不忘。皆成外道。故知見在即凡情亡即  佛。

[0459c09]  爾時世尊重說頌言諸識蘊有五猶如水樹影  所見如夢幻不應妄分別　此頌上三喻類於  五蘊。不應妄起分別。

[0459c12]  三有如陽焰幻夢及毛輪若能如是觀究竟得  解脫　頌牒四喻明三有不實。以是觀者必  得菩提。

[0459c15]  譬如熱時焰動轉迷亂心  (至)  愚夫生執著　上  一頌頌前初喻。次一頌頌前法合。

[0459c17]  無始生死中執著所纏覆　通頌十二喻意。  由於無始執著我法所纏覆故。

[0459c19]  退捨令出離如因榍出榍　上十二喻。如逆  榍欲去生死榍。

[0459c21]  幻呪機所作浮雲夢電光觀世恒如是永斷三  相續　又頌五喻。觀世如是能斷三界永無  相續。浮雲。電光。上無文。

[0459c24]  此中無所有如空中陽焰如是知諸法則為無  所知　言知諸法無體則無可知。

[0459c26]  諸蘊如毛輪於中妄分別唯假施設名求相不  可得　言諸陰非有。假名亦空。無自性相。

[0459c28]  如畫垂髮幻夢乾闥婆城  (至)  愚夫妄分別　又  通頌七喻。顯有無一異常無常等四句見不  實。畫喻上文無。

[0460a02]  明鏡水淨眼摩尼妙寶珠  (至)  亦如石女兒　此  明諸法雖現。皆無實事。淨眼。石女兒。上文無。

[0460a04]  復次大慧諸佛說法  (至)  時微塵等而共相應  言諸佛出世凡演說法。離四句。絕百非。建立  誹謗。凡情聖量所不能及。大機未遇。皆以四
諦十二因緣。證滅修道。解脫生死而為濫觴  之首。不與諸外道勝性自然而共其相。雖初  說小乘之因緣。已勝外道之玄妙。

[0460a10]  大慧諸佛說法  (至)  猶如商主善導眾人　為淨  惑。智二種障故。猶如商主引導商人。知道中  通塞過咎止宿之處。而又善。別種種諸寶以
譬如來引導眾生。斷除二障。令住無相法  中安隱之處。而又善別諸乘差別地位之寶  也　言惑智二障者。如起信論云。六染心  者名煩惱礙。能障真如根本智故。無明義
者名為智礙。能障世間自然業智故。此義  云何。以依染心能見能現。妄取境界。違平  等性故。以一切法常靜。無有起相。無明不覺
妄與法違。故不能得。隨順世間。一切境界種  種知故。此約本末相依以明二障義若約二  執以明二障者。如後當引。成唯識論以釋其  義。

[0460a24]  復次大慧有四種禪  (至)  攀緣真如禪諸如來禪  因上二障能障聖道。不證如來菩提涅槃  二轉依果。凡學道者應修禪定。發生無漏妙
慧。方能淨彼二障。故次說四種禪也亦云六  波羅蜜中。禪定一行最為神妙。能發起性上  無漏智慧。萬行萬德。乃至神通光明。皆從定
發。故三乘學人欲。求聖道。必須修禪。故通明  四種禪也。

[0460b03]  大慧云何愚夫所行禪  (至)  是名愚夫所行禪  言修二乘觀行者。達人無我。見自他蘊界處  皆是無常苦空不淨之相。觀察不捨得初靜
慮。漸次轉勝至無想。受滅盡三昧。然不離相  故。名為愚夫所行禪。

[0460b08]  云何觀察義禪  (至)  是名觀察義禪　義者。諸法  實相也。從初地至七地菩薩。觀二乘外道等  法俱知不實已。於法無我諸地相義。隨順正
觀。故名觀察義禪也。

[0460b12]  云何緣真如禪  (至)  是名緣真如禪　何者是妄  念。謂此二無我是妄念。何以故為對治二種  我見故。說二種無我。以所治既不實。能治亦
是妄。故言二無我虛妄念。若如實知如理平  等。不起二無我妄念。是名緣真如禪。一作正  念真如禪。

[0460b18]  云何諸如來禪  (至)  是名諸如來禪　言得如來  地自證聖智真實法身。常住寂滅。令眾生得  三種樂。及得如來智慧法身不思議事也。三
種樂者。禪定樂。菩提樂。涅槃樂。是名如來  禪。又先德約凡夫外道三乘一乘。所依不同。  通有五種禪。謂滯異計欣上。厭下而修者是
外道禪。正信因果亦以欣。厭而修者。是凡夫  禪。悟我空偏真之理而修者。是小乘禪。悟我  法二空所顯真理而修者。是大乘禪。若頓悟
自心。本來清淨。元無煩惱。無漏智性本自具  足。此心即佛畢竟無異。依此而修者是最上  乘禪。亦名如來清淨禪。亦名一行三昧。亦名
真如三昧。此是一切三昧根本。若能念念修  習。自然漸得無量百千諸三昧也。

[0460c03]  爾時世尊重說頌言愚夫所行禪觀察義相禪  攀緣真如禪如來清淨禪　頌上四禪名也。

[0460c05]  修行者在定觀見日月形波頭摩深險虛空火  及畫　此明外道二乘修禪之相也。言外道  計著神我。於禪觀時見如日月形狀明淨朗
曜。或見紅蓮在深險之下。二乘以自共相為  實有。灰身滅智同於虛空。如薪盡火滅以為  究竟涅槃。畫字恐誤。餘二本皆作盡字。

[0460c11]  如是種種相墮於外道法亦墮於聲聞辟支佛  境界　如上諸相。是外道及聲聞辟支佛禪  境界也。

[0460c14]  捨離此一切住於無所緣　上句觀察義禪。  下自是攀緣真如禪。

[0460c16]  是則能隨入如如真實相  (至)  而摩是人頂　言  入如來清淨禪也。

[0460c18]  爾時大慧菩薩摩訶薩  (至)  說何等法名為涅槃  因上外道以見神我為涅槃。二乘以身智  滅如薪盡火滅為涅槃故問如來說何等法為
涅槃。

[0460c22]  佛告大慧一切識自性習氣  (至)  即是諸法性空  境界　言諸識等見習轉已名涅槃者。謂無  明轉即變為明。如融氷成水更非他物不餘
處來。故云即是諸法性空所顯真實境界。

[0460c26]  復次大慧涅槃者  (至)  一切聖者自證智所行故  明如來所證涅槃境界。離斷常有無性故。  云何非常。謂除自共相妄想故非常。云何非
斷。謂三世如來所證得故非斷。

[0461a01]  復次大慧大般涅槃  (至)  諸修行者之所歸趣  以更不受生相續故涅槃不死。以非有為生  住滅法故涅槃不壞。以無壞無死故。為修行
者之所歸趣。

[0461a05]  復次大慧無捨無得故  (至)  不一不異故說名涅  槃　涅槃無煩惱可捨。無菩提可得。故非斷  常一異。唯證相應。是名如來涅槃。

[0461a08]  復次大慧聲聞緣覺  (至)  彼於其中生涅槃想  二乘覺知陰界入中無冥諦神我。捨離憒閙。  煩惱障滅不生顛倒。不起未來生死分別。彼
於其中生涅槃想。故法華經云。但盡生死名  為解脫。其實未得一切解脫。

[0461a13]  復次大慧有二種自性相  (至)  以不覺自心所現  故起　因上一切識自性習氣等轉。說名涅  槃。然一切識自性是凡夫法。故明凡夫計著
一切識自性起二種自性相也。謂無始以來。  妄想言說習氣不斷故。計著有言說自性相。  不知自心所起諸法故。見有自共相陰界入  一切法。故執著著法自性相。

[0461a20]  復次大慧諸佛有二種加持  (至)  手灌其頂　因  上凡夫計著起二種自性相故。如來對上二  種自性相。故以二種加持加諸菩薩。

[0461a23]  大慧初地菩薩摩訶薩  (至)  菩薩摩訶薩者是  言初地菩薩蒙如來神力加持故。入菩薩大  乘照明三昧。入已。一切諸佛皆現其前。三業
加持。如金剛藏。華嚴會中住初地時。及餘成  就初地功德相菩薩亦如是加。

[0461a28]  大慧此菩薩摩訶薩  (至)  受灌頂已而得自在  菩薩蒙加入定已。於百千劫。積集一切諸善  根故。漸入諸地。能達治所治相。至法雲地者。
總收地義略有二種。一者果分。此不可說。唯  證相應。二者因分。可以寄言辯於行解斷證  等故。故此十地。修十勝行。斷十種障。證十真
如。建立十地。行有二種。一者通相。於地地  中。具修一切諸善行故。二者別相。此復有  二。一者十度。雖諸地中皆具修習。然別地相
各說一增。初地檀增。二地戒增。乃至十地  智度增。復修十行。今略對明。謂初歡喜地  修願樂行。說十大願。樂利樂故。便能斷異
生性障。證遍滿真如。而此真如二空所顯。無  有一法而不在故。證此便得名歡喜地。謂初  獲聖性。具證二空。能益自他。生大歡喜。乃至
第十地修受位行。斷於諸法中未自在障。便  證業自在等所依真如。而此真如普於一切  神通作業總持定門皆自在故。證此便得名
法雲地。謂大智雲含眾德水。蔽如空麁重。充  所依法身故　然此十地通於三乘。一乘雖  同意明寄位。若約三學。初地願。二地戒。三地
定。四地已上皆慧攝。若約圓修行行齊修通  有三德。一證道德。證智契如故。二教道德。隨  德差別故。三不住道德。不住生死及涅槃故。
一地之中具足一切諸地功德。初後圓融故。  若一向別逐行位而階差。若一向同失進修  而墮寂。所以位位具德。陛降宛然。重重練磨。
本位不動。將受佛職。坐蓮華王座。眷屬圍遶。  眾寶瓔珞莊嚴其身。十方諸佛皆舒右手摩  菩薩頂。譬如自在轉輪聖王及天帝釋。太子  灌頂以授職位。而得自在故。

[0461c01]  此諸菩薩亦復如是  (至)  異則不能　法合結示。  如文可知。若不如是則不能見。

[0461c03]  復次大慧諸菩薩摩訶薩  (至)  皆由諸佛二種持  力　凡住獲通善說法要。皆由二種神力加  持所致故。

[0461c06]  大慧若諸菩薩  (至)  有如是等廣大作用　言離  加持神力能說法者。諸凡夫應能說。言凡夫  不能也。況佛以大悲加持一切無情之物。尚
演法音。矧有心者乎。事見月光童經所明。但  有見聞無非獲益故。

[0461c11]  大慧菩薩復白佛言  (至)  及殊勝地中手灌其頂  佛上說如初十二地。未明加之所以。故大  慧請問何緣神力偏加二地。

[0461c14]  佛言大慧為欲令其遠離  (至)  以加持力持諸菩  薩　為離二種過故初地須加。為得二種利  故十地須加。忘失菩提心修諸善根。是為魔
業。等如華嚴大集中所明。

[0461c18]  大慧若不如是  (至)  以加持力攝諸菩薩　言初  地不加。必墮外道惡見。及聲聞境十界。地不  加。不能速得菩提。

[0461c21]  爾時世尊重說頌言世尊清淨願有大加持力  初地十地中三昧及灌頂　菩薩積集善根。  如來本願故加。猶如摩尼無思而應。故云清  淨。

[0461c25]  爾時大慧菩薩摩訶薩  (至)  說作緣起非義有別  因上言諸佛說法。以諦緣起滅道解脫而  為其首。非與外道性勝自在宿作自然時微
塵等而共相。故大慧舉上佛自說緣起請問  世尊。如佛說緣起是由作起。非心自體起。外  道亦說勝自在天等而生諸法。今佛但以異  名說作緣起。非別有義耳。

[0462a03]  世尊外道亦說以作者故  (至)  本無而生生已歸  滅　此難如來所說正類外道也。

[0462a05]  如佛所說無明緣行  (至)  是故外道說勝非如來  也　言如來說十二緣中無明無因。非是有  因。又說無明有故行有。行有故識有。非漸次
相待。其義不成。復難如來說緣起不如外道。  故言外道說勝。非同如來。

[0462a10]  何以故外道說因  (至)  又此有故彼有者則無有  因　何所以外道勝如來。謂彼說微塵世性  等因。不從他緣生。而能生他。因常為因不為
果。是故外道說勝也。如佛所說。觀行是無明  果。觀識即是因。如是一法。即是因。即是果。因  緣雜亂。無明生諸行。諸行生老死。老死生無
明如是展轉。成無窮過。又此有故彼有者。則  無有定因。以是二義。釋成如來說不如外道。

[0462a18]  佛言大慧我了諸法唯心所現  (至)  非我所說  謂了諸法非有無生。但唯心現。故無說法因  緣過失。若不如是了知諸法。心外見境計著
有無。有所言說皆成戲論。

[0462a22]  大慧菩薩復白佛言世尊  (至)  若無諸法言依何  起　有言說因緣之名。必有所說因緣諸法。  若無所說因緣性。言說依何而生。

[0462a25]  大慧雖無諸法  (至)  有諸法者此論則壞　言一  切法但有言說。都無實義。故引龜毛兔角喻  之。以明縱有言說自性。亦無所說諸法自性。

[0462a28]  大慧非一切佛土皆有言說言說者假安立耳  此又明言說性亦無也。故起信云。以一切  言說。假名無實但隨妄念不可得故。若言說
有性。則一切剎土。皆應有言也。

[0462b03]  大慧或有佛土瞪視顯法  (至)  非由言說而有諸  法　釋上非一切剎土皆有言說以顯法。是  故無言說自性。

[0462b06]  此世界蠅蟻等虫雖無言說成自事故　釋上  言說是假安立耳。言見此愚夫無知如虫蟻  等。故作言說以辨法相。故上經云。有諸言說。
悉由愚夫希望見生。亦云微細諸虫。尚無有  言說。而各辦其事。

[0462b11]  爾時世尊重說頌言始虛空兔角及與石女兒  無而有言說妄計法如是　言上三物並無體  性。但有言說妄計諸法名實自性亦爾。

[0462b14]  因緣和合中愚夫妄謂生不能如實解流轉於  三有爾時大慧菩薩摩訶薩  (至)  所說常聲依何  處說　因上佛謂言說所說皆無自性。則無
有因緣法。故大慧舉餘修多羅佛自說十二  因緣。有佛無佛。性相常住。故問所說常聲。依  何處說。

[0462b20]  佛言大慧依妄法說以諸妄法聖人亦現然不  顛倒　言即說虛妄法為常也。為愚夫見因  緣妄法。執以為實起生滅見。如來說言此即
是常。以彼妄法諸聖亦現。然不起於有無顛  倒。

[0462b25]  大慧譬如陽焰火輪垂髮  (至)  有智不然然非不  現　此七喻者明境是一。而見有異也。

[0462b27]  大慧妄法現時無量差別  (至)  一切愚夫種種解  故　彼虛妄法現時。雖有種種無量差別。如  水中月。然非無常。何故不是無常。言虛妄
法離有無故。非無常云何離有無處起。虛妄  見謂諸愚夫種種境界。是離有無處。而起種  種虛妄見解。

[0462c04]  如恒河水有見不見  (至)  聖於妄法離顛倒見  如恒河水。餓鬼見為火。無火處見火。即是  見他好人不見者。以譬愚夫無虛妄處見有
虛妄。即是見他聖人不見者。是故。諸聖於  虛妄法。悉離顛倒有無見故。

[0462c09]  大慧妄法是常  (至)  是故妄法其體是常　言諸  妄法是真常故。無種種相異可得故。以愚夫  妄想分別言有異故。

[0462c12]  大慧云何而得妄法真實  (至)  非聖言說　有少  分想者。謂生心動念。念即乖法體。失正念故。  既失正念。非愚夫戲論乎。

[0462c15]  大慧若分別妄法是倒非倒  (至)  凡夫種性　若  愚夫分別緣起妄法為倒非倒。遂有二種種  性差別。

[0462c18]  大慧聖種性者彼復三種  (至)  所謂計著自相共  相　謂彼愚夫觀察妄法。取自共相。起聲聞  乘種性。

[0462c21]  大慧何謂復有愚夫  (至)  離於憒鬧　即彼聲聞  所觀虛妄。自共相法。遠離計著起緣覺乘種  性。

[0462c24]  大慧何謂智人分別妄法  (至)  無有外法　智者  觀此妄法實相。了彼能見所見。從自心起故。  無有外法有無妄想。起佛乘種性。

[0462c27]  大慧有諸愚夫分別妄法  (至)  此則成就生死乘  性　此釋第二愚夫種性。言諸愚夫。於此妄  法取種種事性相。決定執有實我實法。起生
死乘種性。

[0463a02]  大慧彼妄法中種種事物非即是物亦非非物  言此虛妄法離有離無。是名三乘及凡夫  種性。

[0463a05]  大慧即彼妄法諸聖智者  (至)  悉離一切諸分別  故　此重釋成佛乘種性。如文可知。問曰上  云妄法是常。以分別故而有別異。謂即真如
愚夫分別名為妄法。此云即彼妄法習氣轉  依。即說此妄名為真如。既妄法即真如。無復  妄法。與誰論即耶。答曰如為不識水人。指氷
是水。指水是氷。但有名字。寧有二物論相即  耶。亦如一珠向月生水。向日生火。不向則無  水火。一物未嘗二。而有水火之殊耳。一心法
門亦復如是。在凡夫即真如名妄法。在聖人  即妄法名真如。聖凡情盡。真妄見亡者。孰得  而名乎。

[0463a17]  大慧菩薩白佛言世尊所說妄法為有為無  舉上三乘凡夫同觀妄法。以問如來為有為  無也。

[0463a20]  佛言如幻無執著相故  (至)  應如外道說作者生  言妄法如幻。不可以有無而計著故。若計  著有性相者即是真實不可轉故。則諸緣起
妄法。應同外道計從有無生一切法。

[0463a24]  大慧又言若諸妄法同於幻者此則當與餘妄  作因　若諸妄法同於幻者。此幻應與愚夫  妄法作因當來必招餘報果故。

[0463a27]  佛言大慧非諸幻事  (至)  以諸幻事無分別故  非幻與妄惑為因。以幻不實。不起過惡及分  別故。若起諸過生分別者。是則為因。故非與
餘妄作因。

[0463b02]  大慧夫幻事者從他明呪  (至)  非諸聖者　此明  妄法如幻。若心想計著者。但是愚夫。

[0463b04]  爾時世尊重說頌言聖不見妄法中間亦非實  以妄即真故中間亦真實　上二句。言聖人  知妄惑體無實故不。見於妄法。下二句謂觀
妄法實性故。妄惑即是真實。

[0463b08]  若離於妄法而有生相者此還即是妄如翳未  清淨復次大慧見諸法非幻  (至)  故說一切法如  幻　言諸妄法離幻更無相似。故說一切法
如幻也。

[0463b12]  大慧言世尊為依執著  (至)  此執著顛倒相耶  既言離幻更無相似。為計著種種幻相言如  幻耶。為異依此計。著顛倒相言如幻耶。

[0463b15]  若依執著種種幻相  (至)  見種種色相不無因故  若計幻相。謂諸法皆如幻者。餘有性法。即  非如幻。故言非一切法悉如幻。何故不如幻
見人天男女色相非無因故。亦非因呪術而  起故。不如幻者故。

[0463b20]  世尊都無有因  (至)  言一切法與幻相似　言都  無別因。令諸色相差別顯現。可言如幻。是故  不可以見幻相相似。說一切法如幻也。

[0463b23]  佛言大慧不依執著  (至)  不實速滅如電故說如  幻　不以幻相有種種。人天有種種。二法相  似。言一切法如幻。以一切法當體不實。速起
速滅如彼電光。故說如幻。

[0463b27]  大慧譬如電光見已即滅  (至)  而妄計著種種色  相　譬如電光剎那頃現。現已即滅。迅速無
常。世間現見。類合諸法。依自心妄想現亦爾。  不能觀察不實非有。而起執著自共色相。

[0463c02]  爾時世尊重說頌言　非幻無相似亦非有諸  法不實速如電如幻應當知　上二句頌非幻  無有相似。故說一切法如幻。下二句頌上答  文。

[0463c06]  爾時大慧菩薩摩訶薩  (至)  將非所說前後相違  大慧因佛先說一切法無生。今又謂不實  速如電說一切法如幻。故言世尊前後所說
自相違。

[0463c10]  佛言大慧無有相違  (至)  見其無性本不生故  由了諸法唯自心現。即知生本無生故。龍勝  云。諸法不自生。亦不從他生。不共不無因。是
故知無生。由是觀之。有無外法悉無自性。故  本不生。

[0463c15]  大慧為離外道因生義故  (至)  非有無生故名無  生　外道以作者為生因義。謂從有無生一  切法。有謂有種。即自在微塵等為能生因也。
無謂無種。即虛空自然等生也。不說從自心  妄想生。故我說一切法。不同外道無因邪因  生。故名無生耳。

[0463c21]  大慧說諸法者  (至)  遮其無有斷滅見故　佛語  大慧。我說諸法非有無生。唯是自心分別為
緣。令受化者。知一切法雖無作者。而業不亡。  是故攝受二種生死。遮彼邪見斷滅戲論。故  識論云。生死相續。由內因緣不待外緣。故唯
有識因謂有漏無漏二業。正感生死。緣謂煩  惱所知二障。助感生死。所以者何。生死有二  種。一分段生死。謂諸有漏善不善業。由煩惱
障緣助勢力。所感三界麁異熟果。身命短長。  隨因緣力有定齊限。故名分段。二不思議變  易生死謂諸無漏有分別業。由所知障緣助
勢力。所感殊勝細異熟果。由悲願力改轉身  命無定齊限。故名變易。妙用難測。名不思議。  經云無我無造無受者。善惡之業亦不云豈
類惡見斷滅論耶。已上如來敘無生意竟。下  文說如幻。正答二義無有相違。

[0464a08]  大慧說諸法相猶如幻者  (至)  一切諸法如實住  處　如實住處者。謂無所住故名如實住。此  是自覺聖智無師智自然智之所證處不由他
悟。若有所住則為非住。

[0464a12]  大慧見一切法如實處者謂能了達唯心所現  從無住本立一切法。非了唯自心者豈能  明見乎。是故如來所說諸法無生如幻無有  相違。

[0464a16]  爾時世尊重說頌言無作故無生有法攝生死  了達如幻等於相不分別　以無作性故說無  生。為遮斷見故說業性攝生死。觀諸法如幻
性相故即無相可得。是故遠離緣起分別。

[0464a20]  復次大慧我當說  (至)  復能開悟一切眾生　因  上如來為眾生故。慈悲方便作種種異說。欲  令眾生了名句中實義。莫著言說。故說名句
文身。告諸菩薩。能觀此相達其義趣。疾得菩  提。復能以是開覺眾生。是知法無言象。非離  言象。若無言象而惑倒。執言象而迷真。故聖
人利見垂象設教。豈徒然哉。

[0464a27]  大慧名身者謂依事立名  (至)  是名文身　如依  瓶盆事。立瓶盆名。謂一名二名多名能詮自
性。名曰名身。言句身等者。即因名成句。因句  顯義。如銅鐵等瓶。句義各異。謂一句二句多  句能詮差別。名曰句身。由於此文能成名句。
謂一字二字多字為二所依。名曰文身。若依  古譯翻文為味。但是所顯非能顯也。身者多  法積聚義。

[0464b06]  復次大慧句身者謂句事究竟  (至)  謂長短高下  自下重明異義也。句身謂句事究竟者。言  有文時必有名。未必有句。若有句時必有名
及文。故云句事究竟也。名身者謂諸字名各  各差別。如從阿字乃至呵字者。如十四音阿  呵等字。皆初短次長。高下亦爾故繼言文身
者謂長短高下。即音韻屈曲長短高下也。名  句必依文字立故。

注大乘入楞伽經卷第四

* * *

【經文資訊】大正藏第 39 冊 No. 1791 注大乘入楞伽經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
