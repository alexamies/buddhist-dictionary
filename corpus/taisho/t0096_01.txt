佛說治意經

失譯人名今附西晉錄

[0919a25] 佛言：「安般守意具行如法已，欲次第學，如如佛說為在天下得明，如陰解月出立，身立意立，坐臥亦爾。已比丘立意，如是前後會有所益；已前後有所益，使不復見恠意；已止意亦守六衰；常守莫中止，便知無為身。若一切有意常守身，止不願，亦不願有，亦不疑有，亦不疑無有，次第行在所疑，便蚤得度生死；若驚意，知定喜淨，時時法觀，能得度老病。如是可病驚，精進道人自意，生老結能得斷，今世能得苦盡，已警為聽，所睡為覺，警勝臥已，警無有畏。已精進曉睡，日夜為學，已求甘露，便得滅苦。人有是有利從歸佛，為中夜常意在佛，已覺得覺，佛弟子常爾。若中夜常念法，僧聚亦爾，行戒亦爾，布施亦爾，身護亦爾，行禪亦爾，不侵人亦爾，定意亦爾，爾空亦爾，已覺能覺，佛弟子常爾，若中不墮思想。」

[0919b11] 問曰：「何等為便知無為身？」師曰：「泥為無為身。」「何等為次第行？」「謂今所到，便當除、次除，是為次第行。」「何等為時時法觀？」「謂六入來時，當即時校計，是為時時法觀。」「何等為道人自意？」「謂教人精進，當先自意行，身自守、意自守，自為福中，天上福未滿故，自守福已滿便得禪。」

佛說治意經

【經文資訊】大正藏第 01 冊 No. 0096 治意經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA