大智度論釋天主品第二十七  (卷五  十四)
聖者龍樹造

後秦龜茲國三藏鳩摩羅什譯

[0442b12]  【經】

[0442b12]  爾時，三千大千世界諸四天王天等，各  與無數百千億諸天，俱來在會中。三千大千  世界諸釋提桓因等諸忉利天、須夜魔天王
等諸夜魔天、刪兜率陀天王等諸兜率陀天、  須涅蜜陀天王等諸妙化天，婆舍跋提  天王等諸自在行天，各與無數百千億諸天，
俱來在會中。三千大千世界諸梵天王，乃至  首陀婆諸天等，各與無數百千億諸天，俱  來在會中。是諸四天王天乃至首陀婆諸天
業報生身光明，於佛常光，百分、千分、萬億分  不能及一，乃至不可以算數譬喻為比。世  尊光明最勝、最妙、最上第一，諸天業報光明
在佛常光邊不照不現，譬如焦炷比閻浮  檀金。

[0442b25]  爾時，釋提桓因白大德須菩提：「是三  千大千世界諸四天王天乃至首陀婆諸天，  一切和合欲聽須菩提說般若波羅蜜義。須
菩提！菩薩摩訶薩云何應住般若波羅蜜中？  何等是菩薩摩訶薩般若波羅蜜？云何菩薩摩  訶薩應行般若波羅蜜？」

[0442c01]  須菩提語釋提桓因  言：「憍尸迦！我今當承順佛意、承佛神力，為諸  菩薩摩訶薩說般若波羅蜜，如菩薩摩訶薩
所應住般若波羅蜜中。諸天子！今未發阿耨  多羅三藐三菩提心者，應當發。諸天子！若入  聲聞正位，是人不能發阿耨多羅三藐三菩
提心。何以故？與生死作障隔故。是人若發阿  耨多羅三藐三菩提心者，我亦隨喜。所以者  何？上人應更求上法，我終不斷其功德。憍尸
迦！何等是般若波羅蜜？菩薩摩訶薩應薩婆  若心，念色無常，念色苦，念色空，念色無我，念  色如病、如疽癰、瘡，如箭入身，痛、惱、衰、壞，
憂、畏、不安，以無所得故；受、想、行、識亦如是。眼、  耳、鼻、舌、身、意，地種、水火風空識種，觀無常乃  至憂、畏、不安，是亦無所得故。觀色寂滅、離、不
生不滅、不垢不淨，受、想、行、識亦如是。觀地種  乃至識種寂滅、離、不生不滅、不垢不淨，亦無  所得故。

[0442c18]  「復次，憍尸迦！菩薩摩訶薩應薩婆若  心，觀無明緣諸行乃至老死因緣大苦聚集，  亦無所得故；觀無明滅故諸行滅乃至生滅
故老死滅，老死滅故憂悲愁惱大苦聚滅，以  無所得故。

[0443a02]  「復次，憍尸迦！菩薩摩訶薩應薩婆  若心，修四念處，以無所得故；乃至修佛十力、  十八不共法，以無所得故。

[0443a04]  「復次，憍尸迦！菩薩  摩訶薩應薩婆若心，行檀波羅蜜，以無所得  故；行尸羅波羅蜜、羼提波羅蜜、毘梨耶波羅
蜜、禪波羅蜜，以無所得故。

[0443a07]  「復次，憍尸迦！菩薩  摩訶薩行般若波羅蜜時，作是觀：『但諸法諸  法共相因緣，潤益增長，分別校計，是中無我、
無我所。』菩薩迴向心不在阿耨多羅三藐三  菩提心中，阿耨多羅三藐三菩提心不在迴  向心中；迴向心於阿耨多羅三藐三菩提心
中不可得，阿耨多羅三藐三菩提心於迴向  心中亦不可得。菩薩雖觀一切法，亦無法  可得，是名菩薩摩訶薩般若波羅蜜。」

[0443a15]  釋提桓  因問大德須菩提：「云何菩薩迴向心不在阿  耨多羅三藐三菩提心中？云何阿耨多羅三  藐三菩提心不在迴向心中？云何迴向心於
阿耨多羅三藐三菩提心中不可得？云何阿  耨多羅三藐三菩提心於迴向心中不可得？」

[0443a21]  須菩提語釋提桓因言：「憍尸迦！迴向心、阿耨  多羅三藐三菩提心，非心；是非心相，非心相  中不可迴向。是非心相常非心相，不可思議
相常不可思議相，是名菩薩摩訶薩般若波  羅蜜。」

[0443a25]  爾時，佛讚須菩提言：「善哉！善哉！須菩提！  汝為諸菩薩摩訶薩說般若波羅蜜，安慰諸  菩薩摩訶薩心。」

[0443a27]  須菩提白佛言：「世尊！我應報  恩，不應不報恩。過去諸佛及諸弟子為諸菩  薩說六波羅蜜，示、教、利、喜；世尊爾時亦在中
學，得阿耨多羅三藐三菩提。我今亦當為諸  菩薩說六波羅蜜，示、教、利、喜，令得阿耨多羅  三藐三菩提。」

[0443b04]  【論】

[0443b04]  問曰：

[0443b04]  初品中，佛放殊勝光明，諸天大  集，此間何以更說？

[0443b05]  答曰：

[0443b05]  有人言：「此是後會。」

[0443b06]  有人言：「即是前會。」

[0443b06]  天以須菩提善能說深般  若波羅蜜，諸天歡喜；以是故佛微笑，常光益  更發明，諸天光明不復現。如日出時，星、月、燈、
燭無復光明；譬如焦炷在閻浮檀金邊。

[0443b09]  「四  天王天」者，東方名提多羅吒  (秦言治國)  ，主乾  闥婆及毘舍闍；南方名毘流離  (秦言增長)  ，主拘
槃茶及薜荔多；西方名毘流波叉  (秦言雜語)  ，  主諸龍王及富多那；北方名鞞沙門  (秦言多聞)  ，
主夜叉及羅剎。「釋提桓因」：「釋迦」，秦言能；「提  婆」，秦言天；「因提」，秦言主——合而言之「釋提婆  那民」。「須夜磨」，夜摩天王名也，秦言妙善。「刪
兜率陀」，兜率陀天王名也，秦言妙足。「須涅  蜜陀」，秦言化樂。「婆舍跋提」，秦言他化自在  天。

[0443b19]  此間一梵天王名尸棄，秦言火。從梵  天乃至「首陀婆天」——秦言淨居天。

[0443b20]  「業報生身  光」者，欲界天以燈燭、明珠等施，及布施、持戒、  禪定等清淨故，身常光明，不須日月。色界
天行禪離欲，修習火三昧故，身常出妙  光，勝於日月及欲界報光明。離欲天，取要  言之，是諸天光明皆由心清淨故得。

[0443b25]  「佛常  光明」者，面各一丈。諸天光明大者，雖無量  由旬，於佛光邊蔽而不現。

[0443b27]  釋提桓因見  佛神力光明，作是念：「佛光明能蔽諸天光，  智慧之明亦當能破我等愚闇。」又以佛  命須菩提說般若，是故言：「一切諸天皆大
集會，欲聽須菩提說般若義。」

[0443c02]  今大福德諸天  皆集，欲聞般若義。

[0443c03]  「云何是般若波羅蜜」者，  是問般若波羅蜜體。

[0443c04]  「云何行」者，是問初入  方便行。

[0443c05]  「云何住」者，問深入究竟住。

[0443c05]  須菩提  受其語，作是答：若人飢渴，給足飲食，感恩  則深；菩薩亦如是，發心求佛道，為是人說
般若，則大得利益，感恩亦深，是故說般若。

[0443c09]  未發心者當發；已入聖道者則不堪任，  以漏盡、無有後生故，如是等因緣，故言  「不任」。

[0443c11]  問曰：

[0443c11]  若是人不任者，何以故言「是  人若發心者，我亦隨喜，不障其功德，上人  應更求上法」？

[0443c13]  答曰：

[0443c13]  須菩提雖是小乘，常習  行空故，不著聲聞道；以是故假設言：「若發  心，有何咎！」此中須菩提自說二因緣：一者、不
障其福德心，二者、上人應更求上法。以是  故，上人求阿耨多羅三藐三菩提，無咎；若  上人求小法，是可恥。

[0443c18]  以中間傍及餘事故  更稱問。

[0443c19]  「何等是般若波羅蜜」者，所謂應薩  婆若心，觀色無常、苦、空、無我，如先說。觀五  眾能生諸惱，故言「如病」。有人聞五眾如
病，謂為輕微，故言「如癰疽」。有人以癰疽  雖難愈，猶或可差，故言「如箭鏑入體，不  可得出」。有人以箭鏑在體，雖沈深難拔，
良方妙術，猶可令出，故言常「痛」、「惱」。如人著  「衰」，常有不吉；五眾亦如是，若人隨逐，則無  安隱。以有「衰」故常懷「憂怖」。是五眾如與師
子虎狼共住，常懷「憂畏」。是五眾無常虛誑  等過故，常「不安隱」。

[0444a04]  問曰：

[0444a04]  五眾但有此十五  種惡，更有餘事？

[0444a05]  答曰：

[0444a05]  略說則十五，廣說則  無量無邊；如《雜阿含》中呵五眾有百種罪  過。

[0444a07]  問曰：

[0444a07]  何以常說無常、苦、空、無我，或時說  八事——如病、如癰疽等，餘七事少有說處？

[0444a08]  答  曰：

[0444a09]  人有上、中、下。為利根故說四，即入苦  諦。中根者，說四，則不能生厭心；說如病、如  癰等八事，則生厭心。鈍根人聞是八事，猶
不生厭，更為說痛、惱等七事，然後乃厭。利  根易度故，常多說四事；鈍根人時有可度  者，故希說餘事。

[0444a14]  上八事名為「聖行」，餘七事  凡夫、聖人共行。初四入十六聖行故，般若  中常說；又說般若，為菩薩利根故，多說聖  行。

[0444a17]  今問「云何是初行法」故，此中都說。

[0444a17]  十二入  乃至六種等亦應如是呵。十八界等亦應  具說，誦者忘失。所以者何？此十八界等諸法  皆是五眾別名故，不應不說。

[0444a20]  若行者觀五眾  等寂滅、遠離、不生不滅、不垢不淨等，此但為  般若波羅蜜故，不合上十五說；十五事，三  乘共故。

[0444a23]  聲聞人智力薄故，初始不能觀五  眾若遠離、若寂滅等，但能觀無常等；入第三  諦，乃能觀寂滅。菩薩利根故，初觀五眾，便  得寂滅相。

[0444a26]  「用無所得」者，常用無所得空慧  觀諸法相。

[0444a28]  復次，釋提桓因問般若波羅蜜相，不問五眾  患厭事，但說般若相。「般若相」者，不離五眾  有涅槃，不離涅槃有五眾；五眾實相即是
涅槃。是故初發心鈍根者，先用無常等觀，然  後觀五眾寂滅等。

[0444b03]  十二因緣亦如是。

[0444b03]  復次，  修四念處乃至八聖道分，是共法；應薩婆若  心，以無所得者，是名般若波羅蜜相。六波  羅蜜乃至十八不共法，獨是大乘法。

[0444b06]  問曰：

[0444b06]  應  說般若波羅蜜相行，何以故中間說：「諸法  諸法更相因緣潤益增長」？

[0444b08]  答曰：

[0444b08]  須菩提上先  說「諸法無常等過」，後說「諸法遠離、寂滅、無所  得、空」，然後說「諸法雖空，從因緣和合故
有」，次說「四念處乃至十八不共法行佛道」。

[0444b12]  聽者作是念：「上說遠離、寂滅、空故，知非常；  說十二因緣故，知不滅。而無知者、見者，誰  修行是諸法得佛？」

[0444b14]  是故說菩薩作是念：「諸  法空，無我、無眾生；而從因緣故，有四大、六  識，是十法各各有力，能生、能起、能有所作——
如地能持，水能爛，火能消，風能迴轉，識能  分別。是十法各有所作，眾生顛倒故，謂是  人作、我作；如皮骨和合故有語聲，或者
謂人語。如火燒乾竹林，出大音聲，此中  無有作者；又如木人、幻人、化人，雖能動作，  無有作者，此十法亦如是。前生法，後生法，因
緣——或共生因緣，或相應因緣，或報因緣等，  常修常集因緣，令果報增長。如春殖果樹，  隨時溉灌，華果繁茂。以智慧分別，知一切諸  法無有作者。」

[0444b26]  菩薩初發意迴向與佛心作  因緣，而初發意迴向時未有佛心，佛心中  無初迴向心；雖無，而能作因緣。

[0444b28]  問曰：

[0444b28]  若初  發心迴向時無菩提心者，何所迴向？

[0444b29]  答曰：

[0444c01]  般若波羅蜜實相中，諸法非常相、非無常  相，非有相、非無相，故不應難言：「迴向心已  滅無所有，云何與菩提作因？」

[0444c03]  若諸法不生  不滅、非不生非不滅，云何以不生不滅作  難「無菩提心，何所迴向」？

[0444c05]  復次，佛自說菩提  相非過去、非未來、非現在，云何難言「未來  無菩提故，何所迴向」？

[0444c07]  復次，如〈如品〉中說：「過  去世不離未來世，未來世不離過去世，過  去世如、未來世如，一如無二。」云何說「菩提心
不在迴向心中，迴向心不在菩提心中」？

[0444c10]  但  菩薩聞是讚歎佛法，發心愛樂：「我所有功  德，皆迴向佛道。」從發心已來，乃至佛道，修  是功德，不休不息；用如幻、如夢無所得故，
是名「菩薩般若波羅蜜」；能知諸法因緣生果  報而無有定相。

[0444c15]  釋提桓因難：「何以故迴向  心不在菩提心中可得？菩提心不在迴向  心中可得？」

[0444c17]  須菩提不以世諦如幻、如夢  說，但以第一義諦說：「是二心皆空，非心相。」  何以故？諸法畢竟空中，無是心非心。如是
法，云何可有迴向？若有二法，可有迴向；譬  如乘車西行，南有止宿處，故迴車趣向。  車與迴向處異故，可有迴向；不得但有  車而言迴向，無異故。

[0444c23]  「非心相常非心相」者，  須菩提意謂：「是心相如常住，不生不滅，不垢  不淨。」以非心相故非心，亦無是非心，是故
說不可思議；不可思議亦常不可思議，不  可籌量思惟取相。

[0444c27]  以是因緣故，阿耨多羅  三藐三菩提所因心似果，不似則不能生。  若初心不淨，後不能發淨心；如鍊鐵不能  成金。

[0445a01]  佛以須菩提深入因緣般若波羅蜜  中，此是般若波羅蜜名也；以能深得諸法  因緣故，即以為名。無有違錯故，於大眾
中讚言：「善哉！善哉！汝是小乘人，而能善說  深般若波羅蜜！」

[0445a05]  「安慰諸菩薩心」者，以般若  波羅蜜教諸菩薩，汝莫自以煩惱未盡，未  成佛道故而自懈廢！諸法無礙，初心、後心
無有異相，但勤精進，則成佛道。

[0445a08]  「我應報恩」  者，須菩提作是念：「我行此諸法實相，得脫  老病死苦，我云何不念是法大恩？」以是故  常樂說法。

[0445a11]  復次，佛有大悲心，樂說法度眾  生；我以佛恩故得道，我亦助佛說法度  眾生，是為報恩。

[0445a13]  又知今世尊因過去諸佛  得成佛道，是故我亦愛敬過去佛；如子  愛敬父故，亦愛重於祖。又亦愛敬過去諸
菩薩及弟子，能說法教示故，今世尊亦因  此得成。須菩提深心信三寶故說：「我知今  世尊及法，過去諸佛及弟子恩。」法即是法寶，
今佛、過佛即是佛寶，諸菩薩及弟子即是僧  寶。

[0445a20]  六波羅蜜，如先說。

[0445a20]  「示」者，示人好醜、善不善、  應行不應行；生死為醜，涅槃安隱為好。分  別三乘，分別六波羅蜜，如是等名示。

[0445a22]  「教」者，  教言汝捨惡行善，是名教。

[0445a23]  「利」者，未得善  法味故，心則退沒；為說法引導令出：「汝莫  於因時求果！汝今雖勤苦，果報出時，大得  利益！」令其心利，故名利。

[0445a26]  「喜」者，隨其所行而  讚歎之，令其心喜；若樂布施者，讚布施  則喜，故名喜。

[0445a28]  以此四事，莊嚴說法。

[0445a29]  【經】

[0445a29]  爾時，須菩提語釋提桓因言：「憍尸迦！汝  今當聽菩薩摩訶薩般若波羅蜜中如所應  住、所不應住。憍尸迦！色、色空，受、想、行，識、識空，
菩薩、菩薩空。是色空、菩薩空，不二不別；受、想、  行，識空、菩薩空，不二不別。憍尸迦！菩薩摩訶  薩般若波羅蜜中應如是住。

[0445b05]  「復次，眼、眼空，乃  至意、意空，菩薩、菩薩空；眼空乃至菩薩空  不二不別。六塵亦如是。地種、地種空，乃至識
種、識種空，菩薩、菩薩空。憍尸迦！地種空乃  至識種空、菩薩空，不二不別。憍尸迦！菩薩摩  訶薩般若波羅蜜中應如是住。無明、無明空，
乃至老死、老死空；無明滅、無明滅空，乃至老  死滅、老死滅空；菩薩、菩薩空。憍尸迦！無明  空乃至老死空，無明滅空乃至老死滅空，菩薩
空，不二不別。憍尸迦！菩薩摩訶薩般若波羅  蜜中應如是住。檀波羅蜜乃至般若波羅蜜，  內空乃至無法有法空，四念處乃至十八不共
法，一切三昧門、一切陀羅尼門，聲聞乘、辟支  佛乘、佛乘，聲聞、辟支佛、菩薩、佛，亦如是。一切  種智、一切種智空，菩薩、菩薩空；一切種智空、
菩薩空，不二不別。憍尸迦！菩薩摩訶薩般若  波羅蜜中應如是住。」

[0445b21]  爾時，釋提桓因問須菩  提：「云何菩薩般若波羅蜜中所不應住？」

[0445b22]  須  菩提言：「憍尸迦！菩薩摩訶薩不應色中住，以  有所得故；不應受、想、行、識中住，以有所得故。
不應眼中住乃至不應意中住，不應色中住  乃至不應法中住，眼識乃至意識、眼觸乃至  意觸、眼觸因緣生受乃至意觸因緣生受中
不應住，以有所得故。地種乃至識種中不應  住，以有所得故。檀波羅蜜乃至般若波羅蜜、  四念處乃至十八不共法中不應住，以有所
得故。須陀洹果中不應住，以有所得故；乃至  阿羅漢果、辟支佛道、菩薩道、佛道、一切種智不  應住，以有所得故。

[0445c04]  「復次，憍尸迦！菩薩摩訶薩，  色是常不應住，色是無常不應住；受、想、行、識  亦如是。色若樂若苦、若淨若不淨、若我若無我、
若空若不空、若寂滅若不寂滅、若離若不離  不應住，以有所得故；受、想、行、識亦如是。

[0445c08]  「復次，  憍尸迦！菩薩摩訶薩，須陀洹果無為相、斯陀  含果無為相、阿那含果無為相、阿羅漢果無
為相不應住，辟支佛道無為相、佛道無為相  不應住。須陀洹福田不應住，斯陀含、阿那含、  阿羅漢、辟支佛、佛福田不應住。

[0445c13]  「復次，憍尸迦！  菩薩摩訶薩初地中不應住，以有所得故；乃  至第十地中不應住，以有所得故。

[0445c15]  「復次，菩薩  摩訶薩住初發心中，我當具足檀波羅蜜不  應住，乃至我當具足般若波羅蜜不應住；具
足六波羅蜜當入菩薩位，不應住；入菩薩位已，  當住阿鞞跋致地，不應住；菩薩當具足五神  通，不應住，以有所得故。菩薩住五神通已，我
當遊無量阿僧祇佛界，禮敬、供養諸佛，聽法；  聽法已，為他人說；菩薩摩訶薩如是不應住，  以有所得故。如諸佛世界嚴淨，我亦當莊嚴
世界，不應住，以有所得故。成就眾生令入佛  道，不應住；到無量阿僧祇世界諸佛所，尊重、  愛敬、供養，以香華、瓔珞、澤香、搗香、幢幡、華
蓋、百千億種寶衣供養諸佛，不應住，以有所  得故。我當令無量阿僧祇眾生發阿耨多羅三  藐三菩提心，如是菩薩不應住；我當生五眼：
肉眼、天眼、慧眼、法眼、佛眼，不應住；我當生一  切三昧門，不應住；隨所欲遊戲諸三昧，不應  住；我當生一切陀羅尼門，不應住；我當得佛
十力，不應住；我當得四無所畏、四無礙智、十八  不共法，不應住；我當具足大慈大悲，不應住；  我當具足三十二相，不應住；我當具足八十
隨形好，不應住，以有所得故。

[0446a07]  「是八人——是信行  人、是法行人，如是不應住；須陀洹極七世生  不應住，家家不應住；須陀洹命終垢盡不應
住；須陀洹中間入涅槃不應住；是人向斯陀  含果證不應住；是人斯陀含，一往來入涅槃  不應住；是人向阿那含果證不應住；斯陀含
一種不應住；是人阿那含，彼間入涅槃，不應  住；是人向阿羅漢果證不應住；是人阿羅漢  今世入無餘涅槃不應住；是辟支佛不應住；
過聲聞、辟支佛地，我當住菩薩地，不應住；道  種智中不應住，以有所得故。一切種、一切法  知已，斷諸煩惱及習，不應住；佛得阿耨多羅
三藐三菩提，當轉法輪，不應住；作佛事，度無  量阿僧祇眾生入涅槃，不應住。

[0446a20]  「四如意足中  不應住；入是三昧，住如恒河沙等劫壽，不應  住；我當得壽命無殃數劫，不應住；三十二相，
一一相百福莊嚴，不應住；我一世界如十方  恒河沙等世界，不應住；我三千大千世界純  是金鋼，不應住；使我菩提樹當出如是香，
眾生聞者，無有婬欲、瞋恚、愚癡，亦無聲聞、辟  支佛心，是一切人必當得阿耨多羅三藐三  菩提；若眾生聞是香者，身病、意病皆悉除盡，  不應住。

[0446a29]  「當使我世界中無有色、受、想、行、識名  字，不應住；當使我世界中無有檀波羅蜜名  字乃至無有般若波羅蜜名字，當使我世界
中無有四念處名字乃至無有十八不共法  名字，亦無須陀洹名字乃至無有佛名字，不  應住，以有所得故。何以故？諸佛得阿耨多羅
三藐三菩提時，一切諸法無所得故。如是，憍  尸迦！菩薩於般若波羅蜜中不應住，以無所  得故。」

[0446b08]  爾時，舍利弗心念：「菩薩今云何應住般  若波羅蜜中？」

[0446b09]  須菩提知舍利弗心所念，語舍  利弗言：「於汝意云何？諸佛何所住？」

[0446b10]  舍利弗語  須菩提：「諸佛無有住處。諸佛不色中住，不受、  想、行、識中住；不有為性中住，不無為性中住；
不四念處中住，乃至不十八不共法中住，不  一切種智中住。」

[0446b14]  「舍利弗！菩薩摩訶薩般若波  羅蜜中應如是住，如諸佛住於諸法中，非  住非不住。舍利弗！菩薩摩訶薩般若波羅蜜
中應如是學：我當住不住法故。」

[0446b18]  【論】

[0446b18]  者言：般若波羅蜜中住者，所謂五眾、五  眾相空。

[0446b19]  五眾相空者，以十八空觀故。

[0446b19]  復次，  《般若波羅蜜經》中說空義，五眾相空；但凡  夫顛倒故，取五眾相，五眾和合中取菩薩  相。般若波羅蜜中，以眾生空除眾生，即是
無菩薩相；以法空除五眾，則無五眾相。  二空無有別異，故言：「五眾空、菩薩空，無二無  別。」如栴檀火滅、糞草木火滅，滅法無異。取
未滅時相於滅時說，故有別異；於滅中則  無異。

[0446b27]  乃至一切種智亦如是。

[0446b27]  「不應住」者，所  謂五眾中不應住。

[0446b28]  問曰：

[0446b28]  應說如住義，何以  故說「不住」？

[0446b29]  答曰：

[0446b29]  若能於五眾中心離不住，  則是住義。是故說：「以有所得故不應住。」

[0446c01]  乃  至一切種智亦如是。

[0446c02]  先說「五眾中不應住」，  不知以何門不應住；今說「常、無常等門  中不應住，乃至遠離不應住」。

[0446c04]  問曰：

[0446c04]  須陀洹  果等無為相不應住，有何次第？

[0446c05]  答曰：

[0446c05]  菩薩  先觀諸法空無所有，心退沒欲取涅槃，涅  槃即是無為相，是故今說「須陀洹果等無為  相不應住」。

[0446c08]  若是須陀洹果無為相，則無法  可著，何所愛？何所取？若是有為相，有為相  則虛誑無實，亦不應住。是故說「須陀洹果
無為相不應住，乃至佛無為相不應住亦  如是。」

[0446c12]  如菩薩欲行佛道，初行檀波羅蜜，  應求福田。所以者何？福田因緣功德故，所願  得滿。如種良田，則所收益多；如佛說餘
田果報有量，賢聖田無量，果報亦無量。菩  薩聞是須陀洹等福田果報無量故，便欲  作須陀洹，以是故說：「須陀洹福田不應  住，乃至辟支佛亦如是。」

[0446c18]  問曰：

[0446c18]  二乘小故，應  過不住，佛福田何故不住？

[0446c19]  答曰：

[0446c19]  菩薩法，  於諸法應平等；若以佛為大、眾生為小，  則破等法相。

[0446c21]  復次，空故，一切處不應住。

[0446c21]  復  次，菩薩應等心布施；若分別福田，則破大  悲，亦破三分清淨布施。

[0446c23]  「初地中不應住」者，  若不捨初地，則不得二地；求大益故，應  捨小利。復次，以著心取相故不應住。乃  至第十地亦如是。

[0446c26]  問曰：

[0446c26]  若菩薩摩訶薩法，  從初發心應行六波羅蜜，行六波羅蜜故  入法位，入法位故應住阿鞞跋致地，住阿
鞞跋致地已，應起五神通、供養十方諸佛，  如後廣說；今何以故皆言「不應住」？

[0447a01]  答曰：

[0447a01]  不  破清淨住，但破計我邪見取相心住；譬如  治田，去其穢草。

[0447a03]  復次，為斷法愛故，不應  住；不欲違諸佛說畢竟空智慧故，不應  住。若以方便不著心，憐愍眾生故，雖住無  咎。

[0447a06]  乃至八十種隨形好亦如是。

[0447a06]  「八人」者，所  謂見諦道中信行、法行。

[0447a07]  須陀洹，極久七世生；  有須陀洹今世煩惱盡，得阿羅漢。

[0447a08]  有家家  須陀洹，三世生；三世生已，入涅槃。有中間須  陀洹，除第三，餘中間入涅槃。住六無礙、五  解脫中者，皆是須陀洹、向斯陀含。

[0447a11]  斷欲界六  種結，生天上，從天上來生人間入涅槃，  名斯陀含。

[0447a13]  斷欲界第七分結，名向阿那含。  斷第八分結，亦名向阿那含，又名一種子  斯陀含，此間死，彼間生，入涅槃。

[0447a15]  能斷欲界  一切結使，名阿那含，此間死，生色無色界，  入涅槃，更不復來生。

[0447a17]  有今世滅阿那含，有  中陰滅阿那含，有即生時入涅槃阿那含，  有生已修起諸行入涅槃阿那含，有不  勤求諸行入涅槃阿那含，有上行乃至阿
迦貳吒阿那含，有生無色界入涅槃阿那  含，有得身證入涅槃阿那含，是名阿那  含，亦名向阿羅漢。

[0447a23]  阿羅漢有九種，漏盡捨  身時，名入無餘涅槃。

[0447a24]  過聲聞、辟支佛地，住  菩薩地；道種智，一切種智，知一切法；斷一  切煩惱及習；成佛轉法輪；三十二相；莊
嚴世界，度無量眾生；無量壽命——皆如先論  議中說。

[0447a28]  聲聞人善修四如意足，得是三昧  力，能住壽若一劫、若減一劫。菩薩善修四如  意三昧，若欲如恒河沙劫壽，亦得如意。

[0447b01]  「三  千大千世界純是金剛」者，餘世界雖底有金  剛及佛所行所坐處有金剛，而餘處皆無；  是菩薩所願：世界皆是金剛。

[0447b04]  「菩提樹香度  眾生」者，如先義中說。

[0447b05]  問曰：

[0447b05]  此中事雖希  有，皆可信；無有色、受、想、行、識名字，無檀波  羅蜜名字乃至佛名字，是難可信！

[0447b07]  答曰：

[0447b07]  有  世界，大福德智慧人生處，樹木、虛空、土地、山  水等常出諸法實相之音，所有法皆是不  生不滅、不淨不垢、空無相無作等；眾生生便
聞是音，自然得無生法忍。如是世界中，不  須分別說諸法名字，所謂是五眾、十二入  等，檀波羅蜜乃至十八不共法，須陀洹乃至
諸佛。是世界中眾生皆有三十二相、八十  隨形好莊嚴身，無量光明，一種道，一種果。

[0447b16]  「是中不應住」者，菩薩自念：「我能生如是世  界，則生高心，以是故不應取相住。」

[0447b17]  此中  須菩提自說不住因緣：「諸佛得佛道時，於  諸法中不得定實相故，當何所住！」

[0447b19]  今舍利  弗作是念：「若都無所住，當住何處得成  佛道？」

[0447b21]  須菩提知舍利弗心之所念，語舍利  弗：「諸菩薩皆是佛子，子法應如父所行。」

[0447b22]  諸  佛心於一切法中無所住，所謂色乃至一切  種智；菩薩亦應如是學，用無所住心行般  若波羅蜜。如諸佛無所住心中亦不住，非
不住心中亦不住，畢竟清淨故。諸菩薩亦應  隨佛住，畢竟清淨故，諸菩薩亦應隨佛學。

[0447b28]  【經】

[0447b28]  爾時，會中有諸天子作是念：「諸夜叉言  語字句所說，尚可了知；須菩提所說言語、  論義解釋般若波羅蜜，了不可知！」

[0447c01]  須菩提知  諸天子心所念，語諸天子：「不解不知耶？」

[0447c02]  諸天  子言：「大德！不解不知。」

[0447c03]  須菩提語諸天子：「汝等  法應不知！我無所論說，乃至不說一字，亦無  聽者。何以故？諸字非般若波羅蜜，般若波羅
蜜中無聽者，諸佛阿耨多羅三藐三菩提無  字無說。諸天子！如佛化作化人，是化人復化  作四部眾——比丘、比丘尼、優婆塞、優婆夷，化人
於四部眾中說法。於汝意云何？是中有說者、  有聽者、有知者不？」

[0447c10]  諸天子言：「不也！大德！」

[0447c10]  須菩  提言：「一切法皆如化，此中無說者、無聽者、  無知者。諸天子！譬如人夢中見佛說法。於
汝意云何？是中有說者、有聽者、有知者不？」

[0447c13]  諸  天子言：「不也！大德！」

[0447c14]  須菩提語諸天子：「一切  法皆如夢，無說、無聽、無知者。諸天子！譬如  二人在大深澗，各住一面，讚佛法眾，有二
嚮出。於諸天子意云何？是二人嚮展轉  相解不？」

[0447c18]  諸天子言：「不也！大德！」

[0447c18]  須菩提語諸  天子：「一切法亦如是，無說、無聽、無知者。諸天  子！譬如工幻師，於四衢道中，化作佛及四部
眾，於中說法。於諸天子意云何？是中有說者、  有聽者、有知者不？」

[0447c22]  諸天子言：「不也！大德！」

[0447c22]  須菩  提語諸天子：「一切諸法如幻，無說者、無聽者、  無知者。」

[0447c24]  爾時，諸天子心念：「須菩提所說，欲令  易解，轉深轉妙！」

[0447c25]  須菩提知諸天子心所念，語  諸天子言：「色非深非妙，受想行識非深非妙；  色性非深非妙，受想行識性非深非妙。眼性
乃至意性，色性乃至法性，眼界性乃至意界  性，眼識乃至意識，眼觸乃至意觸，眼觸因緣  生受乃至意觸因緣生受，檀波羅蜜乃至般
若波羅蜜，內空乃至無法有法空，四念處  乃至十八不共法，一切諸三昧門、一切陀羅  尼門，乃至一切種智、一切種智性，非深非妙。」

[0448a05]  諸天子復作是念：「是所說法中，不說色，不說  受想行識；不說眼乃至意觸因緣生受；不說  檀波羅蜜乃至般若波羅蜜；不說內空乃至
無法有法空；不說四念處乃至十八不共法；  不說陀羅尼門、三昧門乃至一切種智；不說  須陀洹果乃至阿羅漢果，不說辟支佛道，不
說阿耨多羅三藐三菩提道——是法中不說名  字語言。」

[0448a12]  須菩提知諸天子心所念，語諸天子  言：「如是！如是！諸天子！是法中，諸佛得阿耨多  羅三藐三菩提不可說相，是中亦無說者、
無聽者、無知者。以是故，諸天子！善男子、善  女人欲住須陀洹果、欲證須陀洹果者，是人  不離是忍；斯陀含、阿那含、阿羅漢果、辟支
佛道、佛道，欲住、欲證，不離是忍。如是，諸天  子！菩薩摩訶薩從初發心，般若波羅蜜中應  如是住，以無說、無聽故。」

[0448a21]  【論】

[0448a21]  問曰：

[0448a21]  諸夜叉語雖隱覆不正，而事則鄙  近；說深般若波羅蜜，雖用常辭，而幽旨  玄遠，事異趣乖，何以相況？

[0448a23]  答曰：

[0448a23]  諸天適以人  所不解況已未悟，不必事趣皆同以為喻  也。

[0448a25]  有人言：天帝九百九十九門，門皆以十  六青衣夜叉守之。此諸夜叉語言浮偽，情  趣妖諂，諸天賤之，不以在意，是故不解
其言；而其意況，可不須言辯而識，故言  尚可了知。今聞深般若，言似可及，而玄旨  幽邃，尋之雖深而失之逾遠，故以夜叉  言況其叵知。

[0448b02]  又以夜叉語雖難解，眼見  相，傳以其言，度其心，則皆可知；譬如深  淵駛水，得船可渡。

[0448b04]  須菩提所說般若波羅  蜜，畢竟空義，無有定相，不可取，不可傳  譯得悟；不得言「有」，不得言「無」，不得言
「有無」，不得言「非有非無」，「非非有非非無」亦  無，一切心行處滅、言語道斷故。是故諸天子  驚疑迷悶。

[0448b09]  須菩提答諸天子：「汝所不解者，  汝自應爾！是法無所一說，乃至不說一  字可著可取；無字無語，是諸佛道。」何
以故？是名字皆空，虛誑無實；如破色、名字  中說。用名字則有語言；若無名字，則無  語言。

[0448b14]  諸天子作是念：「若無說、若無聽，今日和  合聚會，為何所作？」

[0448b15]  須菩提欲解此義故，  以譬喻明之。

[0448b16]  諸天子復作是念：「欲以譬  喻解悟我等，而此譬喻轉更深妙！」

[0448b17]  譬喻以麁  喻細、以定事明不定，今此譬喻亦微妙無  定相。

[0448b19]  須菩提知諸天子心，於深般若中迷沒  不能自出，是故說：「般若波羅蜜不異五眾，  五眾實相即是般若波羅蜜。今是五眾非深
非妙，乃至一切種智非深非妙。」

[0448b22]  諸天子爾  時深知須菩提口雖說色、心無所說，乃至  阿耨多羅三藐三菩提亦如是。

[0448b24]  須菩提知諸  天子心，答言：「如是！如是！非我獨爾！佛得菩  提時亦無說，寂滅相實無說者、聽者。是故
須陀洹果乃至佛道皆因無為法而有；離  是法、離是忍，則無須陀洹，乃至佛道亦如  是。菩薩初發心乃至得佛，於其中間，一切  法無說、無聞。」

[0448c01]  諸觀滅故、語言斷故不可說，不  可說故不可聽，不可聽故不可知，不可知故  於一切法無受無著，則入涅槃。

大智度論卷第五十四

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
