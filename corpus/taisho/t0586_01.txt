思益梵天所問經卷第一


姚秦龜茲國三藏  鳩摩羅什  譯

序品第一

[0033a27]  如是我聞：

[0033a27]  一時佛住王舍城迦蘭陀竹林，與  大比丘僧六萬四千人俱。菩薩摩訶薩七萬  二千人，皆眾所知識，得陀羅尼無礙辯才及
諸三昧，於諸神通無所罣礙，善能曉了諸法  實性，悉皆逮得無生法忍。

[0033b03]  其名曰：文殊師利法王子、寶手法王子、寶積  法王子、寶印手法王子、寶德法王子、虛空  藏法王子、發心轉法輪法王子、網明法王子、
障諸煩惱法王子、能捨一切法法王子、德  藏法王子、花嚴法王子、師子法王子、月光  法王子、尊意法王子、善莊嚴法王子，及跋
陀婆羅等十六賢士：跋陀婆羅菩薩、寶積  菩薩、星德菩薩、帝天菩薩、水天菩薩、善力  菩薩、大意菩薩、殊勝意菩薩、增意菩薩、善
發意菩薩、不虛見菩薩、不休息菩薩、不少  意菩薩、導師菩薩、日藏菩薩、持地菩薩，如  是等菩薩摩訶薩七萬二千人。

[0033b14]  及四天王釋  提桓因等，忉利諸天、夜摩天、兜率陀天、化  樂天、他化自在天，及梵王等諸梵天；并餘
無量諸天龍、鬼神、夜叉、犍闥婆、阿修羅、迦樓  羅、緊那羅、摩睺羅伽，人與非人普皆來集。

[0033b18]  爾  時世尊，大眾恭敬圍遶而為說法。於時網  明菩薩即從坐起，偏袒右肩、右膝著地，頭  面禮佛足，合掌向佛，動此三千大千世界
引導起發一切大眾，而白佛言：「世尊！我欲  從佛少有所問，若佛聽者乃敢諮請。」

[0033b23]  佛告  網明：「恣汝所問，當為解說悅可爾心。」

[0033b24]  於是  網明既蒙聽許，心大歡喜，即白佛言：「世尊！  如來身相超百千萬日月光明；我自惟念：
『若有眾生能見佛身，甚為希有！』我復惟念：『若  有眾生能見佛身，皆是如來威神之力！』」

[0033b28]  佛告  網明：「如是，如是！如汝所言，若佛不加威神，  眾生無有能見佛身，亦無能問。網明當知！
如來有光，名寂莊嚴，若有眾生遇斯光者，能  見佛身不壞眼根；又如來光名無畏辯，若  有眾生遇斯光者，能問如來其辯無盡；又如
來光名集諸善根，若有眾生遇斯光者，能問  如來轉輪聖王行業因緣；又如來光名淨莊  嚴，若有眾生遇斯光者，能問如來天帝釋行
業因緣；又如來光名得自在，若有眾生遇斯  光者，能問如來梵天王行業因緣；又如來光  名離煩惱，若有眾生遇斯光者，能問如來聲
聞乘所行之道；又如來光名善遠離，若有眾  生遇斯光者，能問如來辟支佛所行之道；又  如來光名益一切智，若有眾生遇斯光者，能
問如來大乘佛事；又如來光名為往益，佛  來去時足下光明，眾生遇者命終生天；又如  來光名一切莊嚴，若佛入城放斯光明，眾生
遇者得歡喜樂，一切嚴飾之具莊嚴其城，城  中寶藏從地踊出；又如來光名曰震動，佛  以此光能動無量無邊世界；又如來光名曰
生樂，佛以此光能滅地獄眾生苦惱；又如  來光名曰上慈，佛以此光能令畜生不相惱  害；又如來光名曰涼樂，佛以此光能滅餓
鬼饑渴熱惱；又如來光名曰明淨，佛以此光  使盲者得視；又如來光名曰聰聽，佛以此  光能令眾生聾者得聽；又如來光名曰慚愧，
佛以此光能令眾生狂者得正；又如來光名  曰止息，佛以此光能令眾生捨十不善道，安  住十善道；又如來光名曰離惡，佛以此光能
令邪見眾生皆得正見；又如來光名曰能捨，  佛以此光能破眾生慳貪之心，令行布施；又  如來光名無惱熱，佛以此光能令毀禁眾
生皆得持戒；又如來光名曰安利，佛以此光  能令瞋恨眾生皆行忍辱；又如來光名曰勤  修，佛以此光能令懈怠眾生皆行精進；又
如來光名曰一心，佛以此光能令妄念眾生  皆得禪定；又如來光名曰能解，佛以此光能  令愚癡眾生皆得智慧；又如來光名曰清淨，
佛以此光能令不信眾生皆得淨信；又如來  光名曰能持，佛以此光能令少聞眾生皆得  多聞；又如來光名曰威儀，佛以此光能令
無慚眾生皆得慚愧；又如來光名曰安隱，佛  以此光能令多欲眾生斷除婬欲；又如來光  名曰歡喜，佛以此光能令多怒眾生斷除瞋
恚；又如來光名曰照明，佛以此光能令多  癡眾生斷除愚癡；又如來光名曰遍行，佛以  此光能令等分眾生斷除等分；又如來光名
示一切色，佛以此光能令眾生皆見佛身無  量種色。網明當知！如來若以一劫、若減一劫，  說此光明力用名號不可窮盡。」

[0034a20]  爾時網明菩  薩白佛言：「未曾有也。世尊！如來身者即  是無量無邊光明之藏，說法方便亦不可思
議。世尊！我自昔來未曾聞此光明名號；如我  解佛所說義，若有菩薩聞斯光明名號，信  心清淨，皆得如是光明之身。世尊！惟願今
日放請菩薩光，令他方菩薩善能問難者見  斯光已，發心來此娑婆世界。」

[0034a28]  爾時世尊受網明菩薩請已，即放光明照  此三千大千世界，普及十方無量佛土。於是  諸方無量百千萬億菩薩見斯光已，皆來至  此娑婆世界。

[0034b02]  爾時東方過七十二恒河沙佛  土，有國名清潔，佛號日月光如來、應供、正  遍知，今現在其佛土。有菩薩梵天，名曰思
益，住不退轉。見此光已，到日月光佛所，頭  面作禮，白佛言：「世尊！我欲詣娑婆世界釋迦  牟尼佛所，奉見供養，親近諮受；彼佛亦復
欲見我等。」其佛告言：「便往，梵天！今正是時！  彼娑婆國有若干千億諸菩薩集，汝應以此  十法遊於彼土。何等為十？於毀於譽，心無增
減；聞善聞惡，心無分別；於諸愚智，等以悲心；  於上、中、下眾生之類，意常平等；於輕毀供養，  心無有二；於他闕失，不見其過；見種種乘，
皆是一乘；聞三惡道，亦勿驚畏；於諸菩薩，生  如來想；佛出五濁，生希有想。梵天！汝當以  此十法遊彼世界。」

[0034b16]  思益梵天白佛言：「世尊！  我不敢於如來前作師子吼，我所能行佛自  知之。今當以此十法遊彼世界，一心修行。」

[0034b18]  爾  時日月光佛國有諸菩薩白其佛言：「世尊！  我得大利，不生如是惡眾生中。」其佛告言：「善  男子，勿作是語！所以者何？若菩薩於此國
中百千億劫淨修梵行，不如彼土從旦至  食無瞋礙心，其福為勝。」

[0034b23]  即時有萬二千菩  薩與思益梵天俱共發來，而作是言：「我等  亦欲以此十法遊彼世界，見釋迦牟尼佛。」於
是思益梵天與萬二千菩薩俱於彼佛土忽  然不現，譬如壯士屈伸臂頃，到娑婆世界釋  迦牟尼佛所，却住一面。

[0034b28]  爾時佛告網明菩薩：  「汝見是思益梵天不？」

[0034b29]  「唯然！已見。」

[0034b29]  「網明當知！思  益梵天於諸正問菩薩中為最第一，於諸  善分別諸法菩薩中為最第一，於諸說隨宜  經意菩薩中為最第一，於諸慈心菩薩中為
最第一，於諸悲心菩薩中為最第一，於諸  喜心菩薩中為最第一，於諸捨心菩薩中  為最第一，於諸軟語菩薩中為最第一，於  諸不瞋礙菩薩中為最第一，於諸先意
問訊菩薩中為最第一，於諸決疑菩薩中  為最第一。」

[0034c09]  爾時思益梵天與萬二千菩薩  俱，頭面禮佛足，右遶三匝，合掌向佛，以  偈讚曰：

「世尊大名稱，　　普聞於十方，  
所在諸如來，　　無不稱歎者。  
有諸餘淨國，　　無三惡道名，  
捨如是妙土，　　慈悲故生此。  
佛智無減少，　　與諸如來等，  
以大慈本願，　　處斯穢惡土。  
若人於淨國，　　持戒滿一劫，  
此土須臾間，　　行慈為最勝。  
若人於此土，　　起身口意罪，  
應墮三惡道，　　現世受得除。  
生此土菩薩，　　不應懷憂怖，  
設有惡道罪，　　頭痛即得除。  
此土諸菩薩，　　若能守護法，  
世世所生處，　　不失於正念。  
若人欲斷縛，　　滅煩惱業罪，  
於此土護法，　　增益一切智。  
淨土多億劫，　　受持法解說，  
於此娑婆界，　　從旦至食勝。  
我見喜樂國，　　及見安樂土，  
此中無苦惱，　　亦無苦惱名。  
於彼作功德，　　未足以為奇，  
於此煩惱處，　　能忍不可事，  
亦教他此法，　　其福為最勝。  
我禮無上尊，　　大悲救苦者，  
能為惡眾生，　　說法為甚難。  
佛集無量眾，　　十方世界中，  
名聞諸菩薩，　　聽法無厭足。  
佛集十方界，　　名聞諸菩薩，  
聽法無厭足，　　如海吞眾流。  
為如是等人，　　廣說於佛道，  
釋梵四天王，　　諸天龍神等，  
皆集欲求法，　　隨所信樂說。  
比丘比丘尼，　　及清信士女，  
是四眾普集，　　願時為演說。  
有樂佛乘者，　　及緣覺聲聞，  
佛知其深心，　　悉皆為斷疑。  
不斷佛種者，　　能出生三寶，  
為是諸菩薩，　　我今  請  法王。  
名稱普流布，　　十方菩薩聞，  
皆悉共來集，　　為說無上道。  
此無上大法，　　二乘所不及，  
我等信力故，　　得入如是法，  
不可思議慧，　　非我等所及。  
佛雖無疲倦，　　而我有所請，  
悔過於世尊，　　願說菩提道。」

四法品第二

[0035b01]  爾時思益梵天說此偈已，白佛言：「世尊！何  謂菩薩其心堅固而無疲倦？何謂菩薩所言  決定而不中悔？何謂菩薩增長善根？何謂菩
薩無所恐畏威儀不動？何謂菩薩成就白法？  何謂菩薩善知從一地至一地？何謂菩薩於  眾生中善知方便？何謂菩薩善化眾生？何謂
菩薩世世不失菩提之心？何謂菩薩能一其  心而無雜行？何謂菩薩善求法寶？何謂菩薩  善出毀禁之罪？何謂菩薩善障煩惱？何謂菩
薩善入諸大眾？何謂菩薩善開法施？何謂菩  薩得先因力不失善根？何謂菩薩不由他教  而能自行六波羅蜜？何謂菩薩能轉捨禪定
還生欲界？何謂菩薩於諸佛法得不退轉？何  謂菩薩不斷佛種？」

[0035b15]  爾時世尊讚思益梵天：「善哉，善哉！能問如  來如此之事。汝今諦聽，善思念之！」

[0035b16]  「唯然，世  尊！願樂欲聞。」

[0035b17]  佛告思益梵天：「菩薩有四法，  堅固其心而不疲倦。何等四？一者，於諸眾  生起大悲心；二者，精進不懈；三者，信解生死
如夢；四者，正思量佛之智慧。菩薩有此四  法，堅固其心而不疲倦。

[0035b21]  「梵天！菩薩有四法，  所言決定而不中悔。何等四？一者，決定說諸  法無我；二者，決定說諸生處無可樂者；三者，
決定常讚大乘；四者，決定說罪福業不失。是  為四。

[0035b25]  「梵天！菩薩有四法增長善根。何等為  四？一者，持戒；二者，多聞；三者，布施；四者，出  家。是為四。

[0035b27]  「梵天！菩薩有四法，無所恐畏、威  儀不轉。何等四？一者，失利；二者，惡名；三者，  毀辱；四者，苦惱。是為四。

[0035c01]  「梵天！菩薩有四法，  成就白法。何等四？一者，教人令信罪福；二  者，布施不求果報；三者，守護正法；四者，以智
慧教諸菩薩。是為四。

[0035c04]  「梵天！菩薩有四法，善  知從一地至一地。何等四？一者，久殖善根；  二者，離諸過咎；三者，善知方便迴向；四者，勤  行精進。是為四。

[0035c07]  「梵天！菩薩有四法，善知方  便。何等四？一者，順眾生意；二者，於他功德  起隨喜心；三者，悔過除罪；四者，勸請諸佛。是  為四。

[0035c10]  「梵天！菩薩有四法善化眾生。何等四？  一者，常求利安眾生；二者，自捨己樂；三者，  心和忍辱；四者，除捨憍慢。是為四。

[0035c12]  「梵天！菩  薩有四法，世世不失菩提之心。何等四？一  者，常憶念佛；二者，所作功德常為菩提；三者，
親近善知識；四者，稱揚大乘。是為四。

[0035c15]  「梵天！  菩薩有四法，能一其心而無雜行。何等四？一  者，離聲聞心；二者，離辟支佛心；三者，求法無
厭；四者，如所聞法廣為人說。是為四。

[0035c18]  「梵天！  菩薩有四法，善求法寶。何等四？一者，於法  中生寶想，以難得故；二者，於法中生藥想，療
眾病故；三者，於法中生財利想，以不失故；四  者，於法中生滅一切苦想，至涅槃故。是為  四。

[0035c23]  「梵天！菩薩有四法，善出毀禁之罪。何等  四？一者，得無生法忍，以諸法無來故；二者，  得無滅忍，以諸法無去故；三者，得因緣忍，
知諸法因緣生故；四者，得無住忍，無異心相  續故。是為四。

[0035c27]  「梵天！菩薩有四法，善障煩惱。  何等四？一者，正憶念；二者，障諸根；三者，得  善法力；四者，獨處遠離。是為四。

[0035c29]  「梵天！菩薩  有四法，善入諸大眾。何等四？一者，求法，不求  勝；二者，恭敬，心無憍慢；三者，惟求法利，不
自顯現；四者，教人善法，不求名利。是為四。

[0036a03]  「梵  天！菩薩有四法，善開法施。何等四？一者，守  護於法；二者，自益智慧亦益他人；三者，行善  人法；四者，示人垢淨。是為四。

[0036a06]  「梵天！菩薩有  四法得先因力不失善根，何等四？一者，見  他人闕不以為過；二者，於瞋怒人常修慈心；
三者，常說諸法因緣；四者，常念菩提。是為四。

[0036a10]  「梵天！菩薩有四法，不由他教而能自行六波  羅蜜。何等四？一者，以施導人；二者，不說他  人毀禁之罪；三者，善知攝法，教化眾生；四者，
解達深法。是為四。

[0036a13]  「梵天！菩薩有四法，能轉  捨禪定，還生欲界。何等四？一者，其心柔軟；二  者，得諸根力；三者，不捨一切眾生；四者，善
修智慧方便之力。是為四。

[0036a16]  「梵天！菩薩有四  法，於諸佛法得不退轉。何等四？一者，受無  量生死；二者，供養無量諸佛；三者，修行無量
慈心；四者，信解無量佛慧。是為四。

[0036a19]  「梵天！菩  薩有四法，不斷佛種。何等四？一者，不退本  願；二者，言必施行；三者，大欲精進；四者，深
心行於佛道。是為菩薩有四法不斷佛種。」

[0036a22]  說  是諸四法時，二萬二千天及人皆發阿耨  多羅三藐三菩提心；五千人得無生法忍。十  方諸來菩薩供養於佛，所散天花周遍三千
大千世界，積至于膝。

分別品第三  (丹本菩薩正問品第三)

[0036a28]  爾時網明菩薩問思益梵天言：「佛說：『汝於正  問菩薩中為最第一。』何謂菩薩所問為正問  耶？」

[0036b01]  梵天言：「網明！若菩薩以彼、我問，名為邪  問；分別法問，名為邪問。若無彼、我問，名為正  問；不分別法問，名為正問。

[0036b03]  「又，網明！以生故  問，名為邪問；以滅故問，名為邪問；以住故問，  名為邪問。若不以生故問、不以滅故問、不  以住故問，名為正問。

[0036b06]  「又，網明！若菩薩為垢故  問，名為邪問；為淨故問，名為邪問；為生死故  問，名為邪問；為出生死故問，名為邪問；為涅
槃故問，名為邪問。若不為垢、淨故問，不為生  死、出生死故問，不為涅槃故問，名為正問。所  以者何？法位中無垢、無淨、無生無死、無涅槃。

[0036b12]  「又，網明！若菩薩為見故問、為斷故問、為證  故問、為修故問、為得故問、為果故問，名為
邪問。若無見、無斷、無證、無修、無得、無果故問，  名為正問。

[0036b15]  「又，網明！是善、是不善，名為邪問；  是世間法、是出世間法，是罪法、是無罪法，是  有漏法、是無漏法，是有為法、是無為法，如是
等二法，隨所依而問者，名為邪問。若不見  二、不見不二問，名為正問。

[0036b19]  「又，網明！若菩薩  分別佛問，名為邪問；分別法、分別僧、分別  眾生、分別佛國、分別諸乘問，名為邪問。若
於法不作一、異問者，名為正問。

[0036b22]  「又，網明！一  切法正，一切法邪。」

[0036b23]  網明言：「梵天！何謂一切  法正，一切法邪？」

[0036b24]  梵天言：「於諸法性無心故，一  切法名為正；若於無心法中，以心分別觀者，  一切法名為邪。一切法離相名為正；若不信
解達是離相，是即分別諸法。若分別諸法，則  入增上慢，隨所分別，皆名為邪。」

[0036b28]  網明言：「何謂  為諸法正性？」

[0036b29]  梵天言：「諸法離自性、離欲際，是  名正性。」

[0036c01]  網明言：「少有能解如是正性。」

[0036c01]  梵天  言：「是正性不一不多。網明！若有善男子、善  女人能如是知諸法正性，若已知、若今知、  若當知，是人無有法已得、無有法今得、無
有法當得。所以者何？佛說無得、無分別，名  為所作已辦相；若人聞是諸法正性，勤行精  進，是名如說修行，不從一地至一地。若不
從一地至一地，是人不在生死、不在涅槃。所  以者何？諸佛不得生死、不得涅槃。」

[0036c09]  網明言：  「佛不為度生死故說法耶？」

[0036c10]  梵天言：「佛所示法  有度生死耶？」

[0036c11]  網明言：「無也。」

[0036c11]  梵天言：「以是因  緣當知，佛不令眾生出生死、入涅槃，但為度  妄想分別生死、涅槃二相者耳！此中實無度
生死至涅槃者。所以者何？諸法平等，無有  往來、無出生死、無入涅槃。」

[0036c15]  爾時世尊讚  思益梵天言：「善哉，善哉！說諸法正性，應如  汝所說。」說是法時，二千比丘不受諸法，漏  盡心得解脫。

[0036c18]  佛告梵天：「我不得生死、不得  涅槃。如來雖說生死，實無有人往來生死；雖  說涅槃，實無有人得滅度者。若有入此法門
者，是人非生死相、非滅度相。」

[0036c21]  爾時會中五  百比丘從坐而起，作是言：「我等空修梵行，今  實見有滅度者，而言無有滅度。我等何用修  道，求智慧為？」

[0036c25]  爾時網明菩薩白佛言：「世尊！若有於法生見，  則於其人，佛不出世。世尊！若有決定見涅槃  者，是人不度生死。所以者何？涅槃名為除滅
諸相，遠離一切動念戲論。世尊！是諸比丘  於佛正法出家，而今墮於外道邪見，見涅  槃決定相，譬如從麻出油、從酪出酥。世尊！
若人於諸法滅相中求涅槃者，我說是輩皆  為增上慢人。世尊！正行道者，於法不作生、不  作滅、無得無果。」

[0037a04]  網明謂梵天言：「是五百比  丘從坐起者，汝當為作方便，引導其心入此  法門，令得信解離諸邪見！」

[0037a06]  梵天言：「善男子！  縱使令去至恒河沙劫，不能得出如此法門。  譬如癡人畏於虛空，捨空而走，在所至處不
離虛空；此諸比丘亦復如是，雖復遠去，不出  空相、不出無相相、不出無作相。又如一人  求索虛空，東西馳走言：『我欲得空，我欲得空。』
是人但說虛空名字而不得空，於空中行而  不見空。此諸比丘亦復如是，欲求涅槃，行  涅槃中而不得涅槃。所以者何？涅槃者但有
名字。猶如虛空但有名字，不可得取；涅槃亦  復如是，但有名字而不可得。」

[0037a16]  爾時五百比  丘聞說是法，不受諸法；漏盡，心得解脫，得  阿羅漢道，作是言：「世尊！若人於諸法畢竟
滅相中求涅槃者，則於其人佛不出世。世  尊！我等今者非凡夫，非學、非無學，不在生  死、不在涅槃。所以者何？佛出世故，名為遠  離一切動念戲論。」

[0037a23]  爾時長老舍利弗謂諸比丘：「汝今得正智，為  己利耶？」

[0037a24]  五百比丘言：「長老舍利弗！我等今  者得諸煩惱，不可作而作。」

[0037a25]  舍利弗言：「何故  說此？」

[0037a26]  諸比丘言：「知諸煩惱實相，故言得諸煩  惱；涅槃是無作性，我等已證，故說不可作  而作。」

[0037a28]  舍利弗言：「善哉，善哉！汝等今者住於  福田，能消供養。」

[0037a29]  諸比丘言：「大師！世尊尚不能  消諸供養，何況我等！」

[0037b01]  舍利弗言：「何故說此？」

[0037b02]  諸比丘言：「世尊知見法性，性常淨故。」

[0037b02]  於是  思益梵天白佛言：「世尊！誰應受供養？」

[0037b03]  佛告  梵天：「不為世法之所牽者。」

[0037b04]  「世尊！誰能消供  養？」

[0037b05]  佛言：「於法無所取者。」

[0037b05]  「世尊！誰為世間福  田？」

[0037b06]  佛言：「不壞菩提性者。」

[0037b06]  「世尊！誰為眾生善  知識？」

[0037b07]  佛言：「於一切眾生不捨慈心者。」

[0037b07]  「世尊！  誰知報佛恩？」

[0037b08]  佛言：「不斷佛種者。」

[0037b08]  「世尊！誰能  供養佛？」

[0037b09]  佛言：「能通達無生際者。」

[0037b09]  「世尊！誰能  親近佛？」

[0037b10]  佛言：「乃至失命因緣不毀禁者。」

[0037b10]  「世  尊！誰能恭敬於佛？」

[0037b11]  佛言：「善覆六根者。」

[0037b11]  「世尊！  誰名財富？」

[0037b12]  佛言：「成就七財者。」

[0037b12]  「世尊！誰名知  足？」

[0037b13]  佛言：「得出世間  智  慧者。」

[0037b13]  「世尊！誰為遠離？」

[0037b14]  佛言：「於三界中無所願者。」

[0037b14]  「世尊！誰為具足？」

[0037b15]  佛言：「能斷一切諸結使者。」

[0037b15]  「世尊！誰為樂人？」

[0037b16]  佛言：「無貪著者。」

[0037b16]  「世尊！誰無貪  著  ？」

[0037b16]  佛言：「知見  五陰者。」

[0037b17]  「世尊！誰度欲河？」

[0037b17]  佛言：「能捨六入者。」

[0037b18]  「世尊！誰住彼岸？」

[0037b18]  佛言：「能知諸道平等者。」

[0037b18]  「世  尊！何謂菩薩能為施主？」

[0037b19]  佛言：「菩薩能教眾  生一切智心。」

[0037b20]  「世尊！何謂菩薩能奉禁戒？」

[0037b20]  佛  言：「常能不捨菩提之心。」

[0037b21]  「世尊！何謂菩薩能  行忍辱？」

[0037b22]  佛言：「見心相念念滅。」

[0037b22]  「世尊！何謂菩  薩能行精進？」

[0037b23]  佛言：「求心不可得。」

[0037b23]  「世尊！何謂  菩薩能行禪定？」

[0037b24]  佛言：「能除身心麁相。」

[0037b24]  「世尊！  何謂菩薩能行智慧？」

[0037b25]  佛言：「於一切法無有戲  論。」

[0037b26]  「世尊！何謂菩薩能行慈心？」

[0037b26]  佛言：「不生眾  生想。」

[0037b27]  「世尊！何謂菩薩能行悲心？」

[0037b27]  佛言：「不生  法想。」

[0037b28]  「世尊！何謂菩薩能行喜心？」

[0037b28]  佛言：「不生  我想。」

[0037b29]  「世尊！何謂菩薩能行捨心？」

[0037b29]  佛言：「不生  彼我想。」

[0037c01]  「世尊！何謂菩薩安住於信？」

[0037c01]  佛言：「信  解無濁法。」

[0037c02]  「世尊！何謂菩薩安住於空？」

[0037c02]  佛言：  「不著一切語言。」

[0037c03]  「世尊！何謂菩薩名為有慚？」

[0037c03]  佛  言：「知見內法。」

[0037c04]  「世尊！何謂菩薩名為有愧？」

[0037c04]  佛  言：「捨於外法。」

[0037c05]  「世尊！何謂名為菩薩遍行？」

[0037c05]  佛  言：「能淨身口意業。」

[0037c06]  爾時世尊而說偈言：

「若身淨無惡，　　口淨常實語，  
心淨常行慈，　　是菩薩遍行。  
行慈無貪著，　　觀不淨無恚，  
行捨而不癡，　　是菩薩遍行。  
若聚若空野，　　及與處大眾，  
威儀終不缺，　　是菩薩遍行。  
知法名為佛，　　知離名為法，  
知無名為僧，　　是菩薩遍行。  
知多欲所行，　　知恚癡所行，  
善知轉此行，　　是菩薩遍行。  
不依止欲界，　　不住色無色，  
行如是禪定，　　是菩薩遍行。  
信解諸法空，　　及無相無作，  
而不盡諸漏，　　是菩薩遍行。  
善知聲聞乘，　　及辟支佛乘，  
通達於佛乘，　　是菩薩遍行。  
明解於諸法，　　不疑道非道，  
憎愛心無異，　　是菩薩遍行。  
於過去未來，　　及與現在世，  
一切無分別，　　是菩薩遍行。」

[0037c27]  (此下丹本為菩薩出過世間品第四)

[0037c28]  ◎爾時思益梵天白佛言：「世尊！何謂菩薩過  世間法？通達世間法？通達世間法已，度眾生？  於世間法行於世間，而不壞世間？」

[0038a01]  爾時世尊  以偈答言：

「說五陰是世，　　世間所依止，  
依止於五陰，　　不脫世間法。  
菩薩有智慧，　　知世間實相，  
所謂五陰如，　　世間法不染。  
利衰及毀譽，　　稱譏與苦樂，  
如此之八法，　　常牽於世間。  
大智慧菩薩，　　散滅世間法，  
見世壞敗相，　　處之而不動。  
得利心不高，　　失利心不下，  
其心堅不動，　　譬如須彌山。  
利衰及毀譽，　　稱譏與苦樂，  
於此世八法，　　其心常平等。  
知世間虛妄，　　皆從顛倒起，  
如是之人等，　　不行世間道。  
世間所有道，　　菩薩皆識知，  
故能於世間，　　度眾生苦惱。  
雖行於世間，　　如蓮華不染，  
亦不壞世間，　　通達法性故。  
世間行世間，　　不知是世間，  
菩薩行世間，　　明了世間相。  
世間虛空相，　　虛空亦無相，  
菩薩知如是，　　不染於世間。  
如所知世間，　　隨知而演說，  
知世間性故，　　亦不壞世間。  
五陰無自性，　　是即世間性，  
若人不知是，　　常住於世間。  
若見知五陰，　　無生亦無滅，  
是人現行世，　　而不依世間。  
凡夫不知法，　　於世起諍訟，  
是實是不實，　　住是二相中。  
我常不與世，　　起於諍訟事，  
世間之實相，　　悉已了知故。  
諸佛所說法，　　皆悉無諍訟，  
知世平等故，　　非實非虛妄。  
若佛法決定，　　有實有虛妄，  
是即為貪著，　　與外道無異。  
而今實義中，　　無實無虛妄，  
是故我常說，　　出世法無二。  
若人知世間，　　如是之實性，  
於實於虛妄，　　不取此惡見。  
如是知世間，　　清淨如虛空，  
是大名稱人，　　照世間如日。  
若人見世間，　　如我之所見，  
如斯之人等，　　能見十方佛。  
諸法從緣生，　　自無有定性，  
若知此因緣，　　則達法實  相  。  
若知法實相，　　是則知空相，  
若能知空相，　　則為見導師。  
若有人得聞，　　如是世間相，  
雖行於世間，　　而不住世間。  
依止諸見人，　　不能及此事，  
云何行世間，　　而不依世間。  
若佛滅度後，　　有樂是法者，  
佛則於其人，　　常現於法身。  
若人解達此，　　則守護我法，  
亦為供養我，　　亦是世導師。  
若人須臾聞，　　世間性如此，  
是人終不為，　　惡魔所得便。  
若能達此義，　　則為大智慧，  
法財之施主，　　亦是具禁戒。  
若知世如此，　　忍辱力勇健，  
具足諸禪定，　　通達於智慧。  
所在聞是法，　　其方則有佛，  
如是諸菩薩，　　不久坐道場。  
若有深愛樂，　　如是世間法，  
則能降眾魔，　　疾得無上道。」

解諸法品第四  (此品名丹本無下二十四幅爾時下方為歎功德品第五)

[0038c12]  佛復告思益梵天：「如來出過世間，亦說世間  苦、世間集、世間滅、世間滅道。梵天！五陰名為  世間苦，貪著五陰名為世間集，五陰盡名為
世間滅，以無二法求五陰名為世間滅道。  又，梵天！所言五陰但有言說，於中取相分  別生見，而說是名世間苦；不捨是見是名世
間集；是見自相是名世間滅；隨以何道不取  是見是名世間滅道。梵天！以是因緣故，我  為外道仙人說言：『仙人！於汝身中即說世間
苦、世間集、世間滅、世間滅道。』」

[0038c21]  爾時思益梵天  白佛言：「世尊！所說四聖諦，何等是真聖諦？」

[0038c22]  「梵  天！苦不名為聖諦，苦集不名為聖諦，苦滅不  名為聖諦，苦滅道不名為聖諦。所以者何？若  苦是聖諦者，一切牛、驢畜生等，皆應有苦
聖諦。若集是聖諦者，一切在所生處眾生，皆  應有集聖諦。所以者何？以集故生諸趣中。若  苦滅是聖諦者，觀滅者、說斷滅者，皆應有滅
聖諦。若道是聖諦者，緣一切有為道者皆應  有道聖諦。梵天！以是因緣故，當知聖諦非  苦、非集、非滅、非道。聖諦者，知苦無生是名
苦聖諦；知集無和合是名集聖諦；於畢竟  滅法中，知無生無滅是名滅聖諦；於一切  法平等，以不二法得道是名道聖諦。

[0039a06]  「梵天！  真聖諦者無有虛妄。虛妄者，所謂：著我、著  眾生、著人、著壽命者、著養育者、著有著無、
著生著滅、著生死、著涅槃。梵天！若行者言：『我  知見苦。』是虛妄，『我斷集。』是虛妄，『我證滅。』是虛  妄，『我修道。』是虛妄。所以者何？是人違失佛
所護念，是故說為虛妄。何等是佛所護念？  謂不憶念一切諸法。若行者住是念中，則  不住一切相；若不住一切相，則住實際；若
住實際，是名不住心；若不住心，是人名為  實語者、非妄語者。梵天！是故當知，若非實、  非虛妄者，是名聖諦。梵天！實者終不作不
實，若有佛、若無佛，法性常住，所謂生死性、  涅槃性常實。所以者何？非離生死得涅槃，  名為聖諦。若人證如是四諦，是名世間實語  者。

[0039a21]  「梵天！當來有比丘不修身、不修戒、不修  心、不修慧，是人說生死相是苦諦、眾緣和  合是集諦、滅法故是滅諦、以二法求相是  道諦。」

[0039a24]  佛言：「我說此愚人是外道徒黨，我非  彼人師，彼非我弟子，是人墮於邪道，破失  法故，說言有諦。梵天！汝且觀我坐道場時不
得一法，是實是虛妄？若我不得法，是法寧可  於眾中有言說、有論議、有教化耶？」

[0039a28]  梵天言：「不  也。世尊！」

[0039a29]  「梵天！以諸法無所得故，諸法離自  性故，我菩提是無貪愛相。」

◎

[0039b02]  ◎爾時思益梵天白佛言：「世尊！若如來於法  無所得者，有何利益說：『如來得菩提名為佛。』？」

[0039b04]  佛言：「梵天！於汝意云何？我所說法，若有為、  若無為，是法為實？為虛妄耶？」

[0039b05]  梵天言：「是法  虛妄，非實。」

[0039b06]  「於汝意云何？若法虛妄非實，是  法為有？為無？」

[0039b07]  梵天言：「世尊！若法虛妄，是法  不應說有、不應說無。」

[0039b08]  「於汝意云何？若法非  有、非無，是法有得者不？」

[0039b09]  梵天言：「無有得者。」

[0039b10]  「梵天！如來坐道場時，惟得虛妄顛倒所起  煩惱畢竟空性。以無所得故得，以無所知故  知。所以者何？我所得法，不可見不可聞、不
可覺不可識、不可取不可著、不可說不可難；  出過一切法相，無語、無說、無有文字，無言說  道。梵天！此法如是，猶如虛空。汝欲於如是  法中得利益耶？」

[0039b16]  梵天言：「不也。世尊！諸佛、如  來甚為希有，成就未曾有法，深入大慈大悲，  得如是寂滅相法，而以文字言說教人令得。
世尊！其有聞是能信解者，當知是人不從小  功德來。世尊！是法一切世間之所難信。所  以者何？世間貪著實，而是法無實、無虛妄；世
間貪著法，而是法無法、無非法；世間貪著涅  槃，而是法無生死、無涅槃；世間貪著善法，而  是法無善、無非善；世間貪著樂，而是法無苦、
無樂；世間貪著佛出世，而是法無佛出世亦  無涅槃；雖有說法，而是法非可說相；雖讚說  僧，而僧即是無為。是故此法一切世間之所
難信。譬如水中出火、火中出水，難可得信；如  是煩惱中有菩提，菩提中有煩惱，是亦難信。  所以者何？如來得是虛妄煩惱之性，而無
法不得，有所說法亦無有形，雖有所知亦  無分別，雖證涅槃亦無滅者。

[0039c03]  「世尊！若有  善男子、善女人能信解如是法義者；當知是  人得脫諸見；當知是人已親近無量諸佛；當
知是人已供養無量諸佛；當知是人為善知  識所護；當知是人志意曠大；當知是人善根  深厚；當知是人守護諸佛法藏；當知是人能
善思量，起於善業；當知是人種姓尊貴，生如  來家；當知是人能行大捨，捨諸煩惱；當知是  人得持戒力，非煩惱力；當知是人得忍辱力，
非瞋恚力；當知是人得精進力，無有疲懈；當  知是人得禪定力，滅諸惡心；當知是人得智  慧力，離惡邪見；當知是人一切惡魔不能得
便；當知是人一切怨賊所不能破；當知是  人不誑世間；當知是人是真語者，善說法相  故；當知是人是實語者，說第一義故；當知是
人善為諸佛之所護念；當知是人柔和軟善，  同止安樂；當知是人名為大富，有聖財故；當  知是人常能知足，行聖種故；當知是人易滿
易養，離貪著故；當知是人得安隱心，到彼岸  故；當知是人度未度者；當知是人解未解者；  當知是人安未安者；當知是人滅未滅者；當
知是人能示正道；當知是人能說解脫；當  知是人為大醫王，善知諸藥；當知是人猶如  良藥，善療眾病；當知是人智慧勇健；當知是
人為有大力，堅固究竟；當知是人有精進力，  不隨他語；當知是人為如師子，無所怖畏；當  知是人為如象王，其心調柔；當知是人為如
老象，其心隨順；當知是人為如牛王，能導大  眾；當知是人為大勇健，能破魔怨；當知是人  為大丈夫，處眾無畏；當知是人無所忌難，得
無畏法故；當知是人無所畏難，說真諦法故；  當知是人具清白法，如月盛滿；當知是人智  慧光照，猶如日明；當知是人除諸闇冥，猶如
執炬；當知是人樂行捨心，離諸憎愛；當知是  人載育眾生，猶如地；當知是人洗諸塵垢，猶  如水；當知是人燒諸動念，猶如火；當知是人
於法無障，猶如風；當知是人其心不動，如須  彌；當知是人其心堅固，如金剛山；當知是人  一切外道競勝論者所不能動；當知是人一
切聲聞、辟支佛所不能測；當知是人多饒法  寶，猶如大海；當知是人煩惱不現，如波陀羅；  當知是人求法無厭；當知是人以智慧知足；
當知是人能轉法輪，如轉輪王；當知是人身  色殊妙，如天帝釋；當知是人心得自在，如梵  天王；當知是人說法音聲猶如雷震；當知是
人降法甘露，猶如時雨；當知是人能增長無  漏根、力、覺分；當知是人已度生死污泥；當知  是人入佛智慧；當知是人近佛菩提；當知是
人能多學問無與等者；當知是人無有量已  過量；當知是人智慧辯才，無有障礙；當知是  人得憶念堅固，得陀羅尼；當知是人知諸眾
生深心所行；當知是人得智慧力，正觀諸法  解達義趣；當知是人勤行精進，利安世間；當  知是人超出於世；當知是人不可污染，猶如
蓮華；當知是人不為世法所覆；當知是人利  根者所愛；當知是人多聞者所敬；當知是人  智者所念；當知是人人天供養；當知是人為
坐禪者之所敬禮；當知是人善人所貴；當知  是人聲聞、辟支佛之所貪慕；當知是人不貪  小行；當知是人不覆藏罪、不顯功德；當知是
人威儀備具，生他淨心；當知是人身色端正，  見者悅樂；當知是人有大威德，眾所宗仰；當  知是人以三十二相莊嚴其身；當知是人能
繼佛種；當知是人能護法寶；當知是人能供  養僧；當知是人諸佛所見；當知是人為得法  眼；當知是人以佛智慧而得受記；當知是人
具足三忍；當知是人安住道場；當知是人破  壞魔軍；當知是人得一切種智；當知是人轉  於法輪；當知是人作無量佛事。

[0040b13]  「若人信解如  是法義，不驚疑怖畏者，得如是功德——是人  於諸佛阿耨多羅三藐三菩提甚深難解、難
知、難信、難入，而能信受、讀誦、通利、奉持，為  人廣說，如說修行，亦教他人如說修行。如  是之人，我以一劫若減一劫，說其功德猶不  能盡。」

思益梵天所問經卷第一

* * *

【經文資訊】大正藏第 15 冊 No. 0586 思益梵天所問經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供，日本 SAT 組織提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
