雜阿含經卷第二十二

宋天竺三藏求那跋陀羅譯

（五七六）

[0153c05] 如是我聞：

[0153c05] 一時，佛在舍衛國祇樹給孤獨園。

[0153c06] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0153c08] 時，彼天子說偈白佛：

「不處難陀林，　　終不得快樂，
　忉利天宮中，　　得天帝名稱。」

[0153c11] 爾時，世尊說偈答言：

「童蒙汝何知，　　阿羅漢所說，
　一切行無常，　　是則生滅法，
　生者既復滅，　　俱寂滅為樂。」

[0153c15] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0153c18] 時，彼天子聞佛所說，歡喜隨喜，稽首佛足，即沒不現。

（五七七）

[0153c20] 如是我聞：

[0153c20] 一時，佛住舍衛國祇樹給孤獨園。

[0153c21] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0153c23] 時，彼天子即說偈言：

「斷一切鉤鏁，　　牟尼無有家，
　沙門著教化，　　我不說善哉。」

[0153c26] 爾時，世尊說偈答言：

「一切眾生類，　　悉共相纏縛，
　其有智慧者，　　孰能不愍傷？
　善逝哀愍故，　　常教授眾生，
　哀愍眾生者，　　是法之所應。」

[0154a02] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0154a05] 時，彼天子聞佛所說，歡喜隨喜，即沒不現。

（五七八）

[0154a06] 如是我聞：

[0154a06] 一時，佛在舍衛國祇樹給孤獨園。

[0154a07] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0154a09] 時，彼天子而說偈言：

「常習慚愧心，　　此人時時有，
　能遠離諸惡，　　如顧鞭良馬。」

[0154a12] 爾時，世尊說偈答言：

「常習慚愧心，　　此人實希有，
　能遠離諸惡，　　如顧鞭良馬。」

[0154a15] 時，彼天子復說偈言：

「久見婆羅門，　　逮得般涅槃，
　一切怖悉過，　　永超世恩愛。」

[0154a18] 時，彼天子聞佛所說，歡喜隨喜，稽首佛足，即沒不現。

（五七九）

[0154a20] 如是我聞：

[0154a20] 一時，佛在舍衛國祇樹給孤獨園。

[0154a21] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0154a23] 時，彼天子說偈問佛：

「不習近正法，　　樂著諸邪見，
　睡眠不自覺，　　長劫心能悟。」

[0154a26] 爾時，世尊說偈答言：

「專修於正法，　　遠離不善業，
　是漏盡羅漢，　　嶮惡世平等。」

[0154a29] 時，彼天子復說偈言：

「久見婆羅門，　　逮得般涅槃，
　一切怖悉過，　　永超世恩愛。」

[0154b03] 時，彼天子聞佛所說，歡喜隨喜，稽首佛足，即沒不現。

（五八〇）

[0154b05] 如是我聞：

[0154b05] 一時，佛在舍衛國祇樹給孤獨園。

[0154b06] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0154b08] 時，彼天子而說偈言：

「以法善調伏，　　不隨於諸見，
　雖復著睡眠，　　則能隨時悟。」

[0154b11] 爾時，世尊說偈答言：

「若以法調伏，　　不隨餘異見，
　無知已究竟，　　能度世恩愛。」

[0154b14] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0154b17] 時，彼天子聞佛所說，歡喜隨喜，稽首佛足，即沒不現。

（五八一）

[0154b19] 如是我聞：

[0154b19] 一時，佛在舍衛國祇樹給孤獨園。

[0154b20] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0154b22] 時，彼天子說偈問佛：

「若羅漢比丘，　　自所作已作，
　一切諸漏盡，　　持此後邊身，
　記說言有我，　　及說我所不？」

[0154b26] 爾時，世尊即說偈答：

「若羅漢比丘，　　自所作已作，
　一切諸漏盡，　　持此後邊身，
　正復說有我，　　我所亦無咎。」

[0154c01] 時，彼天子復說偈言：

「若羅漢比丘，　　自所作已作，
　一切漏已盡，　　持此最後身，
　心依於我慢，　　而說言有我，
　及說於我所，　　有如是說不。」

[0154c06] 爾時，世尊說偈答言：

「已離於我慢，　　無復我慢心，
　超越我我所，　　我說為漏盡。
　於彼我我所，　　心已永不著，
　善解世名字，　　平等假名說。」

[0154c11] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0154c14] 時，彼天子聞佛所說，歡喜隨喜，稽首佛足，即沒不現。

（五八二）

[0154c16] 如是我聞：

[0154c16] 一時，佛在舍衛國祇樹給孤獨園。

[0154c17] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0154c19] 時，彼天子說偈白佛：

「若羅漢比丘，　　漏盡持後身，
　頗說言有我，　　及說我所不？」

[0154c22] 爾時，世尊說偈答言：

「若羅漢比丘，　　漏盡持後身，
　亦說言有我，　　及說有我所。」

[0154c25] 時，彼天子復說偈言：

「若羅漢比丘，　　自所作已作，
　已盡諸有漏，　　唯持最後身，
　何言說有我，　　說何是我所。」

[0154c29] 爾時，世尊說偈答言：

「若羅漢比丘，　　自所作已作，
　一切諸漏盡，　　唯持最後身，
　說我漏已盡，　　亦不著我所，
　善解世名字，　　平等假名說。」

[0155a05] 時，彼天子聞佛所說，歡喜隨喜，稽首佛足，即沒不現。

（五八三）

[0155a07] 如是我聞：

[0155a07] 一時，佛住舍衛國祇樹給孤獨園。

[0155a08] 爾時，羅睺羅阿修羅王障月天子。時，諸月天子悉皆恐怖，來詣佛所，稽首佛足，退住一面。說偈歎佛：

「今禮最勝覺，　　能脫一切障，
　我今遭苦惱，　　是故來歸依。
　我等月天子，　　歸依於善逝，
　佛哀愍世間，　　願解阿修羅。」

[0155a15] 爾時，世尊說偈答言：

「破壞諸闇冥，　　光明照虛空，
　今毘盧遮那，　　清淨光明顯。
　羅睺避虛空，　　速放飛兔像，
　羅睺阿修羅，　　即捨月而還。
　舉體悉流污，　　戰怖不自安，
　神昬志迷亂，　　猶如重病人。」

[0155a22] 時，有阿修羅名曰婆稚，見羅睺羅阿修羅疾捨月還，便說偈言：

「羅睺阿修羅，　　捨月一何速，
　神體悉流污，　　猶如重病人。」

[0155a26] 羅睺阿修羅說偈答言：

「瞿曇說呪偈，　　不速捨月者，
　或頭破七分，　　受諸隣死苦。」

[0155a29] 婆稚阿修羅復說偈言：

「佛興未曾有，　　安隱於世間，
　說呪偈能令，　　羅睺羅捨月。」

[0155b03] 佛說此經已，時月天子聞佛所說，歡喜隨喜，作禮而去。

（五八四）

[0155b05] 如是我聞：

[0155b05] 一時，佛住舍衛國祇樹給孤獨園。

[0155b06] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0155b08] 時，彼天子說偈問佛：

「為有族本不？　　有轉生族耶？
　有俱相屬無，　　云何解於縛？」

[0155b11] 爾時，世尊說偈答言：

「我無有族本，　　亦無轉生族，
　俱相屬永斷，　　解脫一切縛。」

[0155b14] 時，彼天子復說偈言：

「何名為族本，　　云何轉生族，
　云何俱相續，　　何名為堅縛？」

[0155b17] 爾時，世尊說偈答言：

「母為世族本，　　妻名轉生族，
　子俱是相屬，　　愛欲為堅縛，
　我無此族本，　　亦無轉生族，
　俱相屬亦無，　　是名脫堅縛。」

[0155b22] 時，彼天子復說偈言：

「善哉無族本，　　無生族亦善，
　善哉無相屬，　　善哉縛解脫。
　久見婆羅門，　　逮得般涅槃，
　一切怨悉過，　　永超世恩愛。」

[0155b27] 時，彼天子聞佛所說，歡喜隨喜，稽首佛足，即沒不現。

（五八五）

[0155b29] 如是我聞：

[0155b29] 一時，佛住釋氏優羅提那塔所。

[0155c01] 爾時，世尊新剃鬚髮，於後夜時結加趺坐，直身正意，繫念在前，以衣覆頭。

[0155c02] 時，優羅提那塔邊有天神住，放身光明，遍照精舍，白佛言：「沙門憂耶？」佛告天神：「何所忘失？」

[0155c05] 天神復問：「沙門為歡喜耶？」

[0155c05] 佛告天神：「為何所得？」

[0155c06] 天神復問：「沙門不憂不喜耶？」

[0155c06] 佛告天神：「如是，如是。」

[0155c07] 爾時，天神即說偈言：

「為離諸煩惱，　　為無有歡喜，
　云何獨一住？　　非不樂所壞。」

[0155c10] 爾時，世尊說偈答言：

「我無惱解脫，　　亦無有歡喜，
　不樂不能壞，　　故獨一而住。」

[0155c13] 時，彼天神復說偈言：

「云何得無惱？　　云何無歡喜？
　云何獨一住？　　非不樂所壞。」

[0155c16] 爾時世尊說偈答言：

「煩惱生歡喜，　　喜亦生煩惱，
　無惱亦無喜，　　天神當護持。」

[0155c19] 時，彼天神復說偈言：

「善哉無煩惱，　　善哉無歡喜，
　善哉獨一住，　　不為不喜壞。
　久見婆羅門，　　逮得般涅槃，
　一切怖已過，　　永超世恩愛。」

[0155c24] 時，彼天神聞佛所說，歡喜隨喜，稽首佛足，即沒不現。

（五八六）

[0155c26] 如是我聞：

[0155c26] 一時，佛住舍衛國祇樹給孤獨園。

[0155c27] 時，有一天子，容色妙絕，於後夜時來詣佛所，稽首佛足，身諸光明遍照祇樹給孤獨園。

[0155c29] 時，彼天子而說偈言：

「猶如利劍害，　　亦如頭火燃，
　斷除貪欲火，　　正念求遠離。」

[0156a03] 爾時，世尊說偈答言：

「譬如利劍害，　　亦如頭火燃，
　斷除於後身，　　正念求遠離。」

[0156a06] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0156a09] 時，彼天子聞佛所說，歡喜隨喜，稽首佛足，即沒不現。

（五八七）

[0156a11] 如是我聞：

[0156a11] 一時，佛住舍衛國祇樹給孤獨園。

[0156a12] 時，有一天子，容色絕妙，於後夜時來詣佛所，稽首佛足，身諸光明遍照祇樹給孤獨園。

[0156a14] 時，彼天子而說偈言：

「天女眾圍遶，　　如毘舍脂眾，
　癡惑叢林中，　　何由而得出？」

[0156a17] 爾時，世尊說偈答言：

「正直平等道，　　離恐怖之方，
　乘寂默之車，　　法想為密覆，
　慚愧為長縻，　　正念為羈絡，
　智慧善御士，　　正見為前導，
　如是之妙乘，　　男女之所乘，
　出生死叢林，　　逮得安樂處。」

[0156a24] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0156a27] 時，彼天子聞佛所說，歡喜隨喜，稽首佛足，即沒不現。

（五八八）

[0156a29] 如是我聞：

[0156a29] 一時，佛住舍衛國祇樹給孤獨園。

[0156b01] 時，有一天子，容色絕妙，於後夜時來詣佛所，稽首佛足，身諸光明遍照祇樹給孤獨園。

[0156b03] 時，彼天子說偈問佛：

「有四轉九門，　　充滿貪欲住，
　深溺烏泥中，　　大象云何出？」

[0156b06] 爾時，世尊說偈答言：

「斷愛喜長縻，　　貪欲等諸惡，
　拔愛欲根本，　　正向於彼處。」

[0156b09] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0156b12] 時，彼天子聞佛所說，歡喜隨喜，稽首佛足，即沒不現。

（五八九）

[0156b14] 如是我聞：

[0156b14] 一時，佛住舍衛國祇樹給孤獨園。

[0156b15] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0156b17] 時，彼天子說偈問佛：

「賴吒槃提國，　　有諸商賈客，
　大富足財寶，　　各各競求富，
　方便欲財利，　　猶如然熾火，
　如是競勝心，　　欲貪常馳騁，
　云何當斷貪，　　息世間勤求？」

[0156b23] 爾時，世尊說偈答言：

「捨俗出非家，　　妻子及財寶，
　貪恚癡離欲，　　羅漢盡諸漏，
　正智心解脫，　　愛盡息方便。」

[0156b27] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0156c01] 時，彼天子聞佛所說，歡喜隨喜，稽首佛足，即沒不現。

（五九〇）

[0156c03] 如是我聞：

[0156c03] 一時，佛住舍衛國祇樹給孤獨園。

[0156c04] 爾時，世尊告諸比丘：「過去世時，拘薩羅國有諸商人，五百乘車，共行治生，至曠野中。曠野有五百群賊在後隨逐，伺便欲作劫盜。時，曠野中有一天神，止住路側。

[0156c08] 「時，彼天神作是念：『當往詣彼拘薩羅國諸商人所，問其義理。若彼商人喜我所問，時解說者，我當方便令其安隱，得脫賊難；若不喜我所問者，當放捨之，如餘天神。』

[0156c12] 「時，彼天神作是念已，即放身光，遍照商人車營，而說偈言：

「『誰於覺睡眠，　　誰復睡眠覺，
　　誰有解此義，　　誰能為我說。』

[0156c16] 「爾時，商人中有一優婆塞信佛、信法、信比丘僧，一心向佛、法、僧，歸依佛、法、僧，於佛離疑，於法、僧離疑，於苦、集、滅、道離疑，見四聖諦得第一無間等果，在商人中與諸商人共為行侶。彼優婆塞於後夜時端坐思惟，繫念在前，於十二因緣逆順觀察，所謂是事有故是事有，是事起故是事起。謂緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老、死、憂、悲、惱、苦。如是純大苦聚集；如是無明滅則行滅，行滅則識滅，識滅則名色滅，名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、死、憂、悲、惱、苦滅，如是如是純大苦聚滅。

[0157a01] 「時，彼優婆塞如是思惟已，而說偈言：

「『我於覺睡眠，　　我於睡眠覺，
　　我解知此義，　　能為人記說。』

[0157a05] 「時，彼天神問優婆塞：『云何覺睡眠？云何睡眠覺？云何能解知？云何能記說？』

[0157a06] 「時，優婆塞說偈答言：

「『貪欲及瞋恚，　　愚癡得離欲，
　　漏盡阿羅漢，　　正智心解脫，
　　彼則為覺悟，　　我於彼睡眠，
　　不知因生苦，　　及苦因緣集，
　　於此一切苦，　　得無餘滅盡，
　　又不知正道，　　等趣息苦處，
　　斯等為常眠，　　我於彼則覺，
　　如是覺睡眠，　　如是睡眠覺，
　　如是善知義，　　如是能記說。』

[0157a17] 「時，彼天神復說偈言：

「『善哉覺睡眠，　　善哉眠中覺，
　　善哉解知義，　　善哉能記說，
　　久遠乃今見，　　諸兄弟而來，
　　緣汝恩力故，　　令諸商人眾，
　　得免於劫賊，　　隨道安樂去。』

[0157a23] 「如是，諸比丘！彼拘薩羅澤中諸商人眾皆得安隱從曠野出。」

[0157a24] 佛說此經已，諸比丘聞佛所說，歡喜奉行。

（五九一）

[0157a26] 如是我聞：

[0157a26] 一時，佛住舍衛國祇樹給孤獨園。

[0157a27] 爾時，世尊告諸比丘：「過去世時，海洲上優婆塞至他優婆塞舍會坐，極毀呰欲，言：『此欲者，虛妄不實，欺誑之法，猶如幻化，誑於嬰兒。』還自己舍，恣於五欲，是優婆塞舍有天神止住。時，彼天神作是念：『是優婆塞不勝不類，於餘優婆塞舍會坐眾中極毀呰欲，言：「如是欲者，虛偽不實，欺誑之法，如誑嬰兒。」還己舍已，自恣五欲，我今寧可發令覺悟。』而說偈言：

「『於大聚會中，　　毀呰欲無常，
　　自沒於愛欲，　　如牛溺深泥。
　　我觀彼會中，　　諸優婆塞等，
　　多聞明解法，　　奉持於淨戒。
　　汝見彼樂法，　　而說欲無常，
　　如何自恣欲，　　不斷於貪愛，
　　何故樂世間，　　畜妻子眷屬。』

[0157b13] 「時，彼天神如是如是開覺彼優婆塞已。如是如是彼優婆塞覺悟已，剃除鬚髮，著袈裟衣，正信非家，出家學道，精勤修習，盡諸有漏，得阿羅漢。」

[0157b16] 佛說此經已，諸比丘聞佛所說，歡喜奉行。

（五九二）

[0157b18] 如是我聞：

[0157b18] 一時，佛住王舍城寒林中丘塚間。

[0157b19] 時，給孤獨長者有小因緣至王舍城，止宿長者舍。夜見長者告其妻子、僕使、作人言：「汝等皆起，破樵然火，炊飯作餅調和眾味，莊嚴堂舍。」

[0157b22] 給孤獨長者見已，作是念：「今此長者何所為作，為嫁女娶婦耶？為請賓客、國王、大臣耶？」念已，即問長者：「汝何所作？為嫁女娶婦？為請賓客、國王、大臣耶？」

[0157b26] 時，彼長者答給孤獨長者言：「我不嫁女娶婦，亦不請呼國王、大臣，唯欲請佛及比丘僧，設供養耳。」

[0157b28] 時，給孤獨長者聞未曾聞佛名字已，心大歡喜，身諸毛孔皆悉怡悅，問彼長者言：「何名為佛？」

[0157c01] 長者答言：「有沙門瞿曇，是釋種子，於釋種中剃除鬚髮，著袈裟衣，正信非家，出家學道，得阿耨多羅三藐三菩提，是名為佛。」

[0157c04] 給孤獨長者言：「云何名僧？」

[0157c05] 彼長者言：「若婆羅門種剃除鬚髮，著袈裟衣，信家非家，而隨佛出家；或剎利種、毘舍種、首陀羅種善男子等剃除鬚髮，著袈裟衣，正信非家，彼佛出家而隨出家，是名為僧。今日請佛及現前僧，設諸供養。」

[0157c09] 給孤獨長者問彼長者言：「我今可得往見世尊不？」

[0157c11] 彼長者答言：「汝且住此，我請世尊來至我舍，於此得見。」

[0157c12] 時，給孤獨長者即於其夜至心念佛，因得睡眠。天猶未明，忽見明相，謂天已曉，欲出其舍，行向城門，至城門下，夜始二更，城門未開，王家常法，待遠使命來往，至初夜盡，城門乃閉，中夜已盡，輒復開門，欲令行人早得往來。

[0157c17] 爾時，給孤獨長者見城門開，而作是念：「定是夜過天曉門開。」乘明相出於城門，出城門已，明相即滅，輒還闇冥。給孤獨長者心即恐怖，身毛為竪，得無為人及非人，或姦姣人恐怖我耶？即便欲還。

[0157c22] 爾時，城門側有天神住。時，彼天神即放身光，從其城門至寒林丘塜間光明普照，告給孤獨長者言：「汝且前進，可得勝利，慎勿退還。」

[0157c25] 時，彼天神即說偈言：

「善良馬百匹，　　黃金滿百斤，
　騾車及馬車，　　各各有百乘，
　種種諸珍奇，　　重寶載其上，
　宿命種善根，　　得如此福報，
　若人宗重心，　　向佛行一步，
　十六分之一，　　過前福之上。

[0158a04] 「是故，長者！汝當前進，慎勿退還！」即復說偈：

「雪山大龍象，　　純金為莊飾，
　巨身長大牙，　　以此象施人，
　不及向佛福，　　十六分之一。

[0158a08] 「是故，長者！當速前進，得其大利，非退還也。」復說偈言：

「金菩闍國女，　　其數有百人，
　種種眾妙寶，　　瓔珞具莊嚴，
　以是持施與，　　不及行向佛，
　一步之功德，　　十六分之一。

[0158a14] 「是故，長者！當速前進，得其勝利，非退還也。」

[0158a15] 時，給孤獨長者問天神言：「賢者！汝是何人？」

[0158a16] 天神答言：「我是摩頭息揵大摩那婆先，是長者善知識，於尊者舍利弗、大目揵連所起信敬心，緣斯功德，今得生天，典此城門，是故告長者：『但當進前，慎莫退還，前進得利，非退還也。』」

[0158a20] 時，給孤獨長者作是念：「佛興於世，非為小事；得聞正法，亦非小事。是故天神勸我令進，往見世尊。」時，給孤獨長者尋其光明，逕至寒林丘塜間。

[0158a23] 爾時，世尊出房露地經行，給孤獨長者遙見佛已，即至其前，以俗人禮法恭敬問訊：「云何？世尊！安隱臥不？」

[0158a26] 爾時，世尊說偈答言：

「婆羅門涅槃，　　是則常安樂，
　愛欲所不染，　　解脫永無餘。
　斷一切希望，　　調伏心熾燃，
　心得寂止息，　　止息安隱眠。」

[0158b02] 爾時，世尊將給孤獨長者往入房中，就座而坐，端身繫念。爾時，世尊為其說法，示、教、照、喜已，世尊說：「諸法無常，宜布施福事、持戒福事、生天福事，欲味、欲患、欲出，遠離之福。」

[0158b06] 給孤獨長者聞法、見法、得法、入法、解法，度諸疑惑，不由他信，不由他度，入正法、律，心得無畏，即從座起，正衣服，為佛作禮，右膝著地，合掌白佛言：「已度。世尊！已度。善逝！我從今日盡其壽命，歸佛、歸法、歸比丘僧，為優婆塞，證知我。」

[0158b11] 爾時，世尊問給孤獨長者：「汝名何等？」

[0158b12] 長者白佛：「名須達多。以常給孤貧辛苦故，時人名我為給孤獨。」

[0158b14] 世尊復問：「汝居何處？」

[0158b14] 長者白佛言：「世尊！在拘薩羅人間，城名舍衛，唯願世尊來舍衛國，我當盡壽供養衣被、飲食、房舍、床臥、隨病湯藥。」

[0158b17] 佛問長者：「舍衛國有精舍不？」

[0158b18] 長者白佛：「無也，世尊！」

[0158b18] 佛告長者：「汝可於彼建立精舍，令諸比丘往來宿止。」

[0158b19] 長者白佛：「但使世尊來舍衛國，我當造作精舍僧房，令諸比丘往來止住。」爾時，世尊默然受請。

[0158b22] 時，長者知佛世尊默然受請已，從座起，稽首佛足而去。

（五九三）

[0158b24] 如是我聞：

[0158b24] 一時，佛住舍衛國祇樹給孤獨園。

[0158b25] 時，給孤獨長者疾病命終，生兜率天，為兜率天子，作是念：「我不應久住於此，當往見世尊。」作是念已，如力士屈申臂頃，於兜率天沒，現於佛前，稽首佛足，退坐一面。時，給孤獨天子身放光明，遍照祇樹給孤獨園。

[0158c01] 時，給孤獨天子而說偈言：

「於此祇桓林，　　仙人僧住止，
　諸王亦住此，　　增我歡喜心，
　深信淨戒業，　　智慧為勝壽，
　以此淨眾生，　　非族姓財物，
　大智舍利弗，　　正念常寂默，
　閑居修遠離，　　初建業良友。」

[0158c08] 說此偈已，即沒不現。

[0158c09] 爾時，世尊其夜過已，入於僧中，敷尼師壇，於眾前坐，告諸比丘：「今此夜中，有一天子，容色絕妙，來詣我所，稽首我足，退坐一面。而說偈言：

「於此祇桓林，　　仙人僧住止，
　諸王亦住此，　　增我歡喜心，
　深信淨戒業，　　智慧為勝壽，
　以此淨眾生，　　非族姓財物，
　大智舍利弗，　　正念常寂默，
　閑居修遠離，　　初建業良友。」

[0158c19] 爾時，尊者阿難白佛言：「世尊！如我解世尊所說，給孤獨長者生彼天上，來見世尊，然彼給孤獨長者於尊者舍利弗極相敬重。」

[0158c21] 佛告阿難：「如是，如是。阿難！給孤獨長者生彼天上，來見於我。」

[0158c23] 爾時，世尊以尊者舍利弗故，而說偈言：

「一切世間智，　　唯除於如來，
　比舍利弗智，　　十六不及一。
　如舍利弗智，　　天人悉同等，
　比於如來智，　　十六不及一。」

[0158c29] 佛說此經已，諸比丘聞佛所說，歡喜奉行。

（五九四）

[0159a01] 如是我聞：

[0159a01] 一時，佛住曠野精舍。

[0159a01] 時，有曠野長者疾病命終，生無熱天。生彼天已，即作是念：「我今不應久於此住，不見世尊。」作是念已，如力士屈申臂頃，從無熱天沒，現於佛前。

[0159a05] 時，彼天子天身委地，不能自立，猶如酥油委地，不能自立。如是，彼天子天身細軟，不自持立。

[0159a07] 爾時，世尊告彼天子：「汝當變化作此麁身，而立於地。」

[0159a08] 時，彼天子即自化形，作此麁身，而立於地。於是，天子前禮佛足，退坐一面。

[0159a10] 爾時，世尊告手天子：「汝手天子，本於此間為人身時，所受經法，今故憶念不悉忘耶？」

[0159a12] 手天子白佛言：「世尊！本所受持，今悉不忘。本人間時，有所聞法，不盡得者，今亦憶念，如世尊善說。世尊說言：『若人安樂處，能憶持法，非為苦處。』此說真實。如世尊在閻浮提，種種雜類，四眾圍遶，而為說法，彼諸四眾聞佛所說，皆悉奉行。我亦如是，於無熱天上，為諸天人大會說法，彼諸天眾悉受修學。」

[0159a19] 佛告手天子：「汝於此人間時，於幾法無厭足故，而得生彼無熱天中？」

[0159a21] 手天子白佛：「世尊！我於三法無厭足故，身壞命終，生無熱天。何等三法？我於見佛無厭故，身壞命終生無熱天；我於佛法無厭足故，生無熱天；供養眾僧無厭足故，身壞命終，生無熱天。」時，手天子即說偈言：

「見佛無厭足，　　聞法亦無厭，
　供養於眾僧，　　亦未曾知足，
　受持賢聖法，　　調伏慳著垢，
　三法不知足，　　故生無熱天。」

[0159b02] 時，手天子聞佛所說，歡喜隨喜，即沒不現。

（五九五）

[0159b04] 如是我聞：

[0159b04] 一時，佛住舍衛國祇樹給孤獨園。

[0159b05] 時，有無煩天子，容色絕妙，來詣佛所，稽首佛足，退坐一面。其身光明遍照祇樹給孤獨園。

[0159b07] 時，彼天子而說偈言：

「生彼無煩天，　　解脫七比丘，
　貪瞋恚已盡，　　超世度恩愛，
　誰度於諸流，　　難度死魔軍，
　誰斷死魔縻，　　永超煩惱軛。」

[0159b12] 爾時，世尊說偈答言：

「尊者優波迦，　　及波羅揵荼、
　弗迦羅娑梨、　　跋提、揵陀疊、
　亦婆休難提，　　及波毘瘦㝹，
　如是等一切，　　悉皆度諸流，
　斷絕死魔縻，　　度彼難度者，
　斷諸死魔縻，　　超越諸天軛，
　說甚深妙法，　　覺悟難知者，
　巧便問深義，　　汝今為是誰？」

[0159b21] 時，彼天子說偈白佛：

「我是阿那含，　　生彼無煩天，
　故能知斯等，　　解脫七比丘，
　盡貪欲瞋恚，　　永超世恩愛。」

[0159b25] 爾時，世尊復說偈言：

「眼耳鼻舌身，　　第六意入處，
　若彼名及色，　　得無餘滅盡，
　能知此諸法，　　解脫七比丘，
　貪有悉已盡，　　永超世恩愛。」

[0159c01] 時，彼天子復說偈言：

「鞞跋楞伽村，　　我於彼中住，
　名難提婆羅，　　造作諸瓦器，
　迦葉佛弟子，　　持優婆塞法，
　供養於父母，　　離欲修梵行，
　世世為我友，　　我亦彼知識，
　如是等大士，　　宿命共和合，
　善修於身心，　　持此後邊身。」

[0159c09] 爾時，世尊復說偈言：

「如是汝賢士，　　如汝之所說，
　鞞跋楞伽村，　　名難提婆羅，
　迦葉佛弟子，　　受優婆塞法，
　供養於父母，　　離欲修梵行，
　昔是汝知識，　　汝亦彼良友，
　如是諸正士，　　宿命共和合，
　善修其身心，　　持此後邊身。」

[0159c17] 佛說此經已，時彼天子聞佛所說，歡喜隨喜，即沒不現。

（五九六）

[0159c19] 如是我聞：

[0159c19] 一時，佛住舍衛國祇樹給孤獨園。

[0159c20] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0159c22] 時，彼天子說偈問佛：

「此世多恐怖，　　眾生常惱亂，
　已起者亦苦，　　未起亦當苦，
　頗有離恐處，　　唯願慧眼說。」

[0159c27] 爾時，世尊說偈答言：

「無有異苦行，　　無異伏諸根，
　無異一切捨，　　而得見解脫。」

[0160a01] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0160a04] 時，彼天子聞佛所說，歡喜隨喜，稽首佛足，即沒不現。

（五九七）

[0160a06] 如是我聞：

[0160a06] 一時，佛住舍衛國祇樹給孤獨園。

[0160a07] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0160a09] 時，彼天子說偈問佛：

「云何諸眾生，　　受身得妙色？
　云何修方便，　　而得乘出道？
　眾生住何法，　　為何所修習，
　為何等眾生，　　諸天所供養。」

[0160a14] 爾時，世尊說偈答言：

「持戒明智慧，　　自修習正受，
　正直心繫念，　　熾然憂悉滅，
　得平等智慧，　　其心善解脫，
　斯等因緣故，　　受身得妙色，
　成就乘出道，　　心住於中學，
　如是德備者，　　為諸天供養。」

[0160a21] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0160a24] 時，彼天子聞佛所說，歡喜隨喜，稽首佛足，即沒不現。

（五九八）

[0160a26] 如是我聞：

[0160a26] 一時，佛住舍衛國祇樹給孤獨園。

[0160a27] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0160a29] 時，彼天子而說偈言：

「沈沒於睡眠，　　欠呿不欣樂，
　飽食心憒閙，　　懈怠不精勤，
　斯十覆眾生，　　聖道不顯現。」

[0160b04] 爾時，世尊說偈答言：

「心沒於睡眠，　　欠呿不欣樂，
　飽食心憒閙，　　懈怠不精勤，
　精勤修習者，　　能開發聖道。」

[0160b08] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0160b11] 時，彼天子聞佛所說，歡喜隨喜，稽首佛足，即沒不現。

（五九九）

[0160b13] 如是我聞：

[0160b13] 一時，佛住舍衛國祇樹給孤獨園。

[0160b14] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0160b16] 時，彼天子而說偈言：

　　「外纏結非纏，　　內纏纏眾生，
　今問於瞿曇，　　誰於纏離纏？」

[0160b19] 爾時，世尊說偈答言：

「智者建立戒，　　內心修智慧，
　比丘勤修習，　　於纏能解纏。」

[0160b22] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0160b25] 時，彼天子聞佛所說，歡喜隨喜，稽首佛足，即沒不現。

（六〇〇）

[0160b27] 如是我聞：

[0160b27] 一時，佛住舍衛國祇樹給孤獨園。

[0160b28] 時，有一天子，容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0160c01] 時，彼天子而說偈言：

「難度難可忍，　　沙門無知故，
　多起諸艱難，　　重鈍溺沈沒，
　心隨覺自在，　　數數溺沈沒，
　沙門云何行，　　善攝護其心？」

[0160c06] 爾時，世尊說偈答言：

「如龜善方便，　　以殼自藏六，
　比丘習禪思，　　善攝諸覺想，
　其心無所依，　　他莫能恐怖，
　是則自隱密，　　無能誹謗者。」

[0160c11] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0160c14] 時，彼天子聞佛所說，歡喜隨喜，稽首佛足，即沒不現。

（六〇一）

[0160c16] 如是我聞：

[0160c16] 一時，佛住舍衛國祇樹給孤獨園。

[0160c17] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0160c19] 時，彼天子說偈問佛：

「薩羅小流注，　　當於何反流，
　生死之徑路，　　於何而不轉，
　世間諸苦樂，　　何由滅無餘？」

[0160c23] 爾時，世尊說偈答言：

「眼耳鼻舌身，　　及彼意入處，
　名色滅無餘，　　薩羅小還流，
　生死道不轉，　　苦樂滅無餘。」

[0160c27] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0161a01] 時，彼天子聞佛所說，歡喜隨喜，稽首佛足，即沒不現。

（六〇二）

[0161a03] 如是我聞：

[0161a03] 一時，佛住在舍衛國祇樹給孤獨園。

[0161a04] 時，有天子容色絕妙，於後夜時來詣佛所，稽首佛足，身諸光明遍照祇樹給孤獨園。

[0161a06] 時，彼天子說偈問佛：

「伊尼耶鹿[跳-兆+專]，　　仙人中之尊，
　少食不嗜味，　　禪思樂山林，
　我今敬稽首，　　而問於瞿曇，
　云何出離苦？　　云何苦解脫？
　我今問解脫，　　於何而滅盡？」

[0161a12] 爾時，世尊說偈答言：

「世間五欲德，　　心法說第六，
　於彼欲無欲，　　解脫一切苦，
　如是於苦出，　　如是苦解脫，
　汝所問解脫，　　於彼而滅盡。」

[0161a17] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0161a20] 時，彼天子聞佛所說，歡喜隨喜，稽首佛足，即沒不現。

（六〇三）

[0161a22] 如是我聞：

[0161a22] 一時，佛住舍衛國祇樹給孤獨園。

[0161a23] 時，有天子容色絕妙，於後夜時來詣佛所，稽首佛足，退坐一面。身諸光明遍照祇樹給孤獨園。

[0161a25] 時，彼天子說偈問佛：

「云何度諸流？　　云何度大海？
　云何能捨苦？　　云何得清淨？」

[0161a28] 爾時，世尊即說偈言：

「信能度諸流，　　不放逸度海，
　精進能除苦，　　智慧得清淨。」

[0161b02] 時，彼天子復說偈言：

「久見婆羅門，　　逮得般涅槃，
　一切怖已過，　　永超世恩愛。」

[0161b05] 時，彼天子聞佛所說，歡喜隨喜，稽首佛足，即沒不現。

雜阿含經卷第二十二

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA