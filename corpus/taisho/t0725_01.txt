佛說六道伽陀經


西天中印度摩伽陀國那爛陀寺  三藏傳教大師賜紫沙門臣法天  奉　詔譯

歸命一切佛，　　及諸菩薩眾，  
願開正智慧，　　憶念佛功德。  
歸依三界尊，　　身口意三業，  
所作善不善，　　為彼作分別。  
彼人受果報，　　無有主宰者，  
三界天中尊，　　願起於悲智，  
廣為世間說，　　我今聞彼說。  
如依於輪迴，　　觀察業果報，  
佛說惡道因，　　貪瞋癡為本。  
若人行殺害，　　彼業隨纏縛，  
決定墮等活，　　五百歲方出。  
彼彼等活者，　　重重受生死，  
是故說等活。　　父母及親姻，  
眷屬善知識，　　欺慢若憎嫌，  
墮落於黑繩。　　熾焰麁澁繩，  
纏縛有情體，　　如鋸解樹木，  
是故名黑繩。　　若墮於炎熱，  
猛火競來燒，　　焰焰相接續，  
令彼罪業人，　　奔聚都一處，  
燒燃苦惱深，　　是故說炎熱。  
修習非法行，　　惱亂於大眾，  
說彼無有盡，　　墮彼極炎熱。  
入此惡道已，　　熾極火燒煮，  
熱苦受長時，　　是名極炎熱。  
猪羊狼兔等，　　及餘諸物命，  
如是行殺害，　　而墮於眾合。  
墮彼惡趣已，　　眾山合身碎，  
痛苦不可當，　　故得名眾合。  
若起身口意，　　而發諸煩惱，  
欺誑於有情，　　墮落於號叫。  
入彼惡道已，　　暴惡火燒身，  
叫苦聲不絕，　　是故名號叫。  
聖賢淨行師，　　所有財寶等，  
若貪若偷盜，　　而墮大號叫。  
若諸偷盜業，　　感大火燒身，  
叫喚出大聲，　　是名大號叫。  
作大功德人，　　及與父母等，  
毀謗而返恩，　　決定墮無間。  
持罰骨髓碎，　　受苦純無間，  
身命報等爾，　　是故名無間。  
互相愛憎嫉，　　并及相殺害，  
感彼惡趣身，　　手生鋒刃甲，  
如是鐵爪甲，　　甲長十六指，  
暴惡熾焱身，　　抓擭相損害，  
故名鋒刃甲。　　愚癡邪婬者，  
登彼鐵叉樹，　　大身鐵牙鬼，  
醜惡身炎熾，　　逼惱恒無盡。  
復有鐵烏鳥，　　獯狐諸惡獸，  
食啗彼有情。　　復生劍葉林，  
割截於罪人，　　叫喚出惡聲，  
痛苦不可忍。　　諂誑妄言者，  
吞食熱鐵丸，　　而復飲洋銅，  
重重無暫住。　　輕慢若欺他，  
鐵牙惡獸等，　　來食身上肉，  
受苦俱胝歲。　　愛行非法行，  
墮入洋銅河，　　大熾洋銅汁，  
燒煮或浮沈。　　又復自愚迷，  
勸作非法行，　　往彼鐵輪獄，  
而被鐵火輪，　　碾拶身無數，  
或以鐵磨磨，　　或上刀山等。  
若人說邪道，　　破正法為非，  
滿道排鋒刃，　　令彼往來行，  
業力令身大，　　驅逐聚一處，  
四面山石合，　　如指甲拶虱。  
若壞修習行，　　遠離正等因，  
僻執心意邪，　　定入由增獄。  
暴惡蛆蟲類，　　恒居糞穢中，  
罪者遊履時，　　食啗於雙足。  
種植壓油等，　　蠕動多傷殺，  
重重臥鐵槽，　　熱鐵棒捶打。  
若起極瞋怒，　　造彼諸惡罪，  
死墮焰魔剎，　　具受一切苦。  
破結善種子，　　身口意俱罪，  
智者勿作罪，　　地獄相如是。

[0453b24]  地獄品頌竟。

牛驢猿猴等，　　鳩鴿鵝鴨身，  
行恚與貪婬，　　獲報斯如是。  
犲狼猛虎犳，　　蝮蝎及毒蛇，  
瞋忿我慢深，　　獲報斯如是。  
烏鵲鵰鷲等，　　蜈蚣路多蟲，  
羆熊猫牛馬，　　龍魚  孽  路荼，  
如是傍生等，　　增益惡三業，  
墜墮焰魔界，　　獲報斯如是。

[0453c04]  傍生品頌竟。

障他布施福，　　偷盜於飲食，  
墮在布怛那，　　飢虛為餓鬼。  
愚癡慳鄙人，　　我慢乏禮樂，  
求食又無慚，　　死為大癭鬼。  
自不行檀度，　　勸他作慳貪，  
而墮餓鬼中，　　腹大咽如針。  
慳貪深厚者，　　護財如眼睛，  
貧病與佛僧，　　不能施少分，  
亦復不自用，　　父母莫能得，  
死墮餓鬼身，　　漿飲永不遇。  
若盜他財物，　　施已心生悔，  
亦墮餓鬼身，　　常食於膿唾。  
口出惡言語，　　謗毀於賢善，  
墮彼餓鬼中，　　口生於火炬。  
慳貪與諍訟，　　惡意窺他財，  
墮彼餓鬼中，　　微獲祭祀食，  
或入聚落處，　　見彼遺棄食，  
嘔吐涎唾等，　　而恒為美饌。  
自行慳障礙，　　離間他行施，  
為鬼恭槃荼，　　惡形生膿血。  
傷殺群生類，　　自食與他食，  
墮鬼羅剎娑，　　愛食鬘香粖。  
雖然施飲食，　　少分懷瞋恚，  
墮鬼健闥婆，　　作樂諸天愛。  
若愛於兩舌，　　鬪亂行瞋恚，  
墮鬼畢舍佐，　　頭面而醜惡。  
雖愛行檀施，　　而恒苦惱人，  
墮彼惡趣中，　　為彼母馱鬼。  
自行猛利殺，　　教他猛利殺，  
墮彼藥叉身，　　亦復惡猛利。  
父母師長等，　　所欲多違背，  
墮彼藥叉宮，　　勇健行暴惡。  
慳貪瞋果報，　　餓鬼藥叉等，  
苦樂隨自因，　　諸惡不須作。

[0454a10]  餓鬼品頌竟。

天及修羅人，　　福壽有差等，  
樂求生天者，　　堅持八齋戒，  
快樂壽命長，　　遠離疾病苦。  
於禁若破犯，　　少分樂生天，  
而墮於修羅，　　部多為眷屬。  
雖不盜他財，　　纖毫不行施，  
悋惜廣慳貪，　　而為守財鬼。  
不盜亦不施，　　不慳亦不貪，  
決定得人身，　　衣食多辛苦。  
不盜不貪瞋，　　守分而安住，  
美味施聖賢，　　彼得生人世，  
壽命具色力，　　吉祥而無病。  
恒時行施食，　　淨信具慚愧，  
得富貴端嚴，　　廣饒資畜等。  
若施田宅等，　　及造僧伽藍，  
令彼心歡喜，　　於自彼身中，  
一切隨所欲，　　若施於鞋履，  
供養佛僧等，　　遊行得安樂，  
常獲車騎乘。　　若於曠野中，  
施水作泉井，　　而復作陰涼，  
令彼無疲渴，　　當獲於妙花，  
吉祥廣嚴飾，　　柔軟身圓滿。  
若於傳法人，　　捨施童子等，  
後復得為人，　　聰明多智慧。  
若施於藥餌，　　當離一切病，  
若施於燈明，　　眼目長清淨，  
若施於音樂，　　口生美妙音，  
若施臥具等，　　當感身安樂，  
若施傍類食，　　長壽多色力，  
若放女出家，　　眷屬獲增長，  
若以田地施，　　得花菓流泉。  
若怖於輪迴，　　親覲於賢聖，  
所須隨供養，　　精進常恭敬，  
善破於煩惱，　　當得安樂果。  
悲愍不慳悋，　　輟己而施他，  
定感富饒果，　　衣食自豐足。  
如彼四時中，　　隨時行布施，  
崇重具儀式，　　當獲一切福。  
偷盜他財物，　　自己作所須，  
違背於真空，　　煩惱不捨離。  
不作有相心，　　依如行布施，  
如是布施果，　　無為大安樂。  
如人離婬慾，　　童男等不生，  
遠出至他方，　　無思無罣礙。  
若人著婬慾，　　心行無返復，  
狂亂自耽著，　　永墮於三塗。  
嫌棄於女人，　　修戒薄癡愛，  
復至命終時，　　猶如破毒氣。  
若行正等因，　　不捨於梵行，  
精進得吉祥，　　天人恒供養。  
堅固不迷亂，　　無飲酒妄言，  
出語常真實，　　獲名聞安樂。  
種種造飲食，　　供養和合眾，  
當感善眷屬，　　同生不動國。  
互相作承事，　　歡喜意無違，  
觀察諦理空，　　不欺不顛倒，  
苦惱永已盡，　　安樂而解脫。  
若好於戲論，　　歌舞著頑愚，  
我慢恃端嚴，　　欺  �  於貧賤，  
當受背傴身，　　瘖瘂形痤陋，  
疾病鎮纏縛，　　語言而不遜，  
罪苦轉彌深，　　無因得安樂。  
寂靜心恬澹，　　一切善出生，  
報應果不虛，　　速成離苦道。

[0454c17]  人趣品頌竟。

諂誑行毀禁，　　毒害鬪諍深，  
廣縱於無明，　　必墮修羅趣。

[0454c20]  修羅品頌竟。

棄名利歡樂，　　遠離於親眷，  
持禁中下品，　　生彼四王天。  
父母親族等，　　種種作供養，  
遠諍奉律儀，　　獲生忉利天。  
慈喜無傷殺，　　和顏離愛憎，  
純善守尸羅，　　得生夜摩界。  
多聞持法教，　　修慧求解脫，  
積德具威儀，　　獲生於覩史。  
若人自出家，　　布施堅持戒，  
令彼大安樂，　　得生變化天。  
上根有情類，　　持戒亦最上，  
功德超越前，　　生他化自在。  
持戒生天上，　　禪定亦如是，  
智慧若薰修，　　牽引復生慧，  
善惡業果報，　　我說無虛謬。  
由善得安樂，　　作惡獲苦惱，  
老病死輪轉，　　果報自如是。  
審觀此三種，　　勿愛須棄捨，  
求福遠離罪，　　了絕於色聲，  
通達真實義，　　必至大解脫。

佛說六道伽陀經

* * *

【經文資訊】大正藏第 17 冊 No. 0725 佛說六道伽陀經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
