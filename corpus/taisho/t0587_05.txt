勝思惟梵天所問經卷第五


元魏天竺三藏菩提流支譯

[0084b24]  「爾時，無盡意菩薩白普光如來言：『世尊！我等  已聞入淨明三昧門，當以何行行此法門？』時  普光佛告無盡意菩薩言：『善男子！有二法行，
汝等當行：若如實說法，若聖默然。』時二菩  薩從佛受教，頭面禮足，遶佛三匝，遶已而  出，趣一園林有妙池水，自以神力化作寶樓  於中修行。

[0084c01]  「時有梵天名曰妙光，與諸梵俱，  七萬二千來至其所，頭面禮足，問二菩薩言：  『善男子！普光如來說如是言，汝等善男子
大眾集會當行二事，若如實說法，若聖默然。  善男子！何謂如實說法？何謂聖默然？』二菩  薩言：『梵天！汝今至心善聽，我當少分為汝
說之；如汝所問，唯有如來乃通達耳。』於是  二菩薩以二句義，為諸梵眾廣分別說。時諸  梵眾七萬二千，皆得無生法忍，妙光梵天  得普光三昧。

[0084c10]  「時二菩薩於是七萬六千歲中，  以樂說力無礙辯才，答其所問，如實說法、  若聖默然，不懈不息分別二句，互相問答，
而不窮盡。於是，普光如來在虛空中作如是  言：『善男子！汝等勿於文字言說而起諍訟，  凡諸言說皆空如響，如所問答亦復如是。汝
等二人皆悉獲得無礙辯才及無盡陀羅尼，  若於一劫，若於百劫，說此二句辯不可盡。  善男子！諸佛之法是寂滅相第一之義，此
中寂靜畢竟寂靜，無字無義不可言說，所有  言說皆是無義。是故，汝等諸善男子當依於  義莫依名字。』時二菩薩聞佛教已默然而止。

[0084c22]  「善男子！以是義故，當知菩薩若以辯才有  所說法，於百千萬劫，若復過於百千萬劫，  不可窮盡。善男子！於意云何？彼二菩薩豈
異人乎？無盡意者，今文殊師利是；益意菩  薩，汝身是也；妙光梵天，勝思惟是。」

[0084c27]  爾時，平等行菩薩白佛言：「希有世尊！諸佛菩  提為大饒益精進眾生，如說行者得出菩提。  世尊！眾生懈怠，其有不能如說行者，雖復
值遇百千萬佛無能為也，是故當知，從勤精  進得出菩提。」

[0085a03]  爾時，文殊師利問平等行梵天婆羅門大婆羅  子言：「善男子！汝知菩薩云何修行名勤精進？」

[0085a05]  答言：「文殊師利！若菩薩能得聖道，名勤精  進。」

[0085a06]  曰：「云何修行能得聖道？」

[0085a06]  曰：「若於諸法無所  分別，如是行者能得聖道。」

[0085a07]  曰：「云何名為得聖  道已？」

[0085a08]  曰：「若行者於平等中見諸法等，是則名  為得聖道已。」

[0085a09]  問言：「善男子！所言平等可得見  耶？」

[0085a10]  答言：「不也。何以故？文殊師利！若平等法  可得見者，則非平等。文殊師利！若能不見  諸法平等，是則名為見於平等。」

[0085a13]  爾時，勝思惟梵天問文殊師利法王子言：「善  男子！諸法平等可得見不？」

[0085a14]  答言：「梵天！不可  見也，若見平等非平等見。」

[0085a15]  梵天言：「文殊師  利！若行者於一切法平等相中，不見諸法，  是則名為得聖道已。」

[0085a17]  問言：「梵天！何故不見？」

[0085a18]  梵天答言：「離於二相，是故不見。文殊師利！如  是不見即是正見。」

[0085a19]  問言：「梵天！於世間中誰  能平等見？」

[0085a20]  梵天答言：「諸佛如來。」

[0085a20]  問言：「梵天！  云何能見？」

[0085a21]  梵天答言：「文殊師利！如色真如  不異作，受想行識真如亦不異作。文殊師利！  如五陰平等名為見平等。」

[0085a23]  問言：「梵天！何者  是世間？」

[0085a24]  梵天答言：「滅盡是世間。」

[0085a24]  問言：「梵天！  若彼滅盡是世間者，世間之相盡以不耶？」

[0085a25]  梵  天答言：「世間之相不可盡也。」

[0085a26]  問言：「梵天！以  何義故，說言世間是滅盡相？」

[0085a27]  梵天答言：「世  間畢竟是滅盡相，以是義故，相不可盡。何以  故？以是盡故不復更盡。」

[0085a29]  問言：「梵天！佛可不  說諸有為法是盡相耶？」

[0085b01]  梵天答言：「盡法相者  彼常不盡，是故佛說一切有為相不盡也。」

[0085b02]  問  言：「梵天！何故數名有為法耶？」

[0085b03]  梵天答言：「以  其盡故名有為法。」

[0085b04]  問言：「梵天！有為諸法為  住何所？」

[0085b05]  梵天答言：「有為法住無為性中。」

[0085b05]  問  言：「梵天！若如是者，有為之法與無為法有何  差別？」

[0085b07]  梵天答言：「有為之法與無為法，文字  言說有差別耳。何以故？文字言說即是有為  是無為故，若求有為無為法相則無差別，以
彼法相無分別故。」

[0085b10]  問言：「梵天！何等法上有此  言語？」

[0085b11]  梵天答言：「得無為法，則不分別法上言  語。」

[0085b12]  問言：「梵天！何等言語名為義耶？」

[0085b12]  梵天答  言：「所謂為他令心取相說彼言語。何以故？一  切文字名為戲論，而佛如來不住戲論、不依
不說。文殊師利！一切言語本非言語，是故佛  說一切諸法不可說也。何以故？諸佛如來非  彼言語而得名故。」

[0085b17]  問言：「梵天！諸佛如來云何  得名？」

[0085b18]  梵天答言：「諸佛如來非色非相非法得  名。」

[0085b19]  問言：「梵天！諸佛如來可離色法而得名耶？」

[0085b20]  答言：「不也。文殊師利！何以故？以色身如及法  體如，彼二如法非一非異。諸佛如來如是得  名，如來如實真如得名。若佛如來如實得名，
彼則不失。」

[0085b23]  問言：「梵天！諸佛如來得何法故，  號名為佛？」

[0085b24]  梵天答言：「文殊師利！諸佛如來  皆以通達一切法性清淨真如，如彼真如如  是而證。諸佛如來如是得名，是故號為正遍  知者。」

[0085b27]  爾時，平等行梵天婆羅門大婆羅子白  佛言：「世尊！云何菩薩摩訶薩，住大乘中而  說言住？」

[0085b29]  爾時，世尊以偈答曰：

「菩薩不壞色，　　住於菩提心，  
知色如菩提，　　是黠慧菩薩；  
如色菩提然，　　平等入如相，  
不壞諸法性，　　是黠慧菩薩。  
不壞菩提義，　　則為菩提義，  
是菩提義中，　　亦無有菩提，  
正行第一義，　　是名住菩提，  
菩薩  黠  慧人，　　如是解菩提。  
愚於陰界入，　　而欲求菩提，  
陰等是菩提，　　不別有菩提。  
黠慧諸菩薩，　　於上中下法，  
不取亦不捨，　　是名住菩提。  
黠慧不分別，　　法非法為二，  
亦不得不二，　　是名行菩提。  
若二則有為，　　非二則無為，  
離是二邊者，　　是名行菩提。  
是人過凡夫，　　亦不入法位，  
未得果名聖，　　是世間福田。  
觀察世間法，　　處中若蓮華，  
遵行最上道，　　是名住菩提。  
世間行何處，　　菩薩彼處行，  
一切諸世間，　　悉沒何等法，  
黠慧如實知，　　於中得解脫，  
黠慧則不畏，　　沒於世間淵，  
不怯心劣心，　　行於菩薩行。  
菩薩黠慧人，　　善知法性相，  
是故不分別，　　是法是非法。  
黠慧菩薩行，　　無法可捨離，  
亦無法可起，　　是名菩提相。  
一切法無相，　　猶如虛空相，  
黠慧者不念，　　是相是可相。  
菩薩常護法，　　以住於平等，  
平等即是法，　　以不分別法。  
世有佛無佛，　　一切諸法空，  
黠慧諸菩薩，　　不捨彼法體，  
現見佛諸法，　　所有法體相，  
為於眾生說，　　以住真如故。  
諸魔不能惻，　　以諸行甚深，  
黠慧不取法，　　遍知諸法故，  
求知佛智慧，　　而不住於彼，  
智不有住處，　　非不住異處。  
諸佛慧無礙，　　不著法非法，  
若能不著此，　　究竟得菩提。  
其諸樂善人，　　布施轉高尊，  
捨一切所有，　　而心不傾動。  
諸法不可捨，　　亦復不可取，  
一切世間法，　　我本不可得。  
如實知諸法，　　非縛非解脫，  
佛說是施主，　　無所見法故。  
是等諸菩薩，　　不計我我所，  
是故行施時，　　不生貪惜心，  
諸所有布施，　　皆迴向佛道，  
布施及菩提，　　不住是二相。  
無作無起戒，　　常住戒法中，  
亦不作念言，　　我住是持戒，  
黠慧知戒相，　　不生亦不作，  
是故菩薩戒，　　清淨如虛空。  
觀身如鏡像，　　言說如響聲，  
心則如幻化，　　不以戒自高，  
其心常柔軟，　　安住寂滅性，  
悉滅一切惡，　　通達於善法。  
持戒及毀戒，　　不得此二相，  
如是見法性，　　則持無漏戒。  
已到忍辱岸，　　能忍一切惡，  
於一切諸法，　　其心常平等。  
諸法念念滅，　　其性常不住，  
於中無罵辱，　　亦無有恭敬，  
若節節解身，　　其心終不動，  
知心不在內，　　亦不在外故。  
身怨及刀杖，　　皆從四大起，  
黠慧悉現見，　　名為忍辱人，  
於地水火風，　　未曾有傷損，  
通達於此事，　　常行忍辱法。  
菩薩行如是，　　眾生不能動，  
勇猛勤精進，　　堅住於大乘。  
是人於身心，　　而無所依止，  
雖知生死本，　　其際不可得，  
為一眾生故，　　莊嚴大誓願。  
法本不生滅，　　何處有滅相？  
本際不可得，　　顛倒見起滅，  
法性常爾住，　　故不可思議，  
若能知如是，　　不生亦不滅。  
菩薩念眾生，　　不解是法相，  
為之勤精進，　　令得離顛倒。  
諸佛常不見，　　眾生決定相，  
而不捨發心，　　是名精進人。  
思惟一切法，　　知皆如幻化，  
智慧不得堅，　　觀法如虛空。  
從虛妄分別，　　貪著生垢染，  
為斯開法門，　　令得入涅槃。  
為彼行精進，　　而不壞於法，  
離法非法故，　　常行真精進。  
是等行遠離，　　以得無諍定，  
獨閙俱不住，　　而常畏世間，  
樂住於閑居，　　猶如犀一角，  
遊戲諸禪定，　　明達諸神通。  
心常住平等，　　等空閑聚落，  
平等無分別，　　常爾名寂靜。  
常解知寂靜，　　無漏無分別，  
信法得解脫，　　故說名寂靜。  
來去皆平等，　　彼常住平等，  
不滅於平等，　　故說住平等。  
自住平等法，　　以此道眾生，  
不違平等行，　　故說常定住。  
志念常堅固，　　不忘菩提心，  
而能化眾生，　　故說常定者。  
常念於諸佛，　　真實法性身，  
遠離色身相，　　故說常定者。  
常修行諸法，　　如諸法法體，  
而無有憶念，　　故說常定者。  
常不捨念僧，　　知僧是無為，  
離於數寂靜，　　善思惟黠慧。  
十方佛國土，　　悉見於諸佛，  
而於眼色中，　　終不生二相。  
諸佛所說法，　　一切能聽受，  
而於耳聲中，　　亦不生二相。  
能於一心中，　　知諸眾生心，  
自心及彼心，　　此二不分別。  
憶念過去際，　　如恒河沙劫，  
是先及是後，　　亦復不分別。  
能遍至無量，　　不思議佛所，  
而於身心中，　　無有疲倦相。  
分別知諸法，　　樂說辯無盡，  
於無央數劫，　　開示法性相。  
智慧到彼岸，　　以解陰界入，  
常為眾生說，　　無取無戲論。  
善知因緣法，　　遠離二邊相，  
知是煩惱因，　　亦知是淨因。  
信解因緣法，　　則無諸邪見，  
法皆屬因緣，　　無有定根本。  
黠慧無我見，　　佛見與空見，  
世間涅槃見，　　皆無如是見。  
以智慧光明，　　知一切法性，  
無闇無障礙，　　是智者行道。  
是業名大乘，　　不思議佛乘，  
悉容受眾生，　　是大乘菩提。  
一切諸乘中，　　是乘為第一，  
如此大乘者，　　能出生餘乘。  
餘乘有限量，　　不能受一切，  
唯此無上乘，　　能悉受眾生。  
若行此無量，　　虛空之大乘，  
於一切眾生，　　無有慳恡心。  
有智者住此，　　無垢之大乘，  
此乘如虛空，　　無色不可示。  
若有諸眾生，　　乘此大乘者，  
當觀是乘相，　　寬博多所容。  
無量無數劫，　　說大乘功德，  
及乘此乘者，　　功德不可盡。  
若住此大乘，　　彼人離諸難，  
得值諸無難，　　此是智慧人。  
聞是妙經典，　　乃至四句偈，  
不墮於惡道，　　得到安隱處。  
愛敬此經者，　　是天亦是人，  
以捨是身已，　　常生人天故。  
於後惡世時，　　若得聞是經，  
我皆與授記，　　究竟成佛道。  
若後惡世時，　　手執此妙典，  
即是住真法，　　能轉此法輪。  
若人持是經，　　能轉無量劫，  
生死趣往來，　　得近於佛道。  
若能持是經，　　智慧大精進，  
是人極勇猛，　　能降伏諸魔。  
然燈授我記，　　令得無生忍，  
愛樂此經者，　　我授記亦然。  
若佛不出世，　　無度眾生時，  
愛樂此經者，　　作佛所作事。」

[0087b22]  說此偈時，五千天子皆發阿耨多羅三藐三  菩提心，二千菩薩得無生法忍，十千比丘  不受諸法漏盡心得解脫，三萬二千人遠塵
離垢於諸法中得法眼淨。

[0087b25]  爾時，文殊師利法  王子白佛言：「世尊！如我解佛所說法義，若  有人發菩提願者，是為邪願。何以故？一切
諸法若有所得悉皆是邪。若有人計有得菩  提而發願者，如是之人諸所作行皆為邪行。  何以故？以彼菩提不住欲界，不住色界，亦
復不住無色界故，若彼菩提無有住處不應  發願。世尊！譬如有人願得虛空，彼人寧有  得虛空不？」

[0087c04]  佛言：「不也。」

[0087c04]  「如是，世尊！菩薩亦爾，  發虛空相菩提之願，當知即是發虛空願，是  菩提無願，出過三世非是受相，若菩薩起於
二相發菩提心，作如是念，異彼生死而有菩  提，異彼菩提而有涅槃，然彼菩薩非菩提行。」

[0087c09]  爾時，勝思惟梵天問文殊師利法王子言：「文  殊師利！云何菩薩摩訶薩行菩提行？」

[0087c10]  答言：  「梵天！若菩薩行一切法，而於諸法無所行者，  是為菩薩行菩提行。何以故？梵天！過諸所行，  是名菩薩行菩提行。」

[0087c13]  又復問言：「文殊師利！云  何菩薩行過諸所行是行菩提行？」

[0087c14]  答言：「梵天！  遠離一切諸攀緣相，離於眼耳鼻舌身意諸  緣之相，是名菩薩出過一切諸境界行。」

[0087c16]  又復  問言：「文殊師利！言出過者，以何意故如是說  耶？」

[0087c18]  答言：「梵天！不過平等。何以故？梵天！諸  法平等即是菩提。」

[0087c19]  又復問言：「云何菩薩起菩  提願？」

[0087c20]  答言：「梵天！當如彼菩提。」

[0087c20]  又復問言：  「云何菩提？」

[0087c21]  答言：「梵天！菩提者非過去非未  來非現在，是故菩薩三世清淨觀起菩提願。  梵天！如過去未來現在諸法本來不生，若本
不生則無修行，如是起願，彼人無有處所發  願。何以故？如是發願行菩提行，得一切種  一切智智。」

[0087c26]  又復問言：「何義名為一切智智？」

[0087c27]  答言：「梵天！一切悉知，是故說為一切智智。」

[0087c28]  又復問言：「以何等法是一切智？」

[0087c28]  答言：「梵天！  無別異相。以何等處無眾生相，如彼眾生如  是而知，是故名為無別異相。」

[0088a01]  又復問言：「云  何名為無眾生耶？」

[0088a02]  答言：「梵天！言眾生者但  有名字，離名字性則無眾生，離彼眾生則無  名字。是故名字不異眾生，眾生之性不異名
字。若有菩提異眾生者應有二相，以如菩提  眾生亦爾，以是義故，不異眾生有菩提也。  以不異故菩提平等，菩提平等則我平等，如
是平等而得菩提，彼法無異。以是義故，彼無  異也。我常平等如彼無我，是故無我無異於  我，如彼虛空無有異相，如是平等一切諸法  無有異相。」

[0088a12]  爾時，勝思惟梵天謂文殊師利法王子言：「文  殊師利！當知如來是實語者，以如實解如是  法故。」

[0088a14]  文殊師利法王子言：「梵天！佛於諸法無  所修行。何以故？如來猶尚不得諸法，何況  修行？」

[0088a16]  梵天問言：「文殊師利！如來豈可不知  諸法是有為法、是無為法、是世間法、是出世間  法耶？」

[0088a18]  文殊師利問言：「梵天！於意云何？頗有  人能修行虛空知虛空不？」

[0088a19]  答言：「不也。」

[0088a19]  問言：  「梵天！所說虛空，虛空頗有生滅不耶？」

[0088a20]  答言：  「不也。」

[0088a21]  文殊師利言：「梵天！如是諸法猶如虛  空，如彼虛空無有生滅，一切諸法亦復如是，  不以說故便謂諸法有生有滅。梵天！如此說
法無有所說，一切諸法而可說也。以一切法  不生不滅故無可說，若所說法不生不滅無  可說者，說亦如是無法說也。何以故？如彼
法說以何等識說彼諸法，彼識亦爾。以是義  故，言說諸法真如法住，無真如住而真如不  住。」

[0088b01]  爾時，四天王、釋提桓因、大梵天王娑婆世  界主集在會中，即以天華散於佛上，而作  是言：「世尊！若善男子、善女人聞文殊師利
法王子說如是法有信解者，當知是人能破  魔軍及諸怨敵。何以故？以法王子文殊師利  善說諸法離一切相。若有善男子、善女人得
聞如是甚深法門，不驚不怖能信解者，當知  是人必定不從小功德來。若是經典所在之  處，當知其處佛所住持。若有得聞如是甚深
法門之處，當知其處佛轉法輪。隨是經典在  所住處，若聚落城邑山林曠野，塔寺僧房經  行之處，諸魔外道貪著之人所不能行。若多
供養過去諸佛，乃能得聞如是經典。

[0088b13]  「於是經  中我等獲得智慧光明，而不能得仰報如來、  文殊師利、勝思惟梵天之大恩也。我等常於  所從聞經說法法師生世尊想，能以血肉而
供養之猶不報恩。我等諸人於是法師生世  尊想，我等諸人常當隨侍說是法者，此善男  子常為諸天之所衛護。世尊！若人書寫如是
經典，若讀若誦若解說時，無量諸天為聽法  故往至其所。」

[0088b22]  爾時，世尊告四天王釋提桓因、梵天王等諸大  眾言：「善哉！善哉！諸善男子！如汝所說，如是，  如是。若有三千大千世界滿中七寶，布施福
德以為一分，聞是法門所得功德，其福勝彼。  諸善男子！置是三千大千世界，有人若如恒  河沙等十方世界滿中七寶，布施福德以為
一分，聞是法門所得功德，復過於彼。

[0088b28]  「諸善  男子！若有欲得諸功德者，當聽是經，若有  欲得身色端正，欲得財富，欲得眷屬，欲得  自在，欲得具足天樂人樂，欲得名稱，欲得
多聞、憶念堅固、正行威儀、戒定智慧、解達經  書，欲得善知識，欲得樂說辯才，欲得三明六  通，欲得一切善法，欲得與諸眾生一切樂具，
欲得涅槃者，當聽是經、敬信是經、受持讀誦、  如說修行、廣為人說。

[0088c08]  「諸善男子！若有人能行是經者，我不見其有  不攝受如此一切諸勢力者。諸善男子！我  今語汝，若人所從聞是經者，若是和上，若
阿闍梨，我未曾見世間所有供養之具能報  其恩。以是法門出於世間，世間供養所不能  報。何以故？以是法門過於世間，世間財物
所不能報；是法無染，染污之物所不能報，  不可得以世間資生飲食臥具所能報恩。

[0088c16]  「諸善男子！說是法者餘不能報，惟有一事  謂如說行。若有人能於此法門如說行者，是  人名為能報佛恩；是人亦名恭敬於師淨畢
報恩；是人不空食人信施，是人名為順如來  教；是人名為越度眾流；是人名為過諸險道；  是人名為建立勝幢；是人名為能破敵陣；是  人名為師子之王，無所畏故。

[0088c22]  「是名象王，能  降魔故；是名牛王，外道論師無能壞故；是  名醫王，療眾病故；是人名為無所怖畏，能
說如是甚深法故；是人名為能具足捨，能捨  一切諸煩惱故；是人名為持清淨戒，究竟一  切諸善法故；是人名為得大忍辱，以得遠離
我我所故；是人名為大精進力，於無量劫心  無惓故；是人名為具足禪定，心常繫念住一  處故；是人名為有大智慧，善解言說諸章句
故；是人名為有大功德，以無量福嚴身相故。

[0089a03]  「是人名為有大威德，能蔽日月諸光明故；是  人名大力，持佛十力故；是人名大雲，能震  法雷故；是人名大雨，滅煩惱塵故；是人名
歸依，以至涅槃故；是人名大救，救生死畏  故；是人名燈明，離無明闇故；是人名歸趣，  魔所驚怖者之所歸依故；是人名究竟大道
之眾生；是人名得位，以坐道場故。

[0089a09]  「是人名  得法眼；是人名見真如；是人名知空；是人  名為安住大悲；是人名為安立大慈；是人不  捨一切眾生；是人名為背於小乘；是人名為
向於大乘；是人名為除捨顛倒；是人名為至  于平等；是人名為入於法位；是人名為安  住道場；是人名為破壞諸魔；是人名為住一
切智；是人則能轉于法輪；是人能作佛所  作事。

[0089a17]  「諸善男子！我若一劫，若餘殘劫，稱揚  彼人、讚歎彼人，說其如說修行功德，不能  窮盡，如來之辯亦不可盡，所有功德亦不可  盡。」

[0089a21]  爾時，會中有一天子，名不退轉，在大會坐。

[0089a22]  時，不退轉天子白佛言：「世尊！世尊所說隨法  修行，隨法修行者，云何說名隨法修行？」

[0089a23]  佛  言：「天子！如我所說隨法行者，謂不修行一  切諸法，是名修行一切諸法。何以故？若人  修行一切諸法，彼法不作亦非不作，若法不
作亦非不作，是則名為隨法修行。如是行者，  則不行善不行不善，不行有漏不行無漏，不  行世間不行出世間，不行有為不行無為，不
行生死不行涅槃，是則名為隨法修行。若不  修行一切法者，名為修行，以世間人有法相  者不如實行。若有法相彼人則無如實修行，
若人不能住於法中，不如實行一切諸法，以  一切法無有對故，如是說名如實修行。」

[0089b06]  爾時，不退轉天子白佛言：「世尊！若能如是如  實行者，是人畢竟如實修行。何以故？實法  行者名為畢竟，如實修行非是住於邪行道
者，住正道者有隨法行。世尊！行正行者無  有邪法。何以故？諸法平等無差別故。」

[0089b11]  爾時，勝思惟梵天問不退轉天子言：「善男子！  汝住如實修行中耶？」

[0089b12]  答言：「梵天！若使世尊  所說法中有二相者，我則住於如實修行；今  以諸法無有二相，是乃名為如實修行。梵
天！而我如實住彼行中，以常不作亦不戲論，  如真如法，如是修行如實之法。我住彼法如  彼法行，是故我說住於修行。」

[0089b17]  梵天言：「天子！  我甞於此佛國土中不曾見汝。」

[0089b18]  天子言：「梵  天！我亦於此佛國土中不曾見我。」

[0089b19]  梵天言：  「天子！此佛國土非是分別，無所分別我見不  見。」

[0089b21]  天子言：「梵天！我亦如是，亦不分別，無  所分別曾於佛土見與不見。」

[0089b22]  問言：「天子！何人  能見未曾見耶？」

[0089b23]  答言：「梵天！謂諸凡夫一切  未曾見聖法位，若能入者是則名為先所未  見而能見也。是法位如，非眼識見，亦復非是
耳鼻舌身意識所知。但諸聖人如彼真如，如  是而見，如眼耳如，乃至意如及法位如，亦復  如是。若有能作如是見者，是名正見。」

[0089b28]  爾時，釋  提桓因白佛言：「世尊！譬如商主入於寶洲，  眼所見者皆是寶物，如是成就不可思議諸
功德者，有所樂說皆是法寶，皆示實際。以是，  諸善男子不著我見不著眾生見，故是諸善  男子有所樂說皆不顛倒。是諸善男子有
所樂說，能清淨本際，不見後際，不見現在際。  是諸善男子有所樂說，若無信者能令生信，  若已信者令得解脫。是諸善男子有所樂說，
若憍慢者能令降伏，無憍慢者令如實知。是  諸善男子有所樂說，一切諸魔不能得便，其  有聞者過諸魔業。是諸善男子有所樂說，若
有未生諸善法者則能令生，若有已生諸善  法者能令不滅。是諸善男子有所樂說，現在  煩惱已生能斷，未生煩惱能令不生。是諸善
男子有所樂說，若有未發菩提心者則能令  發，已發心者能令不退。是諸善男子有所  樂說，能令一切諸法不斷，攝取一切諸法不
滅。是諸善男子有所樂說，能令滿足一切佛  法。

[0089c18]  「世尊！以是樂說能善降伏一切外道。何  以故？世尊！一切野干師子王前不能勝身，  何況出聲？世尊！一切外道諸論義師，亦復
如是，不能堪忍堪作無上師子王吼。」

[0089c22]  爾時，不退轉天子問釋提桓因言：「憍尸迦！  所言師子吼，師子吼者為何謂耶？以何義  故名師子吼？」

[0089c24]  答言：「天子！若行者說法，無所  貪著而有所說，是則名為師子吼也。若行者  貪著所見而有所說，是野干鳴，不得名為師
子吼也，以起一切諸邪見故。天子！汝當復  說，云何名為師子吼者？」

[0089c28]  天子答言：「憍尸迦！  若行者有所說法，乃至如來尚不貪著，何況  餘法，是則名為師子吼也。

[0090a01]  「又，憍尸迦！若行  者如說修行，如是說法名師子吼，決定說法  名師子吼，說法無畏名師子吼。

[0090a03]  「又，憍尸迦！  若行者為得諸法不生不滅，不為法生不為  法滅，如是說法名師子吼。

[0090a05]  「又，憍尸迦！若行  者為無垢、無淨、無合、無散，是故說法名師子  吼。

[0090a07]  「又，憍尸迦！師子吼者名決定說，一切諸  法悉無有我無眾生等，名師子吼。以決定說  諸法皆空無相無願，名師子吼。守護法故而
有所說，名師子吼。

[0090a10]  「為諸眾生令得解脫，發  菩提心，說如是言：『我當作佛。』如是說法名師  子吼。若能清淨資生知足，如是說法名師子
吼。常能不捨阿蘭若處，如是說法名師子吼。  若自行施化他令施，如是說法名師子吼。若  能不捨成就威儀，如是說法名師子吼。等心
怨親，如是說法名師子吼。常修精進不捨本  願，如是說法名師子吼。能除煩惱，如是說  法名師子吼。能以智慧善知所行，如是說法  名師子吼。」

[0090a19]  當說如是師子吼時，於此三千大  千世界六種震動，百千伎樂自然出聲，放  大光明普照天地。百千諸天踊躍歡喜，而作
是言：「此不退轉天子所說師子吼法，我等得  聞，於閻浮提則為再見轉于法輪。」

[0090a23]  時佛微笑，  諸佛常法若微笑時，則有若干百千萬種青  黃赤白紅紫等光，從口中出，普照無量無邊  世界，上過梵世蔽日月光，照已還攝遶身三
匝從頂相入。

[0090a27]  於是勝思惟梵天向佛合掌，偈  讚請曰：

「度一切慧最勝尊，　　悉知三世眾生行，  
智慧功德及解脫，　　願為演說笑因緣。  
佛慧無量不思議，　　知眾生心無障礙，  
隨應說法稱根性，　　聲聞緣覺所不及，  
惟願最勝無上尊，　　為我演說笑因緣。  
舌淨無垢月光明，　　如帝釋王梵天王，  
普照天人須彌山，　　及鐵圍等一切山，  
惟願最勝無比尊，　　為我演說笑因緣。  
大聖寂然離瞋恨，　　天人瞻仰無厭足，  
一切皆蒙得快樂，　　願為分別笑因緣。  
通達諸法如虛空，　　水沫電雲幻夢影，  
水中月等虛空相，　　願以妙音說笑緣。  
離分別相諸邪見，　　了空無相及無作，  
常樂禪定寂然法，　　願說放此淨光緣。  
不著文字言語聲，　　為諸眾生常說法，  
不著我法無垢慧，　　一一法句如來說，  
智通根力皆具足，　　華光智慧為我說。  
如來世尊能永滅，　　生老病死一切苦，  
那羅延力勇猛力，　　降伏一切諸魔力，  
能與眾生無歸者，　　而作歸依法燈明，  
惟願勇猛天人師，　　為我分別說笑緣。」

[0090b21]  爾時，世尊告勝思惟大梵天言：「梵天！是不  退轉天子，汝為見不？」

[0090b22]  大梵天言：「如是，世尊！  唯然已見。」

[0090b23]  佛言：「梵天！此不退轉天子，從今  已後過三百二十萬阿僧祇劫，當得作佛，  號須彌燈王如來、應、正遍知，乃至佛婆伽婆，
世界名善化，劫名梵歎。其佛國土閻浮檀金，  琉璃為地，純菩薩僧，勇猛降伏諸魔怨敵，  所須之物應念即至如兜率天，佛壽無量不  可計數，說法無過。」

[0090b29]  於是勝思惟梵天謂不  退轉天子言：「天子！如來今已授仁者記。」

[0090c01]  天  子言：「梵天！我之受記如與真如法界授記，  與我授記亦復如是。」

[0090c03]  梵天言：「法性法界不可  授記。」

[0090c04]  天子言：「如法性法界不可授記，當知  一切菩薩授記，亦復如是。」

[0090c05]  梵天言：「天子！若  佛如來不與汝記，汝於過去諸如來所，是則  便為空修梵行。」

[0090c07]  天子言：「梵天！若無所住是  住梵行。」

[0090c08]  問言：「天子！云何無住而住梵行？」

[0090c08]  答  言：「梵天！若不住欲界，不住色界，不住無色  界，是住梵行。復次，梵天！若不住我，不住眾
生，不住壽命，不住人者，是住梵行。以要言  之，若不住法，不住非法，是住梵行。」

[0090c12]  問言：  「天子！所說梵行為有何義？」

[0090c13]  答言：「梵天！住不  二道是梵行義。」

[0090c14]  問言：「天子！住不二道為住  何所？」

[0090c15]  答言：「梵天！住不二道是即不住一切  諸法。何以故？以眾賢聖皆無所住，不取於  法不度諸流。」

[0090c17]  問言：「天子！云何修道？」

[0090c17]  答言：  「梵天！不墮有無，故不分別是有是無，如是  修者名為修道。」

[0090c19]  問言：「天子！為以何法而修道  耶？」

[0090c20]  答言：「梵天！不以見聞覺知等法，亦不以  得，亦不以證，於一切法無相無示，名為修  道。」

勝思惟梵天所問經卷第五

* * *

【經文資訊】大正藏第 15 冊 No. 0587 勝思惟梵天所問經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，日本 SAT 組織提供，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
