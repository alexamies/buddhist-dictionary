妙法聖念處經卷第四


大宋西天中印度摩伽陀國  那爛陀寺三藏傳教大師賜紫  沙門臣法天奉　詔譯

[0428b07]  爾時世尊，四眾圍繞，樂聞深法，瞻仰踊躍。時，  諸苾芻白世尊言：「若復有人愛樂諸天，受勝  妙樂，不墮三塗，修何因行，獲此勝報？願佛演
說，利益未來。」

[0428b11]  爾時，世尊告諸苾芻：「若復有人恒修布施、持  戒、靜慮，作意堅固，修習增長，遠離繫縛、染欲
諸纏，不起過非，令智增明，廣修眾善。命終之  後，諸天化生，自在無礙，形相具足，富樂無  比。多諸眷屬、善友、知識，互相和順，謙敬離
慢，愛樂深法。恒值聖賢說法勸導，遠離三  毒，諸不善業。恒樂正法，內心寂靜，離於睡  眠，覺悟虛妄。趣求勝法，了達深信。猶如眾星
處於虛空，種種光彩，嚴麗殊妙。若諸天身、宮  殿、樓閣亦復如是，眾妙珍寶種種莊嚴，光明  照耀，圓滿色相具足無比，言不能盡。」

[0428b22]  爾時，世尊乃說頌曰：

「世及出世間，　　一切由心造，  
猶如工畫師，　　巧善皆成就。  
沈溺於三有，　　出離亦由心，  
如蠶自纏縛，　　迷執諸境界。」

[0428b27]  爾時，世尊說此偈已，告諸苾芻：「一切有情，輪  轉三有，迷染境界，散亂纏縛。於諸正道，而非
覺悟。法及非法，真實、虛妄，勝慧、邪執，亦皆不  了。於阿素囉眷屬妓樂，眾多圍繞，愛樂嬉  戲，迷亂耽染，恣縱淫逸，恒不棄捨。

[0428c03]  「比丘應知，觀察於彼，勿生迷執，應修施戒守  護清淨，能得諸天宮殿、五欲、父母、親友、珍寶、
財物，皆悉具足；及諸庫藏，受用無盡，眾所愛  樂。

[0428c07]  「比丘當知，有智之人，能護淨戒，能趣善道，  及能稱讚最勝無比寂靜安樂，能離沈溺，所  獲根形，勝妙具足，光明照耀，稱歎無盡。護戒
最勝，水、火、強賊不能侵毀；護戒最勝，能離卑  賤，趣向圓寂；  護戒最勝，福德增長，恭敬尊重；護戒最勝，美  名流布，聞皆歡喜；護戒最勝，貪忿遠離，煩惱
輕微；護戒最勝，圓寂速證；護戒最勝，恒處  人天；護戒最勝，成就三昧；護戒最勝，能息  諸障；護戒最勝，身心安樂；護戒最勝，堅固福
德；護戒最勝，傍生遠離；護戒最勝，裸形棄  捨；護戒最勝，園苑自在；護戒最勝，眷屬圓  滿；護戒最勝，潔淨三業；護戒最勝，諸天適
悅；護戒最勝，所願皆成；護戒最勝，恒值善  友；護戒最勝，遠離飢饉及諸怖畏；護戒最  勝，三災、八難皆悉遠離；護戒最勝，譬如利
器能斷不善；護戒最勝，寬廣自在離諸繫  縛。比丘應知，護戒清淨，獲如是等無量功  德。」

[0428c26]  佛告比丘：「若復有人護戒清淨，諸天化生，恒  處摩尼宮殿樓閣，園林浴池，愛樂遊戲，極  妙境界，觀察無窮，自在無礙。」

[0428c29]  爾時，世尊乃說頌曰：

「六根緣諸境，　　惑業從此生，  
沈淪三惡道，　　相續無間斷；  
猶如於野火，　　能滅諸柴薪，  
根識緣於境，　　善滅亦如是。」

[0429a05]  爾時，世尊說此偈已，告諸比丘：「若復有人毀  犯淨戒，趣求人天安樂勝報，終不能得；所有  宮殿、珍寶、眷屬亦皆離散。

[0429a08]  「比丘應知，若有智者護戒清淨，捨離三塗，恒  處諸天，七寶階道，遊戲往來，自在快樂；珍寶  無量，見者歡喜，最勝園林，歡娛自在；身光照
耀，猶如燈燭，經行宮殿，種種殊妙勝報難  窮，不可稱歎。」

[0429a13]  爾時，世尊告諸比丘：「殷勤護戒，潔淨澡浴，於  一切處寬廣無礙。天鬘、瓔珞恒自莊嚴，天諸  音樂相續不絕，受諸快樂於一切時。上妙之
境思念即至，園苑種種花果茂盛。又於一  切若人、若天，恭敬供養，清淨奉事。

[0429a18]  「是故，比丘！守護淨戒，悲愍三惡，受苦有情濟  拔出離。若復有人恒行惠施於諸有情困  苦飢貧；復離殺生，廣修眾善，獲報天上。遠離
邪欲，恒起正信，愛樂圓寂。不貪世間，所有利  名及諸酒、色、虛幻不實，皆悉遠離。於諸有  情，捨離毀犯及業煩惱。」

[0429a24]  爾時，世尊乃說頌曰：

「果從業或有，　　如樹依根生，  
或業互為緣，　　相續無窮盡。  
善惡因心造，　　如影不離身，  
蜜毒互相和，　　衰損亦如是。」

[0429a29]  爾時，世尊說此偈已，告諸比丘：「若復有人諸  天福盡，衰相現前，所有眷屬，皆悉捨離。如燈  將滅，光明必暗，諸天亦爾。當於此時，福命欲
盡，眾苦所逼，憂惱纏縛恐怖無量，身心逼  迫，起諸煩惱。由此非久，必當命終，隨於宿  業，墮於三塗；或處人中輪轉不息，猶如枷
鎖繫縛有情，沈溺諸有，不得解脫。迷惑正信，  遠離寂靜，親近惡友及結宿冤。

[0429b08]  「比丘應知，如是三界輪轉諸趣，皆由惑業不  能伏除，亦非省悟。由此業惑，隨逐有情焚燒  不息，猶如柴薪被火焚燒焰猛增盛，此三毒
火能燒眾善，亦復如是。

[0429b12]  「比丘應知，此貪、瞋、癡，猶如大河漂溺有情令  不出離。又此貪等，猶如羂索繫縛眾生，不  得解脫；又此貪等，亦如塵垢染污有情，不得
清淨。是故智者應當除斷。若復有人護佛淨  戒及行惠施，捨離諂誑，伏除貪癡，漸令輕  微，了達諸法不起執著。

[0429b18]  「比丘當知，若復有人貪等諸惑，苦種若現，不  能伏除，而  不出  離三有諸苦，譬如渴人飲於  鹽水，渴無由免。

[0429b21]  「比丘應知，觀察無上解脫快樂，趣向圓寂。修  習靜慮，滅除諸染，勿著繫縛，墮落泥梨，恒  受眾苦違背正道。天、阿素囉悉皆捨離，諸龍
瞋怒，非時風雨，四時不順，穀米不熟，人民飢  饉。所有快樂皆悉遠離，可愛宮殿及諸園  林，極妙境界，壞滅非有。庫藏財物，皆悉隳散。
互相殘害，迷妄顛倒，而非省悟。最上利益，曾  無修習。三乘正法，毀謗非有。迷於三界，妄執  真實以為究竟。日月星辰，亦皆妄計。乃至一
切有情所有罪福，妄撥非有。甘露正法，不能  了達，恒生憎嫉，猶如冤毒厭棄捨離。

[0429c02]  「比丘應  知，愚迷有情，於諸世間苦中執樂，不淨計淨，  歸依邪道，妄執最上極惡之處，愛樂修習。於
無常等，不能了達，妄計邪法，以為最上。愛樂  決定精勤修習，義利非有，不免輪迴，苦澁恒  時。智者觀察不應迷執，了達虛妄，顯現是
非，悟省醉迷，令心不亂。」

[0429c08]  時，諸大眾圍遶世  尊，聞法歡喜娛樂慶快，繫縛捨離，瞻仰如  來，目不暫捨。

[0429c11]  爾時，比丘乃說頌曰：

「譬如蘇彌盧，　　莊嚴四寶成，  
七金周圍遶，　　八海湛然清。  
世尊相無比，　　理智離言詮，  
萬行因修滿，　　三身果德圓。  
人、天瞻仰望，　　願說宿因緣。」

[0429c17]  時，諸比丘偈讚佛已，白世尊言：「欲色諸天，形  量福德，差別有殊。願佛演說，利益未來。」

[0429c19]  爾時，世尊告諸比丘：「善哉，善哉！應當諦聽，吾  為汝說。若復有人奉持淨戒，善護諸根令無  毀犯，三業清淨。於諸有情，悲愍饒益，勤修方
便，捨離散亂，趣求靜慮。於所修因，勝劣不等，  有上、中、下，果感亦殊；乃至外器，宮殿莊嚴，高  下狀貌，隨宿因緣，皆悉有異。」

[0429c25]  佛告比丘：「由護淨戒及行惠施，恒處諸天，捨  離諸垢，所有纏縛伏除不起。於彼諸天，內身  外器，愛樂趣求，不生毀謗，破壞厭離。命終之
後，決定生彼，獲報勝劣，隨因有異。

[0429c29]  「比丘應知，護佛淨戒，諸天宮殿恒自快樂；護  佛淨戒，捨離諸苦解脫無染；護佛淨戒，天鬘、  瓔珞恒自莊嚴；護佛淨戒，烏鉢羅花妙香
適意；護佛淨戒，極妙境界悅暢無盡；護佛  淨戒，龍天八部恒時助祐；護佛淨戒，眾寶莊  嚴，離諸垢故；護佛淨戒，種種天花色妙開
敷，隨心自在；護佛淨戒，微妙香風悅意無  盡；護佛淨戒，房室園林慶快隨意；護佛淨  戒，獲於種種摩魯迦花、瞻波迦花、計多迦
花，出妙香氣最上無比，恒現在前；護佛淨  戒，遠離諸橫；護佛淨戒，善種增長；護佛淨戒，  犯戒之緣，皆悉遠離；護佛淨戒，圓滿忍行；護
佛淨戒，妙寶階道成就現前；護佛淨戒，工巧  種種及可愛具，悉得成就。

[0430a14]  「比丘應知，護佛淨戒，於當來世獲果如是。猶  如畫師，世及出世種種形像，皆能成就；護戒  亦爾，於當來世，所有一切隨意成就。

[0430a17]  「若復有人毀犯淨戒，於當來世，沈淪惡道，受  種種苦，捨離人天可愛之境。亦如彩畫，風雨、  煙塵而能破壞。貪、瞋等垢能壞淨戒，亦能捨
離世及出世可愛之果。

[0430a21]  「復次，比丘！貪等諸惑，能壞有情。所有善業亦  能增長。諸不善業，如世之火猛焰增長，能壞  柴薪。

[0430a24]  「比丘應知，有情根識，攀緣六塵，迷惑不了。虛  妄執著境界纏縛，起於貪、瞋；諸業隨生，輪轉
諸有，受苦無量，不能遠離。貪欲諸毒，愚迷不  了。貪火盛猛，損壞眾善及諸可愛宮殿林池，  眾妙果實悉皆散壞。攞娑囉迦，勝妙福報，珍
寶無量庫藏盈滿，娛樂自在。父母眷屬福德  最上，世所希有，快樂無礙。

[0430b01]  「比丘應知，若復有  人修習檀度，於當來世財物具足，離諸損  壞。檀度最勝，快樂自在；檀行最勝，福報隨
形如影不捨；檀行最勝，人天可愛，莊嚴歡  喜；檀行最勝，能離貧乏；檀行最勝，慳悋不  起；檀行最勝，能伏愚癡，出離三塗；檀行最
勝，見者歡喜；檀行最勝，諸根無缺；檀行最  勝，傍生樂見；檀行最勝，遠離愛憎；檀行最  勝，邊地不生；檀行最勝，諸天快樂；檀行最勝，
離苦纏縛；檀行最勝，超越輪迴；檀行最勝，娛  樂自在；檀行最勝，能趣三乘，究竟解脫。

[0430b12]  「復次，比丘！應當觀察，輪迴諸苦，眾多逼迫，應  當厭離。審諦觀察彼非究竟，無常敗壞，如夢、  如焰，芭蕉非實；乃至色界及無色界所有境
界，虛幻不實而非究竟，應當厭離，不應封  著，妄為最勝，令心愛樂。」

[0430b17]  佛告比丘：「圓寂安樂遠離諸相，體非一異，亦  非三世，彼此俱非，離諸繫縛，究竟圓滿。汝當  趣求，勿應棄捨。自在無礙，寂靜無染，應當速
證。」

妙法聖念處經卷第四

* * *

【經文資訊】大正藏第 17 冊 No. 0722 妙法聖念處經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
