◎佛說無常經
  (亦名三啟經)

大唐三藏法師義靜奉　制譯

◎稽首歸依無上士，　　常起弘誓大悲心，  
為濟有情生死流，　　令得涅槃安隱處。  
大捨防非忍無倦，　　一心方便正慧力，  
自利利他悉圓滿，　　故號調御天人師。  
稽首歸依妙法藏，　　三四二五理圓明，  
七八能開四諦門，　　修者咸到無為岸。  
法雲法雨潤群生，　　能除熱惱蠲眾病，  
難化之徒使調順，　　隨機引導非強力。  
稽首歸依真聖眾，　　八輩上人能離染，  
金剛智杵破邪山，　　永斷無始相纏縛。  
始從鹿苑至雙林，　　隨佛一代弘真教，  
各稱本緣行化已，　　灰身滅智寂無生。  
稽首總敬三寶尊，　　是謂正因能普濟，  
生死迷愚鎮沈溺，　　咸令出離至菩提。

生者皆歸死，　　容顏盡變衰，  
強力病所侵，　　無能免斯者。  
假使妙高山，　　劫盡皆壞散，  
大海深無底，　　亦復皆枯竭，  
大地及日月，　　時至皆歸盡，  
未曾有一事，　　不被無常吞。  
上至非想處，　　下至轉輪王，  
七寶鎮隨身，　　千子常圍遶，  
如其壽命盡，　　須臾不暫停，  
還漂死海中，　　隨緣受眾苦。  
循環三界內，　　猶如汲井輪，  
亦如蠶作繭，　　吐絲還自纏。  
無上諸世尊，　　獨覺聲聞眾，  
尚捨無常身，　　何況於凡夫。  
父母及妻子，　　兄弟并眷屬，  
目觀生死隔，　　云何不愁歎。  
是故勸諸人，　　諦聽真實法，  
共捨無常處，　　當行不死門。  
佛法如甘露，　　除熱得清涼，  
一心應善聽，　　能滅諸煩惱。

[0745c15]  如是我聞：

[0745c15]  一時薄伽梵在室羅伐城逝多林  給孤獨園。爾時佛告諸苾芻：「有三種法，於諸  世間是不可愛、是不光澤、是不可念、是不稱
意。何者為三？謂老、病、死。汝諸苾芻，此老病  死於諸世間實不可愛、實不光澤、實不可  念、實不稱意。若老、病、死世間無者，如來、應、正
等覺不出於世，為諸眾生說所證法及調伏  事。是故應知此老、病、死，於諸世間是不可  愛、是不光澤、是不可念、是不稱意。由此三
事，如來、應、正等覺出現於世，為諸眾生說所  證法及調伏事。」

[0745c25]  爾時世尊重說頌曰：

「外事莊彩咸歸壞，　　內身衰變亦同然，  
唯有勝法不滅亡，　　諸有智人應善察。  
此老病死皆共嫌，　　形儀醜惡極可厭，  
少年容貌暫時住，　　不久咸悉見枯羸。  
假使壽命滿百年，　　終歸不免無常逼，  
老病死苦常隨逐，　　恒與眾生作無利。」

[0746a03]  爾時世尊說是經已，諸苾芻眾、天、龍、藥叉、  揵闥婆、阿蘇羅等，皆大歡喜，信受奉行。

◎

◎常求諸欲境，　　不行於善事，  
云何保形命，　　不見死來侵？  
命根氣欲盡，　　支節悉分離，  
眾苦與死俱，　　此時徒歎恨。  
兩目俱飜上，　　死刀隨業下，  
意想並慞惶，　　無能相救濟。  
長喘連胸急，　　短氣喉中乾，  
死王催伺命，　　親屬徒相守。  
諸識皆昏昧，　　行入險城中，  
親知咸棄捨，　　任彼繩牽去。  
將至琰魔王，　　隨業而受報，  
勝因生善道，　　惡業墮泥犁。  
明眼無過慧，　　黑闇不過癡，  
病不越怨家，　　大怖無過死。  
有生皆必死，　　造罪苦切身，  
當勤策三業，　　恒修於福智。  
眷屬皆捨去，　　財貨任他將，  
但持自善根，　　險道充糧食。  
譬如路傍樹，　　暫息非久停，  
車馬及妻兒，　　不久皆如是。  
譬如群宿鳥，　　夜聚旦隨飛，  
死去別親知，　　乖離亦如是。  
唯有佛菩提，　　是真歸仗處，  
依經我略說，　　智者善應思。  
天阿蘇羅藥叉等，　　來聽法者應至心，  
擁護佛法使長存，　　各各勤行世尊教。  
諸有聽徒來至此，　　或在地上或居空，  
常於人世起慈心，　　晝夜自身依法住。  
願諸世界常安隱，　　無邊福智益群生，  
所有罪業並消除，　　遠離眾苦歸圓寂。  
恒用戒香塗瑩體，　　常持定服以資身，  
菩提妙華遍莊嚴，　　隨所住處常安樂。

佛說無常經

[0746b09]  若苾芻、苾芻尼，若鄔波索迦、鄔波斯迦，若  見有人將欲命終，身心苦痛。應起慈心，拔  濟饒益。教使香湯澡浴清淨，著新淨衣，安
詳而坐，正念思惟。若病之人自無力者，餘  人扶坐。又不能坐，但令病者右脇著地，合  掌至心，面向西方。當病者前，取一淨處，唯
用牛糞香泥塗地，隨心大小。方角為壇，以  華布地，燒眾名香，四角燃燈。於其壇內  懸一綵像，令彼病人心心相續，觀其相好
了了分明，使發菩提心。復為廣說三界難  居，三塗苦難非所生處，唯佛菩提是真歸  仗。以歸依故，必生十方諸佛剎土，與菩  薩居，受微妙樂。

[0746b21]  問病者言：「汝今樂生何佛  土也？」病者答言：「我意樂生某佛世界。」時說  法人，當隨病者  心  之所欲，而為宣說佛土
因緣、十六觀等，猶如西方無量壽國，一一  具說，令病者心樂生佛土。為說法已，復教  諦觀，隨何方國，佛身相好。觀相好已，復教
請佛及諸菩薩，而作是言：「稽首如來、應、正  等覺，并諸菩薩摩訶薩，願哀愍我，拔濟饒  益。我今奉請，為滅眾罪；復將弟子，隨佛菩
薩生佛國土。」第二第三亦如是說。既教請  已，復令病人稱彼佛名。十念成就，與受三  歸，廣大懺悔。懺悔畢已，復為病人受菩薩
戒。若病人困不能言者，餘人代受及懺悔  等。除不至心，然亦罪滅得菩薩戒。既受戒  已，扶彼病人北首而臥、面向西方，開目閉
目諦想於佛三十二相、八十隨形好，乃至  十方諸佛亦復如是。又為其說四諦因果、  十二因緣無明老死、苦空等觀。

[0746c09]  若臨命終，  看病餘人但為稱佛，聲聲莫絕。然稱佛名，  隨病者心稱其名號，勿稱餘佛，恐病者心  而生疑惑。然彼病人命漸欲終，即見化佛
及菩薩眾，持妙香花來迎行者。行者見時  便生歡喜，身不苦痛、心不散亂，正見心生  如入禪定，尋即命終，必不退墮地獄、傍生、
餓鬼之苦。乘前教法，猶如壯士屈伸臂頃  即生佛前。

[0746c17]  若在家鄔波索迦、鄔波斯迦等，  若命終後，當取亡者新好衣服及以隨身  受用之物，可分三分，為其亡者將施佛陀、
達磨、僧伽。由斯亡者業障轉盡，獲勝功德  福利之益。不應與其死屍著好衣等將以送  之。何以故？無利益故。若出家苾芻、苾芻尼
及求寂等，所有衣物及非衣物，如諸律教，  餘同白衣。

[0746c24]  若送亡人至其殯所，可安下風，  置令側臥，右脇著地，面向日光。於其上風，  當敷高坐，種種莊嚴。請一苾芻能讀經者
昇於法座，為其亡者讀無常經。孝子止哀  勿復啼哭，及以餘人，皆悉至心為彼亡者  燒香散花，供養高座、微妙經典及散苾芻，
然後安坐，合掌恭敬一心聽經。苾芻徐徐  應為遍讀。若聞經者，各各自觀  己  身無常，  不久磨滅，念離世間，入三摩地。讀此經已，
復更散花燒香供養。又請苾芻隨誦何呪，  呪無蟲水滿三七遍，灑亡者上。復更呪淨  黃土滿三七遍，散亡者身。然後隨意，或安
窣堵波中，或以火焚，或屍陀林乃至土下。

[0747a08]  以此功德因緣力故，令彼亡人，百千萬億  俱胝那庾多劫，十惡、四重、五無間業、謗大  乘經一切業報等障，一時消滅。於諸佛前
獲大功德，起智斷惑，得六神通及三明智，  進入初地。遊歷十方，供養諸佛，聽受正法，  漸漸修集無邊福慧。畢當證得無上菩提，
轉正法輪度無央眾，趣大圓寂成最正覺。

[0747a15]  臨終方訣

* * *

【經文資訊】大正藏第 17 冊 No. 0801 佛說無常經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，閻學新大德輸入，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
