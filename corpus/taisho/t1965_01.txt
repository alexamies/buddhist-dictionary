遊心安樂道
釋元曉撰

[0110b13]  遊心安樂，略開七門：初、述教起宗致；二、定彼  土所在；三、明疑惑患難；四、顯往生因緣；五、出
往生品數；六、論往生難易；七、作疑復除疑。

[0110b16]  言述教起宗致者。然夫眾生心性，融通無礙，  泰若虛空，湛猶巨海。若虛空故，其體平等，無  別相而可得，何有淨、穢之處？猶巨海故，其性
潤滑，能隨緣而不逆，豈無動、靜之時。爾乃或  因塵風，淪五濁而久轉，沈苦浪而長流；或承  善力，截四流而不還，至彼岸而永寂。若斯動、
寂皆是大夢；以覺言之，無此、無彼，穢土、淨國  本末一心，生死、涅槃終無二際。然歸原大覺，  積功乃致，隨流長夢，不可頓開。所以聖人垂
迹有遠、有近，所設言教或衰、或興。至如牟尼  世尊現此娑婆，誡五惡而勸善；彌陀如來居  彼安養，引九輩而導生，斯等權迹不可具陳。

[0110b29]  今此所明極樂國者。蓋是感願行之奧深，現  果德之長遠，十八圓淨，越三界而超絕；五根  相好，併六天而不嗣。珍香法味遂養身心，誰
有朝飢、夜渴之苦？玉林芳風溫涼常適，本無  冬寒夏熱之煩。群仙共會，時浴八德蓮池，由  是長別偏可厭之時皺；勝侶相從，遠遊十方
佛土，於茲遠送以難慰之憂勞。況復聞法響  音入無相，見佛光明悟無生？悟無生故無所  不生，入無形故無所不形，極淨極樂，非心意
之所度；無際無限，豈言說之能盡？如是淨土，  十方諸佛之所歎勸，三乘聖眾之所遊居。

[0110c10]  然  審察如來歎勸意者，為欲攝護中、下根故。娑  婆世界雜惡之處，於緣多退；安養寶剎純善
之地，唯進無退。故《起信論》云：「復次，眾生初學  是法，欲求正信，其心怯弱，以住於此娑婆世  界，自畏不能常值諸佛，親承供養，懼謂信心
難可成就，意欲退者。當知如來有勝方便，攝  護信心，謂以專念佛因緣故，隨願得生他方  佛土，常見於佛永離惡道。」如修多羅說：「若人
專念西方極樂世界阿彌陀佛，所修善根迴  向，願求生彼世界，即得往生。常見佛故，終無  有退，若觀彼佛真如法身，常勤修習，畢竟得  生，正定聚故。」

[0110c22]  一切凡夫雖念佛，未至十解，體  是退位。若在穢土，逢四退緣，即使退轉；若  生西方，有四緣故，終不退還。言四緣者：一、由
長命無病，故不退；穢土由短命多病，故退。二、  由諸佛、菩薩圓善智識故不退，如經言：「得與  如是諸上善人會一處故」；穢土由多惡知識
故退也。三、由無有女人，六根境界並是進道  緣，故不退，如經曰：「眼見色即發菩提心」等；穢  土由有女人故退。四、由唯有善心，故不退，經
云：「無毛端計造惡之地」；穢土由有惡心、無記  心，故退也。又彼二經皆說：「其往生者，皆得不  退。」不言但不退人乃得往生也，猶如此間具
三受人，若生彼土，則無苦、捨，唯有樂受也。

[0111a05]  總  而言之，初地以上，悲願自在無所不生，更何  須勸？十解以去，種姓決定，復無悲退，亦非正
為；十信以前及諸凡夫，發心未固，昇降隨緣，  厭穢欣淨，故佛勸攝。西方長壽，一生修行登  地；娑婆短命，多劫劬勞猶退。故《華嚴》曰：「如此
娑婆世界一劫，於西方安樂世界為一日一  夜。如是乃至百萬阿僧祇世界，最後世界一  劫，於勝蓮華世界賢首如來剎為一日一夜。」  教起意致，略述如此。

[0111a15]  第二、定彼土所在者。佛土圓融，本無東、西；  扣機多端，方現此、彼。

[0111a16]  由是試論，彼界所在一  乘、三乘，分齊不同。若依一乘，極樂淨土是屬  華藏世界海攝。何以故？以是十佛之土圓融
不可說故，普賢因分所見無分齊故；若依三  乘，西方淨土通成四土：一、法性土；二、實報土；  三、受用土；四、變化土。於中法性、實報，一味樂
等，周遍法界，非餘所測；受用、變化，酬願乘  感，隨機所歎，指方可得。故《小無量壽經》曰：  「從是西方過十萬億佛土，有世界名曰極樂。」

[0111a25]  今將之彼界淨與不淨，略以四對顯其階降。  謂因與果相對故；一向與不一向相對故；純  與雜相對故；正定與非正定相對故。

[0111a27]  所言因  與果相對者。謂金剛已還菩薩所住名果報  土，不名淨土，未離苦諦之果患故；唯佛所居
乃名淨土，一切染患無餘滅故。依此義故，《仁  王經》言：「三賢、十聖住果報，唯佛一人居淨土。  一切眾生暫住報，登金剛原居淨土。」

[0111b03]  第二、一  向與不一向相對者。謂八地已上菩薩住處  得名淨土，以一向出三界事故，亦具四句一  向義故；七地以還一切住處未名淨土，以非
一向出三界故，或乘願力出三界者，一向四  句不具足故，謂一向樂、一向淨、一向無災、一  向自在。七地以還出現之時，或時生起報
無記心，末那四牛時現行故，非一向淨，非  一向世善法功能所生。釋曰：「乘善名出  世」，從八地以上，乃至佛地名出世，出世法
為世法對，出世法為出世法對治。以四緣  為相，從出善功德生起此淨土故，不以集  諦為因，乃至廣說故。

[0111b16]  第三、純與雜相對門者。凡夫、二乘雜居之處，  不得名為清淨世界；唯入大地菩薩生處，乃  得名為清淨世界。彼非純清，此純清故，依此
義故，《瑜伽論》云：「世界無量，有其二種：謂淨、不  淨。清淨世界中，無那落迦、傍生、餓鬼，亦非欲  界、色無色界，純菩薩眾於中止住，是故說名
清淨世界。已入第三地菩薩，由願力故，於彼  受生，無有異生及非異生聲聞、獨覺，若非異  生菩薩，得生於彼。」解言：「此第三地是歡喜地，
以就七種門地，第三淨勝意樂地故，攝十三  位，立七種地。」具如彼論之所說故。

[0111b27]  第四、正定與非正定對門者。非正定相三聚  眾生苦生之地，是為穢土；唯正定聚所居之  處，名為淨土，於中亦有四果聲聞，乃至復有
四疑凡夫，唯無邪定及不定聚耳。

[0111c02]  言正定等者。總說眾生界略有三聚：如《無量  壽經》曰：「其有眾生，生彼國者，皆悉住於正定  之聚。所以者何？彼佛國中，無諸邪聚及不定
聚。」如是三種，其相云何？若總說者，一闡提人  為邪定聚；二乘頂位以上，菩薩初發心住以  上，判為正定；若已起入，未至其位，為不定
聚。決定不退，無斷善根，如是名為正定聚義。

[0111c09]  依《瑜伽論》正定二：一、本性正定；二、習成正定。  五種性中，菩薩性人，不依五逆及斷善根，是
名本生正定聚也；其二乘性，及不定性，得作  五逆及斷善根，斷善根時，名邪定聚；即是彼  人，續善根後，未趣入時，為不定聚。已趣入
時，則有三品，本來上根而趣入者，即作正定，  中根至燸，下根至頂，各作正定；餘屬不定。若  是不定種性之人，直向大乘而入趣者，修行
信心，逕一萬劫，信心成就，方為正定。如《起信  論》即明此義，是約習成正定聚說。若其本來  菩薩種性，直向大乘而趣入者，始趣入時，永
得不退，不由業力墮於惡趣。依此而言，入十  信位便得不退，不同前說不定性人，如是等  說，皆就穢土。

[0111c22]  若就得生彼淨土者，定性二乘  則不往生，從無餘後或可往生；不定性中，三  品之人，皆發心者，皆得生彼，生彼之時即入
正定，由外緣力所住持故。三聚分別，略義如  是。

[0111c26]  今此經說無量壽國，就第四門說為淨土。  所以然者？為欲不容大、小，兼引凡、聖，並生  勝處，同趣大道故。如下文云：「設我得佛，國中
人民，不住定聚，必至滅度者，不取正覺。」又言：  「設我得佛，國中聲聞有能計量，知其數者，不  取正覺。」乃至廣說故。而論說曰：「女人及根缺，
二乘種不生」者，是說決定種性。二乘未入無  餘，未發大心，非謂不定根性聲聞，及趣寂性，  出無餘後。為簡此故，言二乘種。由是道理，不  相違也。

[0112a06]  又言「女人及根缺」者，謂生彼時，非女、  非根缺耳，非此女等不得往生，如韋提希而  得生故。然《鼓音聲王陀羅尼經》曰：「阿彌陀佛，
父名月上轉輪聖王，母名曰殊勝妙眼」等，乃  至廣說者，或曰：「是說化佛所居化土，論所說  者是受用土。」或言：「是法門父母，如《維摩》說。」由
是道理，故不相違。

[0112a12]  上來四門所說淨土，皆是  如來願行所成，非生彼者自力所辦，不如穢  土外器世界，唯由眾生苦果所成，是故通名  清淨土也。

[0112a16]  第三、明疑惑患難者。於中初明所疑境；次明  對治疑想；後明生彼化胎優、劣。

[0112a17]  言明所疑之  境者。如下文曰：「若有眾生，以疑惑心修功德  願生彼國，不了佛智、不思議智、不可稱智、大
乘廣智、無等無倫最上勝智，於此諸智疑惑  不信，然猶信罪福，修習善業，願生彼國。此諸  眾生生彼宮殿，五百歲中不聞三寶，故說邊  地。」乃至廣說。

[0112a23]  此言佛智，是總標句；下之四句  各顯四智。不思議智者，是成所作智，此智能  作不思議事，謂如不過丈六之身，而無能見
頂者；不增毛孔之量，而遍十方世界；一念稱  名，永滅多劫重罪；十念念德，能生界外勝報。  如是等事，非其所測，是故名為不思議智。不
可稱智者，是妙觀察智，此智觀察不可稱境，  謂一切法如幻、如夢，非有、非無，離言絕慮，非  逐言者所能稱量，是故名為不可稱智。大乘
廣智者，是平等性智，此智廣度，不同小乘，謂  遊無我，故無不我；無不我，故無不等攝，以此  同體智力，普載無邊有情，皆全同至無上菩
提，是故名為大乘廣智。無等、無倫、最上勝智  者，正是如來大圓鏡智，始轉本識，方歸心原，  一切種境，無不圓照，是名為大圓鏡智。此一
中智，有五殊勝，如解脫身，二乘同得如是  鏡智，此一智中，正是法身，非彼所共，故  名無等，是一勝也；如前三智，菩薩漸得，大圓
鏡智，唯佛頓證，更無餘類，故名無倫，是二勝  也；過於不思議智為最，踰於不可稱智為上，  寬於大乘廣智為勝，是為第三四五勝也，是
故名為無等、無倫、最上勝智，是顯四疑所迷  境也。

[0112b17]  次、明對治疑惑相者。謂如有一性非質直，邪  聰我慢，薄道心人，不了四智而起四疑：一者、  疑成所作智所作之事。謂同經說「十念念佛
得生彼國」，由不了故，生疑而言：「如佛經說：『善  惡業道，罪福無朽。』重者既礙，理致無差。如何  一生無惡不造，但以十念能滅諸罪，便得生
彼，入正定聚，永離三途，畢竟不退耶？又無始  來起諸煩惱，繫屬三界，而相纏縛。如何不斷  二輪煩惱，直以十念出三界外耶？」為治如是
邪思惟疑，是故說名不思議智，欲顯佛智有  大勢力，故能以近為遠，以遠為近；以重為輕，  以輕為重。雖實有是事，而非思量境，所以直
而仰信經說，不得以自淺識思識。若欲生  信，應以事說，譬如千年積薪，其高百里，豆計  火燒，一日都盡。可言：「千年之積薪，如何一日
盡耶？」又如躄者，自力勤行，要逕多日，至一由  旬，若寄他船，亦因風勢，一日之間，能到千  里，可言：「躄者云何一日至千里耶？」世間船師
之力，尚作如是絕慮之事；何況如來法王  之力，而不能作不思議事耶？是為對治第一  疑也？

[0112c09]  第二疑者，謂疑妙觀察智所觀之境。經中讚  佛智云：「妙觀察智，諸法非有無，遠離二邊，  不著中道。」由不了故，生疑而言：「如今現見稱
量，物重則低，物輕必舉。若言輕而不舉，重而  不低，如是說者，有言無義。因緣生法，當知  亦爾，若實非無，便隨於有；如其非有，則當
於無。若言非無而不得有，非有而不墮無，則  同重而不低，輕而不舉，故知是說有言無實。」  如是稱量，則墮諸邊；或執依他實有，墮增益
邊；或執緣生、空無，墮損減邊；或計俗有、真空，  雙負二邊，墮相違論；或計非有、非無，著一中  邊，墮愚癡論。如釋論云：「非有、非無是愚癡論
故」。為治此等邪稱量執，是故安立不可稱智，  欲顯諸法甚深，離言、絕慮，不可尋思稱量、如  言取義。如《瑜伽論》說：「云何甚深難見之法，謂
一切法。何以故？第一甚深難見法者，所謂諸  法自性，絕諸戲論，過言說道。然由言說為依  正故，方乃可取、可觀、可覺，是故諸法甚深難
見。」是為對治第二疑也。

[0112c28]  第三疑者，謂疑平等性智等濟之意。如同經  說：「一切眾生，悉皆有心，凡有心者，當得菩
提。」由不了故，生疑而言：「若言『眾生皆有佛性，  悉度一切有情，令得無上菩提』者，是則諸眾  生雖多，必有終盡，其最後佛，無利他德，所化
無故，畢不成佛，功德闕故；無他有功，不應  道理；闕功成佛，亦無是處。」作是邪計，誹謗大  乘，不信平等應度之意。為治如是狹小疑執，
是故安立大乘廣智，欲明佛智無所運載，運  載一切，皆入無餘，故曰大乘；其所運載，無限  無際，故名廣智。所以然者，虛空無邊故，眾生
無數量；三世無際故，生死無始終。眾生既無  始終，諸佛亦無始終。若既諸佛有始成者，其  前無佛果，無聖教；無聖教故，無聞薰習；聞薰
習無而成佛者，則無因有果，但有言無實。由  是道理，諸佛無始。雖實無始，而無一佛本不  作凡，雖皆本作凡，而展轉無始，以是准知眾
生無終；雖實無終，而無一人後不作佛，雖悉  後作佛，而展轉無終。是故應信平等性智無  所不度，而非有限，是以安立大乘廣智，是為  對治第三疑也。

[0113a20]  第四疑者，謂大圓鏡智遍照一切境義。云何  生疑？謂作是言：「虛空無邊故，世界亦無邊；世  界無邊故，眾生亦無邊；眾生無邊故，心所差
別根欲性等皆無邊際。云何於此能得盡知，  為當漸漸修習而知；為當不修忽然頓照。若  不修習忽然頓照者，一切凡夫皆應等照，等
不修故，無異因故；若便漸修終得盡知者，即  一切境非無邊際，無邊有盡，不應理故。如是  進退，皆不成立，何得普照，名一切種智？」為治
如是兩關疑難，故立無等、無倫、最上勝智，欲  明如是大圓鏡智超過三智，而無等類；二諦  之外，獨在無二。兩關之表，超然無開，只應
仰信，不可比量，故名最上勝智。

[0113b03]  云何於此起  仰信者？譬如世界無邊，不出虛空之外；如是  萬境無限，咸入一心之內。佛智離相，歸一心
原，智與一心，渾同無二，以始覺者即同本覺，  故無萬境出於智外。由是道理，無境不盡，而  非有限，以無邊智照無邊境故。如《起信論》云：
「一切境界，本來一心，離於想念，以眾生妄見  境界，故心有分齊，以妄起相念，不稱法性，  故不能了；諸佛如來離於見相，無所不遍，心
真實故，則是諸法之性，自體顯照一切妄法，  有大智用，無量方便，隨諸眾生所應得解，悉  能開示一切法義，是故得名一切種智。」是為
無等、無倫、最上勝智，無所見故，無所不見，如  是對治第四疑也。

[0113b16]  若不得意，如言取義，有邊、  無邊，皆不離過，且依非有邊門，假說無邊義  耳。若人不決如是四疑，雖生彼國，而在邊地；
如其有人，雖未明解，如前列四智之境界略  而能自謙，心眼未開，仰推如來，一向伏信，如  是等人，隨其行品，往生彼土，不在邊地。生彼
邊地者，別是一類，非九品攝。是故不應妄生  疑惑。

[0113b23]  後、明生彼化胎優、劣者，如《無量壽經》說：  「爾時佛告阿難及慈氏菩薩：『汝見彼國從地  已上至淨居天，其中所有微妙嚴淨自然之
物，為悉見不？』阿難對曰：『唯然！已見。』『汝寧復  聞無量壽佛大音宣布一切世界，化眾生不？』  阿難對曰：『唯然！已聞。』『彼國人民乘百千由旬
七寶宮殿，無所障礙，遍至十方，供養諸佛，汝  復見不？』對曰：『已見。』『彼國人民有胎生者，汝復  見不？』對曰：『已見。』『其胎生者所處宮殿，或百由
旬，或五百由旬，各於其中受諸快樂，如忉利  天上，亦皆自然。』爾時慈氏菩薩白言：『世尊！何  因何緣，彼國人民胎生、化生？』佛告慈氏：『若有
眾生以疑惑心，修諸功德，願生彼國，不了佛  佛智、不思議智、不可稱智、大乘廣智智、無  等無倫最上勝智，於此諸智疑惑不信，然猶
信罪福，修習善本，願生其國。此諸眾生，生彼  宮殿，壽五百歲，常不見佛、不聞經法、不見菩  薩聲聞聖眾，是故於彼國土謂之胎生。若有
眾生明信佛智，乃至勝智，作諸功德，信心迴  向，此諸眾生，於七寶華中自然化生，跏趺而  坐，須臾之須，身相光明，智慧功德，如諸菩
薩，具足成就。復次，慈氏！他方佛國諸大菩薩  發心欲見無量壽佛，恭敬供養，及諸菩薩聲  聞之眾，彼菩薩等命終得生無量壽國，於七
寶華中自然化生。彌勒當知！彼化生者，智慧  勝故；其胎生者，皆無智慧，於五百歲中，常不  見佛、不聞經法、不見菩薩諸聲聞眾、無由供
養於佛、不知菩薩法式、不得修習功德，當知  此人宿世之時，無有智慧，疑惑所致。』佛語彌  勒：『譬如轉輪聖王，有七寶牢獄，種種莊嚴，張
設床帳，懸諸繒幡。若有諸小王子得罪於王，  王輒內彼宮中，繫以金鎖，供養飲食、衣服、床  褥、華、香妓樂，如轉輪王，無所乏少。於意云
何，此諸王子寧樂彼處不？』對曰：『不也！但種種  方便，求諸大力，欲自免出。』佛告彌勒：『此諸眾  生亦復如是，以疑惑佛智故，生彼七寶胎生
宮殿，無有刑罰，乃至一念惡事。但於五百歲  中不見三寶，不得供養，修諸善本，以此為苦，  雖有餘樂，猶不樂彼處。若此眾生識其本罪，
深自悔責，求離彼處，即得如意往詣無量壽  佛所，恭敬供養，亦得遍至無量、無數諸餘佛  所修諸功德。彌勒當知！其有菩薩生疑惑者，
為失大利，是故應當明信諸佛無上智慧。』」如  來真言，無合致怪，後悔難追，可不慎哉！

[0114a09]  第四、顯往生因緣者，凡諸所說往生之因，非  直能感正報莊嚴，亦得感其依報淨土，但求  如來本願力故，隨感受用，非自業因力之所
成辨，是故說名為往生因。此因之相，經、論  不少，若依《觀經》說十六觀；《往生論》中說五門  行；今依此《無量壽經》說三輩因，上輩之中說
有五句：一者、捨家棄欲而作沙門，此顯返起  正因方便；二者、發菩提心，是明正因；三者、專  念彼佛，是明修觀；四者、作諸功德，是明起行，
此觀及行即為助業；五者、願生彼國。此一是  願，前四是行，行願和合乃得生故。

[0114a20]  中輩之說有四句：一者、雖不能作沙門，當發  無上菩提心故，是明正因；二者、願生彼國。前  行此願，和合為因也。

[0114a23]  下輩之內，說說二種人，二人之中，各有三  句。初人三者：一者、假使不能作諸功德，當發  無上菩提之心，是明正因；二者、乃至十念，專
念彼佛，是為助業；三者、願生彼國。此願前行，  和合為因，是明不定種性人也。第二人中有  三句者：一者、聞甚深法，歡喜信樂，此句兼顯
發心正因，但為異前人，舉深信耳；二者、乃至  一念念於彼佛，是為助因。前人無深信，故必  須十念；此人有深信，故未必具足十念；三者、
以至誠心願生彼國。此願前行，和合為因，此  就菩薩種性人也。

[0114b04]  經說如是，今此文略辨  其相，於中有二：先明正因，後明助緣。所言正  因，謂發無上菩提心也，即不願世間富樂，及
與二乘菩提，菩薩一向志願三身菩提，名無  上菩提之心。總標雖然，於中有二：一者、隨事  發心；二者、順理發心。

[0114b09]  言隨事者，煩惱無數，欲  心悉斷之；善法無量，願悉修之；眾生無邊願  悉度之。於此三事決定期願，初是如來斷德
正因，次是如來智德正因，第三心者恩德正  因，三德合為無上菩提，即是三心，總為無上  菩提之因。因、果雖異，廣長量齊，等無所遺，無
不苞故。如經言：「發心畢竟二不別」，如是二心  前心難，自未得度先度他，是故我禮發心。  此心果報雖是菩提，而其華報在於淨土。所
以然者，菩提心量，廣大無邊，長遠無限，故能  感得廣大無際依報淨土，長遠無量正報壽  命，除菩提心無能當被，故說此心為彼正因，  是明隨事發心相也。

[0114b21]  所言順理發心者，信解  諸法皆如幻、夢，非有、非無，離言絕慮。依此信  解，發廣大心，雖不見有煩惱善法，而不撥無
可斷、可修，是故雖願悉斷、修，而不違於無願  三昧，雖願皆度無量有情，而不存有能度、所  度，故能隨順於空、無相。如經云：「如是滅度無
量眾生，實無眾生得滅度者」，乃至廣說。故如  是發心，不可思議，是明順理發心相也。

[0114b28]  隨事  發心有可退義，不定性人亦得能發；順理發  心即無退轉，菩薩性人能乃得發。如是發心  功德無邊，設使諸佛窮劫演說，彼諸功德猶
不能盡。正因之相，略說如是。

[0114c04]  次明助因。助因多種，經、論往往，不須委述，一  一准知。今且明其下輩十念，此經中、下輩十  念，一言之內，含有二義：謂顯了義，及隱密
義。

[0114c07]  隱密義者，此望第三對純淨土果以說下  輩十念功德，此如《彌勒發問經》言：「爾時彌勒  菩薩白言：『如佛所說阿彌陀佛功德利益，若
能十念相續不斷念彼佛者，即得往生。當云  何念？』佛言：『非凡夫念，非不善念，非雜結使  念，具足如是念，即得往生安樂國土。有凡十
念，何等為十？一者、於一切眾生常生慈心，於  一切眾生不毀其行，若毀其行，終不往生；二  者、於一切眾生深起悲心，除殘害意；三者、發
護法心，不惜身命，於一切法不生誹謗；四者、  於忍辱中生決定心；五者、深心清淨，不貪利  養；六者、發一切種智心，日日常念，無有廢忘；
七者、於一切眾生起尊重心，除我慢意，謙下  言說；八者、於世談語不生味著心；九者、近於  覺意，深起種種善根因緣，遠離憒擾散亂之
心；十者、正念觀佛，除去諸疑。』」

[0114c22]  釋曰：如是十  念，既非凡夫，當知初  地  以上菩薩乃能具足  如是十念。於純淨土為下輩因，是為隱密義  之十念。

[0114c25]  言顯了義十念相者，望第四對淨而  說。如《觀經》言：「下品下生者，或有眾生作不善  業，五逆十惡，具諸不善。臨命終時，遇善知
識，為說妙法，教令念佛。若不能念者，應稱無  量壽佛，故於念念中除八十億劫生死之罪，  命終之後，即得往生」，乃至廣說以何等心名
為至心？云何名為十念相續者？什公說言：  「譬如有人，於曠野中值遇惡賊，揮戈拔劍，直  來斷殺。其人勤走，視度一河，爾時但念渡河
方便，既至河岸，為著衣度？為脫衣度？若著衣  納，恐不得過；若脫衣納，恐不得暇。但有此  念，更無他意，當念度河，即是一念。此等十
念，不雜餘念，行者亦爾。若念佛名，若念佛  相，無間念佛，乃至十念，如是至心，名為十  念。」此是顯了義十念相也。

[0115a10]  今此兩卷雖說十  念，亦此隱密、顯了二義，然於其中顯了十念  與《觀經》意少有不同。彼《觀經》中，不除五逆，
唯除誹謗方等之罪；此兩卷經，除其五逆，誹  謗正法，如是相違，云何通者？彼經說其雖作  五逆，依大乘教，得懺悔者；此經中說不懺悔
者，由是義故，不相違也。或有說言：「《彌勒所問  經》十念者，非而純淨土說，亦同《觀經》  第四對淨土而說。所以然者，所說十念，雖言
非凡夫念，而是十信、三賢菩薩之所修習慈  悲心等以為十念。」故《大寶積經．發勝志樂會》  說：「爾時彌勒菩薩白佛言：『世尊！如佛所說阿
彌陀佛極樂世界功德利益，若有眾生發十  種心，隨一一心專念向阿彌陀佛，是人命終，  當得往生彼佛世界。世尊！何等名為發十種
心，由是心故，當得往生彼佛世界？』佛告彌勒  菩薩言：『彌勒！如是十心，非諸凡愚、不善丈夫  具煩惱者之所能發。何等為十？一者、於諸眾
生起於大慈，無損害心；二者、於諸眾生起於  大慈，無逼惱心；三者、於佛正法不惜身，命樂  守護心；四者、於一切法發生勝忍，無執著心；
五者、不貪利養，恭敬、尊重，淨意樂心；六者、求  佛種智，於一切時無忘失心；七者、於諸眾生  尊重、恭敬，無下劣心；八者、不著世論，於菩提
分生決定心；九者、種諸善根，無有雜染，清淨  之心；十者、於諸如來捨離諸相，起隨念心。彌  勒！是名菩薩發十種心，由是心故，當得往生
阿彌陀佛極樂世界。彌勒！若人於此十種心  中，隨成一心，樂欲往生彼佛世界，若不得生，  無有是處。』」

[0115b10]  解云：

[0115b10]  即此經者，與《彌勒所問》同本  異譯。所言非諸凡愚、不善丈夫具煩惱之者  所能發者，凡謂無性一闡提者；愚謂趣寂二
乘種性；誹謗正法，造五逆等，名不善士具煩  惱者。除此餘人成一心，得生彼國，必有是  處。是故應知《彌勒所說》十念非凡夫念等者，
非但地上所修十念。若不爾者，地前菩薩何  無慈悲，豈不往耶？若《觀經》中修十六觀當生  彼國，廣如彼說九品之行，次門當述。

[0115b18]  若《往生  論》明五因行。如彼論云：「若善男子、女人，修五  念門行成就，畢竟得生安樂國土，見彼阿彌
陀佛。何等五念門？一者、禮拜門；二者、讚嘆門；  三者、作願門；四者、觀察門；五者、迴向門。云何  禮拜？身業禮拜阿彌陀如來、應、正遍知，為生
彼國故。云何讚嘆？口業讚嘆，稱彼如來名，如  彼如來光明智相，如彼名義，欲如實修行相  應故。云何作願？心常願，一心專念，畢竟往
生安樂國土，欲如實修行奢摩他故。云何觀  察？智慧觀察，正念觀彼，欲如實修行毘婆  舍那故，一、觀佛國功德；二、觀佛功德；三、觀
菩薩莊嚴功德。云何迴向？不捨一切苦惱眾  生，心常作願，迴向為首，得成就大悲心故。」廣  說如彼；往生因緣，略說如是。

[0115c04]  第五、出往生品數者。唯《觀無量壽經》說往生  彼土不過九品，故彼經言：「『唯願世尊為我廣  說無憂惱處，我當往生！不樂閻浮提濁惡世
也。此濁惡處，地獄、餓鬼、畜生盈滿，多不善聚，  願我未來不聞惡聲，不見惡人。今向世尊五  體投地，求哀懺悔，唯願佛日教我觀於清淨  業處。』

[0115c10]  「爾時世尊故眉間光，其光金色，遍照十  方無量世界，還住佛頂，化為金臺，如須彌山，  十方諸佛淨妙國土皆於中現。或有國土七
寶合成，復有國土純是蓮華，復有國土如自  在天宮，復有國土如頗梨鏡，十方國土皆於  中現，如是等無量諸佛國土，嚴顯可觀，令韋
提希見。時韋提希白佛言：『世尊！是諸佛土，雖  復清淨，皆有光明，我今樂生極樂世界阿彌  陀佛所。唯願世尊！教我思惟，教我正受。』

[0115c18]  「佛告  韋提希：『汝今知不？阿彌陀佛去此不遠，汝當  繫念，諦觀彼國，淨業成者。我今為汝廣說眾
譬，亦令未來世一切凡夫，欲修淨業者，得生  西方極樂國土。欲生彼國者，一者、不殺生，修  十善業；二者、受持三歸，具足眾戒，不犯威儀；
三者、發菩提心，深信因果，讀誦大乘，勸進行  者。如是三事，名為淨業。』

[0115c25]  「佛告韋提希：『汝今知  不？此三種業，過去、未來、現在三世諸佛淨業  正因。』

[0115c27]  「佛告阿難及韋提希：『上品上生者，若有  眾生願生彼國者，發三種心，即便往生。何等  為三？一者、至誠心；二者、深心；三者、迴向發願
心。具三心者，必生彼國。復有三種眾生當得  往生。何等為三？一者、慈心不殺，具諸戒行；二  者、讀誦大乘方等經典；三者、修行六念，迴向
發願，願生彼國。具此功德，一日乃至七日，即  得往生。

[0116a05]  「『生彼國時，此人精進勇猛故，阿彌陀  如來，與觀世音、大勢至，無數化佛、百千比丘、  聲聞大眾、無量諸天、七寶宮殿，觀世音菩薩
執金剛臺，與大勢至菩薩，至行者前，阿彌陀  佛放大光明照行者身，與諸菩薩授手迎接，  觀世音、大勢至與無數菩薩讚嘆行者，勸進
其心，行者見已，歡喜踊躍，自見其身乘金剛  臺，隨從佛後，如彈指頃，往生彼國。生彼國  已，見佛色身眾相具足，見諸菩薩色相具足，
光明、寶林演說妙法，聞已即悟無上法忍，  逕須臾間，歷事諸佛，遍十方界。於諸佛前，  次第授記，還到本國，得無量百千陀羅尼門，  是名上品上生者。

[0116a17]  「『上品中生者，不必受持讀  誦方等經典，善解義趣，於第一義心不驚動，  深信因果，不謗大乘，以此功德迴向願求生
極樂國。行此行者，命欲終時，阿彌陀佛與觀  世音、大勢至無量大眾眷屬圍繞，持紫金臺  至行者前，讚言：「法子！汝行大乘，解第一義，是
故我今來迎接汝。」與千化佛一時授手。行者  自見坐紫金臺，合掌叉手，讚嘆諸佛，如一念  頃，即生彼國，七寶池中。此紫金臺如大寶華，
經宿則開，行者身作紫磨金色，足下亦有七  寶蓮華，佛及菩薩俱時放光明照行者身，目  即開明，因前宿習，普聞眾聲，純說甚深第一
義諦，即下金臺，禮佛合掌，讚嘆世尊。經於七  日，應時即於無上菩提得不退轉，應時即能  飛至十方，歷事諸佛，於諸佛所，修諸三昧，經
一小劫，得無生忍，現前授記，是名上品中生  者。

[0116b04]  「『上品下生者，亦信因果，不謗大乘，但發無  上道心，以此功德，迴向願求生極樂國。行者  命欲終時，阿彌陀佛，及觀世音、大勢至，與諸
眷屬，持金蓮華，化作五百佛來迎此人。五百  化佛一時授手讚言：「法子！汝今清淨，發無上  道心，我來迎汝。」見此事時，即自見身坐金蓮
華，坐已華合，隨世尊後，即得往生七寶池  中。一日、一夜蓮華乃開；七日之中，乃得見佛。  雖見佛身，於眾相好心不明了；於三七日後，
乃了了見，聞眾樂音聲皆演妙法，遊歷十方，  供養諸佛，於諸佛前，聞甚深法，經三小劫，得  百法明門，住歡喜地，是名上品下生者。是名  上輩生相，名第十四觀。

[0116b17]  「『中品上生者，若有眾生，受持八戒齋，修行諸  戒，不造五逆，無眾過患，以此善根，迴向願求  生於西方極樂世界。臨命終時，阿彌陀佛，與
諸比丘，眷屬圍繞，放金色光，至其人所，演說  苦、空、無常、無我，讚歎出家，得離眾苦。行者見  已  ，心大歡喜，自見己身坐蓮華臺，長跪合掌，
為佛作禮，未舉頭頃，即得往生極樂世界，蓮  華尋開。當華敷時，聞眾音聲，讚嘆四諦，應時  即得阿羅漢道，三明六通，具八解脫，是名中  品上生者。

[0116b26]  「『中品中生者，若有眾生，若一日一  夜，受持八戒齋；若一日一夜持沙彌戒；若一  日一夜持具足戒，威儀無缺，以此功德，迴向
願求生極樂國，戒香薰修。如此行者，臨命終  時，見阿彌陀佛，與諸眷屬，放金色光，持七寶  蓮華，至行者前。行者自見空中有聲讚言：「善
男女子！如汝善人，隨順三世諸佛教法，我來  迎汝。」行者自見坐蓮華上，蓮華即合，生於西  方極樂世界。在寶地中，經於七日，蓮華乃敷。
華即敷已，開目合掌，讚嘆世尊，聞法歡喜，  得須陀洹；經半劫已，成阿羅漢，是名中品中  生者。

[0116c08]  「『中品下生者，若有善男子、善女人，孝養  父母，行世仁慈。此人命欲終時，遇善知識，為  其廣說阿彌陀佛國土樂事，亦說法藏比丘四
十八大願。聞此事已，尋即命終，譬如壯士屈  伸臂頃，即生西方極樂世界。生逕七日，遇  觀世音及大勢至，聞法歡喜，過小一劫，成  阿羅漢，是名中品下生者。

[0116c14]  「『下品上生者，或有  眾生，作眾惡業，雖不誹謗方等經典，如此愚  人，多造眾惡，無有慚愧。命欲終時，遇善知
識，為讚大乘十二部經首題名字，以聞如是  諸經名故，除滅千劫極重惡業。智者復教合  掌叉手，稱南無阿彌陀佛，稱佛名故，除五十
億劫生死之罪。爾時彼佛即遣化佛、化觀世  音、化大勢至至行者前，讚言：「善男子！汝稱名  故，諸罪消滅，我來迎汝。」作是語已，行者即見
化佛光明，遍滿其室。見已歡喜，即便命終，乘  寶蓮華，隨化佛後，生寶池中。經七七日，蓮華  乃敷，當華敷時，大悲觀世音菩薩放大光明
住其人前，為說甚深十二部經，聞已信解，發  無上道心，經十小劫，具百法明門，得入初地，  是名下品上生者。得聞佛名、法名，及聞僧名，  聞三寶名，即得往生。

[0116c29]  「『下品中生者，或有眾生，  毀犯五戒、八戒，及具足戒。如是愚人，偷僧祇  物，盜現前僧物，不淨說法，無有慚愧，以諸惡
業而自莊嚴。如此罪人，以惡業故，應墮地獄，  命欲終時，地獄眾火一時俱至。遇善知識，以  大慈為說阿彌陀佛十力威德，廣說彼佛光
明神力，亦讚戒、定、慧、解脫、解脫知見。此人聞  已，除八十億劫生死之罪，地獄猛火化為清  涼風，吹諸天華，華上皆有化佛、菩薩迎接，一
念頃，即得往生七寶池中蓮華之內。經於六  劫，蓮華乃敷，觀世音、大勢至以梵音聲安慰  彼人，為說大乘甚深經典。聞此法已，應時即
發無上道心。是名下品中生者。

[0117a12]  「『下品下生者，  或有眾生，作不善業，五逆、十惡，具諸不善，如  此愚人，以惡業故，應墮惡道，逕歷多劫，受
苦無窮。如此愚人臨命終時，遇善智識種種  安慰，為說妙法，教令念佛。彼人苦逼，不能念  佛，善友告言：「汝若不能念者，應稱無量壽佛！」
如是至心，如是令聲不絕，具足十念，稱南無  阿彌陀佛。稱佛名故，於念念中除八十億劫  生死之罪。命終之後，見金蓮華，猶如日輪，住
其人前，如一念頃，即得往生極樂世界。於蓮  華中，滿十二大劫，蓮華方開，觀世音、大勢至  以大悲音聲為其廣說諸法實相，除滅罪法，
聞已歡喜，應時即發菩提之心。』」

[0117a24]  解云：

[0117a24]  總分  九品，略有二家：一釋，此之九品，並是十信菩  薩，約進、約退，造善、造惡，昇、降不同，分成九
品。初三人是十信位，從本不退直趣入者，行  有淺、深，成上三品；中三品人，退大乘心，發小  乘意，退大乘行，修小乘業，行有淺、深，成中品
三；下三品人，退大乘心，趣生死流，退大乘  行，造生死罪，罪有重、輕，成下品三。二釋，言  發大菩提心，修行菩薩行，行有淺、深，成上三
品；發菩提心，修行聲聞行，行有淺、深，成中三  品；不發大、小二乘心，不修大、小二乘行，唯趣  生死心，唯造生死罪，造罪重、輕，成下三品。此
即麁分九品也。

[0117b07]  若細別論，上品上生者，發  三種心，則《起信論》曰：「信成就發心位，在十信  終心也。」生彼便得無生法忍者，是謂緣觀無
生忍，以《本業經》說無生忍在解位故；上品中  生者，位在十信初，此間一劫是彼一日故，經  一小劫得無生忍者，謂證理無生忍，則當初
地也；上品下生者，是十信以前，信歸三寶受  菩薩戒以去是也。以亦信因果，不謗大乘，但  發無上道心，故七日之中，唯見佛身，而心不
了，三七日後了了見聞者，謂此人未得依業  識門而見如來故，三七日後，方入十解，見佛  唯從心起故。經三小劫住歡喜地者，謂彼小
劫當此僧祇，所以中品逕一小劫，下品逕  三小劫。同入初地者，以勝解行地諸菩薩者，  根有利、鈍，行亦勒、怠故，唯長、短異，而功行等。
下餘品中，准之可知。中三品內，上者，是煗、頂、  忍決擇分位也；中品者，前三方便解脫分也；  下品者，五停以前趣善凡夫。此三品人並是
現般，但以生便半劫分為三品耳。下三品者，  總是一切趣惡凡夫，造眾惡逆，輕、重不同，遇  緣聞法滅罪，有成三品，更無位別。

[0117b27]  若依《無量  壽經》，總說三品。如彼經說：「佛告阿難：『其有眾  生生彼國者，皆悉住於正定聚。所以者何？彼
佛國中，無諸邪聚，及不定聚。十方恒沙諸佛、  如來，皆共讚嘆無量壽佛威神功德不可思  議。諸有眾生，聞其名號，信心歡喜，乃至一念
至心迴向，願生彼國，即得往生。住不退轉，唯  除五逆，誹謗正法。』

[0117c05]  「佛告阿難：『十方世界，諸天  人民，其有至心願生彼國，凡有三輩：其上輩  者，捨家棄欲而作沙門，發菩提心，一向專念
無量壽佛，修諸功能，願生彼國。此眾生臨壽  終時，無量壽佛與諸大眾現其人前，即隨彼  佛往生其國，便於七寶華中自然化生，住不
退轉，智慧勇猛，神通自在。是故，阿難！其有眾  生欲於今世見無量壽佛，應發無上菩提心，  修行功德，願生彼國。』

[0117c13]  「佛語阿難：『其中輩者，十  方世界諸天人民，其有至心願生彼國，雖不  能行作沙門，大修功德，當發無上菩提之心，
一向專念無量壽佛，多少修善，奉持齋戒，起  立塔像，飲食沙門，懸繒、燃燈，散華、燒香，以此  迴向，願生彼國。其人臨終，無量壽佛化現其
身，光明相好，具如真佛，與諸大眾現其人前，  即隨化佛往生其國，住不退轉，功德智慧，  以如上輩者也。』

[0117c21]  「佛語阿難：『其下輩者，十方  世界諸天人民，其有至心欲生彼國，假使不  能作諸功德，當發無上菩提之心，一向專意，
乃至十念念無量壽佛，願生其國。若聞深法，  歡喜信樂，不生疑惑，乃至一念念於彼佛，以  至誠心願生其國。此人臨終，夢見彼佛，得
往生，功德智慧，次如中輩者也。』」

[0117c27]  當熟之！思  之！能於其中，端心正行。

[0117c28]  舉要言之，三乘聖  人，及地前三賢，並二乘七方便發心以去，假  名菩薩，乃至方便道前，四眾男、女，無根、二根，
至於龍、鬼八部，但能發菩提心，專念阿彌陀  佛，厭惡穢剎，欣樂淨土。臨命終時，正念現  前者，皆得往生也。若勇猛精進，觀行分明，臨
終最後心不亂者，並得上生；乃至臨終最後  十念相續，現在前者得下品。此中菩薩往生  自有三輩；二乘往生自有上、中、下；凡夫往生
自有上、中、下。各有九品，但經中不能委細分  別，大、小凡夫，合論九品，究實即有無量差別  也。

[0118a10]  詳四十八願及《觀經》旨，凡夫是正生；聖人  是兼生。彼經唯言：「為未來世一切凡夫，為煩  惱賊之所害者，說清淨業處。」勸人往生，不論
菩薩。於凡夫中，謗大乘人不得往生，以斷善  根故；二乘人中，惡法學人不得往生，不信有  十方淨土故；菩薩不願生者，亦復不生，以懸
願自在故；若二乘無學，不問惡與不惡，  皆得往生，以三界穢土中，無受生處故。生人  品類，略義如是。

[0118a19]  六、往生難易，於中有二：先明二處優、劣；後述  往生難、易。

[0118a20]  言優、劣者，夫總讚實德，誰劣？是故  齊是法王，俱稱善逝，身充萬能，土盈眾美。但  以為化眾生，或居穢土，則近墟滿野；或處
淨剎，則奇寶盈封。若論其處，非無優、劣，兜  率  天宮，則搆虛而立；極樂世界，則就地而安，此  則人、天趣別。若據此土法論彼界，則天優人
劣也；若論淨、穢者，兜率是穢界，極樂則淨剎。  粗分此彼，有其十四異：謂兜率天，界地挾  隘，亦男、女雜居，亦有現行欲染，亦有退轉，亦
壽四千歲，仍有中夭，身量亦爾，又三性心  起，故以惡心或墮地獄，又三受互起，又六塵  境令人放逸，又男生在父膝，女在母膝，又
唯以菩薩為說法主，又或得聖果，或有不得；  若西方土，反此為相，若就此義，西方大優  也。

[0118b05]  後論往生難、易。或說西方易生，兜率難  生，且有七種差別：一、極樂是人易生，兜率是  天難生；二、極樂但持五戒得生，兜率具修十
善方往；三、極樂乃至十念往，兜率具施、戒、修  往；四、西方終憑彌陀佛四十八大願往，兜率  可憑唯自力往；五、西方有觀音菩薩等當來
此土勸進往，兜率無此事；六、西方經、論具讚  勸，兜率但一經讚說；七、古來大德向西方多，  向兜率者少。由此義故，西方易往生，兜率  難上生也。

[0118b14]  或說兜率易生，極樂難生，所以  知者？知止天宮同在此內，不大、小所共信  許，既是化在，故定得生。准《上生經》四眾
行六度事法，八部聞名喜讚，懺悔惡業，修十  事行，迴願生彼，一切皆得；極樂世界，准《對法  論》別時意趣者，如說若有願生極樂世界得
往生，意在別時，猶貨一錢而得千錢，故彼經  言：「非小善根因緣而得生彼。」《天親論》云：「女人  及根闕，二乘種不生。」可彼佛毫相，如五須
彌，豈凡夫類，能見此相？如是等義，成證非  一，是故願西方萬一不生。

[0118b24]  或說，在前二說，並  不盡理，凡其往生難、易，一任因緣。緣謂諸佛、  菩薩同體大悲；因是四眾九輩所起願行。同
體之悲，雖無局人；眾生之業，猶是參差。若是  業因熟者，願隨便生，非以人、天如難往，亦  以淨、穢如有礙；若其願行闕聞者，在前無
誠，豈由同界而易生？復以化身而輒謁，由  是王舍城內，三億餘家，同居一城，而不聞如  來之名。那落伽中，九十億人別住，難家猶
來見金色三相。則知眾生起行，良由勝緣之  相屬，有失、不失。或有性自屬彌陀，或有本來  繫慈氏，如逐所屬，各得道速；強於無屬，多
勞少益。是故長者之婢母，受化於羅云；非想  三天子，悟道於遣身。

[0118c08]  然則委心所尊，競務  其業，往之易，早于彈指。何為徒交難、易之  論。如其發心決定無疑，六事易是辨，九品非
難修，罪業雖多，銷過朝陽之却暗界，趣雖幽  阻，通逾王印之開塞。但以剋舟之學徒，守  株之行者，疑乎覆千界之舌相誠言，信乎愚
一心之井蝦說。豈非藏遺燕石，疑慮隋珠？  悲復哀哉！

[0118c16]  第七、解妨除疑者。

[0118c16]  問：「如《攝大乘論》釋作別時  意，豈不覺彼耶？」

[0118c17]  答：「彼論所明，有別時、有不  別時。若唯空發願，即是別時；若行、願兼修非  是別時。若天親菩薩判十念行作別時意者，
何故造《往生論》勸人往生？又《觀經》教興意者，  緣韋提希生阿闍世王逆子，因厭五濁，願生  極樂。佛即為說三福業，十六觀門，勸無生
往生，乃至十惡、五逆，悉勸往生。既淨土請主，  身居五濁，復生逆子，佛說皆生，即知現居五  濁凡夫，悉得往生也  (矣)  。」

[0118c25]  問：「韋提希是大菩薩，  為化眾生，現受女身，生於逆子。豈實是凡夫  類耶？」

[0118c27]  答：「縱令實是菩薩，現受女身，化眾生  者。必須隱其實能，現同凡夫，攝化同類，即現  同凡夫，身居五濁，常知即引五濁凡夫往生
極樂也。《攝論》曰：『由唯發願，是別時意。』故知三  福、十六觀、七日念佛等，那別時也？」

[0119a03]  問：「如《往生論》云：『女人及根缺，二乘不生。』云  何女人等三，亦得往生？」

[0119a04]  答：「理實可然，若無種，  定得往生。言正種者：一於此土中，或有男  子，或有女人種，於女人因決定招女根者，此
人縱修淨土行，亦不得往生。以淨土中無女  人故，此是定業，不可復勸，即是業障也。盲、聾  等缺根，可知亦爾也。若有悔除，不入其類。二
乘者，種二乘因，不信大乘及十方淨土，亦不  得生也。彼論所明種者，定業種也。」

[0119a11]  問：「若爾，  何故《觀經》曰：『受持五戒，即生至彼。聞說四諦，  悟罪漢果等。』」

[0119a13]  答：「此不愚法人，信有十方諸  佛，及淨土發願往生。若悟果竟，佛為說《法華  經》，並迴心向大，是《智度論》之所判也。」

[0119a15]  問：「眾生  惡業甚重，能障於淨土，非小善能除，何故《觀  經》云：『臨終十念即往生得也。』？」

[0119a17]  答：「心是業主，  受生之本。臨終之心，猶如眼目，能導一切業。  若臨終心惡，能引一切惡業；若心善者，能引
一切善業。如龍所行，雲即隨之，心若西逝，業  亦隨之。」

[0119a21]  問：「如《彌勒所問經》說十念中云：『非凡  夫念，不雜結使念。』今此眾生體是凡夫，結使  不斷，云何念佛而得生耶？」

[0119a23]  答：「或云：『若如彼經，  唯佛一人得生，餘皆不得，以十地後心菩薩  獨有二種無明故。』今解彼經，云凡夫念者，
若不發菩提心，求出三界作佛，而直爾但念  佛求生者，是凡夫念，彼不得生。故皆須發菩  提心也。不雜結使念者，唯須一心相續，觀佛
相好，而若口念佛，心緣五欲者，是雜結念也。  念佛是淳淨心，與結使相違也。或有異義見  前同。」

[0119b02]  問：「眾生罪業，大積如山，何得十念須  滅爾許惡業。假令百千萬遍，猶是太少，若不  滅惡業，復何得往生淨土乎？」

[0119b04]  答：「有三義：一者、  若臨終時正念現前者，此心能引無始以來，  及一生所作善業，共相資助，即得往生也；二
者、諸佛名號，總萬德成，但能一念念佛名者，  即一念之中總念萬德，則滅罪業，惡業礙往，  除罪何繫？故下品生中云：『稱佛名故，於念念
中除八十億劫生死之罪。』三者、無始惡業，從  妄心生；念佛功德，從真心起。真心如日，妄心  如闇。真心暫起，妄念即除；如日始出，眾暗悉
除。由此三義，乃至臨命終時十念成就者，定  得往生。」

[0119b14]  問：「淨土勝妙，是法王所居，蓮華藏，  非凡夫行處。理須凡行凡地，聖踐聖場，寧得  底下凡夫，生斯妙處？」

[0119b16]  答：「是凡夫，即不得遊於  淨土；既是法王，何得踐於五濁？雖是法王，為  化眾生故，遊於五濁；亦雖是凡夫，為供養佛
故，生於淨土。又四十八大願，初先為一切凡  夫，後兼為三乘聖人，故知淨土宗意，本為凡  夫，兼為聖人也。又十解以去，不畏生惡道，故
可願生淨土。故知淨土奧意，本為凡夫，非  為菩薩也。」

[0119b23]  問：「親遇善緣，預九品生，頻見文  義，憤心雲披。若有眾惡，不識修善，已入三途，  為有方便，救彼亡靈，令除業障，生極樂界以  不？」

[0119b26]  答：「愚情難通，聖教有術。故《不空羂索神變  真言經》第二十八卷，〈灌頂真言成就品〉曰：『爾  時十方一切剎土，三世一切如來，毘盧遮那
如來，一時皆伸右無畏手，摩清淨蓮華明王  頂，同說不空大灌頂光真言曰：

[0119c01]  「『「唵  (唯中擡聲引呼)  (一)  荷  暮伽廢  (無計反)  嚕者娜  (二)  摩訶畝陀  (能乙反)  囉麼抳  (三)
鉢頭麼  (二合)  入縛攞  (四)  跛  (二合)  囉  襪  嚲野  𤙖  (五)  」

[0119c04]  「『若有眾生，隨處得聞此大灌頂光真言，二三  七遍經耳根者，即得除滅一切罪障；若諸眾  生具造十惡、五逆，四重諸罪，猶如微塵，滿斯
世界。身壞命終，墮諸惡道，以是真言加持土  沙一百八遍，屍陀林中，散亡者屍骸上，或散  墓上，遇皆散之，彼所亡者，若地獄中、若餓鬼
中、若修羅中、若傍生中，以一切不空如來不  空毘盧遮那如來真言本願，大灌頂光真言  加持土沙之力，應時即得光明及身，除諸罪
報，捨所苦身，往於西方極樂國土，蓮華化生，  乃至菩提，更不墮落。』

[0119c14]  「此等經文，往往而在，悔  哉！罪業自造，苦果影追，痛哉！獨因獨厄，無  人救護。自非同體大悲，弘濟祕術，誰能遠開
幽鍵昇華臺？雖無他作自受之理，而有緣起  難思之力。則知以遇呪沙即有緣，若不被沙，  何論脫期？惟夫大悲無方，長舌無雜，不行、不
信，後悔無反。然則不信用者，徒負厚恩，報  日轉遠；有順行者，接魂華蓮，孝順便立。幸逢  真言，令出不難，凡百君子，誰不奉行？散沙墓
上，尚逝界，況乎呪衣著身，聆音誦字  (矣)  ？」

遊心安樂道  (終)

* * *

【經文資訊】大正藏第 47 冊 No. 1965 遊心安樂道  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
