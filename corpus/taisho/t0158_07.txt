大乘悲分陀利經卷第七

失三藏名今附秦錄

莊嚴品第二十二

[0278a13] 「善男子！爾時大悲菩薩摩訶薩，五體禮寶藏如來足已，還坐如來前，問寶藏如來言：『世尊說菩薩道決定三昧門，淨資用法門。世尊！云何得滿三昧門，淨資用法門？世尊！善男子、善女人，具何資用得住堅固？以何決定三昧門而自莊嚴？』

[0278a18] 「善男子！彼時寶藏如來、應供、正遍知，告大悲菩薩言：『善哉，善哉！大悲！所問甚善，辯才極妙。又汝大悲！能為饒益多無量阿僧祇菩薩摩訶薩故出現。又汝大悲！乃能問於如來如斯之義。是故，汝大悲！善聽！吾當為汝分別說之。大悲！求大乘善男子，有三昧名首楞嚴，菩薩住是三昧者能入諸三昧；有三昧名寶印，能印諸三昧；有三昧名師子遊戲，能遊戲諸三昧；妙月三昧，能照諸三昧；如淨月幢勝三昧，能持諸三昧幢；諸法勇出三昧，能踊出諸三昧；觀頂三昧，能觀諸三昧頂；菩薩住畢法性三昧，能決定諸法性畢；幢勝三昧，能持諸三昧；幢金剛三昧，能破諸三昧；入法印三昧，能印諸法三昧；王善住三昧，能住諸三昧如王住；放光三昧，能放諸三昧光；力進諸三昧，能進諸三昧力；踊出三昧，能踊出諸三昧；必入言辭三昧，能辯說諸三昧；釋名字三昧，能辯諸三昧名號；觀方三昧，能觀諸三昧方；破諸法三昧，能破諸法；持印三昧，能持諸三昧印諸法；閑靜三昧，得入諸三昧閑靜；不忘失三昧，能不忘失諸三昧法；不動三昧，能住諸三昧不動，諸法等說；海印三昧，能攝諸三昧如大海水；不輕諸法三昧，能至諸三昧不輕生滅，遍覆諸三昧如虛空；諸法無斷三昧，能持諸三昧無斷；金剛輪三昧，能持諸三昧輪；諸法一味三昧，能持諸三昧一味；捨寶三昧，能捨諸三昧煩惱垢；諸法無生三昧，能現諸法無生滅；顯明三昧，能以光明顯照諸三昧；諸法無滅三昧，能破諸三昧；無是非三昧，能終不是非諸三昧法；無住相三昧，能見諸三昧法中無住相；虛空相三昧，能見諸三昧如虛空無堅實；無心三昧，能捨諸三昧中心心數法；色無邊三昧，能照諸三昧中色；無垢燈三昧，能諸三昧中作燈；諸法無邊三昧，能諸三昧中現無邊；智無邊明三昧，能明現諸三昧中無邊智；作諸光三昧，能現諸三昧門光；性無邊三昧，能現諸三昧無邊通三昧；淨堅三昧，能逮空三昧；佉彌樓雜三昧，能現諸法空；無垢光三昧，能除諸三昧中垢；諸法無畏三昧，能於諸三昧現無著；作樂三昧，能得諸三昧中樂諸法實；遊戲三昧，能得現諸三昧中色；散明三昧，能現諸三昧中難諸法；無垢著三昧，能現諸三昧垢智光；盡相三昧，能現諸三昧中無盡不盡諸法；不可思議淨三昧，能現諸法如影；火相三昧，能然諸三昧中智；無盡相三昧，能現諸三昧中無盡相；無想三昧，能於諸法中無想、無受、無掉；增長三昧，能見諸三昧中增長；日燈三昧，能於諸三昧門放光；月無垢三昧，能於諸三昧作明；淨影三昧，能於諸三昧得四正解；作不作三昧，能於諸法見作不作智相；如金剛三昧，能於諸法作厭亦不見厭者；心住三昧，能於諸法心不動、不覺、不照、不惱、不生，是念此是心也；普明三昧，能普見諸三昧明；安住三昧，能諸三昧中得安住不動；寶聚三昧，能見諸三昧中如寶聚；妙法印三昧，能印諸三昧法；等三昧，能見諸法無離等者；捨喜樂三昧，能捨諸法中喜樂；法炬三昧，能除諸法中闇冥；散相三昧，能散諸法破諸法中著；字相三昧，能諸法中得字相；無字相三昧，能諸法中不得一字；斷作三昧，能斷諸法中作；無作三昧，能諸法中得無作；性淨三昧，能諸法中得無思；無相行三昧，能諸法中不得相行；無曚昧三昧，能不見諸三昧行，過等不等；除集諸功德三昧，能捨諸法中集住；無心三昧，能諸法中不得心；覺分三昧，能覺諸法；無量辯三昧，能諸法中得阿僧祇辯；智淨相三昧，能得諸法中無等等；智勝三昧，能度一切三界；斷智三昧，能見諸法斷；分別諸法三昧，能建分別諸法；無住三昧，能見諸法無所依；一莊嚴三昧，能不見二法；作相三昧，能諸法中不見作相；一切作一切處散三昧，能入一切法作相智，所可入無所受；等相辭入三昧，能入諸辭等相中音聲；字解脫三昧，能見諸法中字解脫；智炬相三昧，能以光明照諸三昧；妙智相奮迅三昧，能現諸法淨相；破相三昧，能見諸法破相；諸作妙相三昧，能得諸法三昧中諸妙作相；捨諸苦樂三昧，能見諸法無所依；無盡相三昧，能不見諸法中盡；陀羅尼句三昧，能持諸三昧諸法不見邪正；除逆順三昧，能諸法中不見逆順；無垢光三昧，能諸三昧中不見有為垢；必堅三昧，能諸法中得無不堅；滿月淨三昧，能滿諸三昧功德；大莊嚴三昧，能於諸三昧具大莊嚴；一切世光三昧，能以智照諸法三昧；等明三昧，能諸三昧中得第一淨；無諍三昧，能諸法中得無諍；無住處樂三昧，能諸法中不得住處；如住無心三昧，能諸法中如住不退；除身穢三昧，能諸法中不得身；菩薩得除語穢虛空相三昧，能諸法中不得語業；菩薩住虛空無染著三昧，能逮諸法虛空無數。是名求大乘菩薩決定三昧門。

[0279a22] 「『何謂菩薩摩訶薩資用法門？善男子！菩薩摩訶薩有施資用得勸進；菩薩戒資用得滿願；菩薩忍資用得調心；菩薩慧資用得知諸結使；菩薩聞資用得阿僧祇辯；菩薩福資用得饒益眾生；菩薩智資用得阿僧祇智；菩薩止資用得成作心；菩薩觀資用得無是非；菩薩慈資用得無礙心；菩薩悲資用得化眾生無厭；菩薩喜資用得樂法喜；菩薩捨資用得捨愛憎；菩薩聽法資用得捨蓋障；菩薩出家資用得捨一切有為；菩薩閑居資用得不失作業；菩薩念資用得陀羅尼；菩薩意資用以得意解；菩薩至資用得覺至議；菩薩念處資用得覺身、受、心、法；菩薩正捨資用得捨諸不善法修諸善法；菩薩神足資用得輕身心；菩薩根資用得滿一切眾生根；菩薩力資用得伏一切結使；菩薩覺分資用得覺法寶，菩薩得生天上；菩薩正解資用得釋一切眾生疑；菩薩無依資用得自然智；菩薩善知識資用得一切功德門；菩薩志資用得不離一切世；菩薩作資用得辯諸作；菩薩至志資用得至殊勝；菩薩思惟資用得具修如所聞法；菩薩攝物資用得勸進眾生；菩薩攝正法資用得不斷三寶種；菩薩解方便迴向資用得佛土淨；菩薩方便資用得滿薩婆若智。善男子！是名菩薩摩訶薩淨資用法門。』

[0279b17] 「復次，善男子！時寶藏如來又觀菩薩大眾已，告大悲菩薩摩訶薩言：『大悲！於中以何無畏莊嚴？菩薩摩訶薩得莊嚴滿忍觀第一義，菩薩摩訶薩得無礙作，一切三界無為心，於諸眾生心亦無為，是無畏三昧沙門法。其有一切法中心如虛空平如掌者，大悲！是名菩薩摩訶薩無畏莊嚴。又何謂滿忍？彼如是者，於中不見得法可覺可知，解無報法，所謂：說慈無我；悲無眾生；喜無命；捨無人；施謂調心；戒靜心；忍善心；進勤心；禪滅心；慧無行心；念處無念思惟心；正捨無生滅心；神足無量心；信無數心；念自然心；三昧無三昧心；慧根無根心；力無伏心；覺分破意心；道無修心；止滅心；觀無失心；修聖諦永斷修心；思念佛無量相心；思念法法性等心；思念僧無住心；化眾生極淨心；攝正法法性無破心；淨佛土等虛空心；滿相無相心；得忍無得心；無退轉地無退不退心；莊嚴道場心；三界場心；於一切眾生降魔心；攝一切眾生心；菩提一切法等無覺心；轉法輪一切法無轉心；現大般涅槃生死實等心。』」

[0279c09] 說是法時，六十四百千菩薩，於十方來詣耆闍崛山釋迦牟尼如來所，為聽本事決定三昧門淨資用法門故，彼皆得無生法忍。

[0279c12] 時釋迦牟尼如來告大眾言：「諸善男子！寶藏如來、應供、正遍知，說是法時，四十八恒河沙數菩薩摩訶薩，得無生法忍；四天下微塵數菩薩摩訶薩，得不退轉地；恒河沙數菩薩摩訶薩，得具滿足決定三昧門，淨資用法門清淨智慧。善男子！時大悲菩薩摩訶薩，以彼歡喜變成童子如年二十，從寶藏如來後如影隨形。

[0279c19] 「善男子！彼時無量淨王，與其千子八萬四千諸小國王，及餘九十億眾生俱，出家為道，奉持禁戒學問修禪。

[0279c21] 「善男子！爾時大悲菩薩摩訶薩，漸漸從寶藏如來所，誦八萬四千部說聲聞乘法；誦九萬部說辟支佛乘法；誦百千部說無上大乘；百千身念處；百千受念處；百千心念處；百千法念處；百千部界；百千部入；百千部捨貪欲使；百千部捨瞋恚使；百千部捨愚癡因緣生；百千部三昧解脫；百千部力無畏佛不共法；乃至寶藏如來所受百萬部法而誦讀之；乃至異時，彼寶藏如來、應供、正遍知入無餘涅槃。

[0280a01] 「善男子！彼時大悲菩薩摩訶薩，以種種若干無量阿僧祇音樂、華鬘、末香、塗香、幢蓋、幡麾及餘雜寶而供養之。以種種闍維訖，以舍利起七寶塔，高五由旬縱廣半由旬。於七日中以無量阿僧祇音樂、華鬘、末香、塗香、幢蓋、幡麾及餘雜寶供養已，又即於彼化無量阿僧祇眾生令住三乘。彼竟七日後，與八萬四千人俱共出家，剃除鬚髮而被法服，正法堅固皆如法已。寶藏如來般涅槃後，護持正法興顯道化滿十千歲。其中勸化無量阿僧祇眾生令住三乘，有住三歸依，有住優婆塞戒，有住沙彌戒，有具修比丘梵行令住其中。彼令多億那由他百千眾生得善神通修住梵行，令知陰如怨，入如空聚，又令得知因緣生諸有為知見，現一切法無我，如影野馬，如水中月，現無生無滅，無續永滅靜寂惔怕，極妙滅盡真實涅槃。令其知之住八聖道已，時彼大悲大沙門即便命終已，眾生雲集如是供養舍利，猶如供養轉輪聖王舍利也。爾時如是供養大悲大沙門舍利已，其命終日寶藏如來正法亦滅，彼諸菩薩摩訶薩，各隨本願生他方界，有隨願生兜率陀天，有生人中，有生龍中，有生夜叉中，有生阿修羅中，有隨願受種種畜生。

大乘悲分陀利經眼施品第二十三

[0280a27] 「善男子！時大悲大沙門命終已，以本願故生於南方，去此佛土過十千佛剎，有世界名集穢。其中世人壽八十歲，集不善根凶害手血樂作眾惡，於諸眾生無有憐愍，無父無母乃至不畏後世。其大沙門以本願故，生集穢剎旃陀羅家，巨身甚長，有極大力，所為迅速，念力極大，才辯難折，眾行悉備。彼以強力疾攝眾生，而告之言：『咄！汝眾生！能斷竊盜邪婬，乃至能斷邪見者，我當賜汝等命及養身具。若不止者，我當斷汝等命，斷已更至餘處。』彼時眾生叉手合掌，同聲白言：『若濟我命當隨汝教，盡斷殺盜乃至邪見。』彼時強力旃陀羅，往語王及王子群臣百官言：『我須養命之具，若飲、若食，若佉闍、蒱闍，若薜夜梨舍、衣服、臥具、種種塗香，金、銀、摩尼、真珠、琉璃、車璩、馬瑙、珊瑚、琥珀具及玫瑰，我用與此眾生。』時王群臣多與養命之具。彼時強力旃陀羅，又令王及眷屬盡形壽住九善業已，人壽轉增至五百歲。時彼國王忽然崩亡，群臣百官拜彼強力旃陀羅為王；拜已即為立號，號曰福力。

[0280b18] 「善男子！爾時福力王未久教化一國已，如是堅進，復化二國。福力王不久，乃至作一切閻浮提強力轉輪王。時福力王自知攝一切閻浮提為大王已，然後勸人不奪他命住不殺生，如是調施乃至斷邪見教化眾生令住正見，隨眾生意勸以三乘令住其中。時福力王普勸閻浮提眾生修十善業，得住三乘已，遍令閻浮提言：『其有求索飲食乃至雜寶，彼一切來詣我所，我悉與之。』於餘時閻浮提諸求索者皆來詣，福力王隨其所求種種給與。時有邪命名曰土鳴，來立王前白言：『汝大王！能種種極大施與，為求阿耨多羅三藐三菩提故。大王！汝能滿我意者，必當於世為燈明尊。』王曰：『欲求何等？』土鳴邪命言：『大王！我是呪師，欲成降伏天呪故來白汝，我今欲得生人肉眼。』

[0280c04] 「善男子！時福力王思惟念言：『吾已得為強力轉輪王，又復勸化過數眾生，住十善業隨住三乘，無量施已。此是我善知識，能勸我危脆身令為堅固。』王曰：『汝且歡喜，我當與汝此凡肉眼，令我得無上慧眼。以歡喜心與汝身皮，令我得佛無上菩提。』善男子！時福力王以右手自挑兩眼以與邪命，血遍流面而作是言：

「『聽我此多天夜叉，　　緊那修羅諸善神，
　　若於虛空住地人，　　明我是施為菩薩；
　　願逮最勝妙寂道，　　於四暴流度眾生，
　　遷置涅槃到彼岸。』

[0280c16] 「復作是言：『若我得逮阿耨多羅三藐三菩提，令我命根於爾所日不絕，意念不亂，不生悔心，盡彼邪命呪術得成。』告言：『善男子！可取我皮。』時土鳴邪命手執利刀剝取王皮，於七日中得成呪已。時王福力亦於七日命根不絕，意念不動，受如是苦，無一念頃而生悔心。

[0280c22] 「善男子！彼時大悲寶藏如來父豈異人乎？莫造斯觀，我身是也。是我先初發阿耨多羅三藐三菩提，我於初發心，勸過數眾生於阿耨多羅三藐三菩提，是我初勇健行；我隨願故從彼終已，生集穢佛土旃陀羅家，是我二勇健行；能於旃陀羅種中，勸眾生住善已，以自進力乃至得為強力轉輪王，滅除一切閻浮提鬪諍怨嫉及諸穢濁，又壽命轉增是我初自施眼及皮。從彼命終，還生集穢剎二天下中，以本願故，復生旃陀羅家。略說，於中用是堅進，以善法勸眾生，乃至得為強力轉輪王，滅除其中鬪諍怨嫉種種穢濁，增其壽命。於中亦自施舌及耳，乃至一切三千大千集穢佛土，一一方中作如是丈夫行，以本願堅進勇猛相續。以本願故，於恒河沙數五濁佛剎中，作如是大丈夫行，勸眾生令住善業於三乘中，又復滅除鬪諍怨嫉種種穢惡。善男子！是故餘諸佛世尊佛土清淨，以彼諸佛世尊先行無上菩提行時，不說他非，不麤言加人，不現恐怖，不以聲聞、辟支佛乘化眾生，是故彼諸佛世尊隨意盡滿得淨佛土。其佛土中無受戒犯名，又不聞麤言不善之聲，無諸惡音，唯以法聲充滿佛土，其中眾生隨意所欲，無聲聞、辟支佛名。不如我於恒河沙數大劫，在恒河沙數五濁空佛剎中，以恐逼麤言勸眾行善，隨眾生意令住三乘。以彼殘業令我今此佛土穢濁，多諸不善，惡聲充塞，集不善根眾生遍滿；我以三乘說法，如我先所立願而取佛土，隨所化眾生，如是以勤修進力行菩提行，如本所種得如是佛土，如我先所立願。

[0281a23] 「善男子！我今略說所行檀波羅蜜。如我行菩提行時極盡施與，先無有菩薩能如是行施者，後亦無有菩薩行菩提行時能行如是施者。如我行菩提行時施與，除八大丈夫。名持與菩薩，於南方一切護世界中成阿耨多羅三藐三菩提，號除穢明如來，百歲世人中說法，彼却後七日當入涅槃。如是菩薩名進覺，於東方阿闍跋提世界成阿耨多羅三藐三菩提，二千歲世人中作佛事，彼舍提如來以無上般涅槃而般涅槃已，過恒河沙數大劫，彼大悲舍利今猶在五濁空佛剎中作佛事。道是堅華菩薩，以進誓力施行菩薩行，彼却後於來世過十恒河沙數大劫後，於北方有五濁佛剎當名因耨，彼大丈夫於中當成阿耨多羅三藐三菩提，號因除愛王如來、應供、正遍知乃至佛、世尊。菩薩名慧明無畏喜，彼善丈夫過一大劫，當於西方五濁世界名三毘羅婆帝，百歲世人中當成阿耨多羅三藐三菩提，號名日藏明無后主王如來、應供、正遍知乃至佛、世尊。又今是二等樂、喜臂，當竟過數大劫後，於上方有世界名灰集曲，五濁極惡，劫名大亂，彼等樂以本願故，於灰集曲世界五十歲世人中，當成阿耨多羅三藐三菩提，號不可思議樂如來乃至佛、世尊。彼以本願當十年中具作佛事已而般涅槃，即於是日正法亦滅。時彼佛土當十年空，又彼喜臂菩薩以本願故，於灰集曲佛土三十歲世人中，當成阿耨多羅三藐三菩提，號照明伏如來乃至佛、世尊。於十年中具作佛事已，當入無餘涅槃界，以本願故，般涅槃後正法住世滿七十歲。彼二丈夫得前授記得善哉，得受阿耨多羅三藐三菩提記。」

[0281b26] 彼二丈夫頭面禮世尊足已，以是歡喜，上昇虛空去地七仞，叉手合掌同聲以此偈讚世尊：

「佛照世間譬如日，　　上智勇出於此時；
　目淨無塵世導師，　　明能降伏諸異學。
　於多劫中修無相，　　為求微妙上菩提；
　供養諸佛如恒沙，　　過去導師未記我。
　心善解脫無貪欲，　　能使盲世修善行；
　為失道者說妙法，　　於生死河度眾生。
　我於自然法出家，　　世尊所說解脫戒；
　我等已學及三昧，　　隨從世尊猶如影。
　樂法自活無所依，　　聞法生心如尊想；
　我今現前得職地，　　佛授我等菩提記。」

[0281c10] 佛言：「其二未發菩提心。善男子！此等樂、喜臂，彼四：持與、進覺、道是堅華、慧明無畏喜，此六丈夫我初化於菩提者。汝等善聽，我今當說。

大乘悲分陀利經身施品第二十四

[0281c15] 「善男子！往昔古世過無量阿僧祇大劫，爾時此土名無塵彌樓厭，彼大劫百歲世人蓮華香如來像法中。善男子！我時為閻浮提強力轉輪王名無勝，有千子，我皆勸於阿耨多羅三藐三菩提。彼亦於餘時出家，於蓮花香如來法中具修梵行，彼亦與顯蓮花香如來法。唯我六子不欲出家，不欲發菩提心。我數教語：『汝等何求？不發菩提心不肯出家耶？』彼言：『我不能出家。所以者何？於像法弊惡時有出家者，不能具持戒身，彼當乏七財，恒處生死淵，彼當復失人天功德，有不具持佛禁戒者，長在三塗。是故我等不能出家。』我復問言：『汝等何故不發菩提心？』彼言：『若能以一切閻浮提與我等者，當發阿耨多羅三藐三菩提心。』

[0281c29] 「善男子！我聞語已，甚大歡喜而自思惟：『我已令一切閻浮提人，住三歸依，勸八聖分齋，又勸三乘。我今應分此閻浮提為六分，持與六子勸以菩提。我宜出家具修梵行。』尋如所思，分一切閻浮提而作六分與諸子等，我即出家具修梵行。彼閻浮提六王不相和順，鬪諍怨嫉，疫氣流行，興兵交戰，各不自寧，普令閻浮提極大飢饉，天不降雨五穀不成，樹木不生華葉果實，及諸草藥亦復不生，人民鳥獸飢渴身然苦逼難堪。我即思惟：『今正是時，應以身施自身血肉充足眾生。』捨床而去往詣中國上障水山上，立誓願言：

「『如我今者捨身命，　　但因悲念不為天；
　　為利世人及諸天，　　令成肉山給眾生。
　　如我捨身受妙色，　　不求釋梵及魔王；
　　為益世人及諸天，　　令我肉血成彌樓。
　　聽我人天龍夜叉，　　有在於此山樹神；
　　我因眾生起憐愍，　　以身血肉濟群臣。』

[0282a18] 「我立願時，阿須羅宮皆悉大動，地極肅震，彌樓傾搖，海水波踊，天及諸神皆悉悲泣。我時即從障水山上便自投下，以本願故即成肉山，高一由旬，縱廣正等亦一由旬。人民鳥獸來食血肉，以本願故晝夜生長，漸漸乃至高千由旬，縱廣正等亦千由旬，周匝四邊皆有人頭，悉具髮、爪、眼、耳、鼻、舌、口、齒悉備。彼諸人頭高聲唱言：『咄！汝眾生！各隨所欲，恣意取之食肉飲血，若眼、耳、鼻、舌、口、齒、髮隨汝所欲，身得充滿，從意所求。若發阿耨多羅三藐三菩提心，若聲聞乘、若辟支佛乘，此是汝等養身之具，卒未便盡不與汝等作信施罪，又令汝等命不速盡。』其解脫慧眾生，有發聲聞乘心，有發辟支佛乘，有發阿耨多羅三藐三菩提心，有求人天福心。食肉飲血，有取眼者，有取耳，有取鼻，有取脣，有取齒，有取舌者。以本願故尋即還復，不盡不減乃至十千年，以身肉血充滿一切閻浮提人、夜叉及諸鳥獸。於十千年中施眼如恒河沙，施血猶四大海，施己身肉若千須彌，以舌施人如鐵圍山，以身施與中彌樓等；施鼻猶若大彌樓山，我以齒施如耆闍崛山，我身肉施遍娑訶剎。

[0282b11] 「善男子！觀我於十千年中以一身命如是無量無邊阿僧祇施，以是充滿無量無邊阿僧祇眾生，無一念頃而生悔心。我即於彼立如是願：『若我得成阿耨多羅三藐三菩提意如是滿者，如我於此一天下中自身血肉充足一切。令我如是於恒河沙數千年中，於此無塵彌樓厭佛剎一切方中，我以如是身，於一一方滿十千年，以身、血肉、皮膚、眼、耳、鼻、舌、脣、齒及髮，充滿眾生勸以三乘。若人、夜叉、羅剎及諸畜生有四大者，噉肉、飲血，乃至餓鬼，我當充足於彼一切，如我一佛剎中以身血肉濟諸眾生。如是普於十方恒河沙數五濁佛土中，以身、血、肉、眼乃至舌充彼眾生。以如是身恒河沙數大劫之中，以己身命充足於彼諸佛土中一切眾生。若我是願意不滿者，令我永已不見十方餘世界中已轉法輪現在住世說法諸佛世尊，我不成阿耨多羅三藐三菩提。使我於生死中不聞佛聲、法聲、僧聲、波羅蜜聲、力聲、無畏聲，使我於生死中乃至不聞善聲。若我自身施與充足一切眾生，如是願不滿者，使我常處阿鼻地獄。若我求願如是得滿，如我於此一佛剎土，一一方中以己肉血如是充足一切眾生，亦於十方恒河沙數餘佛土中，以身肉血充足眾生。』

[0282c06] 「善男子！觀如來所行身施檀波羅蜜相續眼施，積滿閻浮提至三十三天際。善男子！此如來略說身施檀波羅蜜。

大乘悲分陀利經寶施品第二十五

[0282c10] 「復次，善男子！從彼已後億無量劫時，此佛剎名月明，亦復五濁。我於此閻浮提為強力轉輪王名燈明，以如是善勸化閻浮提一切眾生，如前所說。我時出遊觀園，見有一人反縛兩臂極為急切。即問諸臣：『此人何罪？』諸臣答言：『此犯王法敢是天民，歲由常課六分稅一，此人違命，又居王境種殖自濟，賦稅不順，是以繫身。』即告諸臣：『速放斯人，儲粮蘇油勿苦索之。』臣答王言：『終無有人能以善心輸王諸物，所可日日給王夫人及諸眷屬，厨供所須皆從民出，自非王力終不可得，未有一人好心與者。』我時愁憂却自思惟：『此一切閻浮提王位今當付誰？』時我有子五百人皆勸以菩提，我即分此閻浮提為五百分用與諸子，即捨詣林求仙梵行，南近大海憂曇波羅林中坐禪，食果草根用濟身命，漸漸不久得具五通。

[0282c26] 「爾時閻浮提有五百商人，入海採寶獲眾寶聚，其中商主名宿王，以福力故得如意摩尼，從彼寶洲多取眾珍寶及與摩尼。始發引時海水波涌，諸龍惱亂海神啼泣，中有龍仙名馬藏實是菩薩，以本願故生於其中。彼摩訶薩擁護商客，安隱度海自還所住。隨彼商客有惡羅剎，恒逐於後伺求其便，彼於晝日放暴風雨，使諸商人迷失逕路不知所趣極甚恐怖，發大音聲啼[口*睪]悲泣，求諸天神、風神、水神，乃至稱喚父母所愛兒息。爾時我以天耳聞彼音聲，即往慰喻：『汝等商人勿得恐怖，我當示導汝等逕路，令汝安隱至閻浮提。』我即以繒而自纏手，內著油中以火然之，發至誠言：『我於林中三十六年遊四梵處，為益眾生故食眾果實及諸草根，既化八萬四千龍夜叉，令住不退轉阿耨多羅三藐三菩提。以是善根業報令我手然，使此商人得道安隱至閻浮提。』如是手然經七日七夜，彼諸商人安隱還到於閻浮提。我於彼時即自立願：『如此閻浮提乏諸珍寶，若我得成阿耨多羅三藐三菩提是意滿者，令我得為商主採如意珠，於一一方七返雨種種眾寶之雨於此佛土一切方中。』如是於十方恒河沙數五濁空佛土中，如前所說。我如是意皆已得滿，於恒河沙數大劫中為無上商主，於恒河沙數五濁空佛土中雨於眾寶，一一方中七返雨種種眾寶之雨。以如是隨意充足無量阿僧祇眾生令住三乘。善男子！汝觀如來寶施善根相好果報。

大乘悲分陀利經醫方施品第二十六

[0283a27] 「復次，善男子！竟無量劫時此佛土名日曚昧，劫名喜悅，亦復五濁。五萬歲世人中，我以本願故，於此閻浮提為婆羅門，名曰鬘香，通四鞞陀。爾時眾生常見極重，樂怨嫉好鬪諍，我以勇猛力為眾生說法，示陰如怨，入如空聚，因緣相續生滅，現阿那波那念思惟，勸發阿耨多羅三藐三菩提心，善根迴向皆悉住中，我自得五通。爾時無量阿僧祇眾生，以我教授亦得五通。如是無量阿僧祇眾生，捨諸怨嫉種種鬪諍，往詣園林食眾果實及諸草根坐禪思惟，遊四梵處日夜無諍。劫欲盡時堪受供人滿閻浮提，以是滅除鬪諍怨嫉非時風雨，地生五穀皆悉香美食增氣力，以劫惡故眾生種種諸病所困。我即思惟：『若我不能除此眾生諸疾病者，令我不逮阿耨多羅三藐三菩提。不能得除眾生結病，我當以何方便除眾生病？』復生是念：『我宜集釋梵護世，諸餘天仙、龍仙、夜叉仙、人仙，為饒益眾生故造現方藥。』我即以神足往告釋梵護世，天仙、龍仙、夜叉仙、人仙。有山名億迦毘羅鉢帝，來集其上頂石鞞陀遮羅迦大醫之處，於中造說治風水火諸大病方，令無量阿僧祇眾生病盡除滅。我於其中立願如是：『我今以此慧照明無量阿僧祇眾生，令住三乘閉惡趣門，置天道中滅除眾病，如是為無量阿僧祇眾生，而作慧明置安隱樂。以是善根業報願我是意得滿。』如此一方閉無量阿僧祇眾生惡趣門置天道中，為疾病故，集諸天眾、仙眾、夜叉眾、龍眾，為眾生故集鞞陀遮羅迦山頂眾醫集處，說除眾病平健方藥。如是曚昧佛土一切方中，作如是丈夫行，安置眾生於天道中。如是集天、龍、夜叉、人仙，為眾生故造說種種呪術，如此曚昧佛土當於十方恒河沙數五濁空佛土中，作如是丈夫行，令眾生得住三乘安置天道，現諸種種呪術，於世除眾疾病。

[0283c04] 「善男子！我以如是滿無上意，又復於此曚昧佛土一切方中，作如是丈夫行。如所立願亦以無上，於十方恒河沙數五濁空佛土，一一佛剎一切方中，作如是丈夫行，如我本所立願。善男子！觀如來勝慧行菩提行，是如來三善護持善根種。◎

◎大乘悲分陀利經現伏藏施品第二十七

[0283c11] 「又，於好時過阿僧祇劫，時此佛土名曰除穢，於饒益大劫，亦復五濁。於東方第五十四天下閻浮提名曰啼例，我為度眾生故於其中生，為四天下轉輪聖王，名曰虛空。我於彼中以十善業教化眾生，勸以三乘令住其中。又一切施一切處施，有來求索種種珍寶，金、銀、琉璃、玉紺、大紺、明月、水精，隨其施與珍寶轉增。我問諸臣：『從何所因得此眾寶？』諸臣答言：『諸大龍王開示伏藏，伏藏現故世饒珍寶。彼雖現伏藏不及從王求寶者多。』我即立願：『若我於彼五濁惡世結使極重百歲人中，得成阿耨多羅三藐三菩提是意滿者，令我於此佛土得為龍王名現伏藏。於除穢佛土一切方中，各七返受龍身，於一一身示現億那由他百千伏藏，滿中眾寶金、銀乃至玉紺、大紺、明月、水精持用施與。一一伏藏縱廣千由旬，如是眾寶充滿其中，開發施與一切眾生。』如此佛土立勇健事，如是十方恒河沙數五濁空世界中，於諸剎土一切方中，各七返受身，如前所說。

[0284a01] 「善男子！如我立是願，應時億那由他百千諸天，於虛空中雨眾妙華，讚言：『善哉，善哉！一切施如前立願，意必得滿。』時諸大眾普聞是聲，天於空中為王改號，名一切施。諸人聞已即生是念：『我等應從求其難捨，彼若與者名一切施，若不與者非一切施。』彼諸眾生即來從王，乞宮人正后男子時，虛空王以歡喜心皆悉施與。彼諸人等復生是念：『妻子施與猶未為難，我等今應從乞王位及以支節，若能與者名一切施，若不與者非一切施。』時有人敬持雞戒，名為月光，至虛空王前白言：『大王！若一切施者，此一切閻浮提可以施我。』王聞語已欣然大悅，即浴以香湯，著王者之服，立為一切閻浮提王。尋即立願：『如我今日捨此閻浮提王位，為滿阿耨多羅三藐三菩提意故，今立王，願令一切悉皆伏從增壽無窮，究竟得為大轉輪王。如我今日王位與之，願成阿耨多羅三藐三菩提時，受其次後阿耨多羅三藐三菩提補處職記。』

[0284a20] 「復有婆羅門名曰虛遮，來乞兩足。我以好心手執利刀，自截兩足持用施之，尋立大願：『令我得成無上戒足。』復有婆羅門名陀吒披，來乞兩眼。自挑與之，尋即立願：『今以是施令我得無上五眼。』復有婆羅門名曰堅紅，來乞兩耳。自割與之，即便立願：『我以是施得無上智耳。』復有一邪命名曰逸林，來乞男形。自截與之，我尋即立願：『今以是施令得無上陰藏之相。』復有來乞肉血。我即與之，尋即立願：『以是施報得金色相。』復有波利婆羅闍迦名曰日味，來乞兩手。我自截左手，令人截右手而與之，尋即立願：『願得果成無上信手。』如我截身支節流血塗體，即復立願：『我以是施得滿阿耨多羅三藐三菩提意者，令我必得付此身處。』

[0284b06] 「時彼無有聖智，群臣諸小國王不識重恩，眾共議言：『王甚愚癡無小慧分，傷損支節，不顧王位，譬如肉聚，何用斯為？今應放棄。』即便攝我擲置城外丘壙之處，捨已還歸。我於彼中，虻蠅、蚊蚋、狐狼、烏鷲來食者，我以好心尋即立願：『如今捨此一切王位支節施與，一心念頃不生恨想，亦無悔心令是意滿。願我此身變成肉山，其有眾生食肉血者，令彼盡來服吾血肉。彼既來食，以本願故令吾此身日得生長，漸漸轉增高千由旬，縱廣正等五百由旬，於千年中以身血肉充足眾生。』於中施舌，禽獸來食，以本願故尋即還復，但舌施與如耆闍崛山，即立願言：『令我常得無上廣長舌相。』於中命終，以本願故還生啼例閻浮提龍中，名現伏藏。龍王所可生夜，即現億那由他百千伏藏，現眾寶積滿，所謂金銀乃至水精。『咄！汝眾生！應修十善業，發阿耨多羅三藐三菩提心，若聲聞、若發辟支佛乘心，隨意所欲可往取寶。』於彼啼例閻浮提七返為龍，經七十七億那由他百千歲中，現無量阿僧祇伏藏施與眾生。其中如是勸無量阿僧祇眾生，令住三乘修十善業，以種種眾寶充足眾生。尋即立願，令得無上三十二相。如是於二天下七返為龍，立是丈夫行。如是三天下乃至遍餘穢世界一切方中，立是丈夫行。如是於十方恒河沙數五濁空佛剎中，於此諸剎一切方中，皆各如是七返為龍。經七十七億那由他百千歲中，以無量阿僧祇伏藏施與眾生，如前所說。

[0284c05] 「善男子！觀如來極精進力為具三十二相行菩提行，非先菩薩能如此極力行菩提行，今亦無有，後來亦無菩薩能如斯極力行阿耨多羅三藐三菩提行，除彼八人我先說者。過阿僧祇劫於餘好時，此佛土名珊瑚井，示空五濁，蓮花大劫中，時我為是四天下釋，名曰等照。我見斯閻浮提眾生不求戒行，見已即自變形為惡夜叉甚可怖畏，下此閻浮提人前住。彼見我已甚大怖畏，而問我言：『欲求何等？』我言：『須食，不用餘物便速辦之。』彼言：『欲得何食？』我言：『唯食人肉不用異物，若盡形壽能斷殺生乃至邪見，發阿耨多羅三藐三菩提心，若辟支佛乘、若聲聞乘心，能作是行者吾不食也。』現作化人而取食之。彼眾生見已極生恐怖。彼盡形壽斷殺、偷盜乃至邪見，有發阿耨多羅三藐三菩提心，有發辟支佛乘心，有發聲聞乘心，令此一切四天下眾生修十善業修住三乘。我於中立願：『若我阿耨多羅三藐三菩提意得滿，是願得滿者，如使此四天下眾生得住善道。』如是於此佛剎一切四天下現如是恐怖，令修十善道業安置三乘，復於十方五濁空佛土中，乃至令修十善業安置三乘。

[0284c28] 「善男子！我如是意願盡滿，如此遍珊瑚井世界中，以夜叉形調伏世人置善法中。如是十方恒河沙數五濁空佛剎中，以夜叉形調伏世人置善道行。以我恐逼眾生住善行故，以是殘業令我欲成菩提，坐金剛座菩提樹下，魔王波旬將大兵眾，來恐怖我作菩薩礙。善男子！此是我略說檀波羅蜜行菩提行。未得深忍、深陀羅尼、深三昧，除先二身得世五通，如是立大丈夫行，如是勸化無量阿僧祇眾生，令住阿耨多羅三藐三菩提；勸化無量阿僧祇眾生，得住辟支佛乘；勸化無量阿僧祇眾生，得住聲聞乘。除我行菩提行時，親近佛剎微塵數諸佛，一一佛所得如海水渧功德，我供養過數辟支佛，供養過數如來、聲聞，如是供養父母、五通仙人。如我先行菩薩行憐愍眾生，以身肉血而充足之。彼時憐愍，今阿羅漢所無有也。

大乘悲分陀利經卷第七

【經文資訊】大正藏第 03 冊 No. 0158 大乘悲分陀利經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA