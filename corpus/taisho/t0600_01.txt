十善業道經


大唐于闐三藏實叉難陀奉　制譯

[0157c06]  如是我聞：

[0157c06]  一時佛在娑竭羅龍宮，與八千大  比丘眾、三萬二千菩薩摩訶薩俱。

[0157c07]  爾時世尊  告龍王言：「一切眾生心想異故，造業亦異，由  是故有諸趣輪轉。龍王！汝見此會及大海中，
形色種類各別不耶？如是一切，靡不由心造  善不善身業、語業、意業所致。而心無色，不可  見取，但是虛妄諸法集起，畢竟無主，無我、我
所。雖各隨業，所現不同，而實於中無有作者。  故一切法皆不思議，自性如幻。智者知已，應  修善業，以是所生蘊、處、界等，皆悉端正，見者  無厭。

[0157c16]  「龍王！汝觀佛身，從百千億福德所生，  諸相莊嚴，光明顯曜，蔽諸大眾。設無量億自  在梵王，悉不復現；其有瞻仰如來身者，莫
不目眩！汝又觀此諸大菩薩，妙色嚴淨，一切  皆由修集善業福德而生。又諸天龍八部眾  等大威勢者，亦因善業福德所生。今大海中
所有眾生，形色麁鄙，或大或小，皆由自心種  種想念，作身、語、意諸不善業，是故隨業各自  受報。汝今當應如是修學，亦令眾生了達
因果，修習善業。汝當於此正見不動，勿復墮  在斷、常見中！於諸福田歡喜、敬養，是故汝等  亦得人天尊敬、供養。

[0157c27]  「龍王！當知菩薩有一法，  能斷一切諸惡道苦。何等為一？謂於晝夜，常  念、思惟、觀察善法，令諸善法念念增長，不容
毫分不善間雜。是即能令諸惡永斷、善法圓  滿，常得親近諸佛、菩薩及餘聖眾。言善法者，  謂人天身、聲聞菩提、獨覺菩提、無上菩提，皆
依此法以為根本而得成就，故名善法。此法  即是十善業道。何等為十？謂能永離殺生、偷  盜、邪行、妄語、兩舌、惡口、綺語、貪欲、瞋恚、邪見。

[0158a07]  「龍王！若離殺生，即得成就十離惱法。何等為  十？一、於諸眾生普施無畏；二、常於眾生起大  慈心；三、永斷一切瞋恚習氣；四、身常無病；
五、壽命長遠；六、恒為非人之所守護；七、常無  惡夢，寢覺快樂；八、滅除怨結，眾怨自解；九、  無惡道怖；十、命終生天；是為十。若能迴向
阿耨多羅三藐三菩提者，後成佛時，得佛隨  心自在壽命。

[0158a14]  「復次，龍王！若離偷盜，即得十  種可保信法。何等為十？一者、資財盈積，王、  賊、水、火，及非愛子，不能散滅；二、多人愛念；三、
人不欺負；四、十方讚美；五、不憂損害；六、善  名流布；七、處眾無畏；八、財、命、色、力安樂，辯  才具足無缺；九、常懷施意；十、命終生天；是
為十。若能迴向阿耨多羅三藐三菩提者，後  成佛時，得證清淨大菩提智。

[0158a21]  「復次，龍王！若離  邪行，即得四種智所讚法。何等為四？一、諸根  調順；二、永離諠掉；三、世所稱歎；四、妻莫能
侵；是為四。若能迴向阿耨多羅三藐三菩提  者，後成佛時，得佛丈夫隱密藏相。

[0158a25]  「復次，龍王！  若離妄語，即得八種天所讚法。何等為八？  一、口常清淨、優鉢華香；二、為諸世間之所信
伏；三、發言成證，人天敬愛；四、常以愛語安慰  眾生；五、得勝意樂，三業清淨；六、言無誤失，心  常歡喜；七、發言尊重，人天奉行；八、智慧殊勝，
無能制伏；是為八。若能迴向阿耨多羅三藐  三菩提者，後成佛時，即得如來真實語。

[0158b03]  「復  次，龍王！若離兩舌，即得五種不可壞法。何  等為五？一、得不壞身，無能害故；二、得不壞眷
屬，無能破故；三、得不壞信，順本業故；四、得不  壞法行，所修堅固故；五、得不壞善知識，不誑  惑故；是為五。若能迴向阿耨多羅三藐三菩
提者，後成佛時，得正眷屬，諸魔外道不能沮  壞。

[0158b10]  「復次，龍王！若離惡口，即得成就八種淨業。  何等為八？一、言不乖度；二、言皆利益；三、言
必契理；四、言詞美妙；五、言可承領；六、言則  信用；七、言無可譏；八、言盡愛樂；是為八。若  能迴向阿耨多羅三藐三菩提者，後成佛時，  具足如來梵音聲相。

[0158b15]  「復次，龍王！若離綺語，即  得成就三種決定。何等為三？一、定為智人  所愛；二、定能以智，如實答問；三、定於人天，威
德最勝，無有虛妄；是為三。若能迴向阿耨多  羅三藐三菩提者，後成佛時，即得如來諸所  授記，皆不唐捐。

[0158b20]  「復次，龍王！若離貪欲，即得  成就五種自在。何等為五？一、三業自在，諸  根具足故；二、財物自在，一切怨賊不能奪
故；三、福德自在，隨心所欲，物皆備故；四、王位  自在，珍奇妙物皆奉獻故；五、所獲之物，過本  所求百倍殊勝，由於昔時不慳嫉故；是為五。
若能迴向阿耨多羅三藐三菩提者，後成佛  時，三界特尊，皆共敬養。

[0158b27]  「復次，龍王！若離瞋恚，  即得八種喜悅心法。何等為八？一、無損惱  心；二、無瞋恚心；三、無諍訟心；四、柔和質直
心；五、得聖者慈心；六、常作利益安眾生心；  七、身相端嚴，眾共尊敬；八、以和忍故，速生梵  世；是為八。若能迴向阿耨多羅三藐三菩提
者，後成佛時，得無礙心，觀者無厭。

[0158c04]  「復次，龍  王！若離邪見，即得成就十功德法。何等為  十？一、得真善意樂、真善等侶；二、深信因果，寧
殞身命，終不作惡；三、唯歸依佛，非餘天等；  四、直心正見，永離一切吉凶疑網；五、常生人  天，不更惡道；六、無量福慧，轉轉增勝；七、永離
邪道，行於聖道；八、不起身見，捨諸惡業；九、住  無礙見，十、不墮諸難；是為十。若能迴向阿  耨多羅三藐三菩提者，後成佛時，速證一切
佛法，成就自在神通。」

[0158c14]  爾時世尊復告龍王言：「若有菩薩依此善業，  於修道時，能離殺害而行施故，常富財寶，無  能侵奪；長壽無夭，不為一切怨賊損害。離不
與取而行施故，常富財寶，無能侵奪；最勝無  比，悉能備集諸佛法藏。離非梵行而行施故，  常富財寶，無能侵奪；其家直順，母及妻子，無
有能以欲心視者。離虛誑語而行施故，常富  財寶，無能侵奪；離眾毀謗，攝持正法，如其誓  願，所作必果。離離間語而行施故，常富財寶，
無能侵奪；眷屬和睦，同一志樂，恒無乖諍。離  麁惡語而行施故，常富財寶，無能侵奪；一切  眾會，歡喜歸依，言皆信受，無違拒者。離無義
語而行施故，常富財寶，無能侵奪；言不虛設，  人皆敬受，能善方便，斷諸疑惑。離貪求心而  行施故，常富財寶，無能侵奪；一切所有，悉以
慧捨，信解堅固，具大威力。離忿怒心而行  施故，常富財寶，無能侵奪；速自成就無礙心  智，諸根嚴好，見皆敬愛。離邪倒心而行施故，
常富財寶，無能侵奪；恒生正見敬信之家，見  佛、聞法、供養眾僧，常不忘失大菩提心。是為  大士修菩薩道時，行十善業，以施莊嚴，所獲  大利如是。

[0159a06]  「龍王！舉要言之，行十善道，以戒莊  嚴故，能生一切佛法義利，滿足大願；忍辱莊  嚴故，得佛圓音，具眾相好；精進莊嚴故，能破
魔怨，入佛法藏；定莊嚴故，能生念、慧、慚、愧、輕  安；慧莊嚴故，能斷一切分別妄見；慈莊嚴  故，於諸眾生不起惱害；悲莊嚴故，愍諸眾
生，常不厭捨；喜莊嚴故，見修善者，心無嫌嫉；  捨莊嚴故，於順違境，無愛恚心；四攝莊嚴故，  常勤攝化一切眾生；念處莊嚴故，善能修習
四念處觀；正勤莊嚴故，悉能斷除一切不善  法，成一切善法；神足莊嚴故，恒令身心輕安、  快樂；五根莊嚴故，深信堅固，精勤匪懈，常
無迷忘，寂然調順，斷諸煩惱；力莊嚴故，眾  怨盡滅，無能壞者；覺支莊嚴故，常善覺悟一  切諸法；正道莊嚴故，得正智慧常現在前；  止
莊嚴故，悉能滌除一切結使；觀莊嚴故，能  如實知諸法自性；方便莊嚴故，速得成滿為、  無為樂。

[0159a23]  「龍王！當知此十善業，乃至能令十  力、無畏、十八不共，一切佛法皆得圓滿。是故  汝等應勤修學！龍王！譬如一切城邑、聚落，
皆依大地而得安住；一切藥草、卉木、叢林，亦  皆依地而得生長。此十善道亦復如是，一切  人、天依之而立，一切聲聞、獨覺菩提、諸菩薩
行、一切佛法，咸共依此十善大地而得成就。」

[0159b01]  佛說此經已，娑竭羅龍王及諸大眾，一切世  間天、人、阿修羅等，皆大歡喜，信受奉行。

十善業道經

* * *

【經文資訊】大正藏第 15 冊 No. 0600 十善業道經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，郭鴻達大德輸入，日本 SAT 組織提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
