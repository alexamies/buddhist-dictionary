大寶積經卷第十一

西晉三藏竺法護譯

密迹金剛力士會第三之四
[0059c06] 密迹金剛力士復謂寂意菩薩：「何謂為如來心祕要？其業清淨，所以因緣一切諸天子所生，以一識慧壽八萬四千劫，又其神識不轉不變，以為餘識乃至定意還得壽命；從彼終沒，因其所行受身而生。如是寂意！如來從其夜得成佛道至滅度日，於其中間，如來無疑亦不迴轉，心無思行、心無遊行、心無不堅、心無所合、心無所散、心無亂、心無移、心無遊、心無護、心無寂、心無失時、心無迷、心無求理、心無暗、心無生、心無喜、心無怯、心無住、心無往、心無想、心無望、心無求想、心無消滅、心無所觀、心無御識、心無住處、心無觀他，心目無覩、耳無所聽、無鼻口身，心無想念，意不倚色，無聲香味細滑。心不依法、心無樂處、心不非樂。心不住內亦不住外，心不入法、心不越慧，心不觀過去、心不觀當來、心不觀現在。心如來聖，心清淨巍巍。其心不造罪福之業，於一切法慧無罣礙，而普示現已心清淨，不見他人心不清淨。其所見者亦無所觀，若所觀者亦無妄想察無放逸，覩所觀見亦無馳騁，觀有所見永無所見。如來所見，不肉眼視、不天眼覩、不慧眼察、不法眼看、不佛眼觀。不合天耳聽，不合觀他心，不雜念識過去世事，不依神足而為變化，不倚所有。諸漏已盡，於一切法悉無合會，應於諸法無所罣礙，其無吉祥、無有眾業、永無所行。其慧所住，猶若本無，皆知一切眾生心行。十種力業、四無畏慧、十八不共諸佛之法，是亦若斯。進退無業，捨心意識，不離如來三昧定住，普造一切諸佛道事，一切諸法慧無罣礙悉無所著。猶如寂意！如來至真化如來像，其化如來無心意識身口意，其行所在至真示現隨時能作佛事，化亦無想亦無求念。如是寂意！道心如斯，猶如來化等無有異。其所化者所念無念、無身口心，因緣進退目覩見之皆作佛事，亦無所有，所謂化者悉無所行。諸法如化，如來解是成最正覺。已成正覺，如來慧識不住五陰，無十八種亦無諸入，不住內外，無善無不善、無現世、無度世、無有漏、無不漏、無塵勞諍訟之厭、不住無為有數無數、無有三世去來今行，周旋往反，不住有為有所觀察也，不住無為觀也。其慧亦如是，悉無所住。如來至真處於一切眾生志性，顯仁慈慧、無所傷害、救濟危厄。寂意當知，是如來祕要，若有所入，其所班宣無不普達。又有寂意！如來祕要不可限量，所宣祕密不可得底。」

[0060a22] 密迹金剛力士說如來祕要品時，無央數諸佛世界六反震動，其大光明照於十方，覩於十方無量佛土，天雨眾花，箜篌樂器不鼓自鳴。無央數人皆發無上正覺道意，不可計菩薩逮得無所從生法忍，不可限人逮得柔順法忍。倍復不可計菩薩得一生補處，德本淳淑，以是因緣故十方所在諸佛國土各各在諸佛世尊，於賢劫中眾菩薩等淨修梵行。是諸菩薩以法供養，皆各散花奉事貢上密迹金剛力士。其所散花化成花蓋，承佛威神，是諸花蓋一切咸來在於佛所，而繞佛及密迹金剛力士，三匝普覆眾會。又其寶蓋住虛空中當於佛上，從寶蓋出如是比好妙音聲：「唯然世尊！賢劫菩薩遣我等來，供養大聖及密迹金剛力士，奉法供養及班宣是如來至真不可思議所說祕要，皆佛威變之所為也。」

[0060b09] 爾時一切諸來眾會聞說是法，欣然大悅皆共叉手，咸禮稽首密迹金剛力士，益加恭敬現若干變，宣說是言：「我等，世尊！為得善利獲無極慶，乃逮得見密迹金剛力士，值聞如來不可思議祕要言教。若有眾生得致聞是經典之要而信樂者，以近道業不懷狐疑未曾猶豫入佛訓誨，則當觀之為不退轉，當至無上正真道也。」

[0060b17] 時佛嗟歎密迹金剛力士言：「善哉善哉！快說是言，誠如宣意。」復告寂意菩薩：「大士！如來功勳甚奇真諦，四無所畏。是經典者，如密迹金剛力士所可諮嗟，快說至訓。斯諸正士，諸佛尊法道慧巍巍如是。其聞是法，不恐不怖心不懷懼，解義所趣，若復受持能諷誦學、廣為人說，不久受決。當作是觀，疾逮無上正真之道成最正覺。」

[0060b24] 爾時彼眾會場地正其中間，於世尊前，地尋時劈裂深六十八百千由旬，自然出水渧大如車釭，上虛空中高至梵天，灑三千大千世界。佛告寂意：「汝寧見此其大渧水上虛空中，灑乎三千大千世界地乎？」

[0060b28] 對曰：「已見。天中之天！唯然大聖！垂愍唯說何所先瑞？」

[0060c01] 佛告寂意：「仁當知此，今斯水渧，地無思想無所裂壞水自然出，諸法師等亦復若斯，若以受持是經至要，住如上教而奉行法，皆當裂壞六十二見眾邪疑網，逮得於此不可盡明法辯才之慧，斯諸正士為諸眾生快說正法普悅眾心。又寂意！知是經典者，盡脫眾惡三塗之難乎。」

[0060c07] 時賢者舍利弗前白佛言：「今賢劫中諸菩薩眾在於十方諸佛世界淨修梵行，云何於是密迹金剛力士，斯諸菩薩後成佛時皆當手執金剛侍從後乎？」

[0060c10] 佛言：「且止。舍利弗！是不可思議。諸天世人得聞是言，將無怪惑，菩薩所行或能不信。」

[0060c12] 舍利弗復白佛言：「若有學人殖眾德本，當信樂之，我等咸當受如來命。」佛言：「汝寧見此密迹金剛力士住侍佛後乎？」

[0060c15] 答曰：「已見。」

[0060c15] 佛言：「以神通力本願所致，常當供養諸菩薩眾，於賢劫中當成佛時，密迹力士常應侍之亦如侍我也。是舍利弗！密迹金剛力士，皆於賢劫諸菩薩眾常當侍衛。賢劫諸佛以神通力，皆是本宿自在誓願。」

[0060c20] 佛言：「舍利弗！正使三千大千世界一切眾生將來成佛皆當須侍，得佛道時亦執金剛悉衛侍後而自示現。雖爾變化，又此正士神足之德建立聖威未曾損耗。舍利弗！寧見彌勒菩薩，今密迹金剛力士常侍其後？」

[0060c24] 答曰：「已見。世尊！以是之故承佛聖旨，從古以來未曾聞斯。」

[0060c26] 佛告舍利弗：「常侍彌勒，汝等不見也。亦在他方諸佛國土諸菩薩來，天帝釋梵及四天王，見密迹金剛力士侍於彌勒菩薩之後。又時其餘賢劫之中，彌勒菩薩及餘菩薩化作億百千姟諸菩薩眾，皆在其後而侍化人開度眾生。以是正士所建立威不可思議神足威變巍巍如是，具足眾德六通慧力，不可限量。」

[0061a04] 於是寂意菩薩謂密迹金剛力士曰：「豈能屈意班宣如來修勤苦行、莊嚴道樹降伏魔官而轉法輪造立至諦？仁者所明，具說意旨。」

[0061a07] 密迹金剛力士謂寂意曰：「其功德勳不可限量，假使住命一劫稱其至德，不能具宣講論意旨，承佛威神粗舉其要。」又曰：「寂意！菩薩所行不以一事修勤苦行，菩薩行法為外異學，欲濟危厄故示現義，各以隨宜從其身行，多少明宣顯其威儀，因而得化外學眾邪。現身最勝尊豪難逮，所行勤苦甚不可及。示現菩薩威儀禮節，一切外學眾邪異業所不能逮。菩薩在彼住一章句解無量義，或現上方、或現日月周旋往反、或現神通飛行仙人隱處、或現儒林國師居士、或現宗長聖帝四王、或現帝釋梵天轉輪聖王、或以自現行不具足，或現其身臥荊棘上、或現臥[麥*弋]草上、或臥土上、或現所臥或畏或無所畏、或現臥處、或現坐食果、或現弊衣、或臥泡上、或現赭衣、或現裸形所共遊居，或現服食猶孝子睒、或現惡食、或現食豆穀、或現食麻米、或現食蘿菔若芋蕪菁、或以食餔若食菜茹、或食荊棘、或服葉花實、或現食棗果，或能一食、或再食、或現常食、或現七日一食、或現十五日一食、或有一月一食、或服一渧蘇、或服一渧油、或服一渧蜜、或服一渧水、或服一渧乳、或現不食，或現常住、或現常坐。如是寂意！是及餘行不可稱計威儀禮節，是為菩薩所現苦行。菩薩所現勤苦之行具足六年，不但一行威儀禮節，行若干種示現具足，復以超是堅固勤修精進。又諸眾生不見如來若干品威儀禮節，亦不能知菩薩所為。若有眾生能修行道，如其所行舉動進止威儀禮節，以是開化使得度脫。若見菩薩威儀禮節，乃能覩之菩薩所行觀無妄想。是為菩薩所行勤苦，具足開化六十姟人三百萬諸天人民皆入道業，爾時菩薩行微妙業。又菩薩行在於所生，坐寶挍露高閣之臺而示現生，無眾患難、永得安隱、三昧常定，而反示現六年苦行復見起去。彼時諸天求於法樂，若志經典不慕世俗住菩薩邊，無有異業唯班宣法是為菩薩。時有菩薩名曰法種，好樂大乘入于大哀。復有法典名入不可思議法門，又號普攝，降伏眾邪一切諸魔入苦難慧永獲大安。」

[0061b17] 密迹金剛力士謂寂意菩薩：「菩薩勤行竟六年已，輒如所現精進威儀從其坐起，詣於尼連閑靜河邊，順示從世故到閑靜流河水際，洗身清淨度河水去，往至他處而獨立焉。有彌迦女名善蔭，搆千頭牛而取其乳，展轉相飲取後淳湩用作湩糜，在釜跳上數十丈。女怪所以。梵志占之，臨成佛者乃應服耳。時女齎往詣菩薩所，及六萬天、龍、鬼神、揵沓和等，各各齎食奇異甘饍詣菩薩所，各自啟曰：『唯願垂愍受是供養。』于時菩薩受善蔭彌迦女乳糜服食，亦取一切六萬天、龍、鬼神、揵沓和妻飯，示現皆食。諸來施者各各自見獨受其食不見他人，他人亦不知之。時一一人各自念言：『菩薩獨念取我供食，當逮無上正真之道成最正覺。』以是喜悅發大道意，應時得立不退轉地。是為名曰受供饍食，開化眾生故現六年勤苦行業。」

[0061c05] 密迹金剛力士謂寂意曰：「是為菩薩隨其世俗受供而食，使身氣力充備安和。往詣樹下，又有地神名善地天子告諸天子及餘地行天神：『持地不動莫令肅震，斷眾愛欲及諸結著，菩薩已到於樹王下。』嚴淨其地次第諸施，歡然三千世界自然清淨，散花燒香、香水灑地，迦留迹天持花鬼神下其天宮住虛空中，見菩薩欣然雨種種華。其四天王與其眷屬至四方域，以紫磨金網縵妙帳周遍覆蓋三千佛土以供養佛。天帝釋梵前有大神足，莊嚴如意諮嗟三千世界。忉利天、焰天各紫磨金帳而挍露之，紺琉璃帳覆三千大千佛土供養。兜率天珠校露帳挍飾供養如來巍巍堂堂，及諸天王微妙甚好如紫磨金，其心大悅供養如來雨好真珠。化善天王以明月珠、光明晃耀白玉銀帳，演其和音流布十方，令三千世界莫不悅豫。乃至諸天清淨眾寶，威神無量無垢顯明。他化自在天化作一帳，眾寶合成，普奉事佛。諸天、龍、神、阿須倫、迦樓羅、真陀羅、摩休勒，各以神足聖力示現莊嚴，修治一切欲界。」

[0061c25] 力士謂寂意：「爾時有大梵天王名曰威神自在，主三千世界極尊無量。其菩薩行往覩佛樹，又是天王告諸梵天：『諸仁當知，是菩薩大士於過去佛修治正行殖眾德本，稽首歸命無數諸佛，大願不動堅強意固志不患厭，皆興一切諸菩薩行，奉修諸度所度無極，悉於其地而得自在。志性普和善修清淨，盡入一切眾生根本，皆通一切如來祕要悉度魔事。其眾德本不依仰人，為諸如來善修建立無上道法，為大導師救濟眾生、班宣經典，一切眾生合一勇猛拔乎魔境，永無魔業曉了道法。為大醫王療眾生病，服解脫冠為大法王，演智慧光無極聖帝。不為世俗八法所拘，猶如蓮華不著塵水，執持諸法未曾忽忘，猶如江海智不可限，如須彌山不可動搖。淨洗其心如水洗垢，終不自大常行謙下。如明月珠去冥眾濁，於一切法而得自在。積眾德本，猶如梵天天上第一。往詣樹下降伏眾魔，逮得無上正真之道為最正覺，具足諸佛十種力、四無所畏、十八不共諸佛之法，轉大法輪為師子吼，充滿一切潤以法施。欲淨一切眾生道眼攝取諸法，棄外邪業九十六種，具足本願好見諸佛十方境界，大聖威德遊得自在，第一諸度所濟無極。汝等仁者常當謙恪恭諸菩薩。』於是自在梵天於諸天前說是頌曰：

「『清淨正行，　　決上妙法，　　愍傷世間，
　　哀及諸天。　　天中之天，　　天人中尊，
　　大聖今往，　　詣佛樹下，　　當降伏魔，
　　及與官屬，　　逮得正覺，　　成一切智。
　　已樂備悉，　　最正覺業，　　便復以轉，
　　正法之輪。　　大智無窮，　　大師子吼，
　　可悅一切，　　眾生之心。　　以清淨故，
　　致妙法眼，　　導師往詣，　　於佛樹下。
　　降棄眾魔，　　消外異學，　　皆悉具足，
　　本宿誓願，　　正覺法身，　　所見無倦。
　　其時導師，　　往詣佛所，　　善哉一切，
　　皆共和同，　　當好莊嚴，　　三千界地，
　　是以校飾，　　於其欲界，　　色無色界，
　　莊嚴如是。　　善哉梵天，　　其心仁和，
　　此三千國，　　一切嚴淨。　　如是欲界，
　　以清淨好，　　所見供養，　　復過於彼。
　　名香木櫁，　　眾花順義，　　斯寶光明，
　　鼓眾伎樂，　　其有覩者，　　莫不欣喜。
　　而梵天王，　　普三千界，　　從梵天王，
　　至迦尼吒，　　各各梵天，　　平正清淨，
　　在虛空中，　　神尊復尊。　　有天中天，
　　見淨復淨。　　六十億載，　　諸天來會，
　　為於菩薩，　　嚴金剛場。　　下諸天花，
　　而雨供養，　　眾香香水，　　以用灑地，
　　眾寶妙床，　　施設諸座，　　嚴淨校飾，
　　佛樹下坐。　　我等導師，　　一切諮嗟，
　　隨所安處，　　令其清淨。』」

[0062b20] 時密迹金剛力士謂寂意菩薩：「時菩薩往而坐樹下，於其足底生千輻相，從出光明。其光遍照斯佛國土靡不周至，一切地獄、畜生、餓鬼、一切眾人苦惱休息。又大光照黑耳地獄，時黑耳地獄蒙世尊光，歡喜踊躍眾雲集焉。於時諸天咸說頌曰：

「『紫磨金色光，　　從天中眉出，
　　來照我等身，　　令心中欣然。
　　我值過去佛，　　覩見好瑞應，
　　大雄必不疑，　　佛定出世間。
　　善哉雜飾鬘，　　香花及塗熏，
　　紫金明珠成，　　右手執持衣，
　　鼓其妙伎樂，　　而受綵幡蓋，
　　亦竪其大幢，　　供養於世尊。
　　諸地獄中人，　　蒙光普清淨，
　　以供奉於佛，　　承事於大聖。』

[0062c07] 「於時黑耳大地獄中王與中宮俱，其所集眾一切各持花香雜香澤香、衣服幢蓋幡綵伎樂，出其宮宅上虛空中化作寶雲，雨明月珠名香木櫁及栴檀香眾花真珠，承龍大神神足變化，詣菩薩所稽首足下右繞三匝，與其眷屬各以所執供養之具，進上菩薩作其伎樂。以是頌偈而歎世尊：

「『猶如有寶地，　　莊嚴雜豐妙，
　　佛樹花果茂，　　獲坐其道場。
　　如河定不流，　　若月住虛空，
　　成佛普一切，　　降伏魔官屬。
　　世尊眾祐曜，　　猶如日盛光，
　　若如重六通，　　蜂王宣和音，
　　演其光明慧，　　如梵天須輪。
　　今日眾祐現，　　充滿藏無限，
　　日月珠火光，　　天帝釋梵曜，
　　能仁光適出，　　皆覆蔽其明。
　　光現我宮殿，　　知佛興乎世，
　　顯瑞應歡喜，　　知今佛出現。
　　見聞拘留孫、　　拘那牟尼佛、
　　迦葉詣佛樹，　　適聞音供之。
　　見於無等倫，　　瑞應與彼同，
　　心生歡喜悅，　　今必當有佛。
　　世尊我善利，　　得廣供養佛，
　　以四事世光，　　奉信行恭敬。
　　所積功德福，　　具足奉明眼，
　　是世光明曜，　　成佛無等倫。』

[0063a05] 「爾時菩薩往到迦隣龍王所止土界，龍王見佛心中欣然，自出其室往詣佛樹住佛之右。又有一人名曰吉安遙住視佛，因求好草手執此草，觀菩薩至詣佛樹下，諸天宣暢柔軟微妙，諮嗟德音安隱巍巍可意快樂無上之德，繞佛轉進。其草香好香風流布，靡麗光澤好細無量猶如天衣。如是好草，以時執持往到其所，以此好草貢與菩薩，稽首足下右繞七匝，以仁和心至不退轉，發無思議無上正真之道。心自念言：『不當作是非宜之行。所觀若斯無吉不來。』乃至吉安以時施與菩薩之草，當發無上正真道意。所以者何？本願所致。寂意當知，吉安乃往宿世本願作是。所以者何？我憶識念，寂意菩薩！乃往過去無央數世經九十一劫，維衛佛時興出乎世，如來、至真、等正覺、明行成為、善逝、世間解、無上士、道法御、天人師，號佛、世尊。其佛世時，有千比丘淨修梵行。彼時世尊授是千比丘決，在賢劫中當成無上正真之道為最正覺。時於會中有一長者名曰有志，聞授菩薩決，心自念言：『我於賢劫當成如來逮最正覺則不違宜，吾於彼世見施好草，時布師子座甚妙嚴淨仁和安然，緣是則發無上正真之道。』寂意！欲知爾時有志長者，今吉安是也。以是之故當作是觀，如其本願致吉安行。彼以隨時施與好草所可因號，後成佛時，名如來至真寶淨師子。爾時菩薩以授好草布佛樹下，又上樹神乃至虛空一萬天女，各以衣裓盛好天華，各取香花雜香澤香往迎菩薩，稽首作禮，各持眾花香幡蓋供養菩薩。以此讚曰：

「『無恐無所畏，　　無怯不懷難，
　　建立難得值，　　無染無癡惡，
　　無凶禍之罪，　　無慳嫉無愚，
　　離欲以解脫，　　願稽首大聖。
　　以律化得度，　　麁獷及邪行，
　　善為俗良賢，　　療治眾苦疾。
　　見諸無救護，　　無燈光自歸，
　　今佛興出世，　　濟脫於三世。
　　諸天之大眾，　　各心抱踊悅，
　　一切普雨花，　　眾花若干種。
　　諸天所造供，　　衣被及細好，
　　當成為佛道，　　皆發歡喜心。
　　以坐樹王下，　　心不懷恐怖，
　　以甘露之味，　　壞裂塵勞網。
　　覺了乎寂然，　　致最尊佛道，
　　如過去諸佛，　　曉了最勝法。
　　其所奉行要，　　修無央數劫，
　　以積累苦行，　　欲度於眾生。
　　昔願已得成，　　今正是其時，
　　逮得尊佛道，　　唯演布慈愍。』」

[0063b26] 密迹金剛力士謂寂意菩薩：「佛以時取草往詣道樹，以此好草布其樹下，稽首作禮右繞七匝。適布座竟，應時八萬四千諸天子等覩菩薩布座心中欣然，尋設八萬四千師子之座。座甚微妙若干殊異，極高廣長眾寶合成，以奇珍為欄楯，周迴興立挍露之帳，以紫金飾，則用真珠垂珞其間，明月夜光雜廁羅列，瑰奇之寶以用作鈴懸之甚鳴，其音和雅無量調合。無數天衣而布其上。菩薩應時自變其身，普遍八萬四千師子之座。是諸天子各不相見亦不相知，一一天子心自念言：『菩薩獨處我師子座成最正覺。』以是悅心至不退轉，然後皆當逮得無上正真之道也。」

[0063c09] 密迹力士謂寂意：「於時菩薩建立威神使魔知之，與無央數不可稱計億百千姟鬼神俱發，眷屬圍繞，皆被鎧甲、顯大神足興最勢力，將眾鬼兵周三百三十六萬里，顏貌各異所從不同，各現威勢無數眾難若干種像，兵仗嚴整、頭首各異、志願各別，飯食所行志操不同，言聲各別、辭談音異，皆詣菩薩。時魔波旬與大眷屬甚可畏懼，不順仁義所作大非，興反逆事不可見聞不怙道德，各執兵仗稱叫大呼，揚其音聲驚動三界，假使凡夫未離欲者得聞此音，輒當沸血從面孔出或恐怖死。其時菩薩不以此難而有畏矣亦無罣礙，于時菩薩興大悲哀，可畏音響自然消滅不知所湊。所以者何？欲安眾生不令被嬈、無危害患。菩薩逮承奉淨道心善權方便，雖聞此音了之本虛、本無有聲，衣毛不竪。見魔眾來，光顏益榮，大明顯發宣四事業志無所畏，以十六事興己辯慧，隨所可樂摧折大難，而告魔曰：『且止波旬！用為興發如斯色像無益之事而懷瞋毒，還自危身長夜不安？所以者何？波旬！今日發心欲壞菩薩，菩薩弘仁以大勇猛無盡大哀懷無極慈，降伏惡逆欲亂菩薩。菩薩本淨，消除垢濁羸劣閡心弊惡之塵，今日波旬反成菩薩。欲以螢火越日月光明，菩薩已免無限之底，演大柔和深妙道味甘露正覺。諸小蟲獸欲驚師子，魔今欲躄大無極樹以使摧折拔其根本。以牛迹水欲比大海，反長怨賊無益之城起凶敵心。今日魔王當與度怨，言談說事橫興反禍，惡鬼為倫當蠲迷惑，取道伴黨令至平等而無殊特，棄非法王，自歸聖道嚴淨微妙，生無上慧仁義法味，捨眾邪曲令心質朴。今日波旬心當惟念，過大曠野最後究竟盡生死源，而反馳騁入大海中。當乘大舟度終始流，今遇習學，值被劫燒并災樹木眾雜藥草，莫復毀壞大金剛術，當歸大道然後得佛，度脫十方眾生人物。』」

[0064a16] 密迹力士謂寂意：「於時諸天歎詠佛德，巍巍如是而無比像。其魔波旬以得歎佛聞是十六事，好樂所慕心存大猷。」

[0064a19] 於是密迹力士謂寂意菩薩：「菩薩自念：『吾不可計劫功勳普著因行成就，從無央數百千億姟積功累德，皆是宿本世世本法。每生自剋愍念眾生三界之厄，故行柔軟平正鮮明致清淨業。誰敢毀壞獨地證明？』於時菩薩從袈裟裏出紫磨金色手，普摩己身不捨大哀，志性調和欲度眾生常行安徐，舉其右手向十方界。自見諸佛適至乎地，三千大千世界六反振動，有自然音其音宣徹十方佛土。其魔波旬聞斯音聲，及魔官屬在虛空中亦聞斯音響，咸共自責，飢虛禁戒樂乎勤修。又時大聖加施無畏愍傷眾生，應時八十姟魔及鬼神伏向菩薩，自然躄地心自歸命唯見擁護，諸在眾中與魔眷屬破壞亡去，自然迷惑不知所湊。所以菩薩演大光明，愍哀斯等各離恐畏皆歸天宮。以是之故，菩薩大士現降魔王及眾官屬八十億姟鬼神皆發無上正真道意，九十二億載人以仁和心立不退轉，八萬四千諸天子等宿殖德本逮得無所從生法忍。」

[0064b09] 密迹力士謂寂意曰：「以是比像所降眾魔，諸天世人不可稱載受化得濟，其諸天人追魔波旬。若人以見菩薩所行，或見坐於寶淨蓮花師子之床，或見在地，或在虛空師子座上，或復見在貝多樹下，或見在忉利天上晝夜樹下，或以見在眾寶樹下，或復普見一切諸人七尺諸佛樹下；或諸天見坐佛樹下處在師子半仞座上，或在七仞，或復十里，或二十里，或四十里；或諸天人悉見八萬四千由旬佛樹下座，或復現在四萬二千由旬坐師子床。如是寂意！諸菩薩不可稱計境界難限，諸菩薩眾由是道場歸乎殊特。菩薩所行有若干種歡樂之業八百千行。菩薩所現不同，各從本性而開化之，發賢聖意成最正覺至一切智，隨時音響而班宣法供所當奉。菩薩於彼以若干品其所諮嗟，皆是菩薩本宿所行。菩薩所因勸樂示義，咸來諮嗟而供養之。雖爾菩薩心無所著，無有魔難以捨眾害，普逮一切諸佛道法，須臾一時發心之頃，等行智慧悉當知此，逮致佛道為最正覺。以達一切逮最正覺，住在一切十方世界，見不可計無限如來，授其右掌盡問佛道，又諮永安道德之源。道慧微妙無有患厭，講論至道慧得自在，宣布平等入無邪業，分別示眾無央數行，剖判三寶使不斷絕敷演大哀，於一切法而得自在，入于豪勢無窮之業。若有眾生諸根淳熟，悉能了是菩薩所行；若諸根亂，不知所趣。菩薩適成如來道法，夙夜七日悉存法樂，觀佛道樹不以為厭目未曾眴。百千億天來歎供養，百千玉案貢上甘饍，咸發無上正真道意，覩見如來威儀禮節。已成佛道如來至真，時四天王各往執鉢奉上如來。如斯剎土一四方域，三千大千世界為中國土，大千國土各有百億，諸四方域四百億四大天王皆各執鉢往授如來，如來悉受。佛顯威神，使諸天王各不相見，各自心念：『佛受我鉢當以飯食。』以此忻喜心中坦然，咸發無上至真道心至不退轉。佛以成道，提謂波利五百賈客佛欲度之。現車馬頓，賈客伴黨及餘而不自在，怪之所以。天於虛空告言：『佛興在世，可往供養。』聞之忻然，各上蜜麨醍醐。八萬四千諸天子眾亦貢供饍。如來受之，其本宿世曾建至願：『如來成道，我等第一進奉供饍。』欲遂本願，各不相見不知所在。一一各念：『獨供養佛，餘無進者。』以是忻預逮不退轉，然後當得無上正真之道為最正覺，度眾危厄。」

大寶積經卷第十一

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA