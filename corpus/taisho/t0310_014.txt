大寶積經卷第十四

西晉三藏竺法護譯

密迹金剛力士會第三之七
[0075c09] 爾時密迹金剛力士謂賢者大目揵連：「耆年目連！世尊所歎神足第一。仁且從地舉是金剛。」時大目連前舉金剛，以無極力，以四大海水上沃日，其勢又牽曾到野馬世界，無所不至。道力顯變，奮其神足而欲移之，此三千大千世界震動上下，而不能搖金剛大如毛髮。

[0075c15] 時大目連怪未曾有，投佛足下，白世尊曰：「唯願大聖！歎我於聲聞中神足第一。自試神足，動是三千大千世界，如挑小鉢舉擲他方佛土。我身開化降伏難頭和難龍王，能食大[木*圂]如須彌山，不能動是小金剛乎？發意之頃捉牽日月，使止不行以手摩之，不能動是小金剛杵大如毛髮。有何意也？將無我身失神足力也？」

[0075c22] 佛言：「目連！不失神足。又目揵連！菩薩神足威力所感，一切聲聞及與緣覺所不能逮也。假使恒河沙等諸佛世界，諸須彌山合成一須彌尚可震動，不可動是金剛杵也。菩薩威神所建立行，不可思議巍巍如是。」

[0075c27] 爾時賢者大目揵連得未曾有，口自宣言：「難及。大聖！菩薩大士威力所致，是密迹金剛力士承於金剛杵乎？又此密迹今所有力，父母遺體之力也？為神足力乎？」

[0076a01] 佛言：「父母遺體之力也。假使菩薩行神足力，普能示現，悉達天上世間。」

[0076a03] 佛告密迹金剛力士言：「卿自舉是金剛。」於時密迹動三千大千世界，以己右手舉取金剛投于虛空，在於虛空七反迴旋，還立密迹力士右手而住。彼時諸來一切眾會得未曾有，咸悉叉手自歸禮之，異口同音各自說言：「難及難及。密迹金剛力士其力甚妙乃如是乎。使諸眾生得斯大力無窮之勢也。」

[0076a09] 於是王阿闍世前白佛言：「菩薩有幾法行，逮如是力無極之勢？」

[0076a11] 佛言：「菩薩有十大法，逮如是象無極大力。何謂為十？一曰寧棄身命勤受正法；二曰未曾自大謙恪下意禮敬眾生；三曰見於剛強難化眾生立之忍辱；四曰見飢饉人以好美饍而充施之；五曰覩諸恐懼勸慰安之；六曰若有眾生得於重疾療以良藥；七曰若有羸劣人所輕慢，敬念戀之令無忽易者；八曰以淨泥水塗如來廟補其虧缺；九曰見孤苦人貧匱困厄常負重檐，使去其難極重之殃；十曰若有無護無所歸依常將濟之，所語如言而不變失。是為十事法。」

[0076a21] 王復問佛言：「菩薩仁和為有幾法，往反周旋常存和雅不興麁心？」

[0076a23] 佛言：「菩薩仁和有八事法。何謂為八？一曰志性質直而無諛諂，二曰性行和雅常無侫偽，三曰心存淳熟永無虛妄，四曰心行堅要亦無羸劣，五曰無迷惑志存於仁和，六曰為世眾祐受異德行，七曰心行了達而無所著，八曰思惟罪福心無所念。是為八事。」

[0076a29] 佛言：「復有四事法，志性淳熟往來周旋。何謂為四？一曰在於人間為轉輪聖王，逮見諸佛興不捨道心；二曰在於天上作天帝釋諸天中天，常見諸佛不違經道；三曰若在梵天王而得自在，殖於道業不壞道心；四曰而常生在清淨佛土，面見諸佛世尊說法。是為四事。」

[0076b06] 王阿闍世復問佛言：「何謂信坐？」

[0076b06] 佛言：「大王！善友所坐。」

[0076b07] 又復問佛：「施何所坐？」

[0076b07] 佛言：「大王！布施處在大富饒財多寶；其持戒者得生天上；坐其忍辱者面色淨悅常得端正；其精進者勤修通達與眾超異；其禪思者常得寂定諸根不亂；其智慧者斷諸塵勞眾垢之患；其博聞者得生大智，若每事問決眾狐疑令無餘結；其勤學者合集入道無上正真。其察無常無我寂然，所存坐處消除顛倒，是為信坐。」

[0076b14] 又問：「順時之念為何所坐？」

[0076b15] 佛言：「大王！觀無常苦寂坐在正見，不隨邪業身心清淨坐在禪思興發神通。」

[0076b17] 又問：「道在何所？」

[0076b17] 答曰：「存坐無脫，成於道果無三界難。」

[0076b18] 又問：「無脫坐在何所？」

[0076b18] 答曰：「其無脫者坐在解脫生死眾患。」

[0076b19] 又問：「佛興何坐？」

[0076b20] 答曰：「坐在所習三十七道品之法，無所破壞轉於法輪，而不斷絕三寶之教。」

[0076b21] 又問：「誰興佛乎？」

[0076b22] 答曰：「大王！能興篤信了本無者也。」

[0076b22] 又問：「誰興篤信乎？」

[0076b23] 答曰：「若有能發菩薩心者也。」

[0076b24] 又問：「誰發菩薩心乎？」

[0076b24] 答曰：「其有志性定不亂者也。」

[0076b25] 又問：「誰有志性定不亂乎？」

[0076b25] 答曰：「其行大哀未曾絕者也。」

[0076b26] 又問：「誰不絕大哀乎？」

[0076b26] 答曰：「其不棄捨一切眾生者也。」

[0076b27] 又問：「誰不捨眾生乎？」

[0076b28] 答曰：「其安己身并安一切者也。」

[0076b28] 又問：「誰安己身并及一切眾生乎？」

[0076b29] 答曰：「其興隆道不斷三寶者也。」

[0076c01] 又問：「誰不斷三寶乎？」

[0076c01] 答曰：「棄於塵勞乃不斷三寶也。」

[0076c02] 王阿闍世前白佛言：「至未曾有。世尊！如來班宣入於法律。如來布教所可宣法至於柔順，棄乎斷滅有常之業，而不忘失報應之果。入於所造立行無所亂，無善不惡、淨不淨業，勤修果實無所違失。唯然世尊！誰入是願決眾狐疑，順於如來正真法教？誰聞是法而發猶豫？唯有宿世不殖德本者也。隨於惡友，不信誹謗。我等，世尊！前世宿命曾殖德本非無功福，吾今蒙聽所聞正法，欲報恩養至意不能。諸佛世尊、文殊師利慈德，乃為我等決眾狐疑顯大光明。世尊善言具悉梵行，至善親友得大人慈，上友黨故。」

[0076c14] 於是寂意菩薩前問密迹金剛力士曰：「仁以為建立是經法，於將來世流布一切。」

[0076c15] 答曰：「建立是經典要，最於末世如來滅度之後，普布天下閻浮利地，令諸法師正士之等靡不蒙燿。」

[0076c18] 密迹復曰：「今族姓子！佛以建立是經典要，諸佛皆護。所以者何？其能護者則善學法，不生文字、言辭不盡、無能中斷。又族姓子！如來至真不廢諸法。所以者何？彼無所生。其無所生則無所壞，以是之故如來言曰：『如來興出為無所生。如來所住立於法界，法住如法。有佛無佛，佛法常住如故。』以如是住，十二緣起為不錯勃。不亂緣起，不亂正法。又察其法常無言說，故曰正法以無言說。」

[0076c26] 寂意問曰：「密迹！其護正法被弘誓鎧，以是被鎧。」

[0076c27] 又問寂意：「被弘誓鎧將護正法、不亂諸法，不以是法。所以者何？是正法者，一切諸法悉無所亂，彼護正法。」

[0077a01] 又問：「何謂亂於正法？」

[0077a01] 答曰：「依倚恐畏為成迷亂。又族姓子！究竟無亂謂義亂，爾乃名曰將護正法。」

[0077a03] 又問密迹金剛力士：「寧有方便，一切世亂因護正法乎？」

[0077a04] 曰：「族姓子！因亂將護。所以者何？其以因世倚於邪疑六十二見故。菩薩所行以空為本，是故與世一切為亂。又族姓子！其世俗者，以諸計有常、立倚吾我以為淨安。菩薩常了無常苦空非身之法，是故名曰與世共諍隨世沒流。菩薩方便逆流盡源，反生死流現在重世。菩薩敬重積功累德，以是之故與世諍亂。世人依倚陰衰諸入十八諸種。行菩薩業心無所著，是故與世而諍亂矣。所以者何？不同塵故。以故寂意！菩薩將護一切正法便與世諍。」

[0077a14] 又問：「密迹！行者云何護於正法乎？」

[0077a15] 答曰：「族姓子！以受正法而護己身，亦護眾生人壽命形，護一切法為無所護。」

[0077a17] 又問：「云何受之？」

[0077a17] 答曰：「寂然吾我，眾生惔怕。眾生已寂，三世便默。三世已默，佛法便默。佛法已默，佛土便寂。佛土已寂，諸法便寂。其於諸法無所歸趣，是則名曰將護正法。」

[0077a21] 爾時世尊歎密迹金剛力士曰：「善哉善哉！是則名曰將護正法。其護諸法為無所護、無所忘失。又護正法者斯受一切，於一切想而無妄想。已無有想，於諸妄想無行放逸，是則名曰於諸一切法而無放逸，乃名道法。」

[0077a26] 爾時會中有一天子名曰賢王，前白佛言：「唯然世尊！諸佛言辭甚為寂然，其見者何所是也？」

[0077a28] 佛言：「言辭正教寂然之義，一切所樂行寂然耳。彼以加忍，已能加忍故能然熾，已能然熾故曰晃曜，已能晃曜故曰寂然成為惔怕，則是如來將護正法，是乃名曰諸如來眾總持。佛道所持如是，若不持法又不捨法，宣如是行。」

[0077b04] 說如是證答賢王天子時，具足千比丘漏盡意解，千天子遠塵離垢諸法眼生。

[0077b05] 於時寂意菩薩謂賢王天子言：「從何所得此辯才也？」

[0077b07] 天子答曰：「若能斷除一切罣礙，悉無所得，得第一義者，因無所倚是曰辯才。自了解之，神識不轉、不經他識、亦無所立，乃曰辯才。其意不逸，遊在所著，若能奉行無所著法乃逮此辯。若以思惟一切諸法，往反示現皆當知之，神識信休乃逮辯才。是族姓子！如是行者逮致辯才，其無所住、無有應行，度于流波四瀆之難。其無所生，無所起者亦無所滅，無能滅者乃曰為度逮辯才耳。」

[0077b16] 爾時寂意菩薩前白佛言：「是賢王菩薩從何所來至於此土乎，乃有斯辯？」

[0077b17] 佛言：「從阿閦佛土而來。沒彼生此妙樂世界，舉欲得見聞如來祕要所演經典。寂意當知，是賢王天子逮入法室總持其心，若一劫若復過一劫，宣其功德而不可盡辯才之際。」

[0077b21] 又問佛言：「何謂法室總持乎，是天子令所逮致遵法也？」

[0077b22] 佛言：「族姓子！所云得至逮法室總持者，入於聰慧文字無盡，一切諸法皆入此室。於一切法悉無所作，解了法室奉行法室。於諸文字宣以音響口之所說，作屋舍事不舍事亦不知之，宣布一切音響之事，是則名曰入於法室總持之業。又寂意！法所可入者，又復諸法而不可得。所可曰入。所出智慧其文字者，無所從來入於內室。又其文字不現內室亦不現出，又無所向亦無方面。又其文字展轉所湊亦不想念，字不順法，亦無非法無斯想念。其文字者悉無有說亦無非說、亦無增損。又文字者不見有起、無所滅者，無作文字亦無所失。又復寂意！若如文字文字之數，心數亦然，一切如是諸法之數有所歸趣。若諸法數彼則無數。所以者何？不歸法數無有數者乃曰法數。以隨法數，如是乃曰入於法室。不入過去，入於不生無所起法。其無所生，以無所起何所入乎？以無所入，若有入是諸所數者，如是如是乃能逮於法門自覩本無，便得安住入於法室總持之業，入眾生心。以入眾生心隨眾生心，應當度者而為說法。若受總持乃曰寂意。寂意！菩薩心以離垢，其心清淨嚴和甚明，其性超越所住安詳，智慧無失所願堅固，所當度者魔不能壞，諸外異業無不摧伏，降消塵勞除諸怨賊。其身力盛心無怯弱，辯才無盡所說無量、所歸無限。慧無罣礙入乎覺意其明甚遠，班宣深妙真正之辭，其所博聞猶如江海。斯三昧定，如須彌山處在大海，在於大眾若如師子。不倚俗法，猶若蓮花不著塵水。無所憎愛心，若如地百穀草木因其得生萬民得安。洗淨眾塵若如清水，開化眾生燒眾毒難，譬如火熾燃諸草木。普誨眾生，猶如大風靡所不吹。行平等心，若月盛滿照於星宿。消婬怒癡，譬如日光照於眾冥。伏心意識，譬如勇將摧折嚴敵。調和其心猶如龍王。淳熟隨時，譬如淳陰雷震乃雨。菩薩如是調和其心，敷演法雨潤澤三界，宣甘露水淨除心穢，若如天雨洗諸風塵，療治眾疾婬怒癡病，若如良醫治眾人病。志存無為奉行正法，則是法王君訓十方，亦如國王治於萬民，護化一切生老病死。猶如四天王君四天下，猶天帝釋處忉利宮主誘教天人。菩薩如是，在於欲界化眾生類，色聲香味細滑之法，淨如明珠能伏心意而得自在。若如梵王主於天民，其心清淨無所倚著。譬如飛鳥飛行虛空無所觸礙御安其行。猶如鹿王從眾群屬，敬承法教愛於真行。如母戀子令得安隱曉諸妓術。猶如嚴父化導子孫聞趣諸法。如息意王德自莊嚴，以三十二福相交飾，用八十好若干品媚，一切世間所共戴仰。不為邪見而被繫縛，具足七財無貧匱業，為十方佛所見擁護，諸明智者所見諮嗟，總達眾黨所共歎譽，及上諸天所見守養，諸善親友所念攝救，於眾講法最為上選，具六神通而得自在。又普遍入眾生性行，而遍周入一切諸根，班宣經典未曾懈厭，永不志慕於諸利養。樂布法訓不以悋惜，其志清淨無所犯負，忍辱解明無所越失，所作事業能令究竟，清淨精進心性安和，一心清淨蠲除諸垢，覺意坦然智慧清淨，修四梵行而無放逸，以成度世禪定三昧至於正受，逮於無上菩薩道佛道，普能成就所當行業不中懈止至阿惟顏。是為寂意！菩薩大士入於法空逮得總持，功勳無量巍巍如是。寂意當知，假使菩薩住在世間不修餘事，於百千歲諮嗟難宣其總持行，諸菩薩眾不能窮盡總持行諸菩薩德。」

[0078b03] 爾時寂意菩薩謂賢王天子曰：「仁者大利無極善慶，今者如來相歎譽德光光如是。」

[0078b04] 天子答曰：「又族姓子！於此諸法無真究竟可得處所也。諮嗟功勳，又族姓子！其無色、無有像、無形貌，如是行者諮嗟功勳無能暢盡。」

[0078b07] 於是賢王天子前白佛言：「一切諸法不可受取，亦無吾我而無所屬，以是之故不可授人亦不可奪。唯然大聖，若使有人修行樂是當行平等，若勤奉行修平等訓訢逮法門。猶如，世尊！現此大地土在水上、水在風上。假使地種斯土處所周布天下，設使有人穿鑿其地出去塵土，極其功力乃致水耳。不置遠去，以水給渴。如來聖慧普入一切眾生性行，如來脫者隨向法門而修精進，從是方便致大慧光，其精進者不見侵欺。猶如去土穿地大深，因得其水。若復有人於如來世奉行精進，是興大慧光明。是故，世尊！若族姓子及族姓女欲求佛道常行精進。以何精進？當以用是於諸法門而詣法門。猶如，世尊！從生而盲，又其男子初不見色。假使有人不行精進，則名愚闇盲冥之侶，不見諸法所生本末。猶如，世尊！有目之士蒙光有見，不有光出冥夜無覩，外仙天眼亦復如是。離於善友無所開化，不曉諸觀見所受法。猶如天眼，若有男子有自然慧，不用光明以成就眼，以有大智德其行如是。猶如，世尊！曠野飛鳥遊廣澤地，不見空野有所增損。一切菩薩精進所行如是，不見佛道有所增損，一切菩薩入道品法。猶如，世尊！其彼雪山雨雪生長樹木，不為諸風所見災害。菩薩如是隨時應行，生慧光明照於一切，不於眾生有所計數，所遊居處無所忘失也。猶如，世尊！轉輪聖王生種姓家七寶則現。何謂為七？一曰紫金輪有千輻，二曰白象有六牙，三曰紺色神馬烏頭朱髦，四曰明月化珠八角，五曰玉女后口優鉢香身栴檀香，六曰主藏聖臣，七曰主兵大將軍御四域兵。如是，大聖！菩薩大士以七寶現於世時，自然道寶現於世間。何謂為七？一曰施度無極寶，戒、忍、精進、一心、智慧、善權方便度無極寶，出現於世度濟一切。猶如轉輪聖王遊四方域，不可計人民有若干念。菩薩如是，以四恩法救攝眾生，不想眾生有若干品，解之本無。猶如轉輪聖王所舉事業，坐於正座無鬪諍者，無理曲直眾民自然而順其命。菩薩如是，處佛法座，無鬪諍者何所從來，魔諸官屬雖抱惡意自然為降。猶如於此三千大千世界前第一立鐵圍、大鐵圍山、須彌山王。如是，大聖！學者菩薩如是，先建大乘、次立大哀、志性仁和最住無極。譬如日初出時，其大光明先照鐵圍、大鐵圍山、須彌山王，乃照其餘。菩薩如是，演慧日明普曜三界，以仁和心先照眾生，大乘光明去三毒之冥皆得神通。猶如，世尊！一切諸樹郡國縣邑樂依於地，一切所生百穀草木皆悉仰地，所生萬物而得自在。菩薩如是，一切德本悉因道心，長育聖慧而成正覺也。」

[0079a01] 爾時世尊讚賢王菩薩曰：「善哉善哉！仁族姓子！解引其譬說功勳業，快乃如是。又族姓子！如眾生界及與法界，逮得總持菩薩聖慧亦復如是，一切萬物皆歸無常，引喻說相皆能堪任。取要言之，未曾患厭亦復如是，悉能敷演其所說者。所以者何？皆無口辭亦無所說。若有菩薩未得總持，無有言教所造因緣。又其菩薩無有罣礙不興辯才，其餘聲聞無此辯才，不思觀本乃為說法。所以者何？此菩薩眾得無礙辯，言不可盡、無有陰蔽、無閑無休。分別辯才，諸佛尊前說經法，不怯無弱。菩薩如是，佛所建立逮總持門故有所說，不懷怯劣。菩薩如是得三無礙。何謂為三？一曰總持無所罣礙，二曰辯才無所罣礙，三曰道法無所罣礙；是為三。復有三事得入清淨業。何謂為三？一曰自然清淨，二曰本無清淨，三曰本際清淨；是為三。復有三事得入無盡矣。何謂為三？一曰經法不可窮盡，二曰文字之義而不可盡，三曰所宣訓誨而不可盡；是為三。又復得入三無住處。何謂為三？一曰聖慧而無住處，二曰言辭文飾亦無住處，三曰所修建立亦無住處；是為三。又復逮得三卒決對。何謂為三？一曰應譏宣慧，二曰尋發辯才，三曰應時智慧；是為三。復有三疾得歸慧。何謂為三？一曰決疑令無餘結，二曰斷猶豫使無沈吟，三曰可悅一切眾生心意；是為三。」說是語時，八千菩薩逮得總持。

[0079a28] 於是密迹金剛力士前白佛言：「願佛世尊建立法典，然後如來滅度之時最後末世，遍布天下閻浮利地，使得久存令不滅盡。」

[0079b01] 爾時世尊周觀四方，觀察已竟時說頌曰：

「降根自然勝，　　寂根無所害，
　無本斷其無，　　伏魔兵眾黨。
　解脫解清淨，　　無恐解所畏，
　捨棄於重檐，　　醫神呪上師。
　降制外異學，　　以法而救攝，
　護於行法者，　　神呪佛所說。
　無我以除我，　　其義宜以度，
　斯於四天王，　　說無澤之句。
　勇持章句勳，　　淨復淨正等，
　梵天釋天帝，　　作是如此乘。
　慈氏彼通忍，　　以觀哀所察，
　愛敬覩梵天，　　此者無所犯。
　曠野離空曠，　　無根法曰淨，
　降伏魔官屬，　　故說此神呪。
　人中尊建立，　　是經善義辭，
　爾時普流布，　　隨器能受者。
　以說此呪術，　　其地則大動，
　諸魔皆悉來，　　各口宣是言。
　用言護頭首，　　是曰為法師，
　若手得斯經，　　歸逮佛所說。」

[0079b23] 爾時佛告密迹金剛力士：「以建立竟是經典要。今建立是，無能亂者。所以者何？佛憶識念過去世時，有佛名寶月，興出於世，如來、至真、等正覺、明行成為、善逝、世間解、無上士、道法御、天人師，號佛、世尊。世界曰無悅。其佛世時，有二比丘而為法師，一名智寂，二名持至誠。威神變化高德無極，大尊巍巍，受彼如來是章句呪而奉持之。如來滅度之後半劫持法，其彼三千大千世界百千億魔皆見開化，承無上正真之道。密迹！欲知爾時二比丘為法師者，豈異人乎？莫造斯觀。所以者何？其法寂者，則我身是也。持至誠法師比丘者，則密迹金剛力士是也。此諸章句令是經法，多所饒益成護正法。」

[0079c07] 彼時世尊觀於四面一切眾會，而口宣言：「汝等正士為能堪任。於斯如來，從無數劫億百千姟積功累德，總持無上正真之道，以持擁護無所罣礙。從是以來至今蒙濟，去來今佛之所由生。」於是菩薩眾會之中三萬二千菩薩即從坐起，叉手而住，稽首禮佛，說是偈言：

「棄其身壽命，　　思惟好寂然，
　受持是經法，　　世護之所歎。
　其是經如藥，　　療治一切病，
　受持所言教，　　發生世尊意。」

[0079c18] 爾時賢王天子之等五百天子說是偈言：

「用一切眾生，　　以故想積德，
　受持是經典，　　最勝特深妙。」

[0079c21] 於是密迹金剛力士時說頌曰：

「是議無文字，　　而反宣文字，
　人中尊所作，　　班宣我當持。」

[0079c24] 爾時世尊告識氏梵天：「如來有三不可限量，無上供養德無有極。何謂為三？一曰至心仁和發其道心，二曰以發道心護於正法，三曰如所聞法為人解說、身行如是；是為至不可計德。梵天當知，如來以是三事積累功勳，假使其壽住世一劫，廣分別說不能究暢。是故梵天，當以隨順恭敬奉事如來至真。是為三事，梵天！供養如來受四句頌，是去來今佛世尊之所說法受而擁護。所以者何？諸佛世尊皆從是法生，故當供法。供法不用衣食，以法供養諸養中尊，為上為長、為無儔匹、為無等倫。是故梵天！當以正法而相供養，是養真諦無以衣食。佛自憶念，梵天王！過去曾生為王太子，名曰意行。生於王家，以是見教，諦樂道法。時臥夢中聞是四句頌，本行放逸無脫路，以眾生故志於道，心在山空閑隨順念，無所貪受本悉安。」佛語梵天：「彼時聞是頌教從夢中覺，思惟了了，惟是忻然大悅，心中解暢。即時以偈而歎頌曰：

「『快哉安上樂，　　得法藏無盡，
　　當充滿眾生，　　諸貧天人民。』」

[0080a16] 佛告善安大梵天：「時王大子得安諦藏，曉文字無，心自念言：『以是偈義充滿眾生貧匱之人。』往語父母：『寧有金銀琉璃水精車璩馬瑙明珠藏乎？欲濟窮乏以是歡喜。』父母報言：『一切財業非是真寶，五家水、火、盜賊、怨家債主、縣官、惡子分耳。博聞之慧無衣食求，甚為難得。』父母言：『善！如子所志。』便取廣施與諸乏者。了三界空，令得難致無盡之慧。以故梵天聞是一四句偈，化八千人勸入道意，無數眾生當生天上。以故梵天！其有受是深妙之法，持諷誦讀為人廣說，聞之歡喜若奉行，是德不可量逮無極藏。假使，梵天！行大乘業有三事法，多益菩薩。何謂為三？一曰聞行得立受之無厭；二曰以聞建立以行為要，守口第一，不以害心加於眾生；三曰不捨大哀。是為三。以故梵天！益於眾生，當加勸助是經典要。復有二事，所造行願無所忘失。何謂為二？一曰佛初成道。勸助如來使轉法輪；二曰梵天當勸助是賢劫中當來具千如來至真等正覺使轉法輪，令化出家眾人作菩薩行。如佛世尊為自在法王，善教訓誨少有能及、難逮如是。以故梵天！如是比像多所親立，一切眾人除老病死至無為業。於色無著，以解了是能忍眾苦忍無所求，主諸天人造立三忍。執持正法，受諷誦讀是乃甚難。受是經者當作是觀，受我身億百千姟劫，修清淨行嚴淨佛土，擁護正法疾成正覺。」

[0080b13] 佛告賢者阿難：「受是經典，持諷誦讀，為他人說。」

[0080b14] 阿難曰：「諾。當受持之令其堅固。」

[0080b15] 佛言阿難：「勿持是法授非法器，莫得授與諸惡知友，當施善友慕樂學者。授是經法，常當奉護。阿難！是經不歸非法，當歸應器，能奉行法，常慈心眾。又是經者無有妄想，瑞應現前精進所致，行是經典有是福報。」

[0080b19] 阿難白曰：「當受是經，承佛威神常令普流。若受是法，承佛威神，其光遠照是等不隨無器之業。又是經者，所號為何？云何奉行？」

[0080b22] 佛言：「是經名曰『佛所訓誨』。阿難！又有號曰『密迹金剛力士所宣布義』，當持奉行；又名『如來功勳報應』，當奉持之；又復名曰『如來祕要經法之品，為他分別無冀養心，歸於無量功德而順法律』，當奉持之。所以者何？若有奉持是經法者，令以佛眼普見佛土及十方國，從地以上高至三十三天思想天，滿中七寶百種眾饍貢施如來。若有受是經學持奉行，以無冀養為他人說，是德最多。又以衣食供養是經典要，宣如來德，得福無量不可為喻。」

[0080c03] 說是經時，無量眾生發大道心，不可計菩薩逮得法忍，復無央數菩薩逮一生補處。

[0080c05] 佛說如是。賢者阿難，密迹金剛力士、寂意菩薩，及大聲聞一切眾會，及諸天人，諸阿須輪、揵沓和及世間人，聞佛所說，莫不歡喜，稽首而去。

大寶積經卷第十四

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA