雜阿含經卷第二十八

宋天竺三藏求那跋陀羅譯

（七四八）

[0198b05] 如是我聞：

[0198b05] 一時，佛住舍衛國祇樹給孤獨園。

[0198b06] 爾時，世尊告諸比丘：「如日出前相，謂明相初光。如是比丘正盡苦邊、究竟苦邊前相者，所謂正見。彼正見者，能起正志、正語、正業、正命、正方便、正念、正定。起定正受故，聖弟子心正解脫貪欲、瞋恚、愚癡，如是心善解脫。聖弟子得正知見：『我生已盡，梵行已立，所作已作，自知不受後有。』」

[0198b12] 佛說此經已，諸比丘聞佛所說，歡喜奉行。

（七四九）

[0198b14] 如是我聞：

[0198b14] 一時，佛住舍衛國祇樹給孤獨園。

[0198b15] 爾時，世尊告諸比丘：「若無明為前相，故生諸惡不善法。時，隨生無慚、無愧；無慚、無愧生已，隨生邪見；邪見生已，能起邪志、邪語、邪業、邪命、邪方便、邪念、邪定。若起明為前相，生諸善法。時，慚愧隨生，慚愧生已，能生正見，正見生已，起正志、正語、正業、正命、正方便、正念、正定，次第而起。正定起已，聖弟子得正解脫貪欲、瞋恚、愚癡。如是聖弟子得正解脫已，得正知見：『我生已盡，梵行已立，所作已作，自知不受後有。』」

[0198b25] 佛說此經已，諸比丘聞佛所說，歡喜奉行。

（七五〇）

[0198b26] 如是我聞：

[0198b26] 一時，佛住舍衛國祇樹給孤獨園。

[0198b27] 爾時，世尊告諸比丘：「若比丘！諸惡不善法，比丘，一切皆以無明為根本，無明集、無明生、無明起。所以者何？無明者無知，於善、不善法不如實知，有罪、無罪，下法、上法，染污，不染污，分別、不分別，緣起、非緣起不如實知；不如實知故，起於邪見，起於邪見已，能起邪志、邪語、邪業、邪命、邪方便、邪念、邪定。

[0198c04] 「若諸善法生，一切皆明為根本，明集、明生、明起。明，於善、不善法如實知者，罪、無罪，親近、不親近，卑法、勝法，穢污、白淨，有分別、無分別，緣起、非緣起悉如實知，如實知者，是則正見。正見者，能起正志、正語、正業、正命、正方便、正念、正定。正定起已，聖弟子得正解脫貪、恚、癡，貪、恚、癡解脫已，是聖弟子得正智見：『我生已盡，梵行已立，所作已作，自知不受後有。』」

[0198c13] 佛說此經已，諸比丘聞佛所說，歡喜奉行。

（七五一）

[0198c14] 如是我聞：

[0198c14] 一時，佛住舍衛國祇樹給孤獨園。

[0198c15] 爾時，世尊告諸比丘：「若在家、若出家而起邪事者，我所不說。所以者何？若在家、出家而起邪事者，則不樂正法。何等為邪事？謂邪見，乃至邪定，若在家、出家而起正事，我所讚歎。所以者何？起正事者，則樂正法，善於正法。何等為正事？謂正見，乃至正定。」

[0198c21] 爾時，世尊即說偈言：

「在家及出家，　　而起邪事者，
　彼則終不樂，　　無上之正法，
　在家及出家，　　而起正事者，
　彼則常心樂，　　無上之正法。」

[0198c26] 佛說此經已，諸比丘聞佛所說，歡喜奉行。

（七五二）

[0198c27] 如是我聞：

[0198c27] 一時，佛住舍衛國祇樹給孤獨園。

[0198c28] 爾時，迦摩比丘詣佛所，稽首佛足，退坐一面，白佛言：「世尊！所謂欲者。云何為欲？」

[0199a01] 佛告迦摩：「欲，謂五欲功德。何等為五？謂眼識明色，可愛、可意、可念，長養欲樂。如是耳、鼻、舌、身識觸，可愛、可意、可念，長養欲樂，是名為欲。然彼非欲，於彼貪著者，是名為欲。」

[0199a05] 爾時，世尊即說偈言：

「世間雜五色，　　彼非為愛欲，
　貪欲覺想者，　　是則士夫欲，
　眾色常住世，　　行者斷心欲。」

[0199a09] 迦摩比丘白佛言：「世尊！寧有道有跡，斷此愛欲不？」

[0199a10] 佛告比丘：「有八正道，能斷愛欲，謂正見、正志、正語、正業、正命、正方便、正念、正定。」

[0199a12] 佛說此經已，迦摩比丘聞佛所說，歡喜奉行。

（七五三）

[0199a13] 如是我聞：

[0199a13] 一時，佛住舍衛國祇樹給孤獨園。

[0199a14] 時，有比丘名阿梨瑟吒，詣佛所，稽首佛足，退坐一面，白佛言：「世尊！所謂甘露者。云何名為甘露？」

[0199a16] 佛告阿梨瑟吒：「甘露者，界名說，然我為有漏盡者，現說此名。」

[0199a17] 阿梨瑟吒比丘白佛言：「世尊！有道有跡，修習多修習，得甘露法不？」

[0199a19] 佛告比丘：「有，所謂八聖道分——謂正見乃至正定。」

[0199a20] 佛說此經已，諸比丘聞佛所說，歡喜奉行。

（七五四）

[0199a22] 如是我聞：

[0199a22] 一時，佛住舍衛國祇樹給孤獨園。

[0199a23] 爾時，尊者舍利弗詣佛所，稽首佛足，退坐一面，白佛言：「世尊！所謂賢聖等三昧根本眾具。云何為賢聖等三昧根本眾具？」

[0199a25] 佛告舍利弗：「謂七正道分為賢聖等三昧，為根本，為眾具。何等為七？謂正見、正志、正語、正業、正命、正方便、正念。舍利弗！於此七道分為基業已，得一其心，是名賢聖等三昧根本眾具。」

[0199b01] 佛說此經已，諸比丘聞佛所說，歡喜奉行。

（七五五～七）

[0199b03] 如上三經。如是佛問諸比丘三經亦如是說。

（七五八）

[0199b05] 如是我聞：

[0199b05] 一時，佛住舍衛國祇樹給孤獨園。

[0199b06] 爾時，世尊告諸比丘：「無母子畏，有母子畏。愚癡無聞凡夫所說，而不能知無母子畏，有母子畏。

[0199b08] 「諸比丘！有三種無母子畏，愚癡無聞凡夫所說。何等為三？諸比丘！有時兵兇亂起，殘害國土，隨流波迸，子失其母，母失其子，是名第一無母子畏，愚癡無聞凡夫所說。

[0199b12] 「復次，比丘！有時大火卒起，焚燒城邑聚落，人民馳走，母子相失，是名第二無母子畏，愚癡無聞凡夫所說。

[0199b14] 「復次，比丘！有時山中大雨，洪水流出，漂沒聚落，人民馳走，母子相失，是名第三無母子畏，愚癡無聞凡夫所說。

[0199b17] 「然此等畏，是有母子畏，愚癡無聞凡夫說名無母子畏。彼有時兵兇亂起，殘害國土，隨流波迸，母子相失，或時於彼母子相見，是名第一有母子畏，愚癡無聞凡夫說名無母子畏。

[0199b21] 「復次，大火卒起，焚燒城邑聚落，人民馳走，母子相失，或復相見，是名第二有母子畏，愚癡無聞凡夫說名無母子畏。

[0199b24] 「復次，山中大雨，洪水流出，漂沒聚落，此人馳走，母子相失，或尋相見，是名第三有母子畏，愚癡無聞凡夫說名無母子畏。

[0199b26] 「比丘！有三種無母子畏，是我自覺成三菩提之所記說。何等為三？若比丘！子若老時，無母能語：『子！汝莫老，我當代汝。』其母老時，亦無子語：『母！令莫老，我代之老。』是名第一無母子畏，我自覺成三菩提之所記說。

[0199c02] 「復次，比丘！有時子病，母不能語：『子！令莫病，我當代汝。』母病之時，子亦不能語：『母！莫病，我當代母。』是名第二無母子畏，我自覺成三菩提之所記說。

[0199c06] 「復次，子若死時，無母能語：『子！令莫死，我今代汝。』母若死時，無子能語：『母！令莫死，我當代母。』是名第三無母子畏，我自覺成三菩提之所記說。」

[0199c09] 諸比丘白佛：「有道有跡，修習多修習，斷前三種有母子畏，斷後三種無母子畏不？」

[0199c11] 佛告比丘：「有道有跡，斷彼三畏。何等為道。何等為跡，修習多修習，斷前三種有母子畏，斷後三種無母子畏？謂八聖道分，正見、正志、正語、正業、正命、正方便、正念、正定。」

[0199c15] 佛說此經已，諸比丘聞佛所說，歡喜奉行。

（七五九）

[0199c17] 如是我聞：

[0199c17] 一時，佛住舍衛國祇樹給孤獨園。

[0199c18] 爾時，世尊告諸比丘：「有三受，無常、有為、心所緣生。何等為三？謂樂受、苦受、不苦不樂受。」

[0199c20] 諸比丘白佛：「世尊！有道有跡，修習多修習，斷此三受不？」

[0199c21] 佛告比丘：「有道有跡，修習多修習，斷此三受。何等為道，何等為跡，修習多修習，斷此三受？」

[0199c23] 佛告比丘：「謂八聖道，正見、正志、正語、正業、正命、正方便、正念、正定。」

[0199c25] 佛說此經已，諸比丘聞佛所說，歡喜奉行。

（七六〇）

[0199c27] 如是我聞：

[0199c27] 一時，佛住舍衛國祇樹給孤獨園。

[0199c28] 爾時，世尊告諸比丘：「世有三法，不可喜、不可愛、不可念。何等為三？謂老、病、死，此三法不可喜、不可愛、不可念。世間若無此三法不可喜、不可愛、不可念者，無有如來、應、等正覺出於世間，世間亦不知有如來說法教誡、教授。以世間有此三法不可喜、不可愛、不可念故，如來、應、等正覺出於世間，世間知有如來說法教誡、教授。」

[0200a06] 諸比丘白佛：「有道有跡，斷此三法不可喜、不可愛、不可念者不？」

[0200a08] 佛告比丘：「有道有跡，修習多修習，斷此三法不可喜、不可愛、不可念。何等為道？何等為跡？修習多修習，斷此三法不可喜、不可愛、不可念？謂八聖道，正見、正志、正語、正業、正命、正方便、正念、正定。」

[0200a12] 佛說此經已，諸比丘聞佛所說，歡喜奉行。

（七六一）

[0200a14] 如是我聞：

[0200a14] 一時，佛住舍衛國祇樹給孤獨園。

[0200a15] 爾時，世尊告諸比丘：「我當說學及無學。諦聽，善思念之。何等為學？謂學正見成就，學正志、正語、正業、正命、正方便、正念、正定成就，是名為學。何等為無學？謂無學正見成就，無學正志、正語、正業、正命、正方便、正念、正定成就，是名無學。」

[0200a20] 佛說此經已，諸比丘聞佛所說，歡喜奉行。

[0200a22] 如學、無學，如是正士、如是大士，亦如是說。

（七六二）

[0200a23] 如是我聞：

[0200a23] 一時，佛住舍衛國祇樹給孤獨園。

[0200a24] 爾時，世尊告諸比丘：「我當說聖漏盡。云何為聖漏盡？謂無學正見成就，乃至無學正定成就，是名聖漏盡。」

[0200a26] 佛說此經已，諸比丘聞佛所說，歡喜奉行。

（七六三）

[0200a28] 如是我聞：

[0200a28] 一時，佛住舍衛國祇樹給孤獨園。

[0200a29] 爾時，世尊告諸比丘：「我今當說八聖道分。何等為八？謂正見、正志、正語、正業、正命、正方便、正念、正定。」

[0200b02] 佛說此經已，諸比丘聞佛所說，歡喜奉行。

（七六四）

[0200b04] 如是我聞：

[0200b04] 一時，佛住舍衛國祇樹給孤獨園。

[0200b05] 爾時，世尊告諸比丘：「我今當說修八聖道。諦聽，善思。何等為修八聖道？是比丘修正見，依遠離、依無欲、依滅、向於捨，修正志、正語、正業、正命、正方便、正念、正定，依遠離、依無欲、依滅、向於捨，是名修八聖道。」

[0200b10] 佛說此經已，諸比丘聞佛所說，歡喜奉行。

（七六五）

[0200b11] 如是我聞：

[0200b11] 一時，佛住舍衛國祇樹給孤獨園。

[0200b12] 爾時，世尊告諸比丘：「我今當說比丘過去已修八聖道，未來當修八聖道。」乃至……。

[0200b13] 諸比丘聞佛所說，歡喜奉行。

（七六六）

[0200b15] 如是我聞：

[0200b15] 一時，佛住舍衛國祇樹給孤獨園。

[0200b16] 爾時，世尊告諸比丘：「若比丘正見清淨鮮白，無諸過患，離諸煩惱，未起不起，唯除佛所調伏，乃至正定亦如是說。若正見清淨鮮白，無諸過患，離諸煩惱，未起能起，乃至正定亦如是說。」

[0200b20] 佛說此經已，諸比丘聞佛所說，歡喜奉行。

[0200b22] 如除佛所說，除善逝所說，亦如上說。

（七六七）

[0200b23] 如是我聞：

[0200b23] 一時，佛住舍衛國祇樹給孤獨園。

[0200b24] 爾時，世尊告諸比丘：「說不善聚者，謂五蓋，是為正說。所以者何？純一不善聚者，所謂五蓋。何等為五？謂貪欲蓋，瞋恚、眠睡、掉悔、疑蓋。說善法聚者，所謂八聖道，是名正說。所以者何？純一滿淨善聚者，謂八聖道。何等為八？謂正見、正志、正語、正業、正命、正方便、正念、正定。」

[0200c01] 佛說此經已，諸比丘聞佛所說，歡喜奉行。

（七六八）

[0200c03] 如是我聞：

[0200c03] 一時，佛住王舍城山谷精舍。

[0200c04] 時，尊者阿難獨一靜處，作如是念：「半梵行者，謂善知識、善伴黨、善隨從。」乃至。佛告阿難：「純一滿淨具梵行者，謂善知識。所以者何？我為善知識故，令諸眾生修習正見，依遠離、依無欲、依滅、向於捨，乃至修正定，依遠離、依無欲、依滅、向於捨。」

[0200c09] 佛說此經已，尊者阿難聞佛所說，歡喜奉行。

（七六九）

[0200c11] 如是我聞：

[0200c11] 一時，佛住舍衛國祇樹給孤獨園。爾時，尊者阿難晨朝著衣持鉢，入舍衛城乞食。

[0200c13] 時，有生聞婆羅門乘白馬車，眾多年少翼從，白馬、白車、白控、白鞭，頭著白帽、白傘蓋，手執白拂，著白衣服、白瓔珞，白香塗身，翼從皆白，出舍衛城，欲至林中教授讀誦，眾人見之咸言：「善乘！善乘！謂婆羅門乘。」

[0200c18] 時，尊者阿難見婆羅門眷屬、眾具一切皆白，見已，入城乞食。還精舍，舉衣鉢，洗足已，往詣佛所，稽首禮足，退坐一面，白佛言：「世尊！今日晨朝著衣持鉢，入舍衛城乞食，見生聞婆羅門乘白馬車，眷屬、眾具一切皆白，眾人唱言：『善乘！善乘！謂婆羅門乘。』云何？世尊！於正法、律，為是世人乘？為是婆羅門乘？」

[0200c25] 佛告阿難：「是世人乘，非我法、律婆羅門乘也。阿難！我正法、律乘、天乘、婆羅門乘、大乘，能調伏煩惱軍者，諦聽，善思，當為汝說。阿難！何等為正法、律乘、天乘、婆羅門乘、大乘，能調伏煩惱軍者？謂八正道——正見乃至正定。阿難！是名正法、律乘、天乘、梵乘、大乘，能調伏煩惱軍者。」

[0201a02] 爾時，世尊即說偈言：

「信戒為法軛，　　慚愧為長縻，
　正念善護持，　　以為善御者，
　捨三昧為轅，　　智慧精進輪，
　無著忍辱鎧，　　安隱如法行，
　直進不退還，　　永之無憂處，
　智士乘戰車，　　摧伏無智怨。」

（七七〇）

[0201a09] 如是我聞：

[0201a09] 一時，佛住舍衛國祇樹給孤獨園。

[0201a10] 爾時，世尊告諸比丘：「應離邪見，應斷邪見，若邪見不可斷者，我終不說應離、斷邪見。以邪見可斷故，我說比丘當離邪見。若不離邪見者，邪見當作非義不饒益苦，是故我說當離邪見。如是邪志、邪語、邪業、邪命、邪方便、邪念、邪定亦如是說。

[0201a16] 「諸比丘！離邪見已，當修正見，若不得修正見者，我終不說修習正見。以得修正見故，我說比丘應修正見。若不修正見者，當作非義不饒益苦，以不修正見，作非義不饒益苦故，是故我說當修正見，以義饒益，常得安樂。是故，比丘！當修正見。如是正志、正語、正業、正命、正方便、正念、正定亦如是說。」

[0201a23] 佛說此經已，諸比丘聞佛所說，歡喜奉行。

（七七一）

[0201a25] 如是我聞：

[0201a25] 一時，佛住舍衛國祇樹給孤獨園。

[0201a26] 時，有生聞婆羅門來詣佛所，與世尊面相問訊慰勞，問訊慰勞已，退坐一面，白佛言：「瞿曇！謂非彼岸及彼岸。瞿曇！云何非彼岸？云何彼岸？」

[0201a29] 佛告婆羅門：「邪見者，非彼岸。正見者，是彼岸。邪志、邪語、邪業、邪命、邪方便、邪念、邪定非彼岸。正見是彼岸，正志、正語、正業、正命、正方便、正念、正定是彼岸。」

[0201b03] 爾時，世尊即說偈言：

「希有諸人民，　　能度於彼岸，
　一切諸世間，　　徘徊遊此岸。
　於此正法律，　　能善隨順者，
　斯等能度彼，　　生死難度岸。」

[0201b09] 時，生聞婆羅門聞佛所說，歡喜隨喜，從座起去。

（七七二～四）

[0201b11] 如是，異比丘問尊者阿難、問佛、問諸比丘，此三經亦如上說。

（七七五）

[0201b13] 如是我聞：

[0201b13] 一時，佛住舍衛國祇樹給孤獨園。

[0201b14] 爾時，世尊告諸比丘：「於內法中，我不見一法能令未生惡不善法生，已生者重生令增廣，如說不正思惟者。諸比丘！不正思惟者，未起邪見令起，已起重生令增廣。如是邪志、邪語、邪業、邪命、邪方便、邪念、邪定亦如是說。

[0201b19] 「諸比丘！於內法中，我不見一法令未生惡不善法不生，已生惡不善法令滅，如說正思惟者。諸比丘！正思惟者，未生邪見令不生，已生者令滅，如邪見，邪志、邪語、邪業、邪命、邪方便、邪念、邪定亦如是說。」

[0201b23] 佛說此經已，諸比丘聞佛所說，歡喜奉行。

（七七六）

[0201b25] 如是我聞：

[0201b25] 一時，佛住舍衛國祇樹給孤獨園。

[0201b26] 爾時，世尊告諸比丘：「於內法中，我不見一法，未生善法不生，已生善法令退，如說不正思惟者。諸比丘！不正思惟者，未生正見令不生，已生正見令退。如是未生正志、正語、正業、正命、正方便、正念、正定令不生，已生者令退。

[0201c02] 「諸比丘！於內法中，我不見一法令未生善法令生，已生善法重生令增廣，如說正思惟者。諸比丘！正思惟者，未生正見令生，已生正見重生令增廣。如是未生正志、正語、正業、正命、正方便、正念、正定令生、已生者重生令增廣。」

[0201c07] 佛說此經已，諸比丘聞佛所說，歡喜奉行。

（七七七）

[0201c09] 如是我聞：

[0201c09] 一時，佛住舍衛國祇樹給孤獨園。

[0201c10] 爾時，世尊告諸比丘：「於內法中，我不見一法令未生惡不善法生，已生惡不善法重生令增廣，未生善法不生，已生者令退，所謂不正思惟。諸比丘！不正思惟者，未生邪見令生，已生者重生令增廣，未生正見不生，已生者令退。如是未生邪志、邪語、邪業、邪命、邪方便、邪念、邪定令生，已生者重生令增廣；未生正志、正語、正業、正命、正方便、正念、正定不生，已生者令退。

[0201c18] 「諸比丘！我於內法中，不見一法，未生惡不善法令不生，已生惡不善法令滅，未生善法令生，已生善法重生令增廣，如說正思惟。諸比丘！正思惟者，令未生邪見不生，已生邪見令滅，未生正見令生，已生正見重生令增廣。如是未生邪志、邪語、邪業、邪命、邪方便、邪念、邪定令不生，已生者令滅，未生正志、正語、正業、正命、正方便、正念、正定令生，已生者重生令增廣。」

[0201c27] 佛說此經已，諸比丘聞佛所說，歡喜奉行。

（七七八）

[0201c29] 如是我聞：

[0201c29] 一時，佛住舍衛國祇樹給孤獨園。

[0201c30] 爾時，世尊告諸比丘：「於外法中，我不見一法令未生惡不善法生，已生惡不善法重生令增廣，如說惡知識、惡伴黨、惡隨從。諸比丘！惡知識、惡伴黨、惡隨從者，能令未生邪見令生，已生邪見重生令增廣。如是未生邪志、邪語、邪業、邪命、邪方便、邪念、邪定令生，已生者重生令增廣。

[0202a06] 「諸比丘！外法中，我不見一法令未生惡不善法不生，已生惡不善法令滅，如說善知識、善伴黨、善隨從。諸比丘！善知識、善伴黨、善隨從，能令未生邪見不生，已生邪見令滅；未生邪志、邪語、邪業、邪命、邪方便、邪念、邪定不生，已生者令滅。」

[0202a12] 佛說此經已，諸比丘聞佛所說，歡喜奉行。

（七七九）

[0202a14] 如是我聞：

[0202a14] 一時，佛住舍衛國祇樹給孤獨園。

[0202a15] 爾時，世尊告諸比丘：「於外法中，我不見一法能令未生善法生，已生善法重生令增廣，如說善知識、善伴黨、善隨從。諸比丘！善知識、善伴黨、善隨從者，能令未生正見生，已生正見重生令增廣。如是未生正志、正語、正業、正命、正方便、正念、正定令生，已生者重生令增廣。」

[0202a21] 佛說此經已，諸比丘聞佛所說，歡喜奉行。

（七八〇）

[0202a23] 如是我聞：

[0202a23] 一時，佛住舍衛國祇樹給孤獨園。

[0202a24] 爾時，世尊告諸比丘：「於外法中，我不見一法能令未生惡不善法生，已生惡不善法重生令增廣，未生善法不生，已生善法令滅，如說惡知識、惡伴黨、惡隨從。諸比丘！惡知識、惡伴黨、惡隨從者，能令未生邪見令生，已生邪見者重生令增廣。未生正見不生，已生正見令退。如是未生邪志、邪語、邪業、邪命、邪方便、邪念、邪定令生，已生者重生令增廣。未生正志、正語、正業、正命、正方便、正念、正定令不生，已生者令退。

[0202b04] 「諸比丘！於外法中，我不見一法能令未生惡不善法生，已生惡不善法令滅，未生善法令生，已生善法重生令增廣，如說善知識、善伴黨、善隨從。諸比丘！善知識、善伴黨、善隨從，能令未生邪見不生，已生邪見令滅，未生正見令生，已生正見重生令增廣。如是未生邪志、邪語、邪業、邪命、邪方便、邪念、邪定令不生，已生者令滅，未生正志、正語、正業、正命、正方便、正念、正定令生，已生者重生令增廣。」

[0202b14] 佛說此經已，諸比丘聞佛所說，歡喜奉行。

（七八一）

[0202b15] 如是我聞：

[0202b15] 一時，佛住舍衛國祇樹給孤獨園。

[0202b16] 爾時，世尊告諸比丘：「於內法中，我不見一法能令未生惡不善法生，已生者重生令增廣，未生善法不生，已生者令退，如說不正思惟。諸比丘！不正思惟者，能令未生邪見生，已生邪見令重生增廣，未生正見不生，已生正見令退。

[0202b21] 「諸比丘！於內法中，我不見一法能令未生惡不善法不生，已生惡不善法令滅，未生善法令生，已生善法重生令增廣，如說正思惟。諸比丘！正思惟者，能令未生邪見不生，已生者令滅，未生正見令生，已生者重生令增廣。」

[0202b26] 佛說此經已，諸比丘聞佛所說，歡喜奉行。

[0202b28] 如說邪見、正見，如是邪志、正志，邪語、正語，邪業、正業，邪命、正命，邪方便、正方便，邪念、正念，邪定、正定七經如上說。

[0202c01] 如內法八經，如是外法八經，亦如是說。

（七八二）

[0202c03] 如是我聞：

[0202c03] 一時，佛住舍衛國祇樹給孤獨園。

[0202c04] 爾時，世尊告諸比丘：「有非法、是法。諦聽，善思，當為汝說。何等為非法、是法？謂邪見非法、正見是法，乃至邪定非法、正定是法。」

[0202c07] 佛說此經已，諸比丘聞佛所說，歡喜奉行。

[0202c08] 如非法、是法，如是非律、正律，非聖、是聖，不善法、善法，非習法、習法，非善哉法、善哉法，黑法、白法，非義、正義，卑法、勝法，有罪法、無罪法，應去法、不去法，一一經皆如上說。

（七八三）

[0202c12] 如是我聞：

[0202c12] 一時，佛住拘睒彌國瞿師羅園。爾時，尊者阿難亦在彼住。

[0202c13] 有異婆羅門來詣尊者阿難所，與尊者阿難共相問訊慰勞，問訊慰勞已，退坐一面，白尊者阿難：「欲有所問，寧有閑暇為記說不？」

[0202c16] 阿難答言：「隨汝所問，知者當答。」

[0202c17] 婆羅門問：「尊者阿難！何故於沙門瞿曇所出家修梵行？」

[0202c18] 阿難答言：「婆羅門！為斷故。」

[0202c19] 復問：「斷何等？」

[0202c19] 答言：「貪欲斷，瞋恚、愚癡斷。」

[0202c20] 又問：「阿難！有道有跡，能斷貪欲、瞋恚、愚癡耶？」

[0202c21] 阿難答言：「有，謂八聖道，正見、正志、正語、正業、正命、正方便、正念、正定。」

[0202c23] 婆羅門言：「阿難！賢哉之道！賢哉之跡！修習多修習，能斷斯等貪欲、恚、癡。」

[0202c24] 尊者阿難說是法時，彼婆羅門聞其所說，歡喜隨喜，從座起去。

[0202c26] 如斷貪、恚、癡。如是調伏貪、恚、癡，及得涅槃，及厭離，及不趣涅槃，及沙門義，及婆羅門義，及解脫，及苦斷，及究竟苦邊，及正盡苦，一一經皆如上說。

（七八四）

[0203a01] 如是我聞：

[0203a01] 一時，佛住舍衛國祇樹給孤獨園。

[0203a02] 爾時，世尊告諸比丘：「有邪、有正。諦聽，善思，當為汝說。何等為邪？謂邪見，乃至邪定。何等為正？謂正見，乃至正定。何等為正見？謂說有施、有說、有齋，有善行、有惡行，有善惡行果報，有此世、有他世，有父母、有眾生生，有阿羅漢善到、善向，有此世、他世自知作證具足住：『我生已盡，梵行已立，所作已作，自知不受後有。』何等為正志？謂出要志、無恚志、不害志。何等為正語？謂離妄語、離兩舌、離惡口、離綺語。何等為正業？謂離殺、盜、婬。何等為正命？謂如法求衣服、飲食、臥具、湯藥，非不如法。何等為正方便？謂欲、精進、方便、出離、勤競、堪能常行不退。何等為正念？謂念隨順，念不妄、不虛。何等為正定？謂住心不亂、堅固、攝持、寂止、三昧、一心。」

[0203a17] 佛說此經已，諸比丘聞佛所說，歡喜奉行。

（七八五）

[0203a19] 如是我聞：

[0203a19] 一時，佛住舍衛國祇樹給孤獨園。

[0203a20] 爾時，世尊告諸比丘……如上說。差別者：「何等為正見？謂正見有二種，有正見，是世、俗，有漏、有取，轉向善趣；有正見，是聖、出世間，無漏、無取，正盡苦，轉向苦邊。何等為正見有漏、有取，向於善趣？若彼見有施、有說，乃至知世間有阿羅漢，不受後有，是名世間正見，世、俗，有漏、有取，向於善趣。何等為正見是聖、出世間，無漏、不取，正盡苦，轉向苦邊？謂聖弟子苦苦思惟，集、滅、道道思惟，無漏思惟相應，於法選擇，分別推求，覺知黠慧，開覺觀察，是名正見是聖、出世間，無漏、不取，正盡苦，轉向苦邊。何等為正志？謂正志二種。有正志世、俗，有漏、有取，向於善趣；有正志，是聖、出世間，無漏、不取，正盡苦，轉向苦邊。何等為正志有世、俗，有漏、有取，向於善趣？謂正志出要覺、無恚覺、不害覺，是名正志世、俗，有漏、有取，向於善趣。何等為正志是聖、出世間，無漏、不取，正盡苦，轉向苦邊？謂聖弟子苦苦思惟，集、滅、道道思惟，無漏思惟相應心法，分別自決意解，計數立意，是名正志是聖、出世間，無漏、不取，正盡苦，轉向苦邊。

[0203b11] 「何等為正語？正語有二種。有正語，世、俗，有漏、有取，向於善趣；有正語，是聖、出世間，無漏、不取，正盡苦，轉向苦邊。何等為正語世、俗，有漏、有取，向於善趣？謂正語離妄語、兩舌、惡口、綺語，是名正語世、俗，有漏、有取，向於善趣。何等正語是聖、出世間，無漏、不取，正盡苦，轉向苦邊？謂聖弟子苦苦思惟，集、滅、道道思惟，除邪命，念口四惡行、諸餘口惡行，離於彼，無漏、遠離、不著，固守、攝持不犯，不度時節，不越限防，是名正語是聖、出世間，無漏、不取，正盡苦，轉向苦邊。

[0203b22] 「何等為正業？正業有二種。有正業，世、俗，有漏、有取，向於善趣；有正業，是聖、出世間，無漏、不取，正盡苦，轉向苦邊。何等為正業世、俗，有漏、有取，轉向善趣？謂離殺、盜、婬，是名正業世、俗，有漏、有取，轉向善趣。何等為正業是聖、出世間，無漏、不取，正盡苦，轉向苦邊。謂聖弟子苦苦思惟，集、滅、道道思惟，除邪命，念身三惡行、諸餘身惡行數，無漏、心不樂著，固守、執持不犯，不度時節，不越限防，是名正業是聖、出世間，無漏、不取，正盡苦，轉向苦邊。

[0203c03] 「何等為正命？正命有二種。有正命，是世、俗，有漏、有取，轉向善趣；有正命，是聖、出世間，無漏、不取，正盡苦，轉向苦邊。何等為正命世、俗，有漏、有取，轉向善趣？謂如法求衣食、臥具、隨病湯藥，非不如法，是名正命世、俗，有漏、有取，轉向善趣。何等為正命是聖、出世間，無漏、不取，正盡苦，轉向苦邊？謂聖弟子苦苦思惟，集、滅、道道思惟，於諸邪命無漏、不樂著，固守、執持不犯，不越時節，不度限防，是名正命是聖、出世間，無漏、不取，正盡苦，轉向苦邊。

[0203c13] 「何等為正方便？正方便有二種。有正方便，世、俗，有漏、有取，轉向善趣；有正方便，是聖、出世間，無漏、不取，正盡苦，轉向苦邊。何等為正方便世、俗，有漏、有取，轉向善趣？謂欲、精進、方便超出、堅固建立，堪能造作精進、心法攝受、常、不休息，是名正方便世、俗，有漏、有取，轉向善趣。何等為正方便是聖、出世間，無漏、不取，盡苦，轉向苦邊？謂聖弟子苦苦思惟，集、滅、道道思惟，無漏憶念相應心法，欲、精進、方便、勤踊，超出、建立堅固、堪能造作精進，心法攝受、常、不休息，是名正方便是聖、出世間，無漏、不取，正盡苦，轉向苦邊。

[0203c25] 「何等為正念？正念有二種。世、俗，有漏、有取，轉向善趣；有正念，是聖、出世間，無漏、不取，正盡苦，轉向苦邊。何等為正念世、俗，有漏、有取，轉向善趣？若念、隨念、重念、憶念，不妄、不虛，是名正念世、俗，有漏、有取，正向善趣。何等為正念是聖、出世間，無漏、不取，轉向苦邊？謂聖弟子苦苦思惟，集、滅、道道思惟，無漏思惟相應，若念、隨念、重念、憶念，不妄、不虛，是名正念是聖、出世間，無漏、不取，轉向苦邊。

[0204a05] 「何等為正定？正定有二種。有正定，世、俗，有漏、有取，轉向善趣；有正定，是聖、出世間，無漏、不取，正盡苦，轉向苦邊。何等為正定世、俗，有漏、有取，轉向善趣？若心住不亂、不動、攝受、寂止、三昧、一心，是名正定世、俗，有漏、有取，轉向善趣。何等為正定是聖、出世間，無漏、不取，正盡苦，轉向苦邊？謂聖弟子苦苦思惟，集、滅、道道思惟，無漏思惟相應心法住，不亂、不散、攝受、寂止、三昧、一心，是名正定是聖、出世間，無漏、不取，正盡苦，轉向苦邊。」

[0204a14] 佛說此經已，諸比丘聞佛所說，歡喜奉行。

（七八六）

[0204a16] 如是我聞：

[0204a16] 一時，佛住舍衛國祇樹給孤獨園。

[0204a17] 爾時，世尊告諸比丘：「若比丘心向邪者，違背於法，不樂於法；若向正者，心樂於法，不違於法。何等為邪？謂邪見，乃至邪定。何等為正？謂正見，乃至正定。」

[0204a20] 佛說此經已，諸比丘聞佛所說，歡喜奉行。

（七八七）

[0204a22] 如是我聞：

[0204a22] 一時，佛住舍衛國祇樹給孤獨園。

[0204a23] 爾時，世尊告諸比丘：「向邪者違於法，不樂於法，向正者樂於法，不違於法。何等為向邪者違於法，不樂於法？謂邪見人身業如所見，口業如所見，若思、若欲、若願、若為，彼皆隨順，一切得不愛果，不念、不可意果。所以者何？以見惡故，謂邪見。邪見者，起邪志、邪語、邪業、邪命、邪方便、邪念、邪定，是向邪者違於法，不樂於法。

[0204b01] 「何等為向正者樂於法，不違於法？謂正見人若身業隨所見，若口業、若思、若欲、若願、若為，悉皆隨順，得可愛、可念、可意果。所以者何？以見正故？謂正見。正見者，能起正志、正語、正業、正命、正方便、正念、正定，是名向正者樂於法，不違於法。」

[0204b07] 佛說是經已，諸比丘聞佛所說，歡喜奉行。

（七八八）

[0204b09] 如是我聞：

[0204b09] 一時，佛住舍衛國祇樹給孤獨園。

[0204b10] 爾時，世尊告諸比丘：「向邪者違於法，不樂於法，向正者樂於法，不違於法。

[0204b11] 「何等為向邪者違於法，不樂於法？若邪見人身業如所見，口業如所見，若思、若欲、若願、若為、彼皆隨順，一切得不愛果，不念、不可意果。所以者何？惡見？謂邪見。邪見者，起邪志、邪語、邪業、邪命、邪方便、邪念、邪定。譬如苦果，種著地中，隨時溉灌，彼得地味、水味、火味、風味，一切悉苦。所以者何？以種苦故。如是邪見人，身業如所見，口業如所見，若思、若欲、若願、若為，悉皆隨順，彼一切得不愛、不念、不可意果。所以者何？惡見者？謂邪見。邪見者，能起邪志，乃至邪定，是名向邪者違於法，不樂於法。

[0204b23] 「何等為向正者樂於法，不違於法？若正見人身業如所見，口業如所見，若思、若欲、若為，悉皆隨順，彼一切得可愛、可念、可意果。所以者何？善見謂正見，正見者能起正志，乃至正定。譬如甘蔗、稻、麥、蒲桃種著地中，隨時溉灌，彼得地味、水味、火味、風味，彼一切味悉甜美。所以者何？以種子甜故。如是正見人，身業如所見，口業如所見，若思、若欲、若願、若為，悉皆隨順，彼一切得可愛、可念、可意果。所以者何？善見者？謂正見。正見者，能起正志，乃至正定，是名向正者樂於法，不違於法。」

[0204c05] 佛說此經已，諸比丘聞佛所說，歡喜奉行。

[0204c07] 世間、出世間亦如是說，如上三經，亦皆說偈言：

「鄙法不應近，　　放逸不應行，
　不應習邪見，　　增長於世間，
　假使有世間，　　正見增上者，
　雖復百千生，　　終不墮惡趣。」

[0204c13] 佛說此經已，諸比丘聞佛所說，歡喜奉行。

（七八九）

[0204c14] 如是我聞：

[0204c14] 一時，佛住舍衛國祇樹給孤獨園。

[0204c15] 時，有生聞婆羅門來詣佛所，稽首佛足，與世尊面相問訊慰勞已，退坐一面，白佛言：「瞿曇！所謂正見者，何等為正見？」

[0204c17] 佛告婆羅門：「正見有二種。有正見，世、俗，有漏、有取，轉向善趣；有正見，是聖、出世間，無漏、不取，正盡苦，轉向苦邊。何等為正見世、俗，有漏、有取，轉向善趣？謂正見有施、有說、有齋，乃至自知不受後有。婆羅門！是名正見世、俗，有漏、有取，向於善趣。婆羅門！何等為正見是聖、出世間，無漏、不取，正盡苦，轉向苦邊？謂聖弟子苦苦思惟，集、滅、道道思惟，無漏思惟相應，於法選擇，分別求覺，巧便黠慧觀察，是名正見是聖、出世間，無漏、不取，正盡苦，轉向苦邊。」

[0204c28] 佛說此經已，生聞婆羅門聞佛所說，歡喜隨喜，從座起去。

[0205a01] 如正見，如是正志、正語、正業、正命、正方便、正念、正定，一一經如上說。

（七九〇）

[0205a03] 如是我聞：

[0205a03] 一時，佛住舍衛國祇樹給孤獨園。

[0205a04] 爾時，世尊告諸比丘：「有邪及邪道，有正及正道。諦聽，善思，當為汝說。何等為邪？謂地獄、畜生、餓鬼。何等為邪道？謂邪見，乃至邪定。何等為正？謂人、天、涅槃。何等為正道？謂正見，乃至正定。」

[0205a08] 佛說此經已，諸比丘聞佛所說，歡喜奉行。

（七九一）

[0205a10] 如是我聞：

[0205a10] 一時，佛住舍衛國祇樹給孤獨園。

[0205a11] 爾時，世尊告諸比丘：「有邪、有邪道，有正、有正道。諦聽，善思，當為汝說。何等為邪？謂地獄、畜生、餓鬼。何等為邪道？謂殺、盜、邪婬、妄語、兩舌、惡口、綺語、貪、恚、邪見。何等為正？謂人、天、涅槃。何等為正道？謂不殺、不盜、不邪婬、不妄語、不兩舌、不惡口、不綺語、無貪、無恚、正見。」

[0205a17] 佛說此經已，諸比丘聞佛所說，歡喜奉行。

（七九二）

[0205a19] 如是我聞：

[0205a19] 一時，佛住舍衛國祇樹給孤獨園。

[0205a20] 爾時，世尊告諸比丘……如上說。差別者：「何等為惡趣道？謂殺父、殺母、殺阿羅漢、破僧、惡心出佛身血……」餘如上說。

[0205a22] 佛說此經已，諸比丘聞佛所說，歡喜奉行。

（七九三）

[0205a24] 如是我聞：

[0205a24] 一時，佛住舍衛國祇樹給孤獨園。

[0205a25] 爾時，世尊告諸比丘：「有順流道，有逆流道。諦聽，善思，當為汝說。何等為順流道？謂邪見，乃至邪定。何等為逆流道？謂正見，乃至正定。」

[0205a28] 佛說此經已，諸比丘聞佛所說，歡喜奉行。

[0205b01] 如順流、逆流，如是退道、勝道，下道、上道及三經道跡，亦如上說。

（七九四）

[0205b03] 如是我聞：

[0205b03] 一時，佛住舍衛國祇樹給孤獨園。

[0205b04] 爾時，世尊告諸比丘：「有沙門及沙門法。諦聽，善思，當為汝說。何等為沙門法？謂八聖道——正見乃至正定。何等為沙門？若成就此法者，是名沙門。」

[0205b07] 佛說此經已，諸比丘聞佛所說，歡喜奉行。

（七九五）

[0205b09] 如是我聞：

[0205b09] 一時，佛住舍衛國祇樹給孤獨園。

[0205b10] 爾時，世尊告諸比丘：「有沙門法、沙門義。何等為沙門法？謂八聖道——正見乃至正定。何等為沙門義？謂貪欲永盡，瞋恚、愚癡永盡，一切煩惱永盡，是名沙門義。」

[0205b13] 佛說此經已，諸比丘聞佛所說，歡喜奉行。

（七九六）

[0205b15] 如是我聞：

[0205b15] 一時，佛住舍衛國祇樹給孤獨園。

[0205b16] 爾時，世尊告諸比丘：「有沙門法及沙門果。諦聽，善思，當為汝說。何等為沙門法？謂八聖道——正見乃至正定。何等為沙門果？謂須陀洹果、斯陀含果、阿那含果、阿羅漢果。」

[0205b20] 佛說此經已，諸比丘聞佛所說，歡喜奉行。

雜阿含經卷第二十八

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA