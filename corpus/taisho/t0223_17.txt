摩訶般若波羅蜜經卷第十七

後秦龜茲國三藏鳩摩羅什譯

堅固品第五十六(丹本轉不轉品)

[0341b14] 「復次，須菩提！惡魔到菩薩所壞其心，作是言：『薩婆若與虛空等，空無所有相。諸法亦與虛空等，空無所有相。是虛空等諸法空無所有相中，無有得阿耨多羅三藐三菩提者，亦無有不得者。是諸法皆如虛空，空無所有相。汝唐受勤苦。汝所聞阿耨多羅三藐三菩提，皆是魔事，非佛所說。汝當放捨是願，汝莫長夜受是不安隱憂苦，墮惡道中。』是諸善男子、善女人聞是語時，應如是念：『是惡魔事，壞我阿耨多羅三藐三菩提心。諸法雖如虛空，無所有、自相空，而眾生不知不見不解。我亦以如虛空等無所有、自相空，大誓莊嚴，得一切種智，為眾生說法令得解脫，得須陀洹果、斯陀含果、阿那含果、阿羅漢果、辟支佛道、阿耨多羅三藐三菩提。』須菩提！菩薩摩訶薩從初發意已來，聞如是法，應堅固其心不動不轉。菩薩摩訶薩以是堅固心、不動不轉心行六波羅蜜，當入菩薩位中。」

[0341c03] 須菩提白佛言：「世尊！不轉故，名阿惟越致？轉故，名阿惟越致？」

[0341c05] 佛言：「不轉故，名阿惟越致；轉故，亦名阿惟越致。」

[0341c06] 須菩提白佛言：「世尊！云何不轉故，名阿惟越致？轉故，亦名阿惟越致？」

[0341c07] 佛告須菩提：「若菩薩摩訶薩於聲聞地、辟支佛地不轉，是故名不轉。若菩薩摩訶薩於聲聞地、辟支佛地轉，是故亦名不轉。須菩提！以是行、類、相貌，當知是名阿惟越致菩薩摩訶薩相。以是行、類、相貌故，惡魔不能壞其心令離阿耨多羅三藐三菩提。

[0341c13] 「復次，須菩提！阿惟越致菩薩若欲入初禪，第二第三第四禪，乃至滅定禪，即得入。

[0341c15] 「復次，須菩提！阿惟越致菩薩摩訶薩若欲修四念處乃至修八聖道分，空、無相、無作三昧乃至五神通，即得修。是菩薩雖修四念處乃至五神通，是人不受四念處果；雖修諸禪，不受諸禪果，乃至不受滅定禪果。不證須陀洹果，乃至不證辟支佛道。是菩薩故為眾生受身，隨其所應而利益之。須菩提！以是行、類、相貌，當知是名阿惟越致菩薩摩訶薩。

[0341c24] 「復次，須菩提！阿惟越致菩薩摩訶薩常憶念阿耨多羅三藐三菩提，終不遠離薩婆若心。不遠離薩婆若心故，不貴色、不貴相，不貴聲聞、辟支佛，不貴檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，不貴四禪、四無量心、四無色定，不貴五神通，不貴四念處乃至八聖道分，不貴佛十力乃至十八不共法，不貴淨佛國土，不貴成就眾生，不貴見佛，不貴種善根。何以故？一切法自相空。不見可貴法、能生貴心者。何以故？是一切法與虛空等，無所有、自相空。須菩提！是阿惟越致菩薩摩訶薩成就是心，於四種身威儀中，出入來去、坐臥行住，一心不亂。須菩提！以是行、類、相貌，當知是阿惟越致菩薩摩訶薩。

[0342a10] 「復次，須菩提！阿惟越致菩薩摩訶薩若在居家，以方便力為利益眾生故受五欲，布施眾生，須食與食、須飲與飲，衣服、臥具乃至資生所須，盡給與之。是菩薩自行檀那波羅蜜，教人行檀那，讚歎行檀那法，歡喜讚歎行檀那波羅蜜者；尸羅波羅蜜乃至般若波羅蜜亦如是。須菩提！阿惟越致菩薩摩訶薩在家時，能以滿閻浮提珍寶施與眾生，乃至三千大千世界滿中珍寶給施眾生。亦不自為常修梵行，不陵易虜掠他人令其憂惱。須菩提！以是行、類、相貌，當知是名阿惟越致菩薩摩訶薩。

[0342a22] 「復次，須菩提！阿惟越致菩薩摩訶薩，執金剛神王常隨逐，作是願：『是菩薩摩訶薩當得阿耨多羅三藐三菩提，我常隨逐，乃至五性執金剛神常隨守護。』以是故，若天、若魔、若梵、若餘世間大力者，不能破壞。是名菩薩摩訶薩薩婆若心，乃至得阿耨多羅三藐三菩提。須菩提！是名菩薩摩訶薩阿惟越致相。

[0342b01] 「復次，須菩提！菩薩摩訶薩常具足菩薩五根——信根、精進根、念根、定根、慧根——是名阿惟越致相。

[0342b03] 「復次，須菩提！阿惟越致菩薩摩訶薩為上人、不為下人。」

[0342b04] 須菩提白佛言：「世尊！云何為上人？」

[0342b05] 佛告須菩提：「若菩薩摩訶薩一心行阿耨多羅三藐三菩提，心不散亂，是名上人。以是行、類、相貌，當知是名阿惟越致相。

[0342b08] 「復次，須菩提！阿惟越致菩薩一心常念佛道，為淨命故，不作呪術、合和諸藥，不呪鬼神令著男女問其吉凶、男女祿相壽命長短。何以故？須菩提！是菩薩摩訶薩知諸法自相空，不見諸法相故，不行邪命行淨命。須菩提！以是行、類、相貌，當知是名阿惟越致菩薩摩訶薩相。

[0342b14] 「復次，須菩提！今當更說阿惟越致菩薩摩訶薩行、類、相貌。一心諦聽。」

[0342b16] 佛告須菩提：「菩薩摩訶薩行般若波羅蜜，常不遠離阿耨多羅三藐三菩提心故，不說五陰事，不說十二入事，不說十八界事。何以故？常念觀五陰空相，十二入、十八界空相故。是菩薩摩訶薩不好說官事。何以故？是菩薩諸法空相中住，不見法若貴若賤。不好說賊事。何以故？諸法自相空故，不見若得若失。不好說軍事。何以故？諸法自相空故，不見若多若少。不好說鬪事。何以故？是菩薩摩訶薩住諸法如中，不見法有憎有愛。不好說婦女事。何以故？住諸法空中，不見好醜故。不好說聚落事。何以故？諸法自相空故，不見法若合若散。不好說城邑事。何以故？住諸法實際中，不見有勝有負。不好說國事。何以故？住實際中，不見法有所屬有不屬。不好說我事。何以故？法性中住，不見法有我無我，乃至不見知者、見者。如是等不說種種世間事，但好說般若波羅蜜不遠離薩婆若心，若行檀那波羅蜜時，不為慳貪事。行尸羅波羅蜜時，不為破戒事。行羼提波羅蜜時，不為瞋諍事。行毘梨耶波羅蜜時，不為懈怠事。行禪那波羅蜜時，不為散亂事。行般若波羅蜜時，不為愚癡事。是菩薩雖行一切法空，而愛樂法。是菩薩雖行法性，常讚不壞法而愛樂善知識——所謂諸佛及菩薩、聲聞、辟支佛——諸能教化，令樂住阿耨多羅三藐三菩提者。是人常願欲見諸佛、聞在所處。佛國土中有現在佛，隨願往生。如是心常晝夜行，所謂念佛心。如是，須菩提！阿惟越致菩薩摩訶薩行初禪乃至非有想非無想處，以方便力故，起欲界心，若眾生能行十善道者及現在有佛處，在中生。以是行、類、相貌，當知是名阿惟越致菩薩摩訶薩。

[0342c21] 「復次，須菩提！阿惟越致菩薩摩訶薩行般若波羅蜜時，住內空、外空乃至無法有法空，住四念處乃至空、無相、無作解脫門，於自地中了了，不疑我是阿惟越致、非阿惟越致。何以故？乃至不見少許法於阿耨多羅三藐三菩提中若轉若不轉。須菩提！譬如人得須陀洹果、住須陀洹地中，自了了知，終不疑不悔。阿惟越致菩薩摩訶薩亦如是，住阿惟越致地中終不疑。住是地中，淨佛國土、成就眾生。種種魔事起即時覺知，亦不隨魔事、破壞魔事。須菩提！譬如有人作五逆罪，五逆罪心乃至死時常逐不捨，雖有異心不能障隔。須菩提！阿惟越致菩薩摩訶薩亦如是，自住其地、心常不動。一切世間天、人、阿修羅不能動轉。何以故？是菩薩摩訶薩出一切世間天、人、阿修羅上，入正法位中，自證地中住，具足諸菩薩神通，能淨佛國土、成就眾生。從一佛國至一佛國，於十方佛所殖諸善根，親近諮問諸佛。是菩薩如是住，種種魔事起覺而不隨，以方便力處魔事著實際中。自證地中不疑不悔。何以故？實際中無疑相故。知是實際非一非二，以是因緣故，是人乃至轉身，終不向聲聞、辟支佛地。是菩薩摩訶薩諸法自相空中，不見法若生若滅、若垢若淨。須菩提！是菩薩摩訶薩乃至轉身，亦不疑我當得阿耨多羅三藐三菩提、若不得。何以故？須菩提！諸法自相空即是阿耨多羅三藐三菩提。須菩提！是菩薩摩訶薩住自證地中，不隨他語，無能壞者。何以故？是阿惟越致菩薩摩訶薩成就不動智慧故。須菩提！以是行、類、相貌，當知是名阿惟越致菩薩摩訶薩。

[0343a25] 「復次，須菩提！菩薩摩訶薩，若惡魔作佛身來，語菩薩言：『汝今於是間取阿羅漢道，汝亦無阿耨多羅三藐三菩提記，汝亦未得無生忍法，汝亦無是阿惟越致行、類、相貌，亦無是相得受阿耨多羅三藐三菩提記。』須菩提！若菩薩摩訶薩聞是語，心不異，不沒不驚不怖不畏。是菩薩應自知：『我必從諸佛受阿耨多羅三藐三菩提記。』何以故？『諸菩薩以是法受記，我亦有是法得受記。』須菩提！若惡魔、若為魔所使，作佛形像來，與菩薩受聲聞、辟支佛記。須菩提！是菩薩作是念：『是惡魔、若魔所使，作佛形像來。諸佛不應教菩薩遠離阿耨多羅三藐三菩提教，住聲聞、辟支佛道。』須菩提！以是行、類、相貌，當知是名阿惟越致相。

[0343b10] 「復次，須菩提！惡魔復作佛身來，到菩薩所，作是言：『汝所學經書非佛所說，亦非聲聞說，是魔所說。』須菩提！是菩薩摩訶薩當作是知：『是惡魔、若魔所使，教我遠離阿耨多羅三藐三菩提。』須菩提！當知是菩薩已為過去佛所受記，住阿惟越致地。何以故？諸菩薩所有阿惟越致行、類、相貌，是菩薩亦有是行、類、相貌，是名阿惟越致菩薩相。

[0343b18] 「復次，須菩提！阿惟越致菩薩摩訶薩行般若波羅蜜時，為護持諸法故，不惜身命，何況餘物。是菩薩護持法故，作是念：『我不為護持一佛法，我為護持三世十方諸佛法故。』須菩提！云何菩薩摩訶薩護持法故，不惜身命？須菩提！如佛說一切諸法真空，是時有愚癡人破壞不受，作是言：『是非法、非善、非世尊教。』須菩提！菩薩護持如是法故，不惜身命。菩薩亦應作是念：『未來世諸佛，我亦在是數中，在中受記，是法亦是我法。』以是故，不惜身命。須菩提！菩薩見是利益故，護持法，不惜身命。須菩提！以是行、類、相貌，知是阿惟越致相。

[0343c02] 「復次，須菩提！阿惟越致菩薩摩訶薩聞佛說法，不疑不悔。聞已受持，終不忘失。何以故？得陀羅尼故。」

[0343c05] 須菩提言：「世尊！得何等陀羅尼，聞佛所說諸經而不忘失？」

[0343c06] 佛告須菩提：「菩薩得聞持等陀羅尼故，佛說諸經，不忘不失、不疑不悔。」

[0343c08] 須菩提白佛言：「世尊！但聞佛說法不忘不失、不疑不悔？聲聞、辟支佛說，天、龍、鬼神、阿修羅、緊那羅、摩睺羅伽說，亦復不忘不失、不疑不悔耶？」

[0343c11] 佛告須菩提：「所有言說眾事，得陀羅尼菩薩皆不忘不失、不疑不悔。須菩提！如是行、類、相貌成就，當知是阿惟越致菩薩摩訶薩。」

◎
摩訶般若波羅蜜經深奧品第五十七(丹本燈炷品)

[0343c17] 須菩提白佛言：「世尊！是阿惟越致菩薩摩訶薩大功德成就。世尊！是阿惟越致菩薩摩訶薩無量功德成就、無邊功德成就。」

[0343c19] 佛告須菩提：「如是，如是！是阿惟越致菩薩摩訶薩大功德成就，是阿惟越致菩薩摩訶薩無量無邊功德成就。何以故？是菩薩摩訶薩得無量無邊智慧，不與一切聲聞、辟支佛共故。阿惟越致菩薩住是智慧中，生四無閡智。得是無閡智故，一切世間天及人無能窮盡。」

[0343c26] 須菩提白佛言：「世尊！佛能以恒河沙等劫歎說阿惟越致菩薩摩訶薩行、類、相貌。」

[0343c28] 須菩提言：「世尊！何等深奧處，阿惟越致菩薩摩訶薩住是中行六波羅蜜時，具足四念處乃至具足一切種智？」

[0344a01] 佛讚須菩提：「善哉，善哉！須菩提！汝為阿惟越致菩薩摩訶薩問是深奧處。須菩提！深奧處者，空是其義。無相、無作、無起、無生、無染、寂滅、離、如、法性、實際、涅槃，須菩提！如是等法是為深奧義。」

[0344a06] 須菩提白佛言：「世尊！但空乃至涅槃是深奧，非一切法深奧耶。」

[0344a07] 佛言：「一切法亦是深奧義。須菩提！色亦深奧，受想行識亦深奧；眼亦深奧乃至意，色乃至法，眼界乃至意識界；檀那波羅蜜乃至般若波羅蜜；四念處乃至阿耨多羅三藐三菩提亦深奧。」

[0344a11] 「世尊！云何色深奧乃至阿耨多羅三藐三菩提亦深奧？」

[0344a13] 佛言：「色如深奧故，色深奧。受想行識如乃至阿耨多羅三藐三菩提如深奧故，阿耨多羅三藐三菩提深奧。」

[0344a15] 「世尊！云何色如深奧乃至阿耨多羅三藐三菩提如深奧？」

[0344a16] 「須菩提！是色如，非是色、非離色。乃至識如，非是識、非離識。乃至阿耨多羅三藐三菩提如，非是阿耨多羅三藐三菩提、非離阿耨多羅三藐三菩提。」

[0344a20] 須菩提白佛言：「希有世尊！微妙方便力故，令阿惟越致菩薩摩訶薩離色處涅槃，亦令離受想行識處涅槃，亦令離一切法，若世間若出世間、若有諍若無諍、若有漏若無漏法處涅槃。」

[0344a24] 佛言：「如是，如是！須菩提！佛以微妙方便力故，令阿惟越致菩薩離色處涅槃，乃至離有漏無漏法處涅槃。

[0344a27] 「復次，須菩提！若菩薩摩訶薩如是甚深法與般若波羅蜜相應觀察籌量思惟，作是念：『我應如是行，如般若波羅蜜中教。我應如是學，如般若波羅蜜中說。』須菩提！若是菩薩摩訶薩能如說行、如說學，如般若波羅蜜中觀，具足勤精進、一念生時，當得無量無邊阿僧祇福德。是菩薩摩訶薩超越無量劫，近阿耨多羅三藐三菩提。何況常行般若波羅蜜，應阿耨多羅三藐三菩提念。須菩提！譬如多婬欲人與端正淨潔女人共期。此女人限閡不得時往，於須菩提意云何，是人所念為在何處？」

[0344b09] 「世尊！是人念念常在彼女人所，恒作是念，憶想當來與共坐臥歡樂。」

[0344b11] 「須菩提！是人一日一夜為有幾念生？」

[0344b12] 須菩提言：「世尊！是人一日一夜，其念甚多甚多。」

[0344b13] 佛告須菩提：「菩薩摩訶薩念般若波羅蜜，如般若波羅蜜中說行是道，一念頃超越劫數，亦如彼人一日一夜心念之數。是菩薩摩訶薩行般若波羅蜜，遠離眾罪，所謂離阿耨多羅三藐三菩提罪。是菩薩摩訶薩行般若波羅蜜，一日所得善根功德，假令滿如恒河沙等三千大千世界中功德，猶亦不減於餘殘功德，百分不及一分，千分千億萬分乃至算數、譬喻所不能及。

[0344b22] 「復次，須菩提！若菩薩摩訶薩遠離般若波羅蜜，如恒河沙等劫布施三寶——佛寶、法寶、比丘僧寶。須菩提！於汝意云何，是菩薩摩訶薩以是因緣故得福多不？」

[0344b25] 須菩提言：「世尊！甚多，無量無邊阿僧祇。」

[0344b26] 佛告須菩提：「不如菩薩摩訶薩深般若波羅蜜中一日如說修行得福多。何以故？般若波羅蜜是諸菩薩摩訶薩道，乘是道疾得阿耨多羅三藐三菩提。須菩提！若菩薩摩訶薩遠離般若波羅蜜，如恒河沙等劫供養須陀洹、斯陀含、阿那含、阿羅漢、辟支佛及諸佛。於須菩提意云何，是菩薩摩訶薩以是因緣故得福多不？」

[0344c05] 須菩提言：「世尊！甚多，甚多。」

[0344c05] 佛言：「不如是菩薩摩訶薩深般若波羅蜜如說修行一日得福多。何以故？菩薩摩訶薩行是般若波羅蜜，過一切聲聞、辟支佛地，入菩薩位，漸漸得阿耨多羅三藐三菩提。須菩提！菩薩摩訶薩遠離般若波羅蜜，如恒河沙等劫行布施、持戒、忍辱、精進、禪定、智慧。於汝意云何，是人以是因緣故得福多不？」

[0344c13] 須菩提言：「世尊！甚多，甚多。」

[0344c13] 佛言：「不如是菩薩摩訶薩行般若波羅蜜如說修行，一日布施、持戒、忍辱、精進、禪定、智慧得福多。何以故？須菩提！般若波羅蜜是菩薩摩訶薩母故；是般若波羅蜜能生諸菩薩摩訶薩，諸菩薩摩訶薩住般若波羅蜜中，能具足一切佛法故。須菩提！若菩薩摩訶薩遠離般若波羅蜜，如恒河沙劫壽行法施。須菩提！於汝意云何，是人得福多不？」

[0344c21] 須菩提言：「甚多，世尊！」

[0344c22] 佛言：「不如是善男子、善女人深般若波羅蜜如說修行，乃至一日法施得福多。何以故？須菩提！是菩薩摩訶薩不遠離般若波羅蜜，則不遠離一切種智；不遠離一切種智，則不遠離般若波羅蜜。以是故，須菩提！菩薩摩訶薩欲得阿耨多羅三藐三菩提，不當遠離般若波羅蜜。須菩提！若菩薩摩訶薩如恒河沙等劫遠離般若波羅蜜，修行四念處乃至八聖道分，內空乃至一切種智。須菩提！於汝意云何，是善男子、善女人得福多不？」

[0345a03] 須菩提言：「世尊！甚多，甚多！」

[0345a03] 佛言：「不如是善男子、善女人深般若波羅蜜如說一日修行四念處乃至一切種智得福多。何以故？須菩提！若菩薩摩訶薩不遠離般若波羅蜜，於薩婆若轉者，無有是處。須菩提！若菩薩摩訶薩遠離般若波羅蜜，於薩婆若轉，則有是處。須菩提！以是故，菩薩摩訶薩常不應遠離般若波羅蜜行。須菩提！若菩薩摩訶薩遠離般若波羅蜜，如恒河沙等劫壽財施、法施及禪定福德，迴向阿耨多羅三藐三菩提。於汝意云何，是人得福多不？」

[0345a14] 須菩提言：「世尊！甚多，甚多！」

[0345a14] 佛言：「不如是善男子、善女人深般若波羅蜜如說修行，乃至一日財施、法施、禪定福德迴向阿耨多羅三藐三菩提得福多。何以故？是第一迴向，所謂般若波羅蜜迴向。若遠離般若波羅蜜迴向，是不名迴向。須菩提！以是故，若菩薩摩訶薩欲得阿耨多羅三藐三菩提，應方便學般若波羅蜜迴向。須菩提！若善男子、善女人遠離般若波羅蜜，如恒河沙劫壽過去未來現在諸佛及弟子善根和合隨喜，迴向阿耨多羅三藐三菩提。須菩提！於汝意云何，是人得福多不？」

[0345a26] 須菩提言：「世尊！甚多，甚多！」

[0345a26] 佛言：「不如是善男子、善女人深般若波羅蜜如說修行，乃至一日隨喜善根，迴向阿耨多羅三藐三菩提得福多。須菩提！以是故，菩薩摩訶薩欲得阿耨多羅三藐三菩提，應學般若波羅蜜中方便，迴向阿耨多羅三藐三菩提。」

[0345b02] 須菩提白佛言：「世尊！如佛所說，因緣起法從妄想生，非實。云何善男子、善女人得大福德？世尊！以是因緣起法，不應得正見、入法位，不應得須陀洹果，乃至不應得阿耨多羅三藐三菩提果。」

[0345b07] 佛告須菩提：「如是，如是！須菩提！以是因緣起法，不應得正見、入法位，乃至不應得阿耨多羅三藐三菩提。須菩提！行般若波羅蜜菩薩摩訶薩，知因緣起法亦空、無堅固、虛誑不實。何以故？須菩提！是菩薩摩訶薩善學內空，乃至善學無法有法空故，是菩薩摩訶薩住是十八空，種種觀作法空，即不遠離般若波羅蜜。若菩薩摩訶薩如是漸漸不離般若波羅蜜，漸漸得無數、無量、無邊福德。」

[0345b16] 須菩提白佛言：「世尊！無數、無量、無邊有何等異？」

[0345b18] 「須菩提！無數者，名不墮數中，若有為性中、若無為性中。無量者，量不可得，若過去若未來若現在。無邊者，諸法邊不可得。」

[0345b20] 須菩提言：「世尊！頗有色亦無數、無量、無邊？頗有受想行識亦無數、無量、無邊？」

[0345b22] 「須菩提！有因緣，色亦無數、無量、無邊，受想行識亦無數、無量、無邊。」

[0345b24] 「世尊！何等因緣故，色亦無數、無量、無邊？受想行識亦無數、無量、無邊？」

[0345b25] 佛告須菩提：「色空故，無數、無量、無邊；受想行識空故，無數、無量、無邊。」

[0345b27] 「世尊！但色空、受想行識空，非一切法空耶？」

[0345b28] 「須菩提！我不常說一切法空耶？」

[0345b29] 須菩提言：「世尊！佛說一切法空。世尊！諸法空即是不可盡，無有數、無量、無邊。世尊！空中數不可得、量不可得、邊不可得。以是故，世尊！是不可盡，無數、無量、無邊義無有是異。」

[0345c04] 佛告須菩提：「如是，如是！是法義無別異。須菩提！是法不可說，佛以方便力故分別說，所謂不可盡、無數、無量、無邊、無著，空、無相、無作、無起、無生、無滅、無染、涅槃。佛種種因緣，以方便力說。」

[0345c08] 須菩提白佛言：「希有世尊！諸法實相不可說，而佛以方便力故說。世尊！如我解佛所說義，一切法亦不可說。」

[0345c11] 佛言：「如是，如是！須菩提！一切法不可說。一切法不可說相即是空，是空不可說。」

[0345c13] 「世尊！不可說義有增有減不？」

[0345c13] 佛言：「不也，須菩提！不可說義無增無減。」

[0345c14] 「世尊！若不可說義無增無減，檀那波羅蜜亦當無增無減，乃至般若波羅蜜亦當無增無減。四念處乃至八聖道分亦當無增無減，四禪、四無量心、四無色定、五神通、八背捨、八勝處、九次第定，佛十力、四無所畏、四無閡智、十八不共法，亦當無增無減。世尊！若菩薩摩訶薩六波羅蜜不增，乃至十八不共法不增者，云何菩薩摩訶薩得阿耨多羅三藐三菩提？」

[0345c23] 佛言：「如是，如是！須菩提！不可說義無增無減。菩薩摩訶薩習行般若波羅蜜有方便力故，不作是念：『我增般若波羅蜜，乃至增檀那波羅蜜。』當作是念：『但名字故，名檀那波羅蜜。』是菩薩摩訶薩行檀那波羅蜜時，是心及諸善根如阿耨多羅三藐三菩提相迴向。乃至行般若波羅蜜時，是心及諸善根如阿耨多羅三藐三菩提相迴向。」

[0346a01] 須菩提白佛言：「世尊！何等是阿耨多羅三藐三菩提？」

[0346a03] 佛言：「一切法如相，是名阿耨多羅三藐三菩提。」

[0346a04] 須菩提白佛言：「世尊！何等是一切法如相是阿耨多羅三藐三菩提？」

[0346a05] 佛告須菩提：「色如相，受想行識如相，乃至涅槃如相，是阿耨多羅三藐三菩提是如相，亦不增不減。須菩提！是菩薩摩訶薩不離般若波羅蜜，常觀是如法，不見有增有減。以是因緣故，須菩提！不可說義無增無減。檀那波羅蜜亦不增不減，乃至十八不共法亦不增不減。須菩提！菩薩摩訶薩以是不增不減法故，應般若波羅蜜行。」

[0346a13] 須菩提白佛言：「世尊！菩薩摩訶薩用初心得阿耨多羅三藐三菩提？用後心得阿耨多羅三藐三菩提？世尊！是初心不至後心，後心不在初心。世尊！如是心、心數法不具，云何善根增益？若善根不增，云何當得阿耨多羅三藐三菩提？」

[0346a19] 佛告須菩提：「我當為汝說譬喻，智者得譬喻則於義易解。須菩提！譬如然燈，為用初焰燋炷？為用後焰燋炷？」

[0346a21] 須菩提言：「世尊！非初焰燋炷，亦非離初焰。世尊！非後焰燋炷，亦非離後焰。」

[0346a23] 「須菩提！於汝意云何，炷為燋不？」

[0346a24] 「世尊！炷實燋。」

[0346a24] 佛告須菩提：「菩薩摩訶薩如是，不用初心得阿耨多羅三藐三菩提，亦不離初心得阿耨多羅三藐三菩提；不用後心得阿耨多羅三藐三菩提，亦不離後心得阿耨多羅三藐三菩提；而得阿耨多羅三藐三菩提。須菩提！是中菩薩摩訶薩從初發意行般若波羅蜜，具足十地，得阿耨多羅三藐三菩提。」

[0346b02] 須菩提白佛言：「世尊！何等是十地，菩薩具足已得阿耨多羅三藐三菩提？」

[0346b04] 佛言：「菩薩摩訶薩具足乾慧地、性地、八人地、見地、薄地、離欲地、已作地、辟支佛地、菩薩地、佛地，具足是地，得阿耨多羅三藐三菩提。須菩提！菩薩摩訶薩學是十地已，非初心得阿耨多羅三藐三菩提，亦不離初心得阿耨多羅三藐三菩提；非後心得阿耨多羅三藐三菩提，亦非離後心得阿耨多羅三藐三菩提；而得阿耨多羅三藐三菩提。」

[0346b12] 須菩提言：「世尊！是因緣法甚深，所謂非初心、非離初心，非後心、非離後心得阿耨多羅三藐三菩提，而得阿耨多羅三藐三菩提。」

[0346b15] 佛告須菩提：「於汝意云何，若心滅已，是心更生不？」

[0346b16] 「不也，世尊！」

[0346b16] 「須菩提！於汝意云何，心生是滅相不？」

[0346b17] 「世尊！是滅相。」

[0346b18] 「須菩提！於汝意云何，心滅相是滅不？」

[0346b18] 「不也，世尊！」

[0346b19] 佛告須菩提：「於汝意云何，亦如是住不？」

[0346b20] 須菩提言：「世尊！亦如是住，如如住。」

[0346b20] 佛告須菩提：「於汝意云何，若是心如如住，當作實際證不？」

[0346b22] 「不也，世尊！」

[0346b22] 佛告須菩提：「於汝意云何，是如甚深不？」

[0346b23] 「世尊！甚深，甚深！」

[0346b24] 「須菩提！於汝意云何，但如是心不？」

[0346b24] 「不也，世尊！」

[0346b25] 「離如是心不？」

[0346b25] 「不也，世尊！」

[0346b25] 「須菩提！於汝意云何，如見如不？」

[0346b26] 「不也，世尊！」

[0346b26] 「須菩提！於汝意云何，若菩薩能如是行，為行深般若波羅蜜不？」

[0346b28] 須菩提言：「世尊！若菩薩摩訶薩能如是行，為行深般若波羅蜜。」

[0346b29] 「須菩提！於汝意云何，若菩薩摩訶薩如是行，是何處行？」

[0346c02] 須菩提言：「世尊！若菩薩摩訶薩作如是行，為無處所行。何以故？菩薩摩訶薩行般若波羅蜜，住諸法如中，無如是念、無念處亦無念者。」

[0346c05] 佛告須菩提：「若菩薩摩訶薩如是行，為何處行？」

[0346c06] 須菩提言：「世尊！是菩薩摩訶薩如是行，為第一義中行。二行不可得故。」

[0346c08] 「須菩提！於汝意云何，若菩薩第一義、無念中行，為行相不？」

[0346c09] 「不也，世尊！」

[0346c09] 「於汝意云何，是菩薩摩訶薩壞相不？」

[0346c10] 「不也，世尊！」

[0346c10] 佛告須菩提：「云何名不壞相？」

[0346c11] 須菩提言：「世尊！是菩薩摩訶薩行般若波羅蜜，不作是念：『我當壞諸法相。』世尊！菩薩摩訶薩行般若波羅蜜，未具足佛十力、四無所畏、四無礙智、大慈大悲、十八不共法，不得阿耨多羅三藐三菩提。世尊！菩薩摩訶薩以方便力故，於諸法亦不取相亦不壞相。何以故？世尊！是菩薩摩訶薩知一切諸法自相空故。菩薩摩訶薩住是自相空中，為眾生故，入三三昧，用是三三昧成就眾生。」

[0346c20] 須菩提言：「世尊！云何菩薩摩訶薩入三三昧成就眾生？」

[0346c21] 佛言：「菩薩住是三三昧，見眾生作法中行，菩薩以方便力教令得無作；見眾生我相中行，以方便力教令行空；見眾生一切相中行，以方便力故教令行無相。如是，須菩提！菩薩摩訶薩行般若波羅蜜，入三三昧，以三三昧成就眾生。」

摩訶般若波羅蜜經夢行品第五十八(丹夢入三昧品)

[0347a01] 爾時舍利弗問須菩提：「若菩薩摩訶薩夢中入三三昧——空、無相、無作三昧——寧有益於般若波羅蜜不？」

[0347a03] 須菩提報舍利弗：「若菩薩晝日入三三昧，有益於般若波羅蜜；夜夢中亦當有益。何以故？晝夜夢中等無有異。舍利弗！若菩薩摩訶薩晝日行般若波羅蜜有益，是菩薩夢中行般若波羅蜜亦應有益。」

[0347a08] 舍利弗問須菩提：「菩薩摩訶薩若夢中所作業，是業有集成不？如佛所說，一切法如夢。以是故，不應集成。何以故？夢中無有法集成。若覺時憶想分別，應有集成。」

[0347a11] 須菩提語舍利弗：「若人夢中殺眾生。覺已憶念取相分別：『我殺是快耶？』舍利弗！是事云何？」

[0347a13] 舍利弗言：「無緣業不生，無緣思不生；有緣業生，有緣思生。」

[0347a15] 「舍利弗！如是，如是！無緣業不生，無緣思不生；有緣業生，有緣思生。於見聞覺知法中心生，不從不見聞覺知法中心生，是中心有淨有垢。以是故，舍利弗！有緣故業生，不從無緣生；有緣故思生，不從無緣生。」

[0347a20] 舍利弗語須菩提：「如佛說，一切諸業、諸思自相離。云何言：『有緣故業生，無緣業不生；有緣故思生，無緣思不生。』」

[0347a23] 須菩提語舍利弗：「取相故，有緣業生，不從無緣生；取相故，有緣思生，不從無緣生。」

[0347a25] 舍利弗語須菩提：「若菩薩摩訶薩夢中有布施、持戒、忍辱、精進、禪定、智慧，是善根福德迴向阿耨多羅三藐三菩提。是實迴向不？」

[0347a28] 須菩提語舍利弗：「彌勒菩薩今現在前，佛授不退轉記、當作佛。當問彌勒，彌勒當答。」

[0347b01] 舍利弗白彌勒菩薩：「須菩提言：『彌勒菩薩今現在前，佛授不退轉記、當作佛。彌勒當答。』」

[0347b03] 彌勒菩薩語舍利弗：「當以彌勒名答耶？若色受想行識答耶？若色空答耶？若受想行識空答耶。是色不能答，受想行識不能答，色空不能答，受想行識空不能答。我不見是法可答，不見能答者。我不見是人受記，亦不見法可受記者，亦不見受記處。是一切法皆無二無別。」

[0347b09] 舍利弗語彌勒菩薩：「如仁者所說，如是為得法作證不？」

[0347b11] 彌勒答舍利弗：「如我所說法如是不證。」

[0347b12] 爾時舍利弗作是念：「彌勒菩薩智慧甚深，久行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，用無所得故，能如是說。」

[0347b15] 爾時佛告舍利弗：「於汝意云何，汝用是法得阿羅漢。見是法不？」

[0347b17] 舍利弗言：「不見也。」

[0347b17] 「舍利弗！菩薩摩訶薩行般若波羅蜜亦如是。不作是念：『是法當得受記、是法已受記、是法當得阿耨多羅三藐三菩提。』如是，舍利弗！菩薩摩訶薩行般若波羅蜜，不疑我若得若不得，自知實得阿耨多羅三藐三菩提。」

[0347b23] 佛告須菩提：「有菩薩摩訶薩行檀那波羅蜜時，若見眾生飢寒凍餓、衣服弊壞。菩薩摩訶薩當作是願：『我隨爾所時行檀那波羅蜜，我得阿耨多羅三藐三菩提時，令我國土眾生無如是事。衣服飲食資生之具，當如四天王天、三十三天、夜摩天、兜率陀天、化樂天、他化自在天。』須菩提！菩薩摩訶薩作如是行，能具足檀那波羅蜜，近阿耨多羅三藐三菩提。

[0347c03] 「復次，須菩提！菩薩摩訶薩行尸羅波羅蜜時，見眾生殺生乃至邪見，短命多病、顏色不好，無有威德、貧乏財物，生下賤家、形殘醜陋。當作是願：『我隨爾所時行尸羅波羅蜜，如我得佛時，令我國土眾生無如是事。』須菩提！菩薩摩訶薩作如是行，能具足尸羅波羅蜜，近阿耨多羅三藐三菩提。

[0347c10] 「復次，須菩提！菩薩摩訶薩行羼提波羅蜜時，見諸眾生互相瞋恚罵詈，刀杖瓦石共相殘害奪命。當作是願：『我隨爾所時行羼提波羅蜜，我作佛時，令我國土眾生無如是事。相視如父如母、如兄如弟如姊妹、如善知識，皆行慈悲。』須菩提！菩薩摩訶薩作如是行，能具足羼提波羅蜜，近阿耨多羅三藐三菩提。

[0347c17] 「復次，須菩提！菩薩摩訶薩行毘梨耶波羅蜜時，見眾生懈怠不勤精進，棄捨三乘——聲聞、辟支佛、佛乘。當作是願：『我隨爾所時行毘梨耶波羅蜜，如我得阿耨多羅三藐三菩提時，令我國土眾生無如是事。一切眾生勤修精進，於三乘道各得度脫。』須菩提！菩薩摩訶薩作如是行，能具足毘梨耶波羅蜜，近阿耨多羅三藐三菩提。

[0347c24] 「復次，須菩提！菩薩摩訶薩行禪那波羅蜜時，見眾生為五蓋所覆，婬欲、瞋恚、睡眠、調悔、疑，失於初禪乃至第四禪，失慈悲喜捨、虛空處、識處、無所有處、非有想非無想處。當作是願：『我隨爾所時行禪那波羅蜜，如我得阿耨多羅三藐三菩提時，令我國土眾生無如是事。』須菩提！菩薩摩訶薩作如是行，能具足禪那波羅蜜，近阿耨多羅三藐三菩提。

[0348a05] 「復次，須菩提！菩薩摩訶薩行般若波羅蜜時，見眾生愚癡，失世間、出世間正見，或說無業無業因緣、或說神常、或說斷滅、或說無所有。當作是願：『我隨爾所時行般若波羅蜜，淨佛國土、成就眾生，如我得阿耨多羅三藐三菩提時，令我國土眾生無如是事。』須菩提！菩薩摩訶薩作如是行，能具足般若波羅蜜，疾近一切種智。

[0348a12] 「復次，須菩提！菩薩摩訶薩行六波羅蜜時，見眾生住於三聚：一者必正聚，二者必邪聚，三者不定聚。當作是願：『我隨爾所時行六波羅蜜，淨佛國土、成就眾生，我得佛時，令我國土眾生無邪聚乃至無其名。』須菩提！菩薩摩訶薩作如是行，能具足六波羅蜜，疾近一切種智。

[0348a19] 「復次，須菩提！菩薩摩訶薩行六波羅蜜時，見地獄中眾生，畜生、餓鬼中眾生。當作是願：『我隨爾所時行六波羅蜜，淨佛國土、成就眾生，我得佛時，令我國土中乃至無三惡道名。』須菩提！菩薩摩訶薩作如是行，能具足六波羅蜜，近一切種智。

[0348a24] 「復次，須菩提！菩薩摩訶薩行六波羅蜜時，見是大地株杌荊棘、山陵溝坑穢惡之處。當作是願：『我隨爾所時行六波羅蜜，淨佛國土、成就眾生，我作佛時，令我國土無如是惡，地平如掌。』須菩提！菩薩摩訶薩作如是行，能具足六波羅蜜，近一切種智。

[0348b01] 「復次，須菩提！菩薩摩訶薩行六波羅蜜時，見是大地純土，無有金銀珍寶。當作是願：『我隨爾所時行六波羅蜜，淨佛國土、成就眾生，我作佛時，令我國土以黃金沙布地。』須菩提！菩薩摩訶薩作如是行，能具足六波羅蜜，近一切種智。

[0348b07] 「復次，須菩提！菩薩摩訶薩行六波羅蜜時，見眾生有所戀著。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無所戀著。』須菩提！菩薩摩訶薩作如是行，能具足六波羅蜜，近阿耨多羅三藐三菩提。

[0348b12] 「復次，須菩提！菩薩摩訶薩行六波羅蜜時，見四姓眾生——剎帝利、婆羅門、毘舍、首陀羅。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無四姓之名。』須菩提！菩薩摩訶薩作如是行，能具足六波羅蜜，近阿耨多羅三藐三菩提。

[0348b18] 「復次，須菩提！菩薩摩訶薩行六波羅蜜時，見眾生有下中上、下中上家。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無如是優劣。』須菩提！菩薩摩訶薩作如是行，能具足六波羅蜜，近一切種智。

[0348b24] 「復次，須菩提！菩薩摩訶薩行六波羅蜜時，見眾生種種別異色。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無種種別異色，一切眾生皆端正淨潔妙色成就。』須菩提！菩薩摩訶薩作如是行，能具足六波羅蜜，近一切種智。

[0348c01] 「復次，須菩提！菩薩摩訶薩行六波羅蜜時，見眾生有主。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無有主名，乃至無其形像；除佛法王。』須菩提！菩薩摩訶薩作如是行，能具足六波羅蜜，近一切種智。

[0348c06] 「復次，須菩提！菩薩摩訶薩行六波羅蜜時，見眾生有六道別異。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無六道之名——是地獄、是畜生、是餓鬼、是神、是天、是人——一切眾生皆同一業，修四念處乃至八聖道分。』須菩提！菩薩摩訶薩作如是行，能具足六波羅蜜，疾近一切種智。

[0348c14] 「復次，須菩提！菩薩摩訶薩行六波羅蜜時，見眾生有四生——卵生、胎生、濕生、化生。當作是願：『我隨爾所時行六波羅蜜，淨佛國土、成就眾生，我作佛時，令我國土眾生無三種生，等一化生。』須菩提！菩薩摩訶薩作如是行，能具足六波羅蜜，近一切種智。

[0348c19] 「復次，須菩提！菩薩摩訶薩行六波羅蜜時，見眾生無五神通。當作是願：『我隨爾所時行六波羅蜜，淨佛國土、成就眾生，我作佛時，令我國土眾生一切皆得五通。』乃至疾近一切種智。

[0348c24] 「復次，須菩提！菩薩摩訶薩行六波羅蜜時，見眾生有大小便患。當作是願：『我作佛時，令我國土中眾生，皆以歡喜為食，無有便利之患。』乃至近一切種智。

[0348c27] 「復次，須菩提！菩薩摩訶薩行六波羅蜜時，見眾生無有光明。當作是願：『我作佛時，令我國土中眾生皆有光明。』乃至近一切種智。

[0349a01] 「復次，須菩提！菩薩摩訶薩行六波羅蜜時，見有日月時節歲數。當作是願：『我作佛時，令我國土中無有日月時節歲數之名。』乃至近一切種智。

[0349a05] 「復次，須菩提！菩薩摩訶薩行六波羅蜜時，見眾生短命。當作是願：『我作佛時，令我國土中眾生壽命無量劫。』乃至近一切種智。

[0349a08] 「復次，須菩提！菩薩摩訶薩行六波羅蜜時，見眾生無有相好。當作是願：『我作佛時，令我國土中眾生皆有三十二相成就。』乃至近一切種智。

[0349a11] 「復次，須菩提！菩薩摩訶薩行六波羅蜜時，見眾生離諸善根。當作是願：『我作佛時，令我國土中眾生諸善根成就，以是善根故，能供養諸佛。』乃至近一切種智。

[0349a14] 「復次，須菩提！菩薩摩訶薩行六波羅蜜時，見眾生有三毒四病。當作是願：『我作佛時，令我國土眾生無四種病、冷熱風病、三種雜病及三毒病。』乃至近一切種智。

[0349a18] 「復次，須菩提！菩薩摩訶薩行六波羅蜜時，見眾生有三乘。當作是願：『我作佛時，令我國土中眾生無二乘之名，純一大乘。』乃至近一切種智。

[0349a21] 「復次，須菩提！菩薩摩訶薩行六波羅蜜時，見眾生有增上慢。當作是願：『我作佛時，令我國土中眾生無增上慢之名。』乃至近一切種智。

[0349a25] 「復次，須菩提！菩薩摩訶薩行六波羅蜜時，應作是願：『若我光明、壽命有量，僧數有限，當作是願：「我行六波羅蜜，淨佛國土、成就眾生，我作佛時，令我光明、壽命無量，僧數無限。」』乃至近一切種智。

[0349a29] 「復次，須菩提！菩薩摩訶薩行六波羅蜜時，應作是願：『若我國土有量，當作是願：「我隨爾所時行六波羅蜜，淨佛國土、成就眾生，我作佛時，令我一國土如恒河沙等諸佛國土。」』須菩提！菩薩摩訶薩作如是行，能具足六波羅蜜，近一切種智。

[0349b06] 「復次，須菩提！菩薩摩訶薩行六波羅蜜時，當作是念：『雖生死道長、眾生性多，爾時應如是正憶念：「生死邊如虛空，眾生性邊亦如虛空，是中實無生死往來亦無解脫者。」』菩薩摩訶薩作如是行，能具足六波羅蜜近一切種智。」

◎
摩訶般若波羅蜜經卷第十七

【經文資訊】大正藏第 08 冊 No. 0223 摩訶般若波羅蜜經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA