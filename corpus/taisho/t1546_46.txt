阿毘曇毘婆沙論卷第四十六
迦旃延子造　五百羅漢釋

北涼天竺沙門浮陀跋摩  共道泰等譯

使犍度十門品之十

[0347a17]  ◎復有三事故名三昧。一住一緣。二繫在一  緣。三正思惟。復有三事故名三昧。一自正心。  二生種善根。三令心正。直相續。復有三事故
名三昧。一於緣中不從。二持種種善法。三能  令種種善心住一緣中尊者和須蜜說曰。何  故名三昧。答曰。能令種種善心住一緣中。餘
說如上。尊者佛陀提婆說曰。三昧有多名。有  善法三昧。有不善法三昧。有無記法三昧。有  九次第三昧。此中說心正三昧名三昧。

◎

[0347a26]  ◎界者。有漏者。三界繫。無漏者不繫。地者。  有漏者在十一地。無漏者在九地。所依身者。  依三界身行者。空有二行。無願有十行。無相
有四行。緣者空三昧。有漏者緣一切。無漏  者緣苦諦。無願緣三諦。無相緣滅諦。念處者  空無願三昧是四念處。無相三昧是法念處。
智者空三昧與四智俱。謂法智比智等智苦  智。無願三昧與七智俱。除滅智。無相三昧與  四智俱。謂法智比智等智滅智。三昧者即三
昧根者總而言之。與三根相應。過去未來現  在者。是三世。緣三世法者。空三昧緣三世及  非世法。無願緣三世。無相緣非世。善不善無
記者。是善緣善。不善無記者。空無願緣三種。  無相緣善。是三界繫不繫者。或三界繫或不  繫。緣三界繫及不繫者。空三昧。有漏者緣三
界繫及不繫。無漏者緣三界繫。無願緣三界  繫及不繫。無相緣不繫。是學無學非學非無  學者。是三種。緣學無學非學非無學者。空三
昧。有漏者。緣三種。無漏者緣非學非無學。無  願緣三種。無相緣非學非無學。是見道斷修  道斷不斷者。有漏者是修道斷。無漏者不斷。
緣見道斷修道斷不斷者。空三昧。有漏者緣  三種。無漏者緣見道斷修道斷。無願緣三種。  無相緣不斷。緣名緣義者。空無願緣義緣名。
無相緣義。緣自身他身非身者。空三昧。有漏  者緣三種。無漏者及無願緣自身他身。無相  緣非身。若空三昧。盡行空行耶。答曰。或空
三昧不行空行。乃至廣作四句。空三昧不行  空行者。空三昧行無我行。行空行非空三昧  者。行空行空三昧相應法。空三昧行空行者。
行空行空三昧。非空三昧非行空行者。若即  取此種性行無我行空三昧相應法。若不即  取此種性。除上爾所事。已行當行亦如是。如
空三昧空行作四句。空三昧行無我行亦如  是。無願作三十四句。無相作十二四句。合四  十八四句。問曰。三昧解脫門。有何差別。答
曰。三昧是有漏無漏。解脫門唯無漏。問曰。何  故三昧是有漏無漏。解脫門唯無漏耶。答曰。  解脫門不應是有漏。不應是繫縛。問曰。為以
得正決定。為以盡漏立解脫門耶。若以得正  決定者。苦法忍相應定。應是解脫門。若以  盡漏者。金剛喻定。應是解脫門。答曰。應作是
說。以得正決定亦以盡漏故。名解脫門。所以  者何。得一切聖道。盡名決定。一切斷盡名盡  漏。如世第一法次第得苦法忍。苦次第得集。
集次第得滅。滅次第得道。盡漏者。或依空三  昧。盡三界漏。或依無願三昧。盡三界漏。或依  無相三昧。盡三界漏。問曰。何故名解脫門。答
曰。如楯法故。譬如鬪人執楯在前斷怨敵頭。  行者爾時持如楯解脫門在前。斷煩惱怨家  成就頭墮著不成就地。如說。定是正道。不定
是邪道。定心得解脫非不定心。有定者能知  陰生滅。

[0347c21]  施設經廣說空。謂內空。外空。內外空。有為  空。無為空。無始空。性空。無所有空。第一義  空。空空。問曰。施設經何故廣說空耶。答曰。
以空是二十身見近對治。

[0347c25]  佛經說。若聖弟子。具足三三昧鬘者。能斷不  善法。修行善法。問曰。何故說三三昧名鬘。答  曰。以其妙好世人生欣上心故。如少年時首
繫花鬘。若男若女。生愛敬心。行者亦爾。若  繫三昧鬘。諸天世人。則生愛敬。復次如人首  繫華鬘風則不亂其髮。諸功德首。若繫三昧
華鬘者。掉風不能亂。譬如花若繫以為鬘。則  所用處多。諸功德亦爾。若繫以為鬘則多有  所用能得正決定。得果離欲盡漏。復次世人
於所繫華作鬘想。賢聖亦爾。以三三昧。繫諸  功德。亦作鬘想。亦如世人次第繫華而生鬘  想。賢聖亦爾。次第繫心於一緣中。亦作鬘  想。

[0348a09]  佛經說。空三昧是上座住處。問曰。何故說空  三昧是上座住處。答曰。以諸上座多住是處  故。三界中佛是有德上座。次辟支佛。彼尊
者舍利弗。常住此處故。言上座住處。復次  空是內道中不共法。內道一切皆是上座。外  道一切皆是年少。內道中年八歲者。皆是上
座。所以者何。成就上座法故。外道年八十者。  皆是年少。所以者何。成就年少法故。問曰。諸  外道有無願無相耶。答曰。雖無根本者。有相
似者。麁行似無願止行似無相空乃至無相  似者。況根本。復次以能生上座法故。空名  上座住處。上座法者。是道道果。誰能生者。謂
空能生。復次安住審諦法故。空名上座住處。  眾生若不得空三昧。則情性輕躁躁動。若得  空三昧。情性則不動如山。是故尊者瞿沙。
作如是說。若知解脫法。則情性審諦。情性審  諦。名上座。是故說空是上座住處。復次行者  住空法時。適意不適意好不好。有利益事。
無利益事。資生樂事。資生苦事。於此事中。心  不移動。曾聞。尊者舍利弗。其母命終共住弟  子還俗長齒比丘。常於尊者舍利弗。有怨嫌
心。作如是念。我今應往告其不吉之事。爾時  長齒比丘。便詣尊者舍利弗所。作如是語。長  老當知。汝母命過。共住弟子還俗。尊者舍利
弗。作如是答。我母命過。此是有身之法。我弟  子還俗。此是凡夫之法時長齒比丘。作是念。  長老舍利弗。雖作是言。心必有異。爾時尊者
舍利弗。以是事故。明朝著衣持鉢。入舍衛城。  次第乞食飲食訖。還詣住處。舉衣鉢洗足  已。以尼師檀著肩上。從祇桓林。詣安樂
林。於晝日露處坐一樹下。心生是念。世間頗  有可愛妙色。變易散滅之時。令我生憂悲苦  惱者。不遍觀見無有者。爾時尊者舍利弗。以
日暮時。從安陀林。還祇桓林。爾時長老阿難。  於所住精舍門邊經行。見尊者舍利弗來。問  言。尊者舍利弗。從何處來。舍利弗答言。我從
安陀林來復問。尊者舍利弗。汝於安陀林。多  住何三昧。舍利弗答言。住覺觀三昧。阿難復  問。住何覺何觀耶。舍利弗言。我晝日於安陀
林。有如是覺。世間頗有可愛妙色。乃至廣說。  阿難問言。尊者舍利弗。於意云何。為有如是  色不。舍利弗答言。無也。阿難復語尊者舍利
弗言。汝常作是說。若佛不出世。我等便為無  目而死。佛是可愛妙色。若當變易散滅。汝  不生憂悲苦惱耶。尊者舍利弗答言。若令世
尊變易散滅。我亦不生憂悲苦惱。但有是念。  世尊速般涅槃。世間眼速滅。爾時長老阿難  歎言。善哉善哉。尊者舍利弗。善除我見我所
見及與我慢。斷其根本。如斷多羅樹頭更不  復生。如來雖是可愛色。若當變易散滅者。  當有何憂悲苦惱耶。是故行者住彼法時。於
適意不適意好不好有利益無利益資生樂事  資生苦事。心不移動。是故名空是上座住處。  復說。尊者舍利弗。於俱薩羅國。住一林中。
爾時有一阿耆婆梵志。亦住彼林。去尊者舍  利弗不遠。值彼人民。設四月節會時。彼梵志。  詣村落中。多飲好酒。飽食猪肉。復持餘肉及
酒一瓶。還所住林。見尊者舍利弗坐一樹下。  生輕賤心。彼之與我。俱是出家。我今極樂。而  彼比丘極苦。即說偈言。

我飲粳糧酒　　竊持一瓶來  
地上山草木　　視之猶金聚

[0348c13]  爾時尊者舍利弗。作如是念。此如死梵志。向  我說如是偈。我今亦應說偈。時尊者舍利弗。  便說此偈。

我飲無相酒　　復竊持空瓶  
地上山草木　　視之猶唾聚

[0348c18]  此偈中尊者舍利弗。以三解脫門。作師子吼。  如說。我飲無相酒。是無相解脫門。復竊持空  瓶者。是空解脫門。地上山草木視之猶唾聚。
是無願解脫門。

[0348c22]  說無相有多名。或說空是無相。或說見道是  無相。或說不動心解脫是無相。或說非想非  非想處是無相。或說無相是無相。說空是無
相者。如經說。有一比丘。得無相心定。彼比丘  根鈍不知是定有何功德有何果報。作是思  惟。誰知此定功德果報。復作此念。長老阿
難。佛所稱譽。諸梵行者之所信敬。必知此定  所有功德果報。我今應往問如是事。復作是  念。長老阿難。善知物相。若我往問。當還問
我。汝得是定耶。若答言得。彼比丘是少欲覆  藏。言法者不欲顯己功德。若答言不得。是  現前妄語。若作餘言。不正答者。則是惱亂上
座比丘。我由來不曾惱亂上座比丘。我今但  應隨逐其後。若為他人說是法者。我當得聞。  時彼比丘。於六年中。隨阿難後。而猶不聞為
他解說。爾時比丘。問長老阿難言。若人得  無相心定。心無增減。住難得行。猶水停住。已  住故解脫。已解脫故住。世尊說是空有何功
德有何果報耶。爾時長老阿難。問彼比丘。汝  得此定耶。時彼比丘。作如是念。如我所畏。今  果問之。即便默然。爾時阿難。作如是說。若比
丘於無相心定。無增無減。乃至廣說。佛說此  定。所有果報。得一切知見。能生智慧。修道  盡漏。汝亦不久當得此法。不增者。是斷我見。
不減者。斷我所見。五我見十五我所見亦如  是。不增者。是生死。不減者。是涅槃。住難得  行者。此行難得多用功多有所作。如水停住
者。譬如水從其源出。停住一處。更不餘流。如  是彼定。住於一緣。更不餘緣。住故解脫者。是  自體解脫。解脫故住者。是身中解脫。是中說
空是無相。餘處亦說無相是空。如法印經說。  若斷色相觀色。乃至廣說。眾生相是境界相。  若彼比丘。見於空法則除眾生相。於境界不
見有男相女相。是故尊者瞿沙。作如是說。眾  生相是境界相。若有是空行。於境界不見有  男相女相。說見道是無相者。如說。目揵連
提舍梵志。不說第六人行無相耶。云何第六  人行無相。答曰。第六人行無相者。是堅信堅  法。所以者何。彼是無相。不可數不可易知。在
此在彼。若苦法忍若苦法智。乃至道比忍比  智。問曰。何故見道名無相。答曰。此道是速疾  道。不起期心道故。不動心解脫是無相者。如
說。長老伽婆多貪欲是相恚癡是相不動心  解脫。是最勝無相。問曰。何故不動心解脫名  無相耶。答曰。煩惱是相。彼心不為煩惱所覆。
不為所壞。不以上著下。非不淨自在。是故  說不動心解脫名無相。非想非非想處。名無  相者。如說。我多用功德無相心定。問曰。何
故說非想非非想處名無相定。答曰。以非想  非非想處愚癡不猛利不決定。猶如疑亦無  了了有想相。亦無了了無想相。說無相名無  相者。如此中說。經說。

[0349b16]  佛在舍衛國。住東方精舍彌伽羅母堂。爾時  長老阿難。往詣佛所。頭面禮足白佛言。世  尊。昔於一時。世尊住於釋種彌周吒村。我從
世尊。聞如是義。我今多住空三昧。我為善  受持憶念如是說不。佛告阿難。如汝所言。善  受持憶念如我所說。而無有異。問曰。若善受
持。不應生疑。若生疑者。不名善受持。答曰。  以是事故。名善受持。所以者何。不生邪見。不  轉教餘人。不都忘失故。問曰。如長老阿難。
多聞總持一切智所說八萬法聚。以正念器  盛之。何故於一句中。而生疑心。答曰。聞此法  時。心有愁惱。害諸釋時。是此論因緣。如愚癡
瑠璃王殺害諸釋。爾時阿難。將一比丘入迦  毘羅城。此城本時如諸天城。當是之時。其猶  丘塚。所有樓觀。却敵睥睨。種種窓牖。皆悉
毀壞。清泉諸池。悉皆嬈濁。鴻雁鴛鴦孔雀鸚  鵡鸜翅羅鳥。為烟火逼。皆飛翔虛空。諸小男  女。皆啼哭逐阿難後。作如是言。大德阿難。我
母命過。我父命過。我父母命過。爾時長老  阿難。復至修迦羅。處梵志精舍。愚癡琉璃王。  於其處。埋迦毘羅諸釋。半身在於地中。以
鐵末末之。殺七萬七千賢聖。爾時阿難。見  是事已。極生愁惱。次復世尊諸根無異。其  心安住。不動如山。善御其心。如持油鉢制
伏五根。如馬正視入迦毘羅城。爾時長老阿  難觀世尊面顏色和悅。見已作是念。如我親  族離別。生處毀壞。世尊不爾。我今苦惱。而
世尊心不動如山。爾時世尊知阿難所念。而  告之言。我多住空三昧故。汝心住村落想。  我住阿蘭若想。汝住親族想處。我住凡人
想。汝作眾生想處。我作滿足法想。爾時世  尊知阿難及諸比丘不堪行道。便將諸比丘。  漸次遊行到舍衛國東方精舍彌迦羅母堂。
爾時長老阿難愁惱轉滅。往詣佛所頭面禮  足。而白佛言。廣說如上。以是事故。阿難問此  事時。心有愁惱。聞佛所說。我常住空三昧。所
以生疑。問曰。佛說我多住空。為住何空。答  曰。或有說者。住無所行空。所以者何。無所行  空隨順四威儀法行時餘三威儀空餘威儀時
亦爾。評曰。應作是說。住性空。所以者何。但  觀法性故。是故阿難比丘若欲多住空者。當  觀聚落及眾生住阿練若想。時諸比丘皆有
是念。此住空法。是佛不共法佛為除。比丘心  所疑。而告阿難。若比丘欲多住空三昧者。除  聚落及眾生想住阿練若想。問曰。何故佛告
比丘。除此二想。答曰。以諸比丘於此二想  生苦惱故。阿難若比丘除聚落想及眾生想。  住阿練若想當作地想。乃至作非想非非想
處想。問曰。何故世尊一切時除下想說上想。  不說其根本耶。答曰。此說是舊法。過去恒沙  諸佛說法皆爾。復次欲令所說不亂故。若世
尊說不除下想便說上想者。則所說法亂。諸  佛說法而無有亂。復次欲離重說法過故。若  世尊不除下想。說於上想。則是重說法。佛
世尊不重說法。復次定是略要法。若世尊一  切時說根本者。則經文多。復次欲現論議道  故。論議之道。若有所說。必定其言。若重定前
言。則壞論議道。佛是無對論師。善知論議  道故。問曰。說村落想。為現何事。乃至說非想  非非想處。為現何事。答曰。村落想為現迦毘
羅想。眾生想者現諸釋想。阿練若想者。現尼  拘陀精舍想。亦現諸比丘行道處想。地想者  現觀色是散壞想。所以者何。有色故有截手
足耳鼻。苦空想者。現觀空想。乃至非想非非  想處現觀非想非非想處想。復次村落想者。  是十五我所見。眾生想者。是五我見。阿練若
處想者。是空三昧。地想者是所緣。彼諸對  治。是無色定。復次村落想者。是欲界器世  界。眾生想。是欲界眾生世界。阿練若想。是初
禪二禪地想。是第三第四禪。彼諸對治。是無  色定。復次村落想是欲界。所以者何。欲界說  名村落。如偈說。

若伏村落刺　　亦無罵繫害  
苦樂心不動　　是名為比丘

[0350b03]  眾生想是初禪。所以者何。彼中有尊卑眷屬  故。阿練若想。是第二禪。所以者何。第二禪是  賢聖默然法故。地想。是第四禪。所以者何。彼
中有勝處一切處故。彼諸對治。是無色定。阿  難。是名入無上空。所謂盡漏不多用功心得  解脫。問曰。云何多用功心得解脫。不多用功
心得解脫。答曰。時解脫多用功。非時解脫  不多用功。復次五種阿羅漢。名多用功。不動  阿羅漢。不多用功。若依未至中間三無色定。
所得解脫。名多用功。若依根本禪所得解脫。  名不多用功。

[0350b14]  復有三三昧。謂空空三昧。無願無願三昧。無  相無相三昧。云何空空三昧。答曰。如施設經  說。若比丘觀有漏取行是空。此有漏取行空
中。無有常不變易法空無我無我所。作如是  思惟時。復更生心心數法。觀前思惟心是空。  中無有常不變易法空無我無我所。譬如有
人欲燒十木百木千木聚以為積然火燒之。  復捉長竿在邊其中。若有墮落不燒者。以  長竿聚之知木已燒。所捉長竿亦投火中。
行者亦爾。先觀有漏取行是空。廣說如上。云  何無願無願三昧。答曰。若比丘觀有漏取行  是無常是變易法。如是思惟時。復更生心心
數法。觀前思惟心。亦是無常變易法。如人燒  木。廣說如上。比丘亦爾觀有漏取行是無常。  乃至廣說。是名無願無願。云何無相無相三
昧。答曰。若比丘觀寂滅法此是妙離。所謂盡  愛離欲滅盡涅槃。作是思惟時。復更生心心  數法。觀前思惟心亦是寂滅。乃至廣說如上。
是名取陰是空。次生空空三昧。即觀空是空。  汝空亦空。無願三昧觀五取陰是無常。後生  無願無願三昧。觀前無願。汝無願亦是無常。
無相三昧。觀寂滅涅槃。後生無相無相三昧。  觀前無相三昧非數寂滅。汝無相三昧非數  滅。無三相故。亦是寂滅。譬如旃陀羅燒死屍
時。手執長竿繞其邊行。若其中有墮落者。當  以此竿聚之。知其燒盡。亦以長竿投之火  中。空三昧亦爾。觀五取陰是空。後生空空三
昧。觀空三昧。汝亦是空。無願無相說亦如是。  問曰。云何得此三昧。答曰。或有說者。是見道  邊得。如見道邊等智。或有說者。離欲界欲時。
如變化心。評曰。應作是說。若應得三昧者。離  非想非非想欲時。得作方便現在前。

[0350c17]  問曰。幾智後起此三昧現在前。答曰。四法智  比智苦智滅智。總而言之四智後。欲界者三  智後法智苦智滅智。色無色界。亦三智後。比
智苦智滅智。若是欲界。空空等三昧依未至  禪所攝無漏道。後起現在前。非想非非想處  者。無所有處所攝無漏道後起現在前。餘者  即自地無漏道。後起現前。

[0350c24]  界者在三界。地者在十一地。所依身者依欲  界身。行者空有二行空空有一行唯空行。問  曰。何故空二行空空唯一行耶。答曰。以在
行空。行空三昧後生故。復次此行與有相  違。能捨生死。此善根能觀無漏是過患。何況  生死。問曰。何故不行無我行。答曰。若見諸法
無我。不見空者。雖厭離生死。其心不勝。若見  諸法空。則厭離生死心勝。如人在道。獨行之  時。不大愁惘。若共伴行離別之時。則大愁
惘。彼亦如是。無願行十行。無願無願唯行無  常行。問曰。何故無願行十行。無願無願唯  行無常行。答曰。以在行無常行無願後生故。
復次此行與有相違。能捨生死。此善根能觀  無漏道是過患。何況生死。何故不行苦行。答  曰。不觀道。作如此行。何故不行習等行。答
曰。若行習等行。則觀聖道。是有相續法故。何  故不行道等四行。答曰。若行道等行。則適可  聖道。不名過患。無相行四行。無相無相行止
行。問曰。何故無相行四行無相無相行止行。  答曰。以在行止行無相後生故。問曰。何故不  行滅行。答曰。滅有二種。有非數滅。有無常
滅。不知為緣何滅。何故不行妙行。答曰。波伽  羅那說。云何妙法。無漏無為法。彼是中法。是  故不行妙行。問曰。何故不行離行。答曰。波伽
羅那說云何離法。答曰。欲界繫善戒。色無色  界出要善定。學法無學法及數滅。彼無有是  一相緣者。空空無願無願。或有說者。緣最後
聖道剎那。或有說者。緣最後聖道剎那俱五  陰。或有說者。緣一生中聖道。或有說者。緣一  生中聖道俱五陰。無相無相緣非數滅。念處
者是法念處。智者與等智俱。定者即是定。根  者總而言之與三根相應。世者在三世。緣世  者空空無願無願。若作是說。緣最後聖道剎
那者。過去現在緣過去未來。最初當生者緣  現在。餘未來剎那緣三世。若作是說。緣一生  中聖道者。空空無願無願二俱緣三世。無相
無相緣。非世善不善無記者。是善緣善不善  無記者。空空無願無願緣善。無相無相緣無  記。繫者是三界繫。緣三界繫不繫者。緣不繫。
是學無學非學非無學者。是非學非無學。緣  學無學非學非無學者。空空無願無願。緣無  學無相無相緣非學非無學。是見道斷修道
斷不斷者。是修道斷。緣見道斷修道斷不斷  者。緣不斷。緣名緣義者。是緣義。緣自身他身  非身者。空空無願無願。緣自身。無相無相緣
非身。問曰。何處起是三昧。答曰。欲界中非  色無色界起者。是人趣中非餘趣。人中三天  下非欝單越。依男身女身者俱能。瞿沙跋摩
作如是說。唯閻浮提非餘方。依男身非女身。  所以者何。此善根依牢強身。女人身劣弱。評  曰。如前說者好。所以者何。男子心得自在。定
得自在。女人亦心得自在。定得自在。為是學  人為是無學人者。是無學人。時解脫非時解  脫者。是非時解脫。所以者何。何等人能起此
定。謂於定自在。身中無煩惱信解脫人。不於  定得自在。亦不身中無煩惱。見到雖於定得  自在。不身中無煩惱。時解脫雖身中無煩惱。
於定不得自在。非時解脫身中無煩惱。於定  得自在。問曰。何者是三昧。為初剎那是後相  續者是。若初者是。餘何所為。若後相續者
是。識身所說云何通。如說頗法是世俗有  漏。是取陰所攝。從內起。因慧生。是善是欲  界繫。次聖道生緣無漏。是不共法。唯聖人不
共凡夫耶。答曰。有欲界繫空空無願無願無  相無相也。答曰。應作是說。初剎那是。問曰。  若然者。餘剎那為是何耶。答曰。是似彼善根。
復有說者。相續者盡是。問曰。若然者。識身所  說云何通。答曰。初者是聖道次第緣無漏。餘  者雖非聖道。次第亦緣無漏。

[0351c06]  問曰。何時起此三昧現在前。答曰。般涅槃時。  阿羅漢。欲般涅槃時。從聖道起已。起此三昧  現在前。從此三昧起已。便般涅槃。更不復起。
更不復起聖道。評曰。應作是說。得此三昧  已。欲用便起現在前。問曰。聖道後起此三昧  現在前。此三昧後。復起聖道現在前不耶。答
曰。或有說者不起。所以者何。此三昧憎惡聖  道故。復有說者能起。問曰。若能起者。云何名  憎惡聖道。答曰。此三昧雖復憎惡聖道。不如
聖道憎惡。於有聖道後。猶起有漏心。何況此  定後不起無漏心耶。然聖道次第起此定。此  定次第不起無漏心。此定唯是有漏。問曰。
此定何以唯是有漏。答曰。以不斷結故。

[0351c19]  問曰。聖人何故修此定耶。答曰。以四事故修。  一欲住現法樂故。二欲遊戲故。三欲觀本所  作故。四受用聖法故。復次此定是勝法聖人
欲遊此定故。

◎

◎阿毘曇毘婆沙論智犍度八道品第一

[0351c24]  佛說學人成就八種學道迹。漏盡阿羅漢。梵  行已立。成就十種無學道。學人八種學道迹。  幾成就過去。幾成就未來現在。漏盡阿羅漢。
梵行已立。十種無學道。幾成就過去。幾成就  未來現在。如此章及解章義。此中應廣說優  波提舍。問曰。何故作此論。答曰。為止於世中
愚言無過去未來世成就說現在世是無為法  者意故。亦明過去未來行成就是實有法。若  過去未來行。非實有者。則無成就不成就。過
去未來行者。如第二頭第三手第六陰第十三  入。無有成就不成就者。以有成就過去未來  行故。知過去未來行是實有法。復有說所以
作論者。或有說成就非實有法。如譬喻者。尊  者佛陀提婆說。成就無體。非實有法。所以者  何。若眾生不離彼法。名為成就。然不離是分
別相待和合法。無有實體。如五指聚。名之  為拳。散則非拳。若眾生不離彼法名為成就。  若離彼法不名成就。問曰。彼何故作如是說。
答曰。彼依佛經。佛經說轉輪王成就七寶。彼  為成就他身法及非眾生數法耶。若轉輪王  成就輪寶神珠寶者。則壞法體。所以者何。亦
是眾生數。亦非眾生數故。若成就象馬寶者  則壞趣。所以者何。亦是人趣。亦是畜生趣  故。若成就玉女寶者則壞身。所以者何。亦是
男身。亦是女身故。若成就主藏主兵臣者則  壞業。所以者何。亦是尊貴。亦是卑賤故。欲令  無如是過故。說成就無有實體。欲止如是說
者意。亦明成就有實體。若成就無實體者。則  違此經。如說學人成就八種學道迹。漏盡阿  羅漢。梵行已立。成就十種無學道。聖人有
漏心現在前時。成就過去未來現在。無無漏  道故。則不成就。復違餘經。如說此人成就善  法。亦成就不善無記法。若善法現在前時。則
離不善。無記法。不應成就。不善法現在前  時。則離善法。無記法。不應成就。無記法現在  前時。則離善不善法。不應成就。復違餘經。如
說比丘成就七法。於現法中。多住喜樂。若  修方便。必能盡漏。無有比丘成就七法者。於  七法中。若起一一法現在前。則成就一法。若
起餘法現在前。於七法中。則不成就。復違餘  經。如說如來成就十力。無有如來成就十力  者。若成就一力。若不成就如來。於十力中。若
起一一力現在前。則成就一力。所以者何。於  一剎那中。無兩慧並現在前何況多。若起餘  法現在前。則不成就力。復有餘過。凡夫人
可言離三界結。離三界結人可言凡夫人。凡  夫人可言離三界結者。凡夫人善不隱沒無  記心現在前時。則不成就過去未來現在三
界結。應是離三界欲人。離三界欲人是凡夫  者。阿羅漢起善有漏及不隱沒無記心現在  前時。則不成就過去未來現在無漏法。以不
成就無漏法故。應是凡夫。欲令無如是過故。  說成就是實有法。問曰。若成就是實有法者。  譬喻者所引經云何通耶。答曰。轉輪王於七
寶中。得隨意自在用故。世尊說名成就。復  有說所以作論者。或說成就是實有法不成  就非實有法。為止如是說者意。亦明不成就
是實有法。若不成就非實有者。成就亦非實  有。所以者何。因不成就故。施設成就。如因明  有闇因夜有晝因寒有熱。因不成就有成就
亦爾。復次不成就與成就。是兩兩近相對法。  如貪與不貪恚與不恚癡與不癡。是兩兩近  相對法。彼亦如是。復次若不成就無實體者。
則無施設有斷煩惱法。所以者何。聖道生  時。斷於煩惱。非如以石磨香。聖道生時。斷煩  惱得證解脫得故。名斷煩惱。復有說所以作
論者。或有說聖道是無為法。如毘婆闍婆提  說。聖道是無為法。彼作是說。阿耨多羅三藐  三菩提道。是一常住法。諸佛出世。盡覺悟此
道。譬如莊嚴象馬之乘。多人更乘人人雖異  而乘常一。如是阿耨多羅三藐三菩提道。是  一常住。諸佛出世皆悟此道。諸佛雖異。其道
常一。問曰。彼何故作如是說。答曰。依於佛經。  佛經說。我得過去諸仙所得舊道。以佛說道  是舊法故。言是無為。為止如是說者意故亦
明道在世中。若道在世。必是有為非是無為。  所以者何。無有無為法在於世者。若道是無  為法者。則違此經。如說毘舍佉優婆夷。往
詣檀摩提那比丘尼所。作如是問。道為是有  為為是無為耶。彼作是答。毘舍佉優婆夷道  是有為非是無為。問曰。若道是有為非無為
者。毘婆闍婆提所說經云何通。答曰。以五事  同故。說名舊道。一以方便同。二以地同。三以  行同。四以境界同。五以所作同。方便同者。如
一佛於三阿僧祇劫滿足六波羅蜜。諸佛亦  爾。地同者。其道盡在第四禪地。行同者盡行  十六行。境界同者盡緣四諦。所作同者。如一
佛以道滅煩惱。一切佛亦爾。以此義通彼經。  若如經所說。不依義者。即此經中說。我曾過  舊城舊村城村。可是無為法耶。雖說城村是
舊。而非無為。道亦如是。雖說舊道。而非無  為。如偈說。

若斷欲無餘　　如蓮華在水  
比丘離彼此　　如蛇脫舊皮

[0353a02]  蛇皮可是無為法耶。如是蛇皮雖說是舊。而  非無為。道亦如是。是故為止他義欲顯己義。  亦欲說法相相應義故。而作此論。

[0353a05]  八種者。正見乃至正定。成就者。問曰。誰成  就。為法成就。為人成就耶。若法成就。一切法  無所欲。云何成就。若人成就。於實義中。人不
可得。若無有人。云何成就。答曰。應作是說。  成就非法非人。實義中有成就不成就。而無  成就不成就者。實義中有縛有解。而無縛者
解者。有煩惱有出要。而無煩惱者出要者。有  生有死。而無生者死者。有業有業報。而無作  業受業報者。有道有道果。而無修道證道果
者。於實義中。有成就不成就。而無成就不成  就者。或有說者法成就。問曰。若然者。眼入成  就十一入。十一入亦成就眼入耶。答曰。若作
是說。眼入成就十一入。十一入成就眼入而  無過。評曰。應作是說。成就非法非人。然四陰  五陰生時。有如是相似得。名成就不成就。尊
者和須蜜說曰。一切法無所欲。於無所欲法  中。有何成就不成就者。問曰。若然者佛經云  何通。如說此人成就善不善法。答曰。此是
如來隨俗言說而無有實。問曰。云何是成就  義。尊者和須蜜答曰。不斷義是成就義。問曰。  若然者。具縛凡夫於一切法。不斷盡成就耶。
答曰。不也。不得彼法故。復次不棄義是成就  義。問曰。若然者。學人不棄無學法。成就彼法  耶。答曰。不也。不得彼法故。尊者佛陀提婆
說曰。得而不失義。是成就義。若得彼法不  失。是名成就。問曰。何故名學為學。學法故名  學耶。為得學法故名學耶。若學學法是學者。
定犍度所說云何通。如說學住自性。若得學  法是學者。佛經云何通。如說佛告尸婆迦。學  學法故名學。答曰。應作是說。學學法故名
學。問曰。若然者。佛經善通。定犍度所說云  何通。答曰。彼中說得學法故名學人。復有說  者。得學法故名學。問曰。若然者。定犍度所
說善通。佛經云何通。答曰。佛經中說。不捨期  心。不捨方便。學人若住善不善無記心。而不  捨趣涅槃心故名學。如人在道路中止息。他
人問言。欲何所趣。彼人答言。欲趣某方。其人  以不捨去心故。雖住言去。彼亦如是學迹者。  問曰。無學迹於學迹。明淨勝妙。何故但說學
迹。不說無學迹耶。答曰。應說而不說者。當知  此說有餘。復次此說始起初入法者已說學。  當知亦說無學。復次以所作各各不同故。學
人以道迹所作勝。無學人以解脫所作勝。如  王與臣所作各各不同。王以尊貴降伏所作  為勝。臣以執仗鬪戰所作為勝。彼亦如是。
復次學道迹。能斷煩惱。猶如器仗。能破怨敵。  無學不爾。復次學道迹。能作斷煩惱方便及  斷煩惱。無學不爾。復次數數行義是道迹義。
無學不數數行故。不名為迹。

[0353b25]  學人成就八種道迹。幾成就過去。幾成就未  來。幾成就現在。答曰。若依有覺有觀三昧。  有覺有觀三昧者。是未至及初禪。問曰。此中
何者是依。答曰。或有說者。俱生故是依。復有  說者。次第緣是依。評曰。應作是說。依彼二地  起此法故名依。初者有四種。一得正決定初。
二得果初。三轉根初。四離欲初。得正決定初  者。依彼二地得正決定。得果初者。依彼二地  初得學果。轉根初者。依彼二地信解脫轉根
作見到。離欲初者。以世俗道離欲依彼二地。  初起無漏道現在前。此中依四種初而作論。  隨相而說學見現在前。問曰。學人或起非學
非無學見。何故但說學人學見現在前耶。答  曰。應作是說。或學見現在前。而不說者。當知  學人必起學見。不起非學非無學見。如所說
諸初剎那現在前無過去。所以者何。未有一  剎那經生滅者。設有生滅。以得果轉根故。而  捨八未來成就。修八現在成就。若滅已不捨。
滅者是無常。滅不捨者。捨聖道有三種。一得  果。二退。三轉根。若不得果。不退不轉根。即  依彼地滅已復起現在前。問曰。何故依彼地
滅已復起現在前耶。答曰。學人依彼地。共煩  惱戰得勝。破結怨敵。念其恩故。復起現在前。  如人著鎧執仗。與怨共鬪。既得勝已。其人後
時。以念恩故。數數修治器仗。而覆藏之。不令  毀壞。彼亦如是。復次以四事故。重起現在前。  一欲受現法樂故。二欲遊戲故。三欲觀先所
作故。四欲受用聖法故。學第二剎那頃。八成  就過去。是前剎那生滅者。八成就未來。是未  來修者。八成就現在。是現在前者。彼滅已不
捨。若依無覺無觀三昧。學見現在前。八成就  過去。是依有覺有觀地生滅者。八成就未來  是未來修者。七成就現在。是現在前者。除正
覺。所以者何。地無正覺故。彼滅已不捨。依無  色定。學見現在前。八成就過去。是有覺有觀  地生滅者。八成就未來。是未來修者。四成就
現在。除正覺正語正業正命。彼地無故。彼滅  已不捨。若入滅定。若起世俗心現在前。八成  就過去。是有覺有觀地生滅者。八成就未來
是未來修者。現在無。若入滅定。是時無心。有  心者能修道。若起世俗心現在前。彼心是有  漏。此中但說無漏道種。若依無覺無觀三昧。
無覺無觀三昧。是第二第三第四禪。問曰。此  中何故不說中間禪耶。答曰。應說而不說者。  當知此說有餘。復次已在後所說中故。所以
者何。更無異種。與第二第三第四禪種同故。  依義如先說。初者有四種。如先說。學見現在  前如說。初剎那不成就過去。如先說。八成
就未來七現在。如先說。彼滅已不捨。如先說。  復依無覺無觀三昧。學見現在前。第二剎那  頃。七成就過去。是依無覺無觀地。生滅者。
八成就未來。七現在。如先說。彼滅已不捨。依  無色定。學見現在前。七成就過去。是無覺  無觀地生滅者。八未來四現在成就。如先說。
彼滅已不捨。入滅定。若起世俗心。如先說。彼  滅已不捨。依有覺有觀三昧。學見現在前。七  成就過去。是無覺無觀地。生滅者。八未來八
現在成就。如先說。若依無色定。無色定名空  處識處無所有處。依者如先說。初者四種初。  如先說。此中依離欲初而作論。非得正決定
初。所以者何。無有依無色定得正決定者。非  得果初。所以者何。無有依無色定得學果者。  非轉根初。所以者何。無有依無色定轉學根
者。以世俗道。離下地欲。後依彼地初起無漏  道現在前。最初剎那無過去。八未來四現在  成就。如先說。問曰。如世俗無色定非不因
世俗禪。無漏無色定非不因無漏禪。世俗禪。  是世俗無色定方便所依門。無漏禪是無漏  無色定方便所依門。何故說無過去耶。答曰。
道種或有在禪地者。或有在無色地者。彼雖  起在禪地者。未起在無色地者。是故無過去  滅者。是無常滅不捨者捨聖道有三種。如先
說。依彼地生滅聖道復起現在前。問曰。何故  依彼地生滅聖道復起現在前耶。答曰。以念  恩故。廣說如上。第二剎那頃。四成就過去。是
依無色定生滅者。八成就未來。是未來修者。  四成就現在。是起現在前者。除正覺正語正  業正命。彼地無故。彼滅已不捨。若入滅定。若
起世俗心現在前。四成就過去。八成就未來。  現在無。如先說。彼滅已不捨。依有覺有觀三  昧。學見現在前。四成就過去。是依無色定生
滅者。八成就未來。是未來修者。八成就現在。  是起現在前者。問曰。無色定次第能起有覺  有觀三昧耶。答曰。不能。此說說次第。不說定
次第。此說說隨順。不說定隨順。彼滅已不  捨。依無覺無觀三昧。學見現在前。四成就過  去。是依無色定生滅者。問曰。過去有八。是依
有覺有觀三昧生滅者。何故說四耶。答曰。此  中一切處唯說最初生滅者。八成就未來。是  未來修者。七成就現在。是起現在前者。除正
覺。彼地無故。問曰。此中說何等學人。答曰。  此中說習學次第入一切定。猶如登石上梯  者。先入有覺有觀三昧。次入無覺無觀三昧。
次入無色定。次入滅定。次起世俗心。說如是  學人。若先入有覺有觀三昧。次入無覺無觀  三昧。次入無色定。次入滅定。不起世俗心。不
說如是學人。餘如雜揵度。人品中說十二  枝緣端正女人喻。

[0354c07]  有四種道。一苦遲慧道。二苦速慧道。三樂遲  慧道。四樂速慧道。問曰。應說一道。謂盡苦  道。盡生死有道。盡老死道。應說二道。一盡色
道。二盡名道。應說三道。一盡欲界道。二盡色  界道。三盡無色界道。應說五道。謂盡色道。乃  至盡識道。應說十一道。謂盡老死道。乃至盡
行道。若以在身若在剎那。則有無量無邊道。  何故世尊於一道廣說四道。於無量無邊道。  略說四道。云何施設立四道耶。答曰。以三事
故。一以地。二以根。三以人。總而言之。以三  事應以二事。或以地以根。或以地以人。以地  以根者。依未至中間三無色定。鈍根人所
行道。是名苦遲慧。即依此地利根人所行  道。是名苦速慧道。依根本禪。鈍根人所行道。  是名樂遲慧道。即依此禪。利根人所行道。
是名樂速慧道。是名以地以根。以地以人者。  依未至中間禪三無色定。堅信信解脫時解  脫人所行道。是名苦遲慧道。即依此地堅法
見到。非時解脫人所行道。是名苦速慧道。依  根本禪。堅信信解脫時解脫人所行道。是名  樂遲慧道。即依此禪。堅法見到。非時解脫人
所行道。是名樂速慧道。是名以地以人。

◎

阿毘曇毘婆沙論卷第四十六

* * *

【經文資訊】大正藏第 28 冊 No. 1546 阿毘曇毘婆沙論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
