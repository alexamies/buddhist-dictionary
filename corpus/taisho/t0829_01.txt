大乘離文字普光明藏經


大唐天竺三藏地婆訶羅譯

[0872b29]  如是我聞：

[0872b29]  一時佛在王舍城耆闍崛山中，與  大菩薩無量百千億那由他數——皆是大智精  進善巧，證無言法獲妙辯才，是處非處不相
違反，善調身心具諸解脫，常遊三昧不捨大  悲，慚愧為身智慧為首，多所饒益如大寶洲，  了知諸法善不善相，不著文字而有言說，於
真俗門洞達無礙，深明實際不住其中，善能  分別而無所受，雖厭生死常護世間，周遍十  方有大名稱，於真妙藏寂然宴息，雖現受身
永出三界，而行諸有勉濟眾生，平等教誨志  常賢善，平等憐愍心無染著，能令自他莫不  清淨，成就如是無量功德——其名曰：勝思惟菩
薩、法震音菩薩、妙身菩薩、法輞菩薩、辯積  菩薩、持地菩薩、持世菩薩、大名稱菩薩、具  諸辯菩薩、千容相菩薩、功德山菩薩、蓮華
眼菩薩、蓮華面菩薩、珠髻菩薩、妙音菩薩。  如是等菩薩摩訶薩，皆如童子色相端嚴，於  此眾中而為上首。

[0872c18]  爾時觀自在菩薩與恒河沙等紹尊位者諸  菩薩俱；殊勝見菩薩與無央數天帝釋俱；  虛空藏菩薩與無量菩薩及無量四天王眾
俱；大勢至菩薩與無量億梵天眾俱；遍吉祥  菩薩與無量婇女俱；普賢菩薩、不空見菩薩、  星宿王菩薩、離疑菩薩、息諸蓋菩薩、藥王
菩薩、藥上菩薩，各與無量菩薩眾俱；其中  亦有無量諸佛自變其身作菩薩像；尊者舍  利弗、摩訶目乾連、摩訶迦葉，如是等大阿
羅漢，各與無量聲聞眾俱；那羅延等無量天  眾，乃至恒沙國土日月諸天，威光照耀悉來  佛所。至佛所已，彼天威光不能復現，猶如
聚墨對閻浮金。婆樓那龍王、德叉迦龍王、  阿那婆達多龍王、美音乾闥婆王、無擾濁迦  樓羅王，各與無量諸眷屬俱，來入此會。十
方世界如恒河沙所有菩薩，咸於本土啟請  如來，與諸四眾同時到此，各持種種出過世  間殊好供養，奉上於佛、諸菩薩已，即於會  中坐蓮華座。

[0873a08]  爾時勝思惟菩薩摩訶薩從座而起，偏袒右  肩右膝著地，合掌向佛而作是言：「世尊！我  今欲請二字之義，惟願如來垂哀見許。」

[0873a11]  佛告勝思惟菩薩言：「善男子！欲有問者隨汝  意問，如來不為一眾生故出現世間，為欲利  益無量眾生而出現耳！」

[0873a13]  於是勝思惟菩薩即  白佛言：「世尊！何者一法，是諸菩薩所應永  離？何者一法，是諸菩薩應常護持？何者一  法，是諸如來現所覺了？」

[0873a16]  佛言：「善哉善哉！善  男子！汝以如來威神之力，乃能問我如是深  義。諦聽諦聽，善思念之！當為汝說。

[0873a19]  「善男子！有一種法菩薩應離，所謂欲貪。善  男子！如是一法是諸菩薩所應永離。善男子！  復有一法菩薩應離，所謂瞋怒，如是一法是
諸菩薩所應永離。善男子！復有一法菩薩應  離，所謂愚癡，如是一法是諸菩薩所應永離。  善男子！復有一法菩薩應離，所謂我取。善
男子！復有一法菩薩應離，所謂疑惑。善男  子！復有一法菩薩應離，所謂憍慢。善男子！  復有一法菩薩應離，所謂懈怠。善男子！復
有一法菩薩應離，所謂惛眠。善男子！復有  一法菩薩應離，所謂愛著。善男子！如是一  法，是諸菩薩所應永離。

[0873b02]  「善男子！汝復問我：『何者一法，是諸菩薩應  常護持？』善男子！謂諸菩薩非己所安不加於  物。若諸菩薩守護此法，即是能持諸佛如來
一切禁戒。何以故？自愛身命不應殺生；自重  資財不應偷盜；自護妻室不應侵他。如是等  行皆名一法。善男子！若有敬順如來語者，
於此一法常當憶念。何以故？無有眾生愛  樂於苦，凡有所作悉求安樂，乃至菩薩求阿  耨多羅三藐三菩提亦為自他皆得樂故。善
男子！以如是義我說此言，非己所安不加於  物，如是一法是諸菩薩應常護持。

[0873b13]  「善男子！如汝所問：『何者一法，是諸如來現所  覺了？』善男子！無有少法是如來覺。何以故？  如來覺者無所覺故。善男子！一切法無生是
如來覺；一切法無滅是如來覺；一切法離二  邊是如來覺；一切法不實是如來覺。善男子！  諸業自性是如來覺；一切法從因緣生是如
來覺；因緣之法猶如電光是如來覺；以因  緣故而有諸業是如來覺。善男子！一切法  性普光明藏是如來覺。善男子！何故法性
名普光明藏？善男子！世出世智依之以生，  如母懷子，故名為藏。若智生時反照其本，如  是法性為般若波羅蜜之所攝藏，是故名為
普光明藏。善男子！一切法如幻如焰是如  來覺。善男子！諸法實性一味解脫是如來  覺，一味解脫是即名為普光明藏。善男子！
一相法是如來覺。云何一相？所謂諸法不來  不去、非因非緣、不生不滅、無取無捨、不增不  減。善男子！諸法自性本無所有不可為喻，
非是文詞之所辯說。如是一法，是諸如來  現所覺了。」

[0873c03]  當佛說此莊嚴王離文字普光明  藏法門之時，有十地菩薩所見微塵數眾生，  悉發阿耨多羅三藐三菩提心；復有如是微
塵數眾生，皆發聲聞、辟支佛心；復有如是微  塵數眾生，在地獄者皆得離苦生人天中；無  量菩薩得入初地，無量菩薩得百千三昧；無  量眾生悉蒙利益，無空過者。

[0873c10]  爾時佛告羅睺羅言：「善男子！我此法要汝當  受持。」

[0873c11]  說是語時，會中有九十億菩薩摩訶薩，  承佛威神即皆避座，白佛言：「世尊！我等誓  當受持如來所說法要，於此娑婆國土最後
時中，見有其人流通為說。」

[0873c15]  爾時四天王白佛言：「世尊！若有能持此經典  者，我當擁護，令其志願皆得滿足。所以者何？  能持此經是法器故。」

[0873c17]  爾時世尊普觀眾會而  作是言：「諸仁者！我此所說甚深方廣希有法  門，非諸眾生有少善根而能聽受，能聽受者
即為承事供養於我，亦為荷擔無上菩提。是  人當得辯才無礙，決定生於清淨佛土；是人  臨終定得親見阿彌陀佛、菩薩大眾而現在
前。我今在此耆闍崛山，諸菩薩眾所共圍繞，  彼臨終時亦如是見！當知是人即為已得無盡  法藏；當知是人得宿命智；當知是人不墮惡  道。

[0873c26]  「善男子！我今說此一切世間難信之法，設  有眾生作五逆罪，聞是經已書持、讀誦、為人解  說，所有業障咸得消除，終不受於惡趣之苦，
斯人即為諸佛菩薩之所護念，在在所生諸  根具足，蒙佛灌頂五眼清淨。善男子！取要  言之，我見是人已成佛道。」

[0874a03]  佛說此經已，勝思惟等一切菩薩，及諸聲聞、  天龍八部，皆大歡喜，信受奉行。

大乘離文字普光明藏經

* * *

【經文資訊】大正藏第 17 冊 No. 0829 大乘離文字普光明藏經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
