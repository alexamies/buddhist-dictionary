佛說金耀童子經

西天中印度惹爛馱囉國  密林寺三藏明教大師賜紫  沙門臣天息災奉　詔譯

[0850b21]  如是我聞：

[0850b21]  一時，佛在舍衛國祇樹給孤獨園。

[0850b22]  爾時，世尊食時著衣，與諸苾芻恭敬圍繞，入  舍衛大城次第乞食。有一婆羅門，出於舍衛  逢見世尊，久視容儀，乃發言詞而伸讚詠：「瞿
曇！汝面最上，金色端嚴。」

[0850b25]  世尊印言：「如是！如  是！我所作福，乃獲斯報。」

[0850b26]  婆羅門言：「瞿曇！我  今現世亦有福德，於其家中生一童子，金色  光輝容儀相好，可似瞿曇得未曾有。

[0850b28]  「復次，瞿  曇！爾時童子初生之時，更有殊妙吉祥之事。  初生之時，心意安泰諸識明利，於其庭中忽
生蓮華，滿室天香恒時芬芳，一切眾生普皆  愛樂。

[0850c03]  「復次，瞿曇！此未殊妙亦未希有。復次，  童子初生之時，瞻蔔華樹處處出生，彼樹執  持瞻蔔妙華天紫金色。

[0850c05]  「復次，瞿曇！如此殊祥  猶未希有。復次，童子初生之時，諸天金盤自  然出現，滿其盤中盛天飲食百千萬種，假使  食者無有窮盡。

[0850c08]  「復次，瞿曇！如斯感應猶未希  奇。爾時童子初生之時，口出音聲，有佛世  尊及阿羅漢等出現世間，乃至行住常所思
念。」婆羅門說此童子吉祥事已，而告佛言：「往  詣彼處為見童子。」世尊默然詣彼舍宅。

[0850c12]  欲入  之時，中間有優婆塞而白佛言：「勿入此舍！彼  婆羅門於佛法中不能信敬。」世尊答言：「此
婆羅門亦具信根。」是時，世尊答優婆塞已，便  入婆羅門舍見其童子。

[0850c16]  是時童子纔見世  尊，便往歸依五體投地，佛便呪願，如是彼  諸苾芻從佛往詣亦見童子。佛呪願已，與諸  苾芻迴歸精舍。

[0850c19]  爾時，童子後漸長大，舍衛國  主波斯匿王，聞彼婆羅門有如是德行，生其貴  子，遂遣使臣廣執華鬘、栴檀、寶香，詣婆羅門
家，圍繞童子而伸宣請。童子答言：「候我先  到祇樹禮拜世尊，而入舍衛見波斯匿王。」

[0850c23]  使  臣迴已，具奏前事，波斯匿王聞其奏已：「我今  亦往祇樹，禮覲世尊、見彼童子。」

[0850c25]  是時，童子尋  詣祇樹，於其中路見一婆羅門，而問童子：「汝  今何往？」童子答言：「欲往祇樹禮覲世尊。」

[0850c27]  婆  羅門呵責童子：「云何廣名婆羅門族生已，要  去欲見沙門？」童子對言：「汝得珍寶大藏，不要
持寶歸舍；汝得吉祥面前而來，却乃執棒打  退。」童子對已便往祇樹。

[0851a02]  到世尊所，作禮佛足，  於面前坐，而為聽法。本生適意天妙蓮華，生  彼祇樹園中，其香芬馥遍滿一切，智慧忽生：
「我今持此蓮華供養世尊。」而復思惟：「我先生  時，瞻蔔迦樹世所希有。」於發心時，瞻蔔迦樹  而自出生，其樹執持瞻蔔迦華天紫金色。即
時童子，以手掬瞻蔔華散世尊上，所散之華  住佛身上，莊嚴佛身；其中或有住佛頂上、住  佛懷中、住佛足下；其中或有成華鬘衣，如  是種種供養。

[0851a11]  時王驚怪，問童子言：「汝云何供  養作如是神力？」童子答言：「我於祇樹，作如是  一切莊嚴。」

[0851a13]  彼時，童子又生最上智慧：「我瞻蔔  迦樹，隨我發心生瞻蔔華，其華或生樹身、或  生菓上、或生樹枝、或生葉上；其瞻蔔華，亦
有出現住虛空中，又於祇園虛空之中，出現  一切金寶鈴鐸。」

[0851a17]  彼時，童子禮世尊足，白言：「世  尊！受我今日施世尊食，及諸苾芻國王侍從，  普受我供。」世尊默然受請。待擊犍稚時到，即
時世尊安詳而坐，及諸苾芻國王、臣從次下  而坐。是時生最上微妙思慧思憶：「我昔生時  有金盤出現滿中天食，願得現前持來供佛。」
作是念已，本生金盤隨心出現，諸天上味滿  其盤中。是時童子，即持金盤及以飲食親  自供養。

[0851a25]  是時、世尊與諸苾芻、國王、侍從食已  飽滿，金耀童子心大歡喜，禮世尊足，發阿耨  多羅三藐三菩提心：「此後善根增長，諦發心
願，廣行法施救度有情，我後方取成佛，未救  度者與作救度，未安樂者施其安樂，未寂靜  者皆令寂靜。」

[0851b01]  爾時，世尊因為童子發心，次第  說地獄相：「所謂阿毘地獄、疱地獄、疱裂地  獄、阿吒鵮、訶訶鑁護護鑁、青蓮華、紅蓮華、
大紅蓮華，從此出已，而入八熱地獄。次第皆  因惑業所感，若有智慧，說我救法彼得清  涼。」

[0851b07]  爾時，世尊說此語時，青、黃、赤、白四色光明從  口而出，其中光明，有上去空中，有下入地  獄，照彼等活、黑繩、眾合、號叫、大號叫、炎
熱、極炎熱、阿毘地獄，及疱地獄、疱裂  地獄、阿吒鵮、訶訶鑁、護護鑁、青蓮華、紅蓮  華、大紅蓮華。若去炎熱地獄彼得清涼，若
入寒氷地獄彼得溫暖，而彼眾生為發勝心：  「我等云何得此處？命終轉生餘趣如是。」彼發  心已，世尊為生變化光明，遣發變化，令彼得
見。既得見已：「我等從此命終之後，決定不  生諸餘惡處。今未曾見此處眾生得受，無為  勝光為發信心，受地獄業盡，各各得生人間  天上真實得受。」

[0851b19]  若是光明照彼上方，四大王  天、忉利天、夜摩天、兜率天、樂變化天、他化  自在天、梵眾天、梵輔天、大梵天、少光天、無
量光天、極光靜天、少靜天、無量靜天、遍靜  天、無雲天、福生天、廣果天、無想天、無煩天、  無熱天、善現天、善見天、色究竟天，光明到
已，出如是聲，演說苦空無常無我，說二伽陀  曰：

「出光勸化汝，　　歸依佛法僧，  
抖擻死魔軍，　　如象離繫縛。  
若入此法中，　　志心行不退，  
所以斷輪迴，　　諸苦悉皆盡。」

[0851c02]  爾時，光明遍照三千大千世界救度有情，如  是光明，却還佛身隨世尊後。

[0851c03]  爾時，世尊欲得  受記過去業，所放光明於其佛身後入，欲  得受記未來業，其光於佛面前而入；欲得  受記生地獄者，其光從佛足下而入；欲得
受記生畜生者，其光從佛足跟而入；欲得  受記生餓鬼者，其光從佛脚足大母指而入；  欲得受記生人中者，其光從佛膝下而入；欲
得受記力輪王者，其光從佛左手掌而入；  欲得受記轉輪王者，其光從佛右手掌而入；  欲得受記生天者，其光從佛臍間而入；欲
得受記聲聞菩提者，其光從佛胸臆而入；欲  得受記緣覺者，其光從佛眉間而入；欲得受  記阿耨多羅三藐三菩提者，其光從佛頂門  而入。

[0851c17]  爾時世尊所放光明，繞身三匝入世尊頂。

[0851c18]  爾時，尊者阿難合掌恭敬而白：「世尊！種種顏  色百千莊嚴，從口而出，周遍十方普皆照耀。」  而說偈言：

「是非久遠離，　　煩惱皆遣除，  
世間佛最上，　　勝因報不虛。  
如螺蓮華白，　　降魔佛現光，  
當時魔自去，　　安定妙智慧。  
令聲聞求佛，　　牟尼安定聲，  
如牛王最上，　　除諸疑網淨。  
無有冤家縛，　　如水壞於鹽，  
正覺說現光，　　佛與誰受記？  
彼聞安定樂，　　此眾人歡喜。」

[0852a01]  佛言：「如是！如是！阿難陀！非無因果。阿難！如  來、應供、正遍知、正覺正說。阿難陀！見此童子
作如是供養於我，善根深固發心施法，經三  大阿僧祇劫，修行菩提成就大悲六波羅蜜，  觀行圓滿成等正覺，名金曜如來，十力具足
四智圓明，三密不共念處大悲。若我等往昔  發心，亦為行此法施。」

[0852a07]  爾時，波斯匿王問：「世尊！  此童子，作何行業，得如是富貴？」

[0852a08]  世尊答言：「此  童子，  於往  昔過去生中，廣作福業之因，於  今世中得獲斯報。又此童子，昔種業因之時
志心不退，於今世中誰免斯報？大王！所作  之業得受報時，如地界無盡，水界無盡，火  界無盡，風界無盡，如是等蘊界六塵，作業
獲報無有窮盡。童子志心昔種福因，今生得  報無盡，乃至善惡二業業報無盡，假使經於  百劫業至須受其報。

[0852a16]  「大王！過去世時，波羅奈  國有王名曰聞軍，彼有太子名吉祥密，彼時  父王廣作罪業，太子見父作罪，心驚毛竪而
告王曰：『我去修行。』王言：『只汝一子，我今云何  教去修行？』吉祥密言：『我須離父必去修行。』童  子言：『若金銀象馬宮人庫藏，心無貪著亦無
愛樂受用。』後便修行三十七品菩提分法，得  證緣覺菩提，無數百千天人而來供養。餘人  見已，具告王曰：『太子得如是功德。』

[0852a24]  「時王聞已，  欲見其子，出於宮闕四兵隨從。有一貧人，見  王坐於最上象背，上妙衣服而用嚴飾，妙香
塗身傘蓋覆上四兵圍繞，彼生智慧：『此王手  足腹肚頭面肩背與我無異，因何乘坐最上  大象？妙衣嚴飾妙香塗身？傘蓋覆上四兵圍
繞？復次，我身累世慳貪未曾捨施，令我今世  受如是苦，是事乏短不能捨施，云何我得生  彼人中？』又問王曰：『未知大王何處而去？』彼聞
軍王言：『我有一子名吉祥密，出外修行證得  緣覺菩提，若復有人少許供養後獲大果。』王  答問已而復前去。其王于時忽見群鹿，王  愛彼鹿而趁逐之。

[0852b07]  「彼時貧人審諦思惟：『王貪  趁鹿，我今此時願見緣覺。』是時貧人漸漸前  行，入山谷中見彼緣覺，身量巍巍心意寂靜，
有無量百千賢聖周迴圍繞，散曼陀羅華積  至于膝。是時貧人高聲啼哭，甚大悲痛而復  懊惱。是時，百千賢聖供養畢已，而復還去。貧
人悟解：『我今將何供養緣覺？去此不遠有菴  沒羅樹。』是時貧人取最上菴沒羅菓，以鉢  滿盛供養緣覺。

[0852b15]  「爾時，緣覺執彼鉢盂，猶如鵝  王騰空自在，現種種神變，從虛空下還復本  座。復次貧人禮緣覺足，而復告言：『汝為我食，
我為受福。』於第二日供養，緣覺：『此人心淨悟  解。』拯救貧人，便受供養。即時，貧人從山谷而  出。

[0852b20]  「彼聞軍王遙見緣覺住虛空中，王生智慧  而復思惟：『彼處應有大福德人天，我今急速  去見緣覺及彼人天。』王便入於山谷，於其路
中見彼貧人出於山谷。時王問曰：『汝何處來？』  貧人答言：『我此處來。』王言：『貧人！汝身麁澁  頭髮蓬亂，衣服垢穢而不去除，汝今云何遠
離貧窮似我富貴？觀汝實不能遠離貧窮。』

[0852b26]  「彼  人別王，而忽思惟：『云何得一片殊妙田地？又  得多般美妙飲食百味具足？』思惟未已，足蹈  圓石忽然倒地，於其彼處得一鐵甕滿中金
寶。

[0852c01]  「其王至山，見彼緣覺面前而坐，住後須  臾，而告子言：『我為祈福，云何來日受我齋食？』
緣覺答言：『大王！我先受請。』聞軍問言：『受何  人請耶？』緣覺答言：『有一貧人請我供養。』

[0852c04]  「王  遂發使告貧人言：『我請緣覺齋，汝別日請齋。』  使臣到已，具宣王旨，貧人不肯，王乃親自詣
貧人所，而復告言：『我與緣覺食，汝別日設食。』  彼言不得。王言：『汝須移日。』貧人言曰：『云何  令我移日？況我自有金寶定伸供養。』王言：『汝
本來貧窮，我是剎帝利灌頂王種，汝却云何  對我有金？』貧人告言：『王若不信，教王見金。』遂  便同到出金之地，有一鐵甕，傾出金寶積聚
如山，一邊人立兩邊不見。王乃思惟：『此人  有如此福德？』彼人言曰：『我齋時將至。』

[0852c14]  「貧人於  第二日，淨除田地嚴飾殊妙，散諸蓮華摘樹  枝葉，作妙傘蓋設食供養。時彼緣覺復上虛  空，現種種神變。

[0852c18]  「爾時彼人禮足發願：『如我此地散作蓮華，願  我世世生生得彼天妙蓮華；如我所造樹枝  傘蓋供養，善願世世生生得瞻蔔迦樹，出瞻
蔔華天紫金色；如我瓦器持食供養善根，願  世世生生常得金盤滿盛天食，假使百千人  食食之不盡而得值佛。』」

[0852c23]  告波斯匿王：「汝須  思惟，當時貧人者，今婆羅門子金耀童子是，  供養緣覺得彼善根，快樂無邊，一切願心皆  得成就。」

[0852c26]  佛說此經已，彼諸苾芻，一心頂戴，  歡喜奉行。

佛說金耀童子經

* * *

【經文資訊】大正藏第 14 冊 No. 0546 佛說金耀童子經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
