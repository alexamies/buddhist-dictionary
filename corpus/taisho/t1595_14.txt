攝大乘論釋卷第十四
世親菩薩釋

陳天竺三藏真諦譯

釋智差別勝相第十之二

[0254c09]  論曰。有幾種佛法。應知攝此法身。

[0254c09]  釋曰。不  為顯攝法身體。故為此問。為顯攝法身證得  故為此問。

[0254c12]  論曰。若略說有六種。

[0254c12]  釋曰。若廣說有無量  種。今略說故止言六種。

[0254c14]  論曰。一清淨類法。

[0254c14]  釋曰。滅不淨品盡證得  法身。名為清淨法。云何得此清淨法。

[0254c16]  論曰。由轉阿黎耶識依故。

[0254c16]  釋曰。對治起時。  離本識不淨品一分。與本識淨品一分相應。  名為轉依。

[0254c19]  論曰。由證得法身故。

[0254c19]  釋曰。由此轉依。金剛  道後證得法身。滅德以外其餘諸德名清淨  法。是證得類故名清淨類法。

[0254c22]  論曰。二果報類法。

[0254c22]  釋曰。有如來法是果報  類。如見色等智名果報法。云何得此果報法。

[0254c24]  論曰。由轉有色根依故。

[0254c24]  釋曰。對治起時滅  眼等五根色識。名為轉依。

[0254c26]  論曰。由證得果報勝智故。

[0254c26]  釋曰。由此轉依。  諸佛得果報類智。此智於五塵中。當十方世  界眾生五根所生識。此智於五塵中起故名
果報類。此果報類法是證得類故。名果報  類法。

[0255a02]  論曰。三住類法。

[0255a02]  釋曰。如來遍證得一切法。  名為住法。云何得此住法。

[0255a04]  論曰。由轉受行欲塵依故。

[0255a04]  釋曰。對治起時。  滅世間受行欲塵識。故名轉依。

[0255a06]  論曰。由無量智慧住故。

[0255a06]  釋曰。由此轉依。如  來得無量智住。無量境皆不忘失。此智即當  受行欲塵觸中有忘失。識即是四不護體。此  住類法是證得類故名住類法。

[0255a10]  論曰。四自在類法。

[0255a10]  釋曰。於一切處勝能無  礙。名為自在法。云何得此自在法。

[0255a12]  論曰。由轉種種業等攝自在依故。

[0255a12]  釋曰。於  世間中有種種諸業。如耕種商賈等。或蓄聚  財物。攝此種種事業。對治起時滅此業等  識。名為轉依。

[0255a16]  論曰。由此於一切十方世界。無礙六通智自  在故。

[0255a17]  釋曰。由此轉依。於十方世界得無礙  六通智。此自在法是證得類故。名自在類法。

[0255a19]  論曰。五言說類法。

[0255a19]  釋曰。如來有不共得四  無礙解。於正說中具足勝能。名言說法。云何  得此言說法。

[0255a22]  論曰。由轉一切見聞覺知言說依故。

[0255a22]  釋曰。  於世間中。有見聞覺知四種言說。依六識境  起意識分別。由此分別生四種言說。對治起  時滅此言說識。名為轉依。

[0255a26]  論曰。由此能飽滿一切眾生心。正說智自在  故。

[0255a27]  釋曰。由此轉依。如來於四言說中。得不  共四無礙解。能稱眾生根性。如意說法皆令  得果。此言說法是證得類故。名言說類法。

[0255b01]  論曰。六拔濟類法。

[0255b01]  釋曰。是諸佛利益安樂  眾生意即是大悲。云何得此拔濟。

[0255b03]  論曰。由轉一切災橫過失拔濟意依故。

[0255b03]  釋  曰。於世間中。如王等所起災橫。菩薩昔由  善友力自勢力財物力等。拔濟眾生災橫過  失。對治起時滅此拔濟識。名為轉依。

[0255b07]  論曰。由此一切眾生災橫過失拔濟。智自在  故。

[0255b08]  釋曰。由此轉依。能如意拔濟一切眾生  災橫過失。此拔濟法。是證得類故。名拔濟  類法。

[0255b11]  論曰。如此六種類法所攝。諸佛如來法身應  知。

[0255b12]  釋曰。此六法前四是自利。後二是利他。  利他有二種。一永利二暫利。永利是真實。暫  利是假名。並是法身證得類故。言攝法應如  此知。

[0255b16]  論曰。諸佛法身為可說有差別。為無差別。

[0255b17]  釋曰。十方諸佛為同一法身。為當有異。

[0255b18]  論曰。由依止意用業無異故。應知無差別。

[0255b19]  釋曰。諸佛同以法身為依止。於眾生利益安  樂意用亦同。於眾生中現成正覺。乃至般涅  槃此業亦同。由此義故。應知諸佛法身無差  別。

[0255b23]  論曰。由無量正覺等事故。應知有差別。

[0255b23]  釋  曰。有諸佛於法身已得正覺。乃至已般涅槃。  有諸佛正得正覺。有諸佛當得正覺。乃至般  涅槃亦爾。如此等有無量事。前後不同。是故
應知法身有差別。

[0255b28]  論曰。如法身受用身亦爾。

[0255b28]  釋曰。諸佛應身  無差別有差別。義如法身。

[0255c01]  論曰。由依止業不異故。應知無差別。

[0255c01]  釋曰。  十方諸佛應身同依止法身。依止不異故應  身無差別。應身以化身為業。諸佛應身無不  皆為化身依止。起於化身以業同故無有差
別。

[0255c06]  論曰。不由能依止差別故無差別。無量依止  轉依故。

[0255c07]  釋曰。無量菩薩修道轉依。如菩薩  數量應身亦爾。不由依止無差別說無差別。  由身各異應身亦爾。故有差別。

[0255c10]  論曰。變化身。應知如受用身。

[0255c10]  釋曰。由依法  身故無差別。由依應身故有差別。

[0255c12]  論曰。此法身應知與幾種功德相應。與最清  淨四無量相應。與八解脫八制入。十一切入。  無諍三摩提願智。四無礙解六通慧。三十二
大人相八十小相。四種一切相清淨。十力四  無畏四不護三念處。拔除習氣無忘失法。大  悲十八不共法。一切相最勝智等。諸法相應。

[0255c18]  釋曰。此身與諸功德法相應。故名法身欲  顯相應法故為此問。

[0255c20]  論曰。此中說偈。

[0255c20]  釋曰。偈有兩義。一顯如來  功德。二顯恭敬有功德人。

[0255c22]  論曰。

於眾生大悲　　離諸結縛意  
不離眾生意　　利樂意頂禮

[0255c25]  論曰。於眾生大悲。

[0255c25]  釋曰。此下一偈顯四無  量。此句即明大悲。

[0255c27]  論曰。離諸結縛意。

[0255c27]  釋曰。此句明大慈。離染  著意與眾生樂。

[0255c29]  論曰。不離眾生意。

[0255c29]  釋曰。此句明大喜。眾生  若已離苦受樂。則恒於彼起歡喜心。

[0256a02]  論曰。利樂意頂禮。

[0256a02]  釋曰。此句明大捨。捨不  拔苦與樂意。常懷利樂意。又捨怨親等相。  常懷平等利樂意。由有此德。是故頂禮。復
次離諸結縛意者。明離外道及二乘悲心。外  道悲心緣眾生起為結。二乘悲心緣法起為  縛。如來大悲不緣此二起故言離。大悲既
爾。慈等亦然。不離眾生意者。雖離眾生及  法緣。如來於眾生常不離四無量意。於有  苦者不離拔苦意。於無樂者不離與樂意。於
己離苦受樂者不離歡喜意。於如此眾生不  離平等意利樂意。頂禮者令得出世益為利。  令得世間益為樂。四無量具有二益。

[0256a14]  論曰。

解脫一切障　　降伏世智者  
應知智遍滿　　心解脫頂禮

[0256a17]  論曰。解脫一切障。

[0256a17]  釋曰。此一偈顯三德。此  句明八解脫。八解脫除二種障。一修習障。二  勝類障。八解脫具二義。一是無流。二是究竟。
是無流故除修習障。即見諦等惑是究竟故。  除勝類障即下劣心。

[0256a22]  論曰。降伏世智者。

[0256a22]  釋曰。此句明八制入。是  無流非究竟。是究竟非無流。屬八制入故。異  八解脫。心能制境。使境從心。故名降伏世智  者即是佛。

[0256a26]  論曰。應知智遍滿。

[0256a26]  釋曰。此句明十一切入。  應知是十境。智緣十境遍一切處。故言遍滿。

[0256a28]  論曰。心解脫頂禮。

[0256a28]  釋曰。心於此三處皆得  解脫。

[0256b01]  論曰。

諸眾生無餘　　能滅一切惑  
害惑有染污　　常憐愍頂禮

[0256b04]  論曰。諸眾生無餘能滅一切惑。

[0256b04]  釋曰。此偈  明無諍三摩提。凡有所作。不起一切眾生煩  惱諍。

[0256b07]  論曰。害惑有染污常憐愍頂禮。

[0256b07]  釋曰。佛能  害眾生惑。眾生有染污。如來常起憐愍心。

[0256b09]  論曰。

無功用無著　　無礙恒寂靜

[0256b11]  釋曰。此半偈明願智。於三世一切事欲知為  願。如來皆能證知為智。修習熟故無功用。習  氣盡故無著。由此二義故。皆能證知於三世
境。如量能知故無礙。如來恒不出觀故寂靜。  寂靜顯無功用。無礙顯無著。

[0256b16]  論曰。

一切眾生難　　能釋我頂禮  
於依及能依　　應說言及智  
於能說無礙　　說者我頂禮

[0256b20]  論曰。一切眾生難能釋我頂禮。

[0256b20]  釋曰。此  下一偈半明四無礙解。由具四解故能釋眾  生難。

[0256b23]  論曰。於依及能依應說言及智。

[0256b23]  釋曰。於依  是義。能依是諸法門。應說言是方言。及智是  巧辯。

[0256b26]  論曰。能於說無礙。

[0256b26]  釋曰。於此四中功能無  礙。為他說亦無礙。

[0256b28]  論曰。說者我頂禮。

[0256b28]  釋曰。已離惑愛所說無  垢。有能說之德故名說者。

[0256c01]  論曰。

攝壽住及捨　　變化及改性  
得定智自在　　世尊我頂禮

[0256c04]  釋曰。此偈明通慧。若壽命應盡。能更攝受令  長。乃至經八萬大劫等。非止八萬劫而已。欲  住多劫亦如意能住。欲捨亦如意能捨。又於
諸定中亦有此三能。從一身中。分出無量身  為變化。轉金土等為改性。通慧皆由定成如  意無礙故。言得定智自在。

[0256c10]  論曰。

諸眾生見尊　　信敬謂勝士  
由他見能生　　淨心我頂禮

[0256c13]  釋曰。此一偈。合明三十二大人相。八十小相  眾生。見佛大小相生信心及敬心謂如來是  最勝之士如來大小相並能生眾生清淨心。

[0256c16]  論曰。

故隨彼類音　　行往還出離  
證知諸眾生　　正教我頂禮

[0256c19]  釋曰。此偈明四種一切相清淨。隨眾生形類  及音辭示現。如彼眾生。過去受生為往。現在  受生為還。行於二世之中。得三乘道果為出
離。佛皆證知此事。如所應為說正教。由四清  淨故有此能。

[0256c24]  論曰。

方便歸依淨　　於中障眾生  
於大乘出離　　摧魔我頂禮

[0256c27]  釋曰。從出家受戒。乃至世第一法悉名方便。  苦法忍乃至第二果為歸依。以得四不壞信  故。第三第四果為淨。以離欲欲界乃至無
色界故。魔於此中能障眾生。令不得此道果。  若大乘中修十地行。出離三障。魔亦於中能  為障礙。由如來具十力故。能為眾生摧伏眾  魔。

[0257a05]  論曰。

智滅及出離　　障事能顯說  
於自他兩利　　降邪我頂禮

[0257a08]  釋曰。此偈明四無畏。智即一切智無畏。滅即  流盡無畏。出離即說盡苦道無畏。障事即說  障道無畏。若有外道。難佛言非一切智。或言
諸流未盡。或言如來說盡苦道。修之不能令  離苦。說障道法起此障不妨得道。如來於中  無畏能降邪難。

[0257a14]  論曰。

無制無過失　　無染濁無住  
於諸法無動　　無戲論頂禮

[0257a17]  釋曰。此偈明四不護。無師制止。身口意命自  無十惡等過失。非但無貪瞋邪見煩惱。一切  煩惱皆已滅盡。不著諸法故言無染濁無住。
不作意知諸法。知諸法無復學義。離於分別。  智慧遍滿故言無動。過失已除故無戲論。

[0257a22]  論曰。

於眾伏他說　　二惑所遠離  
無護無忘失　　攝眾我頂禮

[0257a25]  釋曰。此偈明三念處。若有眾生。於大集中聞  如來說法。生毀謗如來亦不瞋。若能信受如  來亦不。愛若無毀無信如來亦不捨。於此三
處常起大悲。以方便力巧說正法。令其入理。  於大眾中能降伏如此眾生。為說正法不起  瞋欲二惑。既無瞋欲即知無無明。不由守護
心故不忘失。大念大悲。常自堅固故無忘失。  以此大悲能攝大眾。

[0257b04]  論曰。

於利益他事　　尊不過待時  
所作恒不虛　　無迷我頂禮

[0257b07]  釋曰。十方無量眾生。於一剎那中應得利益。  如來以大悲力。於一剎那中悉令得利益無  空過者亦無一眾生得道時。未至預往其所。
待時至方為說法。凡有所作皆應時得益。故  所作無虛。迷是無明。無明即習氣體。由習氣  盡故利益不虛。

[0257b13]  論曰。

於一切行住　　無非圓智事  
遍知一切世　　實體我頂禮

[0257b16]  釋曰。此偈明無忘失。已受生及未受生為行。  正受生為住。眾生三世事皆是圓智境故。能  遍知三世。真如為體故名實體。由體實智圓
故無忘失。復次佛在因位修十地為行。得佛  為住。圓智能通達此自因果事。遍知一切世  明。能通達眾生三世事。此解通明能知自  他。

[0257b23]  論曰。

日夜六時觀　　一切眾生界  
與大悲相應　　利樂意我禮

[0257b26]  釋曰。此偈明大悲。佛常觀眾生。而言六時者。  欲為物作軌摸示修道。有自利利他行。以六  時修利他行。六時修自利行。眾生界即眾生
性。眾生性不同。或因惡生善。或因善事生善。  或因怖畏事生善。或因歡喜事生善。大悲能  稱此性化度故。皆與大悲相應。根及欲樂亦  爾。

[0257c04]  論曰。

由行及由得　　由智及由事  
於一切二乘　　無等我頂禮

[0257c07]  釋曰。此偈明十八不共法。行是因得是果。智  是如理如量智。事即利益眾生事。十八不共  法不出四義。不與二乘等故名不共。

[0257c10]  論曰。

由三身尊至　　具相無上覺  
一切法他疑　　能除我頂禮

[0257c13]  釋曰。此偈明一切相最勝智。三身即是三德。  法身是斷德。應身是智德。化身是恩德。由  三身故。至具三德相果。由得無上覺故最
勝。眾生於一切法中生疑。如來悉能為除  斷。

[0257c18]  論曰。

無繫無過失　　無麁濁無住  
於諸法無動　　無戲論頂禮

[0257c21]  釋曰。此偈顯如來六種清淨。一惑障清淨即  無繫。由滅惑等三障故。二業障清淨。謂無過  失。由滅二十二業障故。三報障清淨。謂無麁
濁。由除七種生死故。四利益清淨。謂無住。由  於生死涅槃無隔礙故。五自在清淨。謂於諸  法無動。不由功用。於一切法如意能現故。六
無戲論清淨。由過言語覺觀思惟境界故。前  三明自利。後三明利他。故言等即等此六  清淨。

[0258a01]  論曰。諸佛法身不但恒與如此等功德相應。  復與餘功德相應。

[0258a02]  釋曰。前所明功德通大  小乘。已說法身與此功德相應。復有大乘不  共功德與法身相應。

[0258a05]  論曰。謂自性因果業相應。行事功德相應。

[0258a06]  釋曰。此中略說大乘六種功德與法身相  應。謂法身自性。法身因法身果法身業。法身  相應。法身生起。

[0258a09]  論曰。是故應知。諸佛法身有無上功德。

[0258a09]  釋  曰。於大小乘中。不與他共故無有上。

[0258a11]  論曰。此中說偈。

[0258a12]  釋曰。為顯此六種功德。是故說偈。

[0258a13]  論曰。

尊成就真如　　修諸地出離  
至他無等位　　解脫諸眾生

[0258a16]  論曰。尊成就真如。

[0258a16]  釋曰。此句明法身自性。  成就真如是無垢清淨。若在道前道中。垢累  未盡未得名成就。道後垢累已盡故名成就。  此真如為法身自性。

[0258a20]  論曰。修諸地出離。

[0258a20]  釋曰。此句明法身因。在  因位修真如。所顯十地究竟。出離皮肉心三  障。即是智斷二種轉依。由此轉依故得法身。

[0258a23]  論曰。至他無等位。

[0258a23]  釋曰。此句明法身果。若  證法身果。則得淨我樂常四德果。淨不與闡  提等。我不與外道等。樂不與聲聞等。常不與  獨覺等。

[0258a27]  論曰。解脫諸眾生。

[0258a27]  釋曰。此句明法身業。若  得此果解脫眾生。解脫有四種。謂安立善道  及三乘。業解脫凡夫及三乘人。

[0258b01]  論曰。

無盡等功德　　相應現於世  
於三輪易見　　難見人天等

[0258b04]  論曰。無盡等功德相應現於世。

[0258b04]  釋曰。此兩  句明法身相應。無盡等有五種功德。與法身  相應。一清淨為勝。二一切為勝。三無量為勝。
四難思為勝。五無盡為勝。從初地至七地。嫉  妬等所對治習氣垢。永滅不生為依止故。  諸德清淨為勝。與法身相應。於第八地。無分
別無間缺。自然無流道為依止故。諸佛於無  流界諸功德一切為勝。與法身相應。於第九  地。不可數量三摩提陀羅尼門海。能攝無量
法智為依止故。從此海生一一功德。皆無量  為勝。與法身相應。於第十地。一切如來所有  祕密處。現前證智為依止故。難思為勝。與法
身相應。次此後證得佛地時。解脫一切障智  為依止故。諸功德無盡為勝。與法身相應。無  盡即是常住。為顯常住故言現於世。前四功
德雖約諸地明其差別。同至果方究竟故。悉  與法身相應。

[0258b21]  論曰。於三輪易見難見人天等。

[0258b21]  釋曰。此兩  句明生起。三輪即是三身。於三身中應化二  身易見。法身難見。又法身於深行菩薩及諸
佛為易見。於四種眾生為難見。一凡夫二聲  聞。三獨覺四始修行菩薩。如經言。如來藏非  墮身見眾生境界。非遊戲顛倒眾生境界。非
於空散亂菩薩境界。何以故。凡夫人於色等  諸法。無如此性。執有我及我所性。不能信樂  身見滅離處甘露界。何況能正覺諸佛境界
如來藏。二乘人於常住最勝應修中。倒修常  住相。遊戲無常相。修樂我淨亦爾。如此二乘  人由倒修不能得諸佛法身道。於中遊戲故。
四德相應法身非其境界。始修行菩薩迷如  來藏空道理。信樂空解脫門。計滅有物以為  空。謂諸法先時是有。後則斷滅即是空。復有
諸菩薩。由得空相思擇空義。謂離色等法有  別物為空。我今修行為證此空。當來必應得。  如來藏非有非無為理故。非散亂心偏執有
無境界。人天等即前四眾生。法身甚深非其  境界故。生起此四種眾生迷惑行於法身。有  此四事故。自性身於三輪中。非人天能見。

[0258c13]  論曰。復次如來法身甚深最甚深。

[0258c13]  釋曰。以  難行難通達難得故。甚深最甚深。復次言說  難了達故稱甚深。義理無底故稱最甚深。復  次文義難量故稱甚深。品類非一故稱最甚
深。

[0258c18]  論曰。此甚深云何可見。

[0258c18]  釋曰。以何相能顯  此甚深。令得可見。

[0258c20]  論曰。此中說偈。

[0258c20]  釋曰。如大乘中所顯。法身  甚深義有十二種。今以偈說此義。

[0258c22]  論曰。

佛無生為生　　以無住為住  
作事無功用　　第四食為食

[0258c25]  論曰。佛無生為生。

[0258c26]  釋曰。此下一偈明第一甚深。此甚深中復有  四種甚深。一生二不住三業四住。此句明生  甚深。諸佛受生無生為相。有十種因以證此
義。一與無明不同相故。二種種不同故。三  攝受自在故。四於住自在故。五於捨自在故。  六無二相故。七唯似顯現故。八同幻化譬故。
九無住處為住處故。十能成就大事故。

[0259a04]  論曰。以無住為住。

[0259a04]  釋曰。此句明不住甚深。  諸佛於生死涅槃悉無所住。亦有十種因以  證此義。一非永所離故。二滅不盡故。三由諸
佛非有法故。四由知非有為性故。五無所得  無分別故。六由己離心故。七由得心故。八由  心平等故。九住因不可得故。十不住因不可  得故。

[0259a11]  論曰。作事無功用。

[0259a11]  釋曰。此句明業甚深。亦  有十因為證。一一切礙滅故。二無依止故。三  應作無思故。四作者不作心故。五業非運動
故。六於非有無功用故。七由宿願疾利故。八  所作已辦故。九應作未辦故。十由熟修一  切法中自在故。

[0259a17]  論曰。第四食為食。

[0259a17]  釋曰。此句明住甚深。亦  有十因為證。一示諸佛不資四食。以顯自身  由食住故。二為長眾生善根故。三為顯同
諸人故。四欲令弟子如法學受用四種命緣  故。五欲令他學知足行故。六令他起正勤方  便故。七為成熟他善根故。八欲顯自身無染
著故。九為治正法恭敬心故。十為圓滿本願  生故。若如來由此義故食。於四食中是何食。  是第四食。四食者。一非清淨依止住食。謂
段等四食。令欲界眾生身得相續住。欲界眾  生具見修二縛故。依止不清淨。此依止由四  食得住。故名非清淨依止住食。二淨不淨依
止住食。謂業識觸三食。令色無色界眾生身  得相續住。此二界眾生已離下界惑。未離自  地及上界惑故。依止亦淨不淨。此依止由三
食得住故。名淨不淨依止住食。三清淨依止  住食。謂段等四食。令聲聞緣覺身得相續  住。二乘人三界惑已盡故。依止清淨。此依
止由四食得住。故名清淨依止住食。四能顯  依止住食。段等四食悉是諸佛食。何以故。諸  佛由此食故顯自身得住於世。為生長施主
淨信。為因功德善根故。此食不作如來食事。  如來食時。諸天為受施諸眾生。是如來意所  許故。眾生由此食當得成佛。為令眾生得成
佛故。如來示現以手觸食。如此等義悉是甚  深。

[0259b14]  論曰。

無異亦無量　　無數量一事  
最堅不堅業　　無上應三身

[0259b17]  論曰。無異亦無量。

[0259b17]  釋曰。此下一偈明第二  甚深。此甚深中復有三種甚深。一安立二數  三業。此句明安立甚深。諸佛法身無差別故
無異。眾多依止法。證得此法身故無量。

[0259b21]  論曰。無數量一事。

[0259b21]  釋曰。此句明數甚深。三  乘眾生無有數量。於中諸佛一事。

[0259b23]  論曰。最堅不堅業無上應三身。

[0259b23]  釋曰。此兩  句明業甚深。諸佛有三身相應。實體常住故  稱無上。由應身如來業堅固。不可改轉。以真
實故。由化身如來業不堅固。由權以方便引  出二乘。後以應身。教彼修菩薩道故。

[0259b28]  論曰。

無一法能覺　　一切無不覺  
一一念無量　　有不有所顯

[0259c02]  論曰。無一法能覺。

[0259c02]  釋曰。此下一偈明第三  正覺甚深。人法二非有。所覺既無故能覺亦  無。

[0259c05]  論曰。一切無不覺。

[0259c05]  釋曰。諸佛由假名故無  非是佛。是故無一非覺。覺此法云何。

[0259c07]  論曰。一一念無量。

[0259c07]  釋曰。一一剎那。無量諸  佛正覺真如。若爾諸佛與真如為一為異。若  一則無覺。若異則無真如。

[0259c10]  論曰。有不有所顯。

[0259c10]  釋曰。一切法名有不有。  謂一切法空。諸佛是諸法空所顯。是故不可  說能覺。不可說不覺。

[0259c13]  論曰。

無欲無離欲　　依欲得出離  
已知欲無欲　　故入欲法如

[0259c16]  論曰。無欲無離欲。

[0259c16]  釋曰。此下一偈明第四  離欲甚深。由欲不有故如來無欲。從本無欲  故亦無離欲。若欲是有可有離欲。欲既本無  故無離欲。

[0259c20]  論曰。依欲得出離。

[0259c20]  釋曰。由諸菩薩永除上  心欲。但留隨眠欲故。諸菩薩得出離成佛。何  以故。苦不留此隨眠欲則同二乘涅槃。若不
除上心欲。則與凡夫不異。如無上依經說。菩  薩作是念。諸惑本來不入眾生自性清淨心。  諸惑唯是客塵自分別所起。我今有能。為除
諸眾生客塵煩惱。能說如理正教。由此念菩  薩不起下劣心。菩薩由此念。於眾生生貴  敬心。諸菩薩復作是念。諸惑無力無能。何
以故。諸惑無真實依止。但虛妄分別諸惑。  如理正思惟所觀。不更起乖違。是故我等應  作如此如此觀。由此觀諸惑不更生染著。若
諸惑無復染著。是為最善。非是染著。若我  愛惑染著。我云何能為眾生解煩惱繫縛。  說如理正教。此惑能令生死相續。與善根相
應。成熟眾生。是故我今應攝留此惑。

[0260a07]  論曰。已知欲無欲故入欲法如。

[0260a07]  釋曰。菩薩  見欲是分別性故欲不有。欲無相性即是欲  法真如。菩薩知欲不有。得入此真如故。於欲  得出離。

[0260a11]  論曰。

諸佛過五陰　　於五陰中住  
與陰非一異　　不捨陰涅槃

[0260a14]  論曰。諸佛過五陰於五陰中住。

[0260a14]  釋曰。此下  一偈明第五滅陰甚深。諸佛已過色等五取  陰。由不得五陰。於陰法如中住。

[0260a17]  論曰。與陰非一異。

[0260a17]  釋曰。諸佛已捨陰分別。  依他性與陰非一非異。何以故。佛所住五陰  真如。是分別依他陰家法故不異。由此義雖
一非不異。真如是清淨境界。陰非清淨境界  故非一。

[0260a22]  論曰。不捨陰涅槃。

[0260a22]  釋曰。由與陰真如永相  應。無捨離義。故如來般涅槃最勝。

[0260a24]  論曰。

諸佛事相雜　　猶如大海水  
我已正應作　　他事無是思

[0260a27]  論曰。諸佛事相雜猶如大海水。

[0260a27]  釋曰。此下  一偈明第六成熟甚深。諸佛於眾生共同利  益事。譬如眾流入於大海。同為龜魚等受  用。如此諸佛共入法界。真如平等作利益事。
成熟眾生。

[0260b03]  論曰。我已正應作他事無是思。

[0260b03]  釋曰。我已  作他利益事。正作當作。於三世中並無作意  思量。雖不作意。利益事如法得成。譬如摩尼  寶及天鼓。無有作意而所作事成。

[0260b07]  論曰。

由失尊不現　　如月於破器  
遍滿諸世間　　由法光如日

[0260b10]  論曰。由失尊不現如月於破器。

[0260b10]  釋曰。此下  一偈明第七顯現甚深。諸佛於世間不顯現。  而世間說諸佛身常住。若身常住云何不顯  現。譬如於破器中水不得住。由水不住故。
於破器中實有月不得顯現。如此諸眾生無  奢摩他軟滑相續。但有過失相續。於彼實有  諸佛亦不顯現。水譬奢摩他軟滑性故。若佛  不顯現可無佛耶。

[0260b18]  論曰。遍滿諸世間由法光如日。

[0260b18]  釋曰。若諸  佛於非有過失眾生所見。亦恒作諸佛正事。  說三乘十二部經。猶如光明。定是諸佛應作  下種成熟解脫等諸利益事。如世間中生盲
人。雖不見日日光恒照一切色像。為令有  目者得見故。

[0260b24]  論曰。

或現得正覺　　或涅槃如火  
此二實不有　　諸佛常住故

[0260b27]  論曰。或現得正覺或涅槃如火。

[0260b27]  釋曰。此下  一偈明第八菩提般涅槃甚深。諸佛有處現  得正覺。有處現般涅槃。譬如火性有處然有
處滅。諸佛亦爾。有諸眾生已成熟。如來於彼  現般涅槃。於未成熟現得正覺。為令彼得成  熟及解脫故。譬如火性由種類是一。法身亦  爾。由真如性是一。

[0260c05]  論曰。此二實不有諸佛常住故。

[0260c05]  釋曰。菩提  般涅槃為二。但變異他心令他謂二體。實不  有。由如來法身常住無前後故。

[0260c08]  論曰。

如來於惡事　　人道及惡道  
於非梵行法　　住第一住我

[0260c11]  釋曰。此一偈明第九住甚深。諸佛如來住最  勝住。住最勝我。諸佛若住不離此二處。或住  最勝住。或住最勝我。惡事謂一切不善法。如
來於不善法恒住最勝住。最勝住謂真空定。  即是聖住。眾生若在人道中。若在惡道中。如  來緣彼眾生住。或由第四定。即是天住。謂
最勝住。或由大悲即是梵住。謂最勝住。於非  梵行法。謂六塵染著。此中佛住最勝我。最勝  我即法界清淨。如來恒觀六塵空為體為境。  即是佛住。

[0260c21]  論曰。

佛一切處行　　亦不行一處  
於一切生現　　非六根境界

[0260c24]  論曰。佛一切處行。

[0260c24]  釋曰。此下一偈明第十  顯現自體甚深。如來後智。於善惡無記法中  遍滿恒行。

[0260c27]  論曰。亦不行一處。

[0260c27]  釋曰。由無分別智。離智  境界不可分別。故無一處行。復次由化身無  處不行。由法身應身無有行處。

[0261a01]  論曰。於一切生現非六根境界。

[0261a01]  釋曰。諸佛  如來由化身。於一切眾生中顯現具相。諸佛  由化身。乃至地獄道等眾生亦見。在彼受生
為化度彼故。由諸佛不現似變化性。彼眾生  雖見不能了別。謂是已同類故。佛化身非地  獄等眾生六根境界。

[0261a07]  論曰。

諸惑已滅伏　　如毒呪所害  
由惑至惑盡　　佛證一切智

[0261a10]  論曰。諸惑已滅伏如毒呪所害。

[0261a10]  釋曰。此下  一偈明第十一滅惑甚深。諸惑謂見修煩惱。  於菩薩地中先已滅盡。餘心煩惱雖復未滅。  由智念所伏廢其功用。譬如眾毒呪力所害
無復本能。心惑亦爾。智念所守。不能復生二  惑染污。

[0261a16]  論曰。由惑至惑盡佛證一切智。

[0261a16]  釋曰。諸菩  薩留隨眠惑為助道分。不同二乘速般涅槃。  由此事故修道究竟。得習氣滅盡及證圓智。

[0261a19]  論曰。

諦惑成覺分　　生死為涅槃  
得成大方便　　故佛難思議

[0261a22]  論曰。諦惑成覺分。

[0261a22]  釋曰。此下明第十二  不可思議甚深。若由留惑故得惑盡者。二乘  集諦成菩薩覺分。如二乘覺分能滅彼集諦。
菩薩用彼集諦以滅心惑。故成覺分。

[0261a26]  論曰。生死為涅槃。

[0261a26]  釋曰。若集諦是覺分。苦  諦即是涅槃。何以故。諸菩薩在生死不被染  污。起自他兩利皆得圓滿譬如二乘在有餘
涅槃。不為二惑所染污。能得自利。

[0261b01]  論曰。得成大方便故佛難思議。

[0261b01]  釋曰。在因  位得大方便。謂般若大悲。在果位得大方  便。謂三身。法身是自利方便。餘二身是利他  方便。是故如來不可思議。

[0261b05]  論曰。由此義故十二種甚深。應知。謂生不住  業住甚深。安立數業甚深。正覺甚深。離欲甚  深。陰滅甚深。成熟甚深。顯現甚深。菩提般涅
槃顯現甚深。住甚深。顯現自體甚深。滅惑  甚深。不可思議甚深。

[0261b09]  釋曰。佛有三身。諸菩  薩若念佛應緣何身。應緣法身。

[0261b11]  論曰。諸菩薩緣法身憶念佛。此念緣幾相。

[0261b12]  釋曰。法身有無量甚深道理。若緣法身應緣  幾相。

[0261b14]  論曰。若略。說諸菩薩依法身。修習念佛有七  種相。

[0261b15]  釋曰。此七相是法身正用。即是法身  圓德。為顯念佛須緣此圓德故。略說七相。一  諸佛圓德屬自心。由六通自在故。二此德常
住是真實善故。三最無過失滅習氣盡故。四  無惓無難無功用故。五受大法樂由諸土清  淨故。六無苦無難無染障故。七有大事用平
等利他故。若菩薩憶念此七種圓德。則能通  達法身。須依法身修習念佛者。為顯學一切  觀行門皆緣真如得成。若不緣真如則觀行  不清淨。

[0261b25]  論曰。何等為七。一諸佛於一切法。至無等自  在。

[0261b26]  釋曰。三世諸佛於六通境得最極自在。  同類人不能為礙。下類人非所能及。在有心  無心位中恒不廢。以修習成熟故。故名自在。
非聲聞獨覺菩薩所得。又於世間無可譬。故  名無等。

[0261c02]  論曰。如此修習念佛。

[0261c02]  釋曰。令此念與法身  成一。故名修習。

[0261c04]  論曰。於一切世界。至得無礙無邊六通智故。

[0261c05]  釋曰。諸佛成就六通。於十方世界無能沮  損。無有限極。不同二乘有礙有邊故。如來通  慧自在無等。

[0261c08]  論曰。此中說偈。

[0261c08]  釋曰。若諸佛於一切法有  無等自在。云何一切眾生不悉般涅槃。為釋  此難是故說偈。此偈為顯此因由此因故彼  不般涅槃。

[0261c12]  論曰。

被障因不具　　一切眾生界  
住二種定中　　諸佛無自在

[0261c15]  論曰。被障因不具。

[0261c15]  釋曰。一切眾生若有業  等諸障。諸佛於此位中不能令彼般涅槃。通  慧由被障故不得自在。若眾生無涅槃性。名
因不具。諸佛於此位中。不能令彼般涅槃。通  慧亦無自在。無涅槃性。謂貪著生死不信樂  大乘。

[0261c21]  論曰。一切眾生界。住二種定中。諸佛無自在。

[0261c22]  釋曰。眾生界。謂四大空識六界是實。依此  六界假立眾生。眾生是假名。有六道差別  故言一切。如此眾生若在二種定中。一所作
業定。二受果報定作業定。謂凡夫所作十惡  等。業決定應感四惡道報。果報定。謂極鈍根  顛狂眾生。及正受四惡道報。如來於此眾生
亦無自在。何以故。以無外緣故。

[0261c29]  論曰。二如來身常住。

[0261c29]  釋曰。以十種因。共證  法身及眾德常住三因。證法身。七因證餘身。  三因證法身者如論。

[0262a03]  論曰。由真如無間解脫一切垢故。

[0262a03]  釋曰。此  即三因中一因。真如謂道後真如。無間位即  佛金剛心。能滅最後微細無明。及無有生死  苦集二諦。故言解脫一切垢。此無垢清淨真
如是常住法。諸佛以此為身故。諸佛身常住。  由此身常住。依此身有眾德故。眾德亦常住。  此常住以真實性為相。

[0262a10]  論曰。三如來最無失一切惑障。及智障永相  離故。

[0262a11]  釋曰。一切有失無失眾生中。如來最  無失。由過失因緣已滅盡故。現在已滅未來  不生。故言永相離。

[0262a14]  論曰。四一切如來事無功用成。

[0262a14]  釋曰。作意  名功用。緣三世起。謂我已作正作當作。離如  此作意名無功用。但由本願力。所欲作事。自  然皆成。

[0262a18]  論曰。不由功用。恒起正事永不捨故。

[0262a18]  釋曰。  若由功用有正事。則有起不起。以不由功用。  是故恒起。由本願無盡故永不捨。以眾生不  盡故。本願不盡。

[0262a22]  論曰。五如來大富樂位。

[0262a22]  釋曰。大富由外財  大樂由正法。

[0262a24]  論曰。一切佛土最微妙清淨。為富樂故。

[0262a24]  釋  曰。淨土中有八不可得二可得。故名最微妙  清淨。八不可得者。一外道。二有苦眾生。三生  姓家富等差別。四惡行人。五破戒人。六惡
道。七下乘。八下意下行諸菩薩。二可得者。一  最上品。意行諸菩薩。二諸如來顯現於世。所  住為最微清淨。能住為最妙清淨。

[0262b02]  論曰。六如來最無染著。

[0262b02]  釋曰。上心惑為染。  隨眠惑為著。又約惑障為染。智障為著。又煩  惱有二相。一以喜為相。二以憂為相。欲慢
見等以喜為相瞋疑無明等以。憂為相。喜相  惑為染。憂相惑為著。二惑皆滅盡故名無染  著。

[0262b08]  論曰。出現世間非一切世法所染。如塵不能  染空故。

[0262b09]  釋曰。因立故名出世。果成故名現  世。又自利圓滿故名出世。利他圓滿故名現  世。或佛出世未現於世。如已成道未轉法輪。
若轉法輪。世間方能了別是佛是一切智。世  間所了別故名現世。如來雖受用衣食等四  緣。為生長眾生善根。非為資益自身。於此
緣中不生憂喜。故不為世法之所染污。空以  非有為體。體無礙故不為有物所染。如來亦  爾。

[0262b18]  論曰。七如來於世間有大事用。

[0262b18]  釋曰。如來  出世以化身成道。乃至般涅槃名大事。此身  所作眾生利益事名用。

[0262b21]  論曰。由現成無上菩提及大般涅槃。未成熟  眾生令成熟。已成熟眾生令解脫故。

[0262b22]  釋曰。  為未下種及未成熟眾生令下種成熟故。現  成菩提。為已成熟未解脫眾生。令解脫故。現  般涅槃。

[0262b26]  論曰。此中說偈。

[0262b26]  釋曰。此中說二偈。重明七  相。顯法身七種圓德。

[0262b28]  論曰。

隨屬如來心　　圓德常無失  
無功用能施　　眾生大法樂

[0262c02]  論曰。隨屬如來心圓德。

[0262c02]  釋曰。諸佛圓德。謂  六通等。但屬自心不關外緣。

[0262c04]  論曰。常。

[0262c04]  釋曰。此圓德由依常住法身真實  善為性故。眾德皆常。

[0262c06]  論曰。無失。

[0262c06]  釋曰。由法身離一切障。所依無  失。故能依亦無失。

[0262c08]  論曰。無功用。

[0262c08]  釋曰。由修因及本願成熟。所  作佛事皆自然成。無惓無難故言無功用。

[0262c10]  論曰。能施眾生大法樂。

[0262c10]  釋曰。由得淨土自  在。有大人能受大法。得弘自如理行。令他  如理行故名法樂。

[0262c13]  論曰。

遍行無有礙　　平等利多人  
一切一切佛　　智人緣此念

[0262c16]  論曰。遍行無有礙。

[0262c16]  釋曰。於八世法。如來後  智恒分別此事。於中無憂喜心故。遍行無礙。  若有礙則有苦。無礙故安樂。諸佛雖行六塵。
過於言說。以離有無執故。

[0262c20]  論曰。平等利多人。

[0262c20]  釋曰。凡夫二乘新行菩  薩。及深行菩薩名多人。如來能平等利益。說  大富行善道行安樂行自利行二利行。此即  是有大事用。

[0262c24]  論曰。一切一切佛智人緣此念。

[0262c24]  釋曰。一切  者即目。智人謂諸菩薩。諸菩薩緣此七相。  念一切佛法身。

攝大乘論釋卷第十四

* * *

【經文資訊】大正藏第 31 冊 No. 1595 攝大乘論釋  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
