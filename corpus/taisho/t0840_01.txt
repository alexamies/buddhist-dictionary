稱讚大乘功德經


大唐三藏法師玄奘奉　詔譯

[0910c19]  如是我聞：

[0910c19]  一時薄伽梵，住法界藏諸佛所行  眾寶莊嚴大功德殿，與無央數大聲聞眾大  菩薩俱，及諸天人阿素洛等無量大眾前後  圍繞。

[0910c23]  爾時會中有一菩薩，示為女相，名德嚴華，承  佛威神從座而起，稽首作禮而白佛言：「何等  名為菩薩惡友，新學菩薩知已遠離？」

[0910c25]  爾時佛  告德嚴華言：「我觀世間，無有天魔梵釋、沙門  婆羅門等，與新學菩薩，於無上菩提為惡知
識，如樂聲聞獨覺乘者。所以者何？夫為菩薩，  必為利樂諸有情故，勤求無上正等菩提。樂  二乘人志意下劣，惟求自證般涅槃樂，以是
因緣，新學菩薩不應與彼同住一寺、同止一  房、同處經行、同路遊適。若諸菩薩，已於大乘  具足多聞得不壞信，我別開許與彼同居，為
引發心趣菩提故；若彼種類善根未熟，不應  為說大乘法教，令生誹謗獲罪無量。

[0911a07]  「新學菩薩但應親近久學大乘多聞菩薩，為  於無上正等菩提所種善根速成熟故。不應  親近樂二乘者，所以者何？彼障菩薩菩提心
故，彼令棄捨菩提心故，彼令虧損菩提心  故，彼令毀犯菩薩行故，菩薩寧當棄捨身命，  不應棄捨大菩提心，發起趣求二乘作意。若
諸菩薩勸諸有情，捨菩提心趣二乘地；若諸  菩薩勸諸有情，捨菩提心造諸惡業，俱墮地  獄受諸劇苦。菩薩寧守大菩提心，造五無間
受地獄苦，終不棄捨大菩提心，而欲趣求預  流果證。菩薩寧守大菩提心，百千大劫受地  獄苦，終不棄捨大菩提心，而欲趣求一來果
證。菩薩寧守大菩提心，受傍生身或作餓鬼，  終不棄捨大菩提心，而欲趣求不還果證。菩  薩寧守大菩提心，造十惡業墮諸惡趣，終不
棄捨大菩提心，而欲趣求無生果證。菩薩寧  守大菩提心，入大火坑救諸含識，終不棄捨  大菩提心，而同怯賊投涅槃界。

[0911a25]  「菩薩哀愍一切有情，於生死中輪轉無救，初  發無上菩提心時，一切天、人、阿素洛等皆應  供養，已能映奪一切聲聞、獨覺極果，已能摧
伏一切魔軍，諸惡魔王皆大驚怖。」

[0911a28]  時德嚴華  聞佛語已，重請佛言：「何謂魔軍？惟願世尊哀  愍為說。」

[0911b01]  佛告德嚴華：「若有聞說大乘法教，不  生隨喜、不樂聽聞、不求悟入、不能信受，反加  輕笑毀訾凌蔑、離間謗讟、捶打驅擯，應知此
等皆是魔軍，是則名為樂非法者、性鄙劣者、  求外道者、行邪行者、壞正見者，應知此等謗  毀大乘，當墮地獄受諸劇苦；從彼出已生餓
鬼中，經百千劫常食糞穢；後生人中，盲聾  瘖瘂支體不具，其鼻匾  [匚@虒]  ，愚鈍無知形貌  矬陋，如是漸次罪障消除，流轉十方，或遇諸
佛親近供養，復聞大乘，聞已或能隨喜信受，  因此便發大菩提心，勇猛精勤修菩薩行，漸  次進學，乃至菩提。

[0911b13]  「諸佛世尊無別作意，為有情類說五乘法，由  本願力依法界身，於一切時，從諸毛孔任運  流出無量法光，以一妙音等澍法雨。於一眾
會無量有情，昔來信樂聲聞乘者，聞佛為說  聲聞乘法；昔來信樂獨覺乘者，聞佛為說獨  覺乘法；昔來信樂無上乘者，聞佛為說無上
乘法；昔來信樂種種乘者，聞佛為說種種乘  法；昔來信樂人天乘者，聞佛為說人天乘法；  傍生鬼等，亦聞如來以隨類音而為說法。若
有昔來未聞法者，彼惟見佛處眾默然。曾聞  大乘而誹謗者，經無量劫墮大地獄傍生餓  鬼及天人中備受苦已，聞大乘法即能隨喜
深生淨信，便發阿耨多羅三藐三菩提心。」

[0911b25]  時  德嚴華聞佛說已，重請佛言：「何謂大乘？此大  乘名為目何義？」

[0911b27]  世尊告曰：「善哉善哉！汝能樂  聞大乘功德，諦聽諦聽！善思念之，吾當為汝  分別解說，此大乘名所目諸義。此乘綜攝，籠
駕弘遠無所遺漏，故曰大乘。此乘功德甚深  微妙過諸數量，故曰大乘。此乘堅固虛妄分  別不能傾動，故曰大乘。此乘真實窮未來際
無有斷盡，故曰大乘。此乘寥廓該羅法界邈  無邊際，故曰大乘。此乘如海吞納蘊積功德  寶聚，故曰大乘。此乘如山作鎮區域邪徒不
擾，故曰大乘。此乘如空包含一切情非情類，  故曰大乘。此乘如地普能生長世出世善，故  曰大乘。此乘如水等潤一切令無枯槁，故曰
大乘。此乘如火焚滅諸障令無餘習，故曰大  乘。此乘如風掃除一切生死雲霧，故曰大乘。  此乘如日開照群品成熟一切，故曰大乘。此
乘如月能除熱惱破諸邪暗，故曰大乘。此乘  尊貴。天龍八部咸所敬奉，故曰大乘。此乘恒  為諸健達縛歌詠讚美，故曰大乘。此乘恒為
四王梵釋禮敬尊重，故曰大乘。此乘恒為諸  龍神等敬事防守，故曰大乘。此乘恒為一切  菩薩精勤修學，故曰大乘。此乘任持諸佛聖
種展轉增盛，故曰大乘。此乘圓滿具大威德  映奪一切，故曰大乘。此乘周給一切有情令  無匱乏，故曰大乘。此乘威力猶如藥樹救療
眾病，故曰大乘。此乘能害一切有情諸煩惱  賊，故曰大乘。此乘能轉無上法輪饒益一切，  故曰大乘。此乘微妙甚深祕密不可宣說，故
曰大乘。此乘神用紹三寶種能使不絕，故曰  大乘。此乘能顯世俗勝義理趣究竟，故曰大  乘。此乘能顯諸菩薩行無不具足，故曰大乘。
此乘能顯佛地功德無不備悉，故曰大乘。此  乘利樂一切有情盡未來際，故曰大乘。此乘  至功能建大義妙用無盡，故曰大乘。此乘幽
玄下劣意樂不能信受，故曰大乘。此乘平等  增上意樂方能信受，故曰大乘。此乘廣大下  愚不測而為輕笑，故曰大乘。此乘尊高上智
能達常所寶翫，故曰大乘。此乘超過獨覺乘  等最上無比，故曰大乘。」

[0912a07]  佛說如是大乘名義體用殊勝諸功德時，於  此三千大千世界六種震動，空中天樂百千  萬類不鼓自嗚，諸妙天花繽紛亂墮，無量
天子無數聲聞，聞此法音覩斯瑞應，皆發阿  耨多羅三藐三菩提心，百千俱  胝  新學菩薩，  同時證得無生法忍。

[0912a13]  爾時阿難即從座起，合掌恭敬而白佛言：「今  此法門甚為希有，能普利樂一切有情，當以  何名奉持流布？」佛告阿難：「此經名為『稱讚大
乘功德』，亦名『顯說謗法業障』，以是名字汝當  奉持。」

[0912a17]  時薄伽梵說此經已，阿難陀等無量聲  聞，德嚴華等無數菩薩，及諸天、人、阿素洛等  一切大眾，聞佛所說皆大歡喜，信受奉行。

稱讚大乘功德經

* * *

【經文資訊】大正藏第 17 冊 No. 0840 稱讚大乘功德經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，陳伯勳大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
