大寶積經卷第二十七

梁三藏曼陀羅譯

法界體性無分別會第八之二
[0147a08] 文殊師利言：「天子！覺了身見之體性故名佛出世。天子！示現無明有愛體性名佛出世，覺了貪瞋癡體性故名佛出世。天子！示現顛倒體性平等名佛出世。天子！覺了諸見之體性故名佛出世。天子！示陰界入法界體性名佛出世。天子！佛出世者，諸法無生是名演說無生法也，是無生法都無生死亦無涅槃。」

[0147a14] 天子言：「文殊師利！當為眾生說莊嚴無上正真道法。何以故？文殊師利！諸佛出世無所增長。」

[0147a16] 文殊師利言：「天子！知恩報恩者」

[0147a17] 天子言：「有所作者當知報恩。」

[0147a18] 文殊師利言：「天子！汝欲使如來有所作也。」

[0147a19] 天子言：「文殊師利！如來者無有所作。諸佛如來到於無為，無為之道無有所作。」

[0147a20] 文殊師利言：「天子！汝許無為者無報恩非不報恩。」

[0147a22] 天子言：「文殊師利！如此法者不應為初發意者說。何以故？若聞是法生於驚畏便當退轉。」

[0147a24] 文殊師利言：「天子！若有菩薩初發無上菩提之心驚畏退轉，是人則住於退轉也。」

[0147a25] 天子言：「文殊師利！何故說是？」

[0147a26] 文殊師利言：「天子！若有菩薩初發道心驚畏聲聞緣覺地，則便退轉。若慳惜破戒瞋怠亂癡，住於不退。」

[0147a28] 天子言：「文殊師利！云何住也？」

[0147a29] 文殊師利言：「天子！若有菩薩初發道心，安住法界平等中故，是名善住初發心菩薩，名之為住。」

[0147b02] 天子言：「文殊師利！菩薩齊幾名初發心？」

[0147b03] 文殊師利言：「天子！若有菩薩初發心者，修行於空無相無作，解一切法無生無滅，是名菩薩初發心也。」

[0147b05] 天子言：「文殊師利！云何菩薩名為久行？」

[0147b06] 文殊師利言：「天子！一切凡夫名為久行，於生死中不知始故。」

[0147b08] 天子復問：「文殊師利！云何菩薩名久行者？」

[0147b09] 文殊師利言：「天子！若有菩薩行於愛染，為化愛染諸眾生故，而亦不共是愛染住，名菩薩久行；行於瞋恚，為化瞋恚諸眾生故，不共瞋住；亦行愚癡，為化愚癡諸眾生故，不共癡住；亦行等分，為化等分諸眾生故，而亦不共一切結住。天子！若有菩薩化眾生故觀一切相，亦不分別法界體相，名菩薩久行者。」

[0147b15] 天子言：「文殊師利！云何菩薩名為不退轉？」

[0147b16] 文殊師利言：「天子！若有菩薩觀一切法無災無不災，觀法界體性無災無不災，是名菩薩不退轉也。復次天子！若有菩薩亦退不退，是名菩薩不退轉也。所以者何？退者欲界退諸善故。復次天子！菩薩不知不解故退，以知解故無有諍訟是名不退。何以故？解一切性法性。我以能解了一切法性更不復退，是名不退。於佛法無疑不信他語，離是不是，初心清淨無有嫉妬亦無動搖，智慧明照於一切法而得自在，解了佛法，是名菩薩不退轉也。」

[0147b26] 天子言：「文殊師利！云何菩薩名為一生？」

[0147b27] 文殊師利言：「天子！菩薩若知一切諸生而亦不生，亦知一切眾生生死，於諸生中善能說法，教化眾生生處無取，亦取諸生離生死取，不去不來不上不下，一切諸法悉平等故；亦知因緣和合增長，一切眾生身口心意悉皆平等，一切眾生無有境界，住佛境界入於法界。法界平等故，平等解了眾生之心，善解知時至於道場，是名一生。天子！是則名為菩薩一生。」

[0147c06] 爾時寶上天子問於文殊師利童子：「云何名菩薩不生，亦於一切而得自在？」

[0147c08] 文殊師利言：「天子！若有菩薩知於行業非憍慢故，是菩薩不生，亦於一切而得自在。復次天子！菩薩能捨一切所有菩提之心，畢竟不退，是名不生；若不共諸嫉妬結住，是名一切而得自在。若有菩薩威儀法則、諸功德戒具成就行，是名不生；不共犯戒住，是名一切而得自在。心不捨背一切眾生，是名不生；不共一切無明瞋恚諸結使住，是名一切而得自在。於諸善根堅住不動，是名不生；於善根中發勤進勇意，是名一切而得自在。入諸禪定及次第定，是名不生；不味禪樂，是名一切而得自在。若勤精進求般若慧學問無厭，是名不生；不共癡住，是名一切而得自在。不瞋惱諍，是名不生；不共瞋惱諸諍訟住，是名一切而得自在。若如實語，是名不生；若如實住，名得自在。若內寂靜，是名不生；若不污染外諸境界，名得自在。若能究竟一切智心，是名不生；不求下乘，名得自在。覺諸業果，是名不生；降伏魔業，名得自在。得世光明，是名不生；世法不污，名得自在。不逆所住，是名不生；不墮所作，名得自在。若離諸慢放逸勢力，是名不生；若智慧識成就聖樂，名得自在。不退所誓，是名不生；所誓出世，名得自在。順行緣生，是名不生；不執緣生法，名得自在。若以盡智觀一切空，是名不生；具諸善根，名得自在。若方便智發起所作，生大悲心修勤進行，是名不生；若能安住諸解脫法，名得自在。若不污染於一切法，名為不生；若斷諸見而為說法，名得自在。若善思惟不見諸法，是名不生；得力不證一切諸法，名得自在。若觀一切諸法性空，是名不生；若不放捨一切眾生，名得自在。若不住三界，是名不生；為眾生故不入涅槃，名得自在。

[0148a11] 「復次天子！若有言語，是動搖語、是妄想語、是執著語，是有發起。天子！於一切法無有言語，不行不動無諸戲論語，不捨眾生亦不滅度無所言說。天子！若無言說亦無文字則無所說，若有用者則有發起言說文字。天子！以是義故，菩薩之行不可說用不可行念，是名慈心、是名不殺，於諸聖中得名自在。」

[0148a18] 說是法已，世尊讚言：「善哉善哉！文殊師利！善為諸菩薩說不生自在。文殊師利！若菩薩行如是法自在無礙，是菩薩疾得諸佛授無上道。」

[0148a21] 聞此法時，於是眾中有五百菩薩得無生法忍。爾時世尊即與無上正真道記，各各佛土、各各名字某甲如來。爾時眾中有於天子如是思念：「是寶上天子當於幾時成無上道？佛名何等？佛土云何？」

[0148a26] 以佛力故，爾時大德阿難白佛言：「世尊！是寶上菩薩當於幾時得成無上正真之道？佛土云何？得成道已其佛何名？」

[0148a28] 佛告阿難：「是寶上天子於百千劫，當成無上正真之道，號寶莊嚴如來。於此東方，其佛國土名寶莊嚴，劫名寶來。阿難！是寶莊嚴佛土豐樂甚可欣樂，饒諸財寶多諸人民，無有諸難亦無惡道。阿難！是佛土中，無諸瓦石沙土荊棘、山谷堆阜，地平如掌三寶所成，閻浮檀金、琉璃頗梨互相間錯甚可愛樂，以金網覆上。阿難！如化樂天宮殿園池、衣服豐饒，行來往返，是寶莊嚴佛土人民亦復如是。土無聲聞緣覺乘名、唯有菩薩，受種種法樂、入種種禪定莊嚴，作於種種神通以自娛樂，無有餘樂唯除法喜悅預之樂，是故世界名寶莊嚴。彼佛壽命六十六億歲。出家菩薩僧六十六億，在家菩薩無量無邊。是莊嚴如來為諸菩薩演說法時，上昇虛空高八十億多羅之樹，結加趺坐滿千國土，出千光明照彼佛土，雨於天花天香末香，天樂各各有百千種，說法音聲普聞佛土，說無盡主陀羅尼法。何謂無盡主陀羅尼法？一切諸法寂靜主故。顯示身心寂靜之想，一切諸法觀照主故。顯示分別於一切法，一切諸法善思惟主故。顯示一切諸法寂靜，一切諸法善行主故。顯示一切可作之法光明照曜，一切諸法智光明照平等主故。顯示諸法無有增減，一切諸法決定主故。顯示一切諸法增長，一切諸法智慧主故。顯示一切法無諍訟，一切諸法善觀主故。顯示一切諸法無瞋，一切諸法正念主故。顯示一切法不失念，一切諸法導引主故。顯示一切諸法相義，一切諸法慧分別主故。顯示一切法清淨意，一切諸法空寂主故。顯示諸法斷諸見道，一切諸法無相主故。顯示一切諸法寂靜，一切諸法無願主故。顯示諸法斷於諸道，一切諸法無作主故。顯示諸法離於作者，一切諸法無出主故。顯示一切諸法無出，一切諸法無生主故。顯示一切諸法無盡，一切諸法離欲主故。顯示一切諸法無錯，一切諸法無二主故。顯示一切法現在智，一切諸法無二主故。顯示一切諸法離二，一切諸法無依主故。顯示一切諸法不動，一切諸法無眾生主故。顯示諸法眾生平等，一切諸法寂靜主故。顯示一切諸法不變，一切諸法不得主故。顯示一切諸法無行，一切諸法無居主故。顯示一切諸法離處，一切諸法無定主故。顯示一切無法自在，一切諸法因緣生故。顯示一切諸法出過，一切諸法勇猛主故。顯示一切諸法不出，一切諸法無過主故。顯示一切諸法無起，一切諸法如主故。顯示一切法無不如，一切諸法如始寶主故。顯示一切諸法無壞，一切諸法法性主故。顯示一切諸法一味，一切諸法如實主故。顯示諸法三世平等，一切諸法不可說主故。顯示不執一切諸法言語談論，一切諸法禪定主故。顯示一切諸法寂靜，一切諸法法性主故。顯示一切諸法無人，一切諸法菩提主故。顯示一切諸法平等，一切諸法願主故。阿難！寶莊嚴如來坐空未起，此無盡主陀羅尼，陀羅尼主，為諸菩薩廣演說之。彼土無量阿僧祇菩薩摩訶薩皆得法忍。」

[0148c28] 爾時大德阿難白佛言：「世尊！未曾有也。若諸如來自然無作，過去未來現在法中得無礙智。」

[0149a01] 佛言：「阿難！我今為汝說諸如來自然無作，過去未來現在法中得無礙智。」

[0149a02] 爾時大德阿難語寶上天子言：「天子！汝得大利。如來說汝無上道記。」

[0149a04] 天子言：「大德阿難！都無有法，不說受記。何以故？色非菩薩，非說色記；受想行識非菩薩，非說識記。地界非菩薩，非說地界記；水火風界亦非菩薩，非說風界記。眼非菩薩，非說眼記；耳鼻舌身意非菩薩，非說意記。名色非菩薩，非說名色記。過去未來現在非菩薩，非說三世平等之記。因見非菩薩，非說因見記。生滅非菩薩，非說生滅記。大德阿難！菩薩名者即是假名，是寂靜句。若法究竟是寂靜者，無有受記。大德阿難！夫受記者，攝取一切言所說法。大德阿難！亦無有法菩薩可執，若內若外、若善若不善、若有為無為，然後受記。大德阿難，菩薩記者，一切諸法無有所屬名為受記，一切法不取是名受記，一切法無處是名受記，一切法無居是名受記，一切法無出是名受記，一切諸法無有妄想是名受記。大德阿難！夫菩薩者如是受記。」

[0149a20] 爾時世尊讚寶上天子言：「善哉善哉！天子！菩薩通達是諸法故，則能如是說於受記。如諸佛世尊說於無上菩提道記。」

[0149a23] 說是法時，魔王波旬與諸眷屬，各有所乘來至佛所。到已却住一面，說如是言：「世尊！何因緣故說菩薩記，不說聲聞？」

[0149a26] 波旬問已，佛即答言：「波旬！是菩薩者，三千大千世界國土所有人天悉善知之，以是因緣故說菩薩記。聲聞者非人天所識，是故不記說菩薩記。多諸眾生發菩提心，以是緣故說菩薩記。說聲聞記者菩薩退轉，是故不說。」

[0149b02] 爾時文殊師利童子語波旬言：「汝今何故來至此眾？」

[0149b03] 波旬答言：「文殊師利！以佛世尊為寶上天子說無上道記：『汝當作佛，號寶莊嚴如來、應供、正遍知。』不說記聲聞。我宮殿樓觀欄楯寶樹園林娛樂處，互相棖觸出如是音云：『釋迦如來、應供、正遍知為寶上天子說無上道記。』又聞是音：『波旬！汝今往至眾所，勿令更受記菩薩來生汝宮。』」

[0149b09] 文殊師利語波旬言：「說菩薩記，汝今不喜也？」

[0149b10] 魔言：「文殊師利！我實不喜。為閻浮提一切眾生說羅漢記，我無愁惱；說一菩薩無上道記，我之愁惱不可言也。何以故？文殊師利！若說菩薩無上道記，我諸魔宮闇蔽不明。而是菩薩以三乘法，拔濟無量阿僧祇諸眾生等出於三界。文殊師利！我以是事受諸憂惱。」

[0149b16] 文殊師利言：「波旬！汝還所止。汝無力勢能留難遮畢竟向於菩提之道、成就方便具足般若波羅蜜行者。何以故？是諸菩薩離諸魔縛成畢竟行，善知方便行般若波羅蜜。」

[0149b20] 時佛神力令魔波旬問文殊師利：「云何菩薩修畢竟行善知方便行般若波羅蜜？」

[0149b22] 文殊師利答言：「波旬！若有菩薩離於一切諸少分行，是名菩薩成畢竟行。若見一切結使魔業，悉能利益於無上道，是名菩薩善知方便。不共一切諸結使行，是名菩薩行般若波羅蜜。復次波旬！若菩薩心畢竟拔濟諸眾生故，以大莊嚴而自莊嚴，是名菩薩畢竟心行。若以四攝攝諸眾生，是名菩薩善知方便。若畢竟觀一切眾生體性寂滅，是名菩薩行般若波羅蜜。復次波旬！若有菩薩捨於內外一切能施，菩提之心畢竟究竟，是名菩薩畢竟心行。菩薩若為一切眾生起受者心，是名菩薩善知方便。若有菩薩乞者受者，知如實始行平等行，是名菩薩行般若波羅蜜。復次波旬，若有菩薩於諸善法，從初發心終不退轉，是名菩薩畢竟行於菩提之心。若有菩薩不為他逼能捨自利，是名菩薩善知方便。菩薩念義不念文字，是名菩薩行般若波羅蜜。復次波旬！若見乞者不背捨之，是名菩薩畢竟心行。若有菩薩集諸善根願求一切智，是名菩薩善知方便。菩薩善知諸法體性，是名菩薩行般若波羅蜜。」

[0149c13] 爾時寶上天子語文殊師利言：「是魔波旬眷屬及乘，可以神力內之腹中，或能令諸善男子善女人向大乘者為作留難。」

[0149c16] 文殊師利言：「天子！不如汝言內魔波旬置菩薩腹。復次天子！汝所受持佛相莊嚴第一受樂，令魔波旬坐師子座，以佛力故佛辯說法。」

[0149c19] 爾時波旬聞是語已，欲隱身出眾而不能隱，文殊師利之所持故。爾時文殊師利作是念已，魔王波旬作佛身相坐師子座，是時一切大眾見知是魔波旬。文殊師利復言：「波旬！汝今得諸如來道耶？成佛色身坐師子座？」

[0149c24] 以文殊師利力所持故，魔波旬言：「文殊師利！世尊尚不得於菩提，況我得也。所以者何？菩提者是報恩相，非離欲得、非解向得。又菩提者得無為相，彼得無為相故。覺知空相是名菩提，非空覺知空故。覺知無相相是名菩提，非以無相覺知無相相故。覺知無願相是名菩提，非無願相覺知無願相故。覺知法界之體性者是名菩提，非以體性覺知體性故。覺知於如無分別相是名菩提，非如覺知如故。覺知住於如實始故是名菩提，非住如實始覺知住於如實始故。覺無我無有眾生無命無人丈夫體性是名菩提，無覺知者故。文殊師利！若有菩薩聞說如是菩提之相，聞已能於諸法體性無所分別，即名為佛。」魔以佛辯說是法時，五百菩薩得無生法忍。

[0150a10] 爾時大德舍利弗語文殊師利言：「未曾有也。汝力持故，令魔波旬作如來身，身相具足坐師子座，說是深法。」

[0150a12] 文殊師利言：「大德舍利弗！一切草木樹林無心，可作如來身相具足悉能說法。我亦能令大德舍利弗作如來身，身相具足以佛辯說法。」

[0150a15] 爾時大德舍利弗即作是念：「我今可於此眾中沒，文殊師利或能使我作如來身身相具足戲弄於我，令聲聞人作世尊相。」

[0150a18] 文殊師利神力持故而不能隱。時文殊師利知大德舍利弗心所念，變大德舍利弗為如來身，身相具足坐師子座，一切眾會亦悉見知。爾時文殊師利童子語大德舍利弗：「汝可與魔波旬共說，猶如如來共如來說。」

[0150a23] 爾時大德舍利弗如是問言：「波旬！夫菩提者何等體性？」

[0150a24] 波旬答言：「覺知一切諸法平等是菩提體性。覺知二法是菩提體性。一切智觀是菩提體性、非不體性。非行非不行，永斷一切諸行非行、非道非不道，是名諸佛世尊菩提。」

[0150a28] 波旬問言：「大德舍利弗！諸佛如來住於何處？」

[0150a29] 舍利弗言：「住生死中平等，住涅槃不動，住一切諸見如實之性，住於一切眾生結使，亦住一切諸法根本，住於有為無為二法，諸住不住無有住故。波旬！諸佛如來如是住也。」

[0150b04] 時舍利弗問波旬言：「菩提者當何處求？」

[0150b05] 波旬答言：「大德舍利弗！從身見根本求於菩提，無明有愛求於菩提，顛倒起結求於菩提，障礙覆蓋求於菩提。」

[0150b07] 舍利弗言：「波旬！何因緣故如是說也？」

[0150b08] 波旬答言：「大德舍利弗！如實覺知如是諸法是名菩提。」

[0150b09] 說是法時，八百比丘悉斷諸漏得無漏心。諸天子等信舍利弗、魔波旬故，三萬二千諸天子等發阿耨多羅三藐三菩提心。為欲調伏諸天子故，文殊師利童子令魔波旬及大德舍利弗作如來身身相具足。文殊師利還攝神力，大德舍利弗及魔波旬身復本相。

[0150b15] 爾時四方出千菩薩，從諸佛土乘空而來，至於佛所頂禮佛足，右遶如來住一面已，白佛言：「世尊！我等聞說法界體性無分別經，聞已來此守護正法。世尊！我等受持守護此經，讀誦通利為他廣說，攝取正法。」

[0150b20] 爾時大德阿難白佛言：「世尊！是諸菩薩從何處來？」

[0150b21] 佛告阿難：「是諸菩薩各各集在諸佛國土，此等菩薩皆是文殊師利童子本所教化，常為說此法界體性無分別經以開化之。是諸菩薩知報經恩故來至此，及見如來禮敬圍遶，亦欲供養禮拜文殊師利童子，又願護此經是故來此。阿難！我涅槃後，是諸菩薩於此閻浮提，當廣流布護此正法。阿難！是諸菩薩於百千佛所，志意勇猛護持正法。」

[0150b28] 是時眾中有釋梵護世諸天王等，白言：「世尊！我等若此若彼有護持法者，是善丈夫善男子女人等，我當守護供給，使令得無苦惱。」

[0150c02] 爾時世尊讚釋梵護世諸天王言：「善哉善哉！汝能勇猛守護是諸愛護正法善丈夫等，即是供養過去未來現在諸佛并愛護正法。」

[0150c05] 爾時佛即告於文殊師利童子：「汝受持此經，後末世時於閻浮提當廣流布。」

[0150c07] 文殊師利言：「世尊！火災起時，而此虛空都無受持亦不被燒。世尊！如虛空體性，是一切法亦復如是，而是諸法不生不滅。若法無生無有滅者，亦無受持。諸法體性無受持故，如法體性。受持諸法亦復如是。」

[0150c12] 文殊師利即白佛言：「唯願世尊受持此經，為善男子善女人等種善根故。若供養法者貪樂此經，世尊！如是如是受持此經，調伏憍慢諸怨憎故無能留難，於當來世此閻浮提廣行流布。」

[0150c16] 爾時世尊身放光明，是光遍照三千大千佛之世界皆作金色。爾時佛告文殊師利童子：「如來光明一切普照，而此經者亦復如是。心行無礙者於佛法究竟，是善男子善女人等手執此經。」

[0150c20] 爾時世尊復告阿難：「阿難！受持此經，讀誦通利為他廣說。阿難！汝則供養去來現在諸佛世尊。」

[0150c22] 爾時阿難白佛言：「世尊！此經何名？云何受持？」

[0150c23] 佛告阿難：「汝受持此經，名『說法界體性無分別』，亦名『寶上天子所問』，亦名『文殊師利童子所說』，善受持之。」

[0150c25] 佛說是經已，大德阿難、文殊師利童子、寶上天子，及諸佛土諸來菩薩，天人、阿須羅及世間人，皆大歡喜，頂戴奉行。

大寶積經卷第二十七

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA