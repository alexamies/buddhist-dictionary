四童子三昧經卷下

隋北印度健陀羅國三藏闍那崛多譯

[0939c15] 爾時，慧命阿難白佛言：「世尊！惟願世尊或住一劫、或減一劫，憐愍此等諸眾生故。所以者何？如來、多陀阿伽度、阿羅訶、三藐三佛陀若住世者，如是大事常現於世，又令是等真善大士，數數往返閻浮提內。我等眾生復應於此如許時間，當見此等菩薩大眾承事供養；又於此時，如是經典復應當得廣行流布；復如許時，我等得聞合佛法義；如許時間，令我得見如來世尊及大士等種種現化神通之力。若如來今日不住於世、入涅槃者，我等眾生於如來世尊滅度之後遠離三事。何等為三？所謂不見佛、不聞正法、三者不見此等大士弘廣之心，亦復不得承奉供養；有如是失。」慧命阿難說是言已，悲號大哭，憂歎懊惱，涕淚滿目，宛轉在地，如斫樹倒，並唱是言：「我等速疾共佛別離，諸善知識亦復別離。」

[0940a01] 爾時，眾中有菩薩摩訶薩，名曰善思義，以偈白慧命阿難言：

「阿難莫憂惱，　　諸行悉無常，
　世法欲常者，　　此處不可得。
　若言有諸行，　　此言不可得。
　如是諸法空，　　汝今何憂苦？
　諸智皆悉空，　　於佛智亦空，
　佛尚不可得，　　汝今何憂愁？
　汝莫生分別，　　智者捨分別。
　諸有如虛空，　　如陽焰似水，
　亦如幻師化，　　象馬諸乘等，
　園林眾聚落，　　樹木諸花果，
　世諦亦如是，　　如幻化無實。
　諸佛及聲聞，　　亦如是不異。」

[0940a16] 爾時，慧命阿難以偈報善思義菩薩言：

「如是如所說，　　諸法無有相，
　此最為勝法，　　我今最後聞。
　云何向舍衛，　　所問我何報？
『阿難！佛何在？　　世眼何時來？』
　我昔往彼處，　　常見佛世尊，
　今往彼處空，　　大智我那住？」

[0940a23] 爾時，寂靜轉善男子復向慧命阿難以偈白言：

「汝於億年哭，　　此事難可得。
　阿難！汝諦觀，　　法界難見處。
　譬如芭蕉莖，　　葉葉皆除去，
　其間無有實，　　法體亦如是。
　猶如天降雨，　　普下諸水渧，
　泡起已還滅，　　諸有為亦然。
　如水沫揣聚，　　有眼者觀見，
　此處無有實，　　世相亦如是。
　譬如鏡中像，　　其體無有實，
　三界世相爾，　　智者莫涕泣。」

[0940b06] 爾時，慧命阿難以偈報寂定菩薩摩訶薩言：

「我非不知此，　　如汝智者說，
　三相皆無常，　　經中大仙說。
　但此億數天，　　泣淚皆啼哭，
　向我邊叫喚，　　以是生我苦。
　世尊不久去，　　捨我等眼者，
　我等何趣向？　　誰能救護我？
　正法從誰聞，　　寂靜深無比？
　我今供養誰？　　嗚呼！佛難見！」

[0940b15] 爾時，無攀緣菩薩摩訶薩以偈告慧命阿難言：

「尊者阿難起，　　但觀法莫憂，
　法無有來者，　　亦無有去者。
　譬如佛有生，　　證菩提亦爾；
　譬如轉法輪，　　涅槃亦如是。
　諸佛不曾生，　　亦復不曾滅，
　如是真法中，　　阿難何以哭？
　汝聞我毛孔，　　出如是諸聲，
　諸有空寂靜，　　佛等四種事。」

[0940b25] 爾時，慧命阿難以偈白無攀緣菩薩摩訶薩言：

「大士等不久，　　各各別剎去，
　彼國見諸佛，　　說於甘露法。
　汝聞彼佛法，　　甚深諸妙義，
　見彼佛徒眾，　　及諸菩薩等。
　今我億數天，　　哭泣而圍遶，
　世尊涅槃已，　　智者我那住？
　優婆塞千數，　　今日承聽我，
　大苦惱憂悲，　　我云何慰喻？
　三十三焰摩、　　兜率及他化、
　自在及梵天、　　如是等天來，
　云何令歡喜？　　釋牛王滅後，
　云何宣彼法？　　我口云何辯？
　諸天問我時：　　『阿難！尊何在？』
　彼問我何報？　　人牛王滅後，
　一切諸處所，　　甚深如來住，
　我於經行林，　　今在何處所？」

[0940c14] 爾時，開敷華神通德善男子以偈白慧命阿難言：

「我以知汝行，　　善於三月中，
　數現身向汝，　　阿難莫哭泣。
　自餘千數佛，　　我告為汝故，
　諸佛為汝說，　　化作釋種身。
　諸佛有慈念，　　以汝好事佛，
　當來向汝邊，　　阿難莫大哭。
　天等諸世間，　　今日可憂悲，
　如是大教師，　　隱寂而不現。
　如來昔曾說，　　壽命住億劫，
　諸行念念滅，　　我對教師聞。」

[0940c26] 爾時，慧命阿難住於佛後，三大叫喚而說偈言：

「眾生所歸者，　　能與彼等眼，
　導師入滅後，　　眾生轉盲冥。
　勝王阿闍世，　　聞此不善言，
　導師入滅後，　　憂苦云何住？
　勝人今涅槃，　　於後力士子，
　如是等憂惱，　　悲號大哭泣。
　彼等集聚已，　　最後見導師，
　敬心而尊重，　　合掌以曲躬。
　天龍夜叉滿，　　縱廣五由旬，
　此處無空缺，　　人類無入處。
　雨微妙香華，　　充滿至于膝，
　復雨諸末香，　　供養最勝仙。
　難陀、優波陀，　　及六十億龍，
　悉來涅槃處，　　最後見導師。
　摩那斯婆論，　　娑伽羅、大龍、
　睺嘍、目真陀，　　各百億圍遶，
　起雲雨香水，　　散灑此大地，
　降大雨而來，　　最後見導師。
　諸天雨天華，　　及雨淨香水，
　天龍等敬心，　　供養世尊故。
　阿耨達龍王，　　六十俱胝等，
　雨種種寶雨，　　到人牛王邊。
　伊羅鉢啼哭，　　須彌子大蛇，
　供養世尊故，　　最後奉見佛。
　諸龍有百千，　　億數那由他，
　起雲震雷電，　　來到導師所，
　彼等澍大雨，　　清淨諸香水，
　亦為供養故，　　最後見世尊。
　夜叉千億數，　　或百那由他，
　念佛諸功德，　　皆來欲見佛。
　復有四天王，　　悲泣滿面淚，
　來至導師邊，　　最後覲見佛。
　釋提摩那民，　　諸天眾圍遶，
　六十三千數，　　已來到佛所，
　彼等雨天花，　　微妙曼陀羅，
　及雨栴檀末，　　供養最勝仙。
　毘求螺髻梵，　　二梵眾圍遶，
　悲泣到佛所，　　最後見如來。
　淨居天威力，　　多百億諸天，
　號哭到佛所，　　以佛今涅槃。
　諸天百億數，　　種種悲哀泣，
　勸請大導師，　　願住於一劫。
　魔子大智慧，　　名娑陀婆訶，
　愴怏到佛所，　　勝仙涅槃故。
　捧執世尊足，　　傴身勸請佛，
　願愍世間故，　　釋王住一劫。
　世尊若住者，　　為大仁諸天，
　當不思議利，　　請尊住一劫。」

[0941b18] 爾時，無攀緣善男子以偈告彼一切諸天、世人及諸梵天王、商主、魔王子等，而說偈言：

「汝等悉不知，　　小兒如獼猴，
　恒常心放逸，　　以何號啼哭？
　譬如猪睡眠，　　忽起失本念，
　被刀斫剝時，　　驚怖馳奔走。
　我意如是見，　　汝等皆如是，
　昔不聞法者，　　以貪放逸故。
　今日智慧炬，　　將滅而不現，
　及佛猶現在，　　汝應作善業。」

[0941b28] 爾時，世尊告慧命阿難及富婁那、須菩提，并不空見王童子、迦葉上座、大俱絺羅及諸上座：「今告汝等諸比丘言，將汝右手來與我。」彼諸比丘聞佛世尊如是言已，即白佛言：「善哉！世尊！」

[0941c03] 爾時，諸比丘等滿一千人，各以右手奉授世尊。爾時，世尊復以左手執彼一切諸比丘右手。執已，復以右手執羅睺羅及阿難手，付與諸比丘手中，口遺囑曰：「汝等比丘！我阿難賢及羅睺羅上座，今付囑汝等，遺囑汝等。」於如是時，出大叫聲、如是叫聲悲號啼哭，震動天地甚大可畏，而彼大聲遍此佛剎。爾時，羅睺羅、阿難當付囑時，眾中五百比丘見是事已，便捨身命。所以者何？彼諸比丘不忍見佛入於滅度，彼作是念：「寧使我等先入涅槃，不忍見此世間大燈、世間導師、大慈悲父、最善知識、憐愍眾生、常與世樂，今入滅盡，我豈忍見？」

[0941c15] 爾時，於彼剎那羅婆浮休多時，五百諸佛各住自剎，皆伸右手與釋迦牟尼。爾時，世尊又以手執阿難、羅睺羅上座手，付囑與彼如來手中，而說偈言：

「此我羅睺子，　　阿難我侍者，
　今在諸佛前，　　我付囑此二。
　於今後夜分，　　我當入涅槃，
　更不復見我；　　天龍及人等，
　亦無有歸依，　　救護憐愍者，
　惟除諸世尊，　　覆不思議慈。
　我觀諸世間，　　不思議無量，
　不見一眾生，　　今我為誰住？
　無量千數劫，　　猶如恒河沙，
　我於如是劫，　　為一眾生住。
　我已利眾生，　　有信敬心者，
　自餘無信心，　　億佛不能化。」

[0942a02] 爾時，五百諸佛異口同聲而說偈言：

「尊已眾生利，　　尊作佛事已，
　現種種神通，　　擊大法鼓竟。
　已充億眾生，　　如雲雨潤地，
　拔眾生毒箭，　　釋種大仙人。」

[0942a07] 爾時，長老阿難、慧命羅睺羅兩膝著地，以偈白彼諸佛曰：

「大丈夫勸請，　　令尊住一劫。
　以佛威力故，　　一切見眼者，
　最勝二足尊，　　大智住世故，
　多有眾生信，　　得利不思議。
　增長諸天人，　　阿修羅減少，
　聲聞及菩薩，　　多生不思議。」

[0942a15] 爾時，彼五百諸佛告慧命阿難及羅睺羅言：「汝等善男子！莫大啼哭、莫大愁憂。本性如是、事盡如是、真實如是、諸行如是；一切有為法、一切作法、一切世諦法，悉皆如是。盡際如是，已捨身命，如來行乃無量，以世諦法如是，故不得自在。又如來者，是法身，非有為身，無住世法，汝等不應請如來住。諸善男子！汝等且止，到我佛剎，釋迦如來即時當伸右手，當放光明，彼之光明照我剎土。照彼土已，汝等還來見釋迦佛在汝等前為汝說法，令汝等聞。是故，汝等莫大憂愁。」

[0942a26] 爾時，世尊入於三昧。住三昧已，即伸右手，於右手中乃至大拇指端、及於左手諸身節分，乃至千輻輪處足相之中、及手足柔軟網縵相中，赤銅色瓜甲、及以十指妙色掌文寶手之間，皆悉放於百千億光明。一一光明化生蓮華百千億數，一一華臺化出化師子高座百千億數，一一座上見一佛坐，一一化佛教化無量百千億眾生——其間或得漏盡、或得離欲地——如是一切諸相好中所放光明，事相皆亦如是；如是等臍輪之間及陰馬藏相，亦復如是；面輪眉間亦復如是。

[0942b07] 爾時，世尊從於頂上放百千種光明，一一光明端化出蓮華百千億數，一一花臺化作師子臺座百千億數，一一座上化一佛坐為說妙法。彼諸如來不說餘法，唯說菩薩密藏修多羅及諸陀羅尼金剛章句，為人顯說清淨三輪如來諸力無畏法等似彼法門。一一化佛一一說法，能淨無量無邊眾生令住不退轉地，向於阿耨多羅三藐三菩提。

[0942b15] 爾時，世尊於娑羅雙樹間，右脇師子臥床中，化現一佛右脇而臥。化已，自身即至活大地獄中。到彼處已，身放光明。放光明已，其光遍照活地獄中。爾時，世尊以此光明照於活大地獄已，而說偈言：

「此眾生數死，　　數數還復活，
　又不捨彼想，　　故生諸苦惱。
　世有此聖出，　　世尊能作明，
　能說諸正法，　　滅除諸苦惱。
　無為亦無盡、　　無滅亦無行，
　若能如是解，　　彼不墮諸趣。」

[0942b26] 爾時，如來說是偈已，於彼剎那羅婆摩休多時，令彼活大地獄三十億數諸苦眾生便得捨身。即捨身已，生於三十三天。爾時，世尊復至三十三天還說此偈，以佛神力聲遍一切諸大地獄。彼地獄趣無量百千億諸眾生，捨地獄身生兜率陀天，得生天已，還復憶念前所說法，皆得阿那含果。

[0942c03] 爾時，諸天子得法果已，證法、證果，入於諸法，共說偈言：

「譬如大曠路，　　有智慧商主，
　度脫多眾生，　　被賊諸獸者。
　世尊亦如是，　　無上大商主，
　能脫億眾生，　　縛在生死中。
　我等歸依佛，　　光明大商主，
　於我起慈悲，　　能脫諸苦惱；
　我等歸依法，　　我等身已證；
　我等歸依僧，　　功德難思議。」

[0942c13] 爾時，世尊以涼冷光明普照阿鼻脂地獄處。作涼冷已——除滅熱惱一切苦毒，成就諸法千數億分，能令一切得諸喜樂，愍哀潤益一切眾生，安慰柔軟哀憐喜慶利益眾生，合三空門，無相、無願及以無作——告彼地獄諸眾生等，而說偈言：

「空法及無相，　　無生及無滅，
　若解如是法，　　彼即脫惡道。」

[0942c21] 爾時，八百千億眾生得聞偈已，此偈所說三世無礙，是諸法分成百千種，已至耳邊清淨微妙。聞是聲已，從於阿鼻脂大地獄捨地獄身，即生他化自在天宮。爾時，世尊住梵天宮，復說此偈言：

「眾生最上樂，　　無有諸苦處、
　名相所說處、　　及諸顛倒想。
　健兒應當捨，　　即免諸苦惱，
　諸想皆顛倒，　　及著非色想。
　三界何有樂？　　數數流轉生，
　死已復更生，　　增長相續苦。
　能以智知空，　　亦不著於空，
　彼人即知空，　　不著知空者。
　此知法義已，　　亦復無有我，
　既不得於我，　　此處何有苦？
　空是無為法，　　相亦不可得，
　能見無我智，　　此是真佛子。」

[0943a09] 爾時，彼百千億數諸眾生等所生之處即得無漏天仙妙果，即便憶念宿命之時受地獄苦，復念如來丈夫功德，知報佛恩，先取滅度；又復不忍見於如來、多陀阿伽度、阿羅訶、三藐三佛陀入於涅槃，時諸天子已得果者，異口同聲而說偈言：

「我等不忍見大慈，　　調御丈夫入滅度，
　能為眾生作光明，　　我不忍見先取滅。」

[0943a17] 作是語已，即於此處入於涅槃。

[0943a18] 爾時，世尊於彼剎那牟休多時，從梵天宮便自隱身，即至娑羅雙樹之間。爾時，世尊作如是念曰：「我於今日後夜分時入於涅槃，即是最後見於眾生。我今當可令其歡喜，滅一切苦而受快樂，顯現如來大神通力，令彼眾生即便得入安隱之門。欲顯如來無餘涅槃，合諸佛意故示神通。」

[0943a24] 爾時，世尊作是念已，欹右脇臥，猶如師子心無所畏觀察十方一切大眾，猶大龍象。如是觀已，即以右足第一拇指，按此大地出大音聲，六種震動遍十方界，示現無礙不思議光照曜十方。爾時，世尊從身諸相復放光明。放光明已，一一毛孔復出微妙恒河沙數微妙光明，一一光明遍照恒河沙等諸佛剎土——彼之光明不相雜入，無所妨礙——如是數數從毛孔中，次第放諸微妙光明；如是毛孔各各次第復放光明，還復如是，遍照如前。

[0943b05] 爾時，世尊更復顯現作諸神通。現神通已，以佛神力、佛護持力，令諸眾生皆得具足，所見境界佛眼無異。彼諸眾生住此佛剎，皆悉覩見如來光明所照一切諸佛剎土。

[0943b09] 爾時，世尊告諸比丘：「汝等見彼東方世界有城，周圓縱廣一千由旬，如是廣大，上下亦爾，以諸微塵百千億數滿此國城，汝等見不？」諸比丘白佛言：「如是婆伽婆，如是修伽陀，我等皆見。」

[0943b13] 佛復告曰：「汝諸比丘於意云何，此微塵數是為多不？」諸比丘言：「如是，如是，婆伽婆。」

[0943b14] 佛復告言：「諸比丘！若有人能於諸法中知如是等無為之法，不生、不滅、無漏、無為。如是知者，彼諸眾生得脫諸苦一切惡道。」

[0943b17] 當於爾時，有三十億諸眾生等，聞此法已，即得阿那含果。

[0943b19] 既得果已，異口同聲而說偈言：

「無為法無盡，　　無漏亦不滅，
　聖法如是知，　　我等證寂滅。
　知以如是得，　　如實知諸根，
　為憐愍眾生，　　示現因緣法。
　如來化我等，　　拔除毒箭病，
　一切智與藥，　　及與於涅槃。
　智炬今速疾、　　智眼不久滅，
　億眾苦逼切，　　從活地獄出，
　拔箭大醫師、　　治眾生病者，
　能救無數眾，　　令不墮惡道。」

[0943c01] 爾時，世尊立住黑繩大地獄岸上，放大光明遍照彼大地獄，拔於彼處無量眾生置於天上。如是等熱惱地獄、大熱惱地獄，亦皆如是；叫喚、大叫喚大地獄，眾合、大眾合地獄，拔出無量無邊眾生，安置善道及涅槃道。

[0943c05] 爾時，世尊復以金色光明照八大地獄。其光明力能令眾生所觸身者皆得安樂，遍體潤益，身心歡喜，苦惱消除；眼目所觀心地歡慶，快得清涼，從慈悲生，令身安隱。光明遍照大地獄已，滅諸熱惱和軟流潤，彼大地獄所有眾生在大火聚熾然中者，與彼樂故，於諸毛孔次第而放如是光明。

[0943c12] 爾時，世尊以大光明普覆一切無量眾生，令心柔軟堪任法器，具足無量百千功德，以微妙語而說偈言：

「我與世間樂，　　解脫諸憂苦，
　見諸苦逼切，　　示現涅槃道。
　我所說諸法，　　寂靜無畏樂，
　若能知彼法，　　此不墮惡趣。
　能歸依佛者，　　彼人得大利，
　百千諸劫數，　　更不見諸苦。」

[0943c21] 爾時，如來說此偈已，即於剎那羅婆牟休多時，諸比丘眾及諸眾生多於前數，復有無量無邊諸佛，右脇而臥師子床上，彼諸世尊從師子床起，還復示現如是神通。

[0943c24] 爾時，彼四部眾白佛言：「世尊！此諸佛等皆悉欲於剎那羅婆牟休多時，入般涅槃現神通耶？如今世尊所現無異。」

[0943c27] 佛告諸比丘：「如是，如是。彼諸佛等今日同欲捨最後身入於涅槃，彼諸佛等悉皆同名釋迦牟尼，皆於力士所生之地娑羅雙樹，臥師子床，今後夜分當入涅槃。」

[0944a01] 爾時，世尊於南方及西南方、西方及西北方、北方及東北方、東方及東南方、上下二方，遍告十方諸比丘言：「汝等比丘！見於東方無量無邊諸佛世尊證得阿耨多羅三藐三菩提不？」

[0944a06] 諸比丘言：「如是，如是，婆伽婆，我等皆見，以世諦故見，非第一義。」

[0944a07] 佛復告諸比丘：「譬如四天下世界微塵悉滿，乃至從金剛際至梵天宮，諸比丘！於汝意云何？頗有人知其數不？能以譬喻知其數不？」

[0944a10] 諸比丘言：「不也，世尊！難可得知。」

[0944a11] 佛復告諸比丘：「譬如前所說微塵譬喻，如是等四天下世界，如是百千億世界，皆悉充滿彼微塵眾。諸比丘！彼所有微塵，如是等微塵，我以肉眼見此世界諸佛世尊所住在東方，如一步地，但以肉眼無礙、無分別，見前世界如向所說；如是南、西、北方四維、上、下，亦復如是。

[0944a17] 「諸比丘！譬如四大天下諸世界，若百千億數滿彼微塵，從金剛際至梵天宮，所有微塵，一一方面，各有若干諸佛世尊，一一方面，我皆現見此諸世尊坐於道場，或有已坐或始坐者，彼等一切諸佛世尊，皆悉同名釋迦牟尼；如是復有無量諸佛，與然燈佛同一名號；我復見有諸佛世尊名勝一切，亦同名號；如是一切諸佛同名蓮華上，如是等上佛同一名者，如是上名稱佛同一名者；如是拘樓孫佛同一名者；如是拘那含佛同一名者；如是迦葉佛同名號者；如是各各佛同名號者，我在於此皆悉現見。彼諸佛等各各名號，我於世間得最勝法、微妙法、無極之法，但有能稱名者皆得善根。彼等諸佛各各名號如是無邊，如是等諸佛世尊，我住於此皆悉現見；如是等現在世間種種名字，或入無餘涅槃、或現住世轉於法輪，我住於此悉皆現見。彼佛世尊，於我肉眼無礙無妨，皆現在前。

[0944b06] 「諸比丘！如來如是復勝此知，更復勝知不可思議，更復不可思議無量無邊，復有無量無邊如是等無量知見。諸比丘！以是義故，如來智見無邊，如是無邊不可稱量，如是不可稱、如是不可思議，但以肉眼，況復盡於諸佛智法？

[0944b11] 「諸比丘！譬如此剎所有一切眾生，若在家、若出家，彼諸眾生假使悉成阿耨多羅三藐三菩提，具足十力四無所畏。彼諸世尊有一善男子，能以四事供養承事，足滿一劫尊重恭敬，種種樂具諸莊嚴事，無量無邊不可思議。復有善男子、善女人等，能信我此顯示一切諸佛所說法門，乃至一念頃能生實想不起疑心，彼人即於發心之時所得功德，近諸如來所有功德，復勝三千大千世界所有眾生證得諸佛一切智已，經劫供養，得福雖多，不如於此法門生一念信，福多於彼。若有菩薩信此智者，彼之菩薩即得近諸世尊阿耨多羅三藐三菩提。」

[0944b23] 爾時，世尊說此肉眼功德之時，有六十二億諸眾生，迴向阿耨多羅三藐三菩提者，還生退心。所以者何？佛阿耨多羅三藐三菩提難可證故，我等但於此處，滅盡諸苦，取漏盡果；復有無量無邊眾生住於學地；復有十那由他菩薩成就最初發菩提心；復有三十二億諸菩薩等得無生忍法。

[0944c01] 爾時，魔王波旬愴怏苦惱，泣淚滿面，白佛言：「世尊！我為何事欲令多陀阿伽度、阿羅訶、三藐三佛陀早入涅槃？乃令無量無邊眾生出我境界。今者，世尊！東方黃晦日未現頃，所作佛事如住一劫、若住一劫，未能過此利益度脫多數眾生。所謂住於般涅槃道，如來今者，令我境界悉皆空虛。」

[0944c07] 時魔波旬說是言已，佛告波旬：「汝莫啼哭，波旬！汝猶大有不作善業及不信者，是汝朋友在汝境界，汝是彼伴。」

[0944c10] 爾時，世尊即以甲爪取地上塵，告魔波旬：「於汝意云何？為我爪上土塵多耶？為此大地上塵多乎？」

[0944c12] 作是語已，時魔波旬白佛言：「世尊！指甲上土少不足言。」

[0944c13] 如是語已，佛告波旬：「譬如甲上土塵甚少，我所度眾生入涅槃者，復少於此爪甲上土。波旬！譬如大地土塵甚多，無量無邊，在汝境界眾生亦復如是，甚多無量。波旬！汝莫憂愁，應生歡喜。何以故？眾生在汝境界多大地土故。波旬！然諸眾生自作不善，去涅槃遠，非汝所為。所以者何？但眾生界無有邊際。波旬！汝欲所作但當作之，如來今日於後夜分當入涅槃。」

[0944c21] 爾時，世尊告諸比丘：「汝諸比丘！見此世界諸佛已不？」

[0944c22] 諸比丘白佛言：「世尊！如是，如是，婆伽婆，我等已見。」

[0944c23] 佛復告諸比丘：「此諸佛剎復多無量，汝等當知見諸佛剎莊嚴已不？復見諸菩薩莊嚴淨土已不？復見諸聲聞莊嚴已不？」

[0944c26] 諸比丘白佛言：「世尊！如是婆伽婆，如是修伽陀。」

[0944c27] 佛復告諸比丘：「如來如是知見，復倍上數知見無量，更復無量皆悉了知。諸比丘！假使我於一劫所說如是佛剎莊嚴之事，如我見於十方世界，亦復如是；假使於一百劫、於一千劫、億載數劫、那由他劫，更倍譬喻，廣分別說，猶不可盡。

[0945a04] 「然，諸比丘！導師所作者，為諸聲聞所作已訖於，於一切處我已說訖，示現內外諸法，真心示現，皆已說竟。諸佛於法無有悋惜無不辯者，乃至一莖草、等一毛髮許。汝等比丘！從今已去，應須如法，勤而修行。我已為汝示現涅槃、我已為汝說涅槃道、已成就眾生善根，我所證得阿耨多羅三藐三菩提，乃於往昔行大苦行及於難行。汝等今者於彼大法具足受持，勿令隱沒。汝等應作如是修行。」

[0945a12] 爾時，世尊現大神通，十方諸佛所有說法及說法處，此剎眾生皆得聞知；彼諸如來所有教勅，所有眾生承奉教勅皆已證知；復有恒河沙數眾生，住於三種智；復有十億百千諸眾生等，發菩提心，住於阿耨多羅三藐三菩提；復有十百千億那由他諸眾生等，住於辟支佛地；自餘諸眾生等得漏盡證；如是次第無量無邊阿僧祇、不可數、不可量、不可思、那由他諸眾生，聞此法已得大饒益。

[0945a21] 爾時，世尊告諸比丘：「汝等比丘！當知我今不久涅槃。汝等！應當護持如來教法，為自利、為他利故。汝等諸比丘！應當如是修學。」

[0945a24] 佛說經已，慧命阿難及天人、龍、阿修羅、揵闥婆等，一切世間，聞佛所說，頂戴奉行。

四童子三昧經卷下

【經文資訊】大正藏第 12 冊 No. 0379 四童子三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，毛佩君、廖予安大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA