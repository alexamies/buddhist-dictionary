佛說溫室洗浴眾僧經


後漢安息三藏安世高譯

[0802c08]  阿難曰：「吾從佛聞如是：

[0802c08]  「一時佛在摩竭國  因沙崛山中，王舍城內。有大長者奈女之子，  名曰耆域，為大醫王，療治眾病——少小好學，
才藝過通；智達五經、天文地理——其所治者，莫  不除愈；死者更生，喪車得還。其德甚多，不  可具陳；八國宗仰，見者歡喜。

[0802c14]  「於是耆域夜欻生念：『明至佛所，當問我疑。』  晨旦，勅家大小眷屬，嚴至佛所。到精舍門，見  佛炳然，光照天地。眾坐四輩，數千萬人，佛
為說法，一心靜聽。耆域、眷屬下車直進，為  佛作禮，各坐一面。

[0802c19]  「佛慰勞曰：『善來，醫王！欲有所問，莫得疑難！』

[0802c20]  「耆域長跪白佛言：『雖得生世，為人疎野，隨  俗眾流，未曾為福。今欲請佛及諸眾僧、菩  薩大士，入溫室澡浴。願令眾生長夜清淨，穢
垢消除，不遭眾患。唯佛聖旨，不忽所願！』

[0802c24]  「佛告醫王：『善哉，妙意！治眾人病，皆蒙除愈，  遠近慶賴，莫不歡喜。今復請佛及諸眾  僧，入溫室洗浴，願及十方眾藥療病，洗
浴除垢，其福無量。一心諦聽，吾當為汝先  說澡浴眾僧反報之福！』

[0802c28]  「佛告耆域：『澡浴之  法，當用七物，除去七病，得七福報。何謂七  物？一者、然火；二者、淨水；三者、澡豆；四者、
蘇膏；五者、淳灰；六者、楊枝；七者、內衣。此  是澡浴之法。何謂除去七病？一者、四大安  隱；二者、除風病；三者、除濕痺；四者、除寒氷；
五者、除熱氣；六者、除垢穢；七者、身體輕便，眼  目精明。是為除去眾僧七病。如是供養，便  得七福。何謂七福？一者、四大無病，所生常
安，勇武丁健，眾所敬仰；二者、所生清淨，面  目端正，塵水不著，為人所敬；三者、身體常  香，衣服潔淨，見者歡喜，莫不恭敬；四者、
肌體濡澤，威光德大，莫不敬歎，獨步無雙；  五者、多饒人從，拂拭塵垢，自然受福，常識  宿命；六者、口齒香好，方白齊平，所說教令，
莫不肅用；七者、所生之處，自然衣裳，光飾  珍寶，見者悚息。』

[0803a16]  「佛告耆域：『作此洗浴眾僧、開士，七福如是。從  此因緣，或為人臣、或為帝王，或為日、月四  天神王，或為帝釋、轉輪聖王，或生梵天，受
福難量；或為菩薩，發意持地，功成志就，遂  致作佛。斯之因緣，供養眾僧，無量福田，旱  澇不傷。』

[0803a21]  「於是世尊重為耆域而作頌曰：

「『觀諸三界中，　　天人受景福，  
道德無限量，　　諦聽次說之。  
夫人生處世，　　端正人所敬，  
體性常清淨，　　斯由洗眾僧。  
若為大臣子，　　財富常吉安，  
勇健中賢良，　　出入無罣礙，  
所說人奉用，　　身體常香潔，  
端正色從容，　　斯由洗眾僧。  
若生天王家，　　生即常潔淨，  
洗浴以香湯，　　苾芬以熏身，  
形體與眾異，　　見者莫不欣，  
斯造溫室浴，　　洗僧之福報。  
第一四天王，　　典領四方域，  
光明身端正，　　威德護四鎮，  
日月及星宿，　　光照除陰冥，  
斯由洗眾僧，　　福報如影響。  
第二忉利天，　　帝釋名曰因，  
六重之寶城，　　七寶為宮殿，  
勇猛天中尊，　　端正壽延長，  
斯由洗眾僧，　　其報無等倫。  
世間轉輪王，　　七寶導在前，  
周行四海外，　　兵馬八萬四，  
明寶照晝夜，　　玉女隨時供，  
端正身香潔，　　斯由洗眾僧。  
第六化應天，　　欲界中獨尊，  
天相光影足，　　威靈震六天，  
自然食甘露，　　妓女常在邊，  
眾德難稱譽，　　斯由洗眾僧。  
梵魔三鉢天，　　淨居修自然，  
行淨無垢穢，　　又無女人形，  
梵行修潔己，　　志淳在泥洹，  
得生彼天中，　　斯由洗眾僧。  
佛為三界尊，　　修道甚苦勤，  
積行無數劫，　　今乃得道真，  
金體玉為瓔，　　塵垢不著身，  
圓光相具足，　　斯由洗眾僧。  
諸佛從行得，　　種種不勞勤，  
所施三界人，　　無所不周遍，  
眾僧之聖尊，　　四道良福田，  
道德從中出，　　是行最妙真。』

[0803c04]  「佛說偈已，重告耆域：『觀彼三界，人天品類，  高下長短，福德多少，皆由先世用心不等，是  以所受各異，不同如此；受諸福報，皆由洗
浴聖眾得之耳！』」

[0803c07]  佛說經已，阿難白佛言：「當何  名此經？以何勸誨之？」

[0803c09]  佛告阿難：「此經名曰『溫室洗浴眾僧經』。諸  佛所說，非我獨造；行者得度，非神授與。求  清淨福，自當奉行。」

[0803c11]  佛說是經竟，耆域、眷屬  聞經歡喜，皆得須陀洹道，禮佛求退，嚴辦  洗具。眾坐大小，各得道迹，皆共稽首，禮佛  而去。

佛說溫室洗浴眾僧經

* * *

【經文資訊】大正藏第 16 冊 No. 0701 佛說溫室洗浴眾僧經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
