佛說護淨經


失譯人今附東晉錄

[0564c28]  往昔，佛共阿難行，遇值一池，東西四十里，  南北四十里，深四十里。池中有虫，其形似  科蚪，形黑如墨。

[0565a01]  佛語阿難：「識此池中虫不？」

[0565a02]  答言：「不識。」

[0565a02]  佛語阿難：「此池中虫者，十方世界  大眾僧，食不淨食，墮此臭穢糞屎池中，常  食不淨，五百萬世中受此苦惱竟；後五百世
中復墮餓狗中，常食不淨；復墮猪中，五百  世常食不淨；復墮蜣蜋中常食不淨。亦五  百世得出為人，常生貧窮家，衣不覆形，食  不充口，常食糠飯，恒飢不足。」

[0565a08]  佛語諸比丘：  「有如是者，受罪尤苦，無量無邊。誡語後世  末法中諸比丘不可不慎，一切眾僧有住止
處，作不淨食，不足往食。欲淨食者，一切白。  衣食如法，著衣持鉢，稱四威儀，如法往造  乞，是真比丘，除其邪命，如法活命。

[0565a13]  「佛不妄  言，福報如影響。往昔比丘，新得阿羅漢  有結業身，有便利患，夜闇上廁。見一比丘  在廁邊呻吟，阿羅漢語是比丘：『汝本好用意
人，云何墮餓鬼中呻吟如是？』餓鬼比丘答言：  『我餓渴來久，五百餘年不見漿水，正欲趣  廁用食不淨，護廁鬼神鐵杖打我，不得近
廁。憶念本曾作比丘，知僧事時，是用觸  眾僧淨食，以不淨食食眾僧，故致此殃。』遇  值阿羅漢善知識，阿羅漢為比丘僧中燒  香呪願，即免餓鬼，還復人道。」

[0565a23]  佛語諸比丘：  「不可不慎，一切不得觸眾僧淨食。佛不虛言，  福報如影響。十八地獄經中出罪福，此餓鬼
本從人道中來，以不清淨手，觸眾僧淨器；  以不淨手，觸沙門淨食。以不淨食，著沙門  淨食中。以不淨食，食眾僧故，後五百世中，
墮餓鬼中，常食不淨。欲趣廁上食糞，于時廁  神手捉鐵杖打之，令不得近。此鬼食人膿  血、涕唾及蕩滌惡汁，常伺捕婦女產血不
淨，以為飲食。復經五百世，墮猪狗蜣蜋之  中，常食臭糞不淨。受斯苦劇，累世如此，  於百千劫，無有出期，難得解脫，痛不可言。

[0565b06]  「以不淨手觸男根，或觸女根，觸沙門淨器，  觸沙門淨食。以不淨食，著沙門淨食中；以  不淨食，食眾僧故，致此殃。一切人肉眼不
知罪福。自今以後，欲得福祐，佐眾僧作食，  以清淨手，捉眾僧淨器，淨手淘米，及以  淨米，著眾僧淨食中者，得福無量。自今以
後，以此為常，一切眾人普使聞知：一切檀  越，施設法會，供齋調度，持齋者得食，不持齋  者不得食。此飯一日持齋，得六十萬世餘糧。
不持齋者，六十萬世墮餓鬼中。何以故？此信  施難銷故。寧吞熱鐵丸，不食此飯。吞熱鐵丸，  須臾間耳，食此信施，久受大苦，五百萬世  中受餓鬼苦。

[0565b18]  「諸有設食之處，一切如法作齋，  不得懷挾餘殘食，歸給妻子。若食此飯，若腋  底挾擔，後五百世，常挾熱鐵輪，左腋底入
從右腋底出。一切齋飯，不可不慎，一米化作  熱丸。

[0565b22]  「一切賢者施設福會，於先嘗啜此食，都  作殘食，唐作此會，不如不作。何以故？諸天不  歡，鬼神不喜。此人於先甞者，亦五百世中受
餓鬼苦。自今已後，欲得福者，如法作齋食，可  得福德，諸天歡喜，百神慶悅，天神擁護。經不  虛言，福報如影響。」

佛說護淨經

* * *

【經文資訊】大正藏第 17 冊 No. 0748 佛說護淨經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，Monica 大德輸入，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
