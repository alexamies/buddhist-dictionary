大智度論釋初品中尸羅波羅蜜  義第二十一  (卷第十三)
龍樹菩薩造

後秦龜茲國三藏鳩摩羅什  奉　詔譯

[0153b08]  【經】

[0153b08]  「罪、不罪不可得故，應具足尸羅波羅蜜。」

[0153b09]  【論】

[0153b09]  尸羅  (秦言性善)  ，好行善道，不自放逸，是名  尸羅。

[0153b10]  或受戒行善，或不受戒行善，皆名尸羅。

[0153b11]  尸羅者，略說身、口律儀有八種：不惱害、不劫  盜、不邪婬，不妄語、不兩舌、不惡口、不綺語，不飲  酒，及淨命，是名戒相。

[0153b13]  若不護、放捨，是名破  戒。破此戒者，墮三惡道中。

[0153b14]  若下持戒生人  中，中持戒生六欲天中，上持戒又行四禪、  四空定，生色、無色界清淨天中。

[0153b16]  上持戒有三  種：下清淨持戒得阿羅漢，中清淨持戒得辟  支佛，上清淨持戒得佛道。

[0153b18]  不著、不猗，不破、  不缺，聖所讚愛，如是名為上清淨持戒。

[0153b19]  若  慈愍眾生故，為度眾生故，亦知戒實相  故，心不猗著；如此持戒，將來令人至佛  道，如是名為得無上佛道戒。

[0153b22]  若人求大善  利，當堅持戒，如惜重寶，如護身命。何以  故？譬如大地，一切萬物有形之類，皆依地而  住；戒亦如是，戒為一切善法住處。

[0153b25]  復次，譬如  無足欲行，無翅欲飛，無船欲渡，是不可  得；若無戒欲得好果，亦復如是。

[0153b27]  若人棄  捨此戒，雖山居苦行，食果服藥，與禽獸  無異。

[0153b29]  或有人但服水為戒，或服乳，或服氣；  或剃髮，或長髮，或頂上留少許髮；或著袈  裟，或著白衣，或著草衣，或木皮衣；或冬入
水，或夏火炙；若自墜高巖，若於恒河中洗；  若日三浴，再供養火；種種祠祀，種種呪願，受  行苦行。以無此戒，空無所得。

[0153c05]  若有人雖  處高堂大殿，好衣美食，而能行此戒者，得  生好處及得道果。

[0153c07]  若貴若賤、若小若大，能  行此淨戒，皆得大利。

[0153c08]  若破此戒，無貴無賤、  無大無小，皆不得隨意生善處。

[0153c09]  復次，破戒  之人，譬如清涼池而有毒蛇，不中澡浴；亦  如好華果樹，而多逆刺。

[0153c11]  若人雖在貴家生，  身體端政，廣學多聞，而不樂持戒，無慈愍  心，亦復如是。如偈說：

「貴而無智則為衰，　　智而憍慢亦為衰，  
持戒之人而毀戒，　　今世後世一切衰！」

[0153c16]  人雖貧賤而能持戒，勝於富貴而破戒者。

[0153c17]  華香、木香不能遠聞；持戒之香，周遍十方。

[0153c18]  持戒之人，具足安樂，名聲遠聞，天、人敬愛，現  世常得種種快樂。

[0153c19]  若欲天上、人中、富貴、長壽，  取之不難；持戒清淨，所願皆得。

[0153c20]  復次，持戒  之人，見破戒人刑獄考掠，種種苦惱，自知  永離此事，以為欣慶。

[0153c22]  若持戒之人，見善人  得譽，名聞快樂，心自念言：如彼得譽，我亦  有分。

[0153c24]  持戒之人，壽終之時，刀風解身，筋脈斷  絕，自知持戒清淨，心不怖畏。

[0153c25]  如偈說：

「大惡病中，　　戒為良藥；　　大恐怖中，  
戒為守護；　　死闇冥中，　　戒為明燈；  
於惡道中，　　戒為橋樑；　　死海水中，  
戒為大船。」

[0154a01]  復次，持戒之人，常得今世人所敬養，心樂不  悔，衣食無乏，死得生天，後得佛道。

[0154a02]  持  戒之人，無事不得；破戒之人，一切皆失。

[0154a03]  譬  如有人常供養天，其人貧窮，一心供養，滿  十二歲，求索富貴。

[0154a05]  天愍此人，自現其身而  問之曰：「汝求何等？」

[0154a06]  答言：「我求富貴，欲令  心之所願，一切皆得！」

[0154a07]  天與一器，名曰德瓶，  而語之言：「所須之物，從此瓶出。」其人得已，  應意所欲，無所不得。得如意已，具作好
舍，象馬、車乘、七寶具足，供給賓客，事事  無乏。

[0154a11]  客問之言：「汝先貧窮，今日所由得  如此富？」

[0154a12]  答言：「我得天瓶，瓶能出此種種  眾物，故富如是。」

[0154a13]  客言：「出瓶見示，并所出物！」

[0154a14]  即為出瓶，瓶中引出種種眾物。其人憍泆，  立瓶上舞，瓶即破壞，一切眾物亦一時滅。

[0154a16]  持戒之人，亦復如是，種種妙樂，無願不得；  若人破戒，憍泆自恣，亦如彼人破瓶失物。

[0154a18]  復次，持戒之人，名稱之香，今世、後世周滿天  上及在人中。

[0154a19]  復次，持戒之人，人所樂施，不  惜財物，不修世利而無所乏；得生天上、  十方佛前，入三乘道而得解脫。唯種種邪  見持戒，後無所得。

[0154a22]  復次，若人雖不出家，但  能修行戒法，亦得生天。

[0154a23]  若人持戒清淨，行  禪、智慧，欲求度脫老、病、死苦，此願必得。

[0154a24]  持  戒之人，雖無兵仗，眾惡不加；持戒之財，  無能奪者；持戒親親，雖死不離；持戒莊嚴，  勝於七寶。以是之故，當護於戒，如護身
命，如愛寶物。

[0154a28]  破戒之人，受苦萬端，如向貧  人破瓶失物，以是之故應持淨戒。

[0154a29]  復次，  持戒之人，觀破戒人罪，應自勉勵，一心持戒。

[0154b02]  云何名為破戒人罪？

[0154b02]  破戒之人，人所不敬，  其家如塚，人所不到。

[0154b03]  破戒之人，失諸功德，  譬如枯樹，人不愛樂。

[0154b04]  破戒之人，如霜蓮花，  人不喜見。

[0154b05]  破戒之人，惡心可畏，譬如羅剎。

[0154b06]  破戒之人，人不歸向，譬如渴人，不向枯井。

[0154b07]  破戒之人，心常疑悔，譬如犯事之人，常畏罪  至。

[0154b08]  破戒之人，如田被雹，不可依仰。

[0154b08]  破戒之  人，譬如苦苽，雖形似甘種而不可食。

[0154b09]  破  戒之人，如賊聚落，不可依止。

[0154b10]  破戒之人，譬  如大病，人不欲近。

[0154b11]  破戒之人，不得免苦，譬  如惡道難可得過。

[0154b12]  破戒之人，不可共止，譬  如惡賊難可親近。

[0154b13]  破戒之人，譬如大坑，行  者避之。

[0154b14]  破戒之人，難可共住，譬如毒蛇。

[0154b14]  破  戒之人，不可近觸，譬如大火。

[0154b15]  破戒之人，譬  如破船，不可乘渡。

[0154b16]  破戒之人，譬如吐食，不  可更噉。

[0154b17]  破戒之人，在好眾中，譬如惡馬在  善馬群。

[0154b18]  破戒之人，與善人異，如驢在牛  群。

[0154b19]  破戒之人，在精進眾，譬如儜兒在健人  中。

[0154b20]  破戒之人，雖似比丘，譬如死屍在眠人  中。

[0154b21]  破戒之人，譬如偽珠在真珠中。

[0154b21]  破戒之人，  譬如伊蘭在栴檀林。

[0154b22]  破戒之人，雖形似善  人，內無善法；雖復剃頭、染衣、次第捉籌，名  為比丘，實非比丘。

[0154b24]  破戒之人，若著法衣，則  是熱銅鐵鍱以纏其身；若持鉢盂，則是盛  洋銅器；若所噉食，則是吞燒鐵丸，飲熱洋
銅；若受人供養供給，則是地獄獄鬼守之；  若入精舍，則是入大地獄；若坐眾僧床榻，  是為坐熱鐵床上。

[0154b29]  復次，破戒之人，常懷怖  懅，如重病人，常畏死至。亦如五逆罪人，心  常自念「我為佛賊」，藏覆避隈；如賊畏人，歲  月日過，常不安隱。

[0154c03]  破戒之人，雖得供養利  樂，是樂不淨；譬如愚人，供養莊嚴死屍，智  者聞之，惡不欲見。

[0154c05]  如是種種無量破戒之  罪，不可稱說，行者應當一心持戒。

大智度論釋初品中戒相義第二十二之一

[0154c08]  問曰：

[0154c08]  已知如是種種功德果報，云何名為  「戒相」？

[0154c09]  答曰：

[0154c09]  惡止不更作，若心生、若口言、若  從他受，息身、口惡，是為戒相。

[0154c10]  云何名為  「惡」？若實是眾生，知是眾生，發心欲殺而奪  其命，生身業有作色，是名殺生罪。其餘繫  閉、鞭打等，是助殺法。

[0154c13]  復次，殺他得殺罪，非  自殺身。心知眾生而殺是名殺罪，不如  夜中見人謂為杌樹而殺者。故殺生得殺
罪，非不故也。快心殺生得殺罪，非狂癡。  命根斷，是殺罪，非作瘡。身業是殺罪，非但口  教勅。口教是殺罪，非但心生。如是等，名殺  罪；不作是罪，名為戒。

[0154c19]  若人受戒，心生、口  言：「我從今日不復殺生！」若身不動，口不言，  而獨心生自誓：「我從今日不復殺生！」是名  不殺生戒。

[0154c22]  有人言：「是不殺生戒，或善或無記。」

[0154c23]  問曰：

[0154c23]  如阿毘曇中說「一切戒律儀皆善」，今何  以言無記？

[0154c24]  答曰：

[0154c24]  如《迦栴延子阿毘曇》中言一  切善，如餘《阿毘曇》中言不殺戒，或善、或無記。  何以故？若不殺戒常善者，持此戒人，應如
得道人，常不墮惡道。以是故，或時應無記；  無記無果報故，不生天上、人中。

[0154c28]  問曰：

[0154c28]  不  以戒無記故墮地獄，更有惡心生故墮地  獄！

[0155a01]  答曰：

[0155a01]  不殺生，得無量善法，作、無作，福常日  夜生故；若作少罪，有限、有量。何以故隨有  量而不隨無量？以是故，知不殺戒中，或有  無記。

[0155a04]  復次，有人不從師受戒，而但心生自  誓：「我從今日不復殺生！」如是不殺，或時無  記。

[0155a06]  問曰：

[0155a06]  是不殺戒何界繫？

[0155a06]  答曰：

[0155a06]  如《迦栴延  子阿毘曇》中言：「一切受戒律儀，皆欲界繫。」餘  《阿毘曇》中言：「或欲界繫，或不繫。」以實言之，應
有三種：「或欲界繫，或色界繫，或無漏。」殺生法  雖欲界，不殺戒，應隨殺在欲界；但色界不  殺、無漏不殺，遠遮故，是真不殺戒。

[0155a11]  復次，有人  不受戒，而從生已來，不好殺生，或善或無  記，是名無記。

[0155a13]  是不殺生法，非心，非心數法，  亦非心相應；或共心生，或不共心生。

[0155a14]  《迦栴  延子阿毘曇》中言：「不殺生是身、口業，或作色、  或無作色，或時隨心行、或不隨心行  (丹注云：隨心行：
定共戒；不隨心意：五戒)  ，非先世業報。二種修應修，二種證  應證  (丹注云：身證、慧證)  。思惟斷，一切欲界最後得；見
斷、時斷，凡夫、聖人所得。是色法，或可見、或不  可見法，或有對法、或無對法，有報法，有果法，  有漏法，有為法，有上法  (丹注云：非極故有上)
，非相應因。  如是等分別，是名不殺戒。」

[0155a22]  問曰：

[0155a22]  八直道中戒，  亦不殺生，何以獨言「不殺生戒有報、有漏」？

[0155a23]  答  曰：

[0155a24]  此中但說受戒律儀法，不說無漏戒  律儀。

[0155a25]  復次，餘《阿毘曇》中言：「不殺法常不逐心  行，非身口業，不隨心業行；或有報，或無報；  非心相應法，或有漏，或無漏。」是為異法，餘
者皆同。

[0155a28]  復有言：「諸佛賢聖不戲論諸法  (丹注云：種種異說名為『戲』也)  ，現前眾生各各惜命，是故佛言
莫奪他命；奪他命，世世受諸苦痛。」眾生有、  無，後當說。

[0155b02]  問曰：

[0155b02]  人能以力勝人，并國、殺怨，  或田獵皮肉，所濟處大；令不殺生，得何等  利？

[0155b04]  答曰：

[0155b04]  得無所畏，安樂無怖。我以無害  於彼故，彼亦無害於我，以是故，無怖、無  畏。好殺之人，雖復位極人王，亦不自安；如
持戒之人，單行獨遊，無所畏難。

[0155b07]  復次，好殺  之人，有命之屬皆不喜見；若不好殺，一切  眾生皆樂依附。

[0155b09]  復次，持戒之人，命欲終時其  心安樂，無疑、無悔；若生天上、若在人中，常  得長壽；是為得道因緣，乃至得佛，住壽無  量。

[0155b12]  復次，殺生之人，今世、後世受種種身、心苦  痛；不殺之人，無此眾難，是為大利。

[0155b13]  復次，行  者思惟：「我自惜命、愛身，彼亦如是，與我何  異？」以是之故，不應殺生。

[0155b15]  復次，若人殺生者，  為善人所訶、怨家所嫉；負他命故，常有  怖畏，為彼所憎；死時心悔，當墮地獄，若畜  生中；若出為人，常當短命。

[0155b18]  復次，假令後世  無罪，不為善人所訶、怨家所嫉，尚不應  故奪他命。何以故？善相之人所不應行，何  況兩世有罪，弊惡果報！

[0155b21]  復次，殺為罪中之  重。何以故？人有死急，不惜重寶，但以活命  為先。譬如賈客入海採寶，垂出大海，其
船卒壞，珍寶失盡，而自喜慶，舉手而言：「幾失  大寶！」眾人怪言：「汝失財物，裸形得脫，云何  喜言幾失大寶？」答言：「一切寶中，人命第一；人
為命故求財，不為財故求命。」以是故，佛  說十不善道中，殺罪最在初；五戒中亦最在  初。若人種種修諸福德，而無不殺生戒，則
無所益。何以故？雖在富貴處生，勢力豪強  而無壽命，誰受此樂？以是故，知諸餘罪中，  殺罪最重；諸功德中，不殺第一。世間中惜命
為第一。何以知之？一切世人，甘受刑罰刑  殘考掠以護壽命。

[0155c05]  復次，若有人受戒，心生：  「從今日不殺一切眾生。」是於無量眾生中，  已以所愛重物施與，所得功德亦復無量。
如佛說：「有五大施，何等五？一者、不殺生，是為  最大施；不盜、不邪婬、不妄語、不飲酒，亦復如  是。」

[0155c10]  復次，行慈三昧，其福無量，水、火不害，刀、  兵不傷，一切惡毒所不能中；以五大施  故，所得如是。

[0155c12]  復次，三世十方中尊，佛為第  一。如佛語難提迦優婆塞：「殺生有十罪，何  等為十？一者、心常懷毒，世世不絕；二者、眾
生憎惡，眼不喜見；三者、常懷惡念，思惟惡  事；四者、眾生畏之，如見蛇虎；五者、睡時心  怖，覺亦不安；六者、常有惡夢；七者、命終之時，
狂怖惡死；八者、種短命業因緣；九者、身壞命  終，墮泥梨中；十者、若出為人，常當短命。」

[0155c19]  復  次，行者心念：「一切有命，乃至昆虫，皆自惜身；  云何以衣服、飲食自為身故而殺眾生？」

[0155c21]  復  次，行者當學大人法，一切大人中，佛為最  大。何以故？一切智慧成就，十力具足，能度眾  生，常行慈愍，持不殺戒，自致得佛，亦教弟
子行此慈愍。行者欲學大人行故，亦當不  殺。

[0155c26]  問曰：

[0155c26]  不侵我者，殺心可息；若為侵害、強  奪、逼迫，是當云何？

[0155c27]  答曰：

[0155c27]  應當量其輕重。若  人殺己，先自思惟：「全戒利重？全身為重？  破戒為失？喪身為失？」如是思惟已，知持戒
為重，全身為輕。若苟免全身，身何所得？  是身名為老、病、死藪，必當壞敗！若為持戒  失身，其利甚重。

[0156a03]  又復思惟：「我前後失身，世世  無數，或作惡賊、禽獸之身，但為財利諸不善  事；今乃得為持淨戒故，不惜此身，捨命
持戒，勝於毀禁全身百千萬倍，不可  為喻。如是定心，應當捨身以護淨戒。」

[0156a07]  如  一須陀洹人，生屠殺家；年向成人，應當修  其家業而不肯殺生。父母與刀并一口羊，  閉著屋中而語之言：「若不殺羊，不令汝出、
得見日月、生活飲食！」兒自思惟言：「我若殺  此一羊，便當終為此業，豈以身故為此大罪？」  便以刀自殺。父母開戶，見羊在一面立，兒
已命絕。當自殺時，即生天上。

[0156a14]  若如此者，是  為不惜壽命，全護淨戒。

[0156a15]  如是等義，是名  不殺生戒。

[0156a16]  不與取者，知他物，生盜心，取物  去離本處，物屬我，是名盜。若不作，是名不  盜。

[0156a18]  其餘方便計挍，乃至手捉未離地者，  名助盜法。

[0156a19]  財物有二種：有屬他，有不屬  他。取屬他物，是為盜罪。屬他物亦有二  種：一者、聚落中，二者、空地。此二處物，盜心取，
得盜罪。若物在空地，當撿挍知是物近誰  國？是物應當有屬，不應取。

[0156a23]  如毘尼中說  種種不盜，是名不盜相。

[0156a24]  問曰：

[0156a24]  不盜有何等  利？

[0156a25]  答曰：

[0156a25]  人命有二種：一者、內，二者、外。

[0156a25]  若奪  財物，是為奪外命。何以故？命依飲食、衣被  等故活，若劫若奪，是名奪外命。如偈說：

「一切諸眾生，　　衣食以自活；  
若奪若劫取，　　是名劫奪命。」

[0156b01]  以是事故，有智之人不應劫奪。

[0156b01]  復次，當自  思惟：「劫奪得物，以自供養，雖身充足，會亦  當死；死入地獄，家室親屬，雖共受樂，獨自
受罪，亦不能救。」已得此觀，應當不盜。

[0156b04]  復  次，是不與取有二種：一者、偷，二者、劫。此二共  名不與取。於不與取中，盜為最重。何以故？
一切人以財自活，而或穿踰盜取，是最不  淨。何以故？無力勝人，畏死盜取故。

[0156b08]  劫奪之  中，盜為罪重，如偈說：

「飢餓身羸瘦，　　受罪大苦劇；  
他物不可觸，　　譬如大火聚。  
若盜取他物，　　其主泣懊惱，  
假使天王等，　　猶亦以為苦。」

[0156b14]  殺生人罪雖重，然於所殺者是賊，偷盜人  於一切有物人中賊。若犯餘戒，於異國中  有不以為罪者；若偷盜人，一切諸國無不  治罪。

[0156b17]  問曰：

[0156b17]  劫奪之人，今世有人讚美其健，  於此劫奪，何以不作？

[0156b18]  答曰：

[0156b18]  不與而盜，是  不善相；劫盜之中，雖有差降，俱為不善。譬  如美食雜毒，惡食雜毒，美惡雖殊，雜毒不
異。亦如明闇蹈火，晝夜雖異，燒足一也。今  世愚人，不識罪、福二世果報，無仁慈心，見  人能以力相侵，強奪他財，讚以為強。諸佛
賢聖，慈愍一切，了達三世殃禍不朽，所不  稱譽。以是故，知劫盜之罪，俱為不善，善人行  者之所不為。

[0156b26]  如佛說：「不與取有十罪，何等  為十？一者、物主常瞋；二者、重疑  (丹注云：重罪人疑)  ；三
者、非行時，不籌量；四者、朋黨惡人，遠離  賢善；五者、破善相；六者、得罪於官；七者、財  物沒入；八者、種貧窮業因緣；九者、死入地
獄；十者、若出為人，勤苦求財，五家所共：若王、  若賊、若火、若水、若不愛子用，乃至藏埋亦失。」

[0156c04]  邪婬者，若女人為父母、兄弟、姊妹、夫主、兒子、  世間法、王法守護，若犯者，是名邪婬。若有雖  不守護，以法為守；云何法守？一切出家女
人，在家受一日戒，是名法守。若以力，若以  財，若誑誘；若自有妻受戒、有娠、乳兒、非  道，如是犯者，名為邪婬。如是種種乃至以
華鬘與婬女為要，如是犯者，名為邪婬。如  是種種不作，名為不邪婬。

[0156c11]  問曰：

[0156c11]  人守人瞋，  法守破法，應名邪婬；人自有妻，何以為邪？

[0156c13]  答曰：

[0156c13]  既聽受一日戒，墮於法中；本雖是婦，  今不自在；過受戒時，則非法守。有娠婦  人，以其身重，厭本所習，又為傷娠。乳兒
時婬其母，乳則竭；又以心著婬欲，不復護  兒。非道之處，則非女根，女心不樂，強以非  理，故名邪婬。是事不作，名為不邪婬。

[0156c18]  問曰：

[0156c19]  若夫主不知、不見、不惱，他有何罪？

[0156c19]  答曰：

[0156c19]  以  其邪故；既名為邪，是為不正，是故有罪。

[0156c20]  復  次，此有種種罪過，夫妻之情，異身同體，奪他  所愛，破其本心，是名為賊。復有重罪，惡名
醜聲，為人所憎；少樂多畏，或畏刑戮，又畏  夫主傍人所知；多懷妄語，聖人所呵，罪中之  罪  (丹注云：婬罪，邪婬破戒故，名罪中之罪)  。

[0156c25]  復次，婬妷之人，當自思  惟：「我婦他妻，同為女人，骨肉情態，彼此無  異，而我何為橫生惑心，隨逐邪意？邪婬之
人，破失今世、後世之樂  (好名善譽、身心安樂，今世得也；生天、得道、涅槃之利，  後世得也)  。」

[0156c29]  復次，迴己易處，以自制心：「若彼侵我妻，  我則忿恚；我若侵彼，彼亦何異？」恕己自制，  故應不作。

[0157a02]  復次，如佛所說：「邪婬之人，後墮  劍樹地獄，眾苦備受；得出為人，家道不穆，  常值婬婦、邪僻殘賊。邪婬為患，譬如蝮蛇，
亦如大火，不急避之，禍害將及！」如佛所說：  「邪婬有十罪：一者、常為所婬夫主欲危害  之；二者、夫婦不穆，常共鬪諍；三者、諸不善法
日日增長，於諸善法日日損減；四者、不守  護身，妻子孤寡；五者、財產日耗；六者、有諸惡  事，常為人所疑；七者、親屬、知識所不愛憙；
八者、種怨家業因緣；九者、身壞命終，死入地  獄；十者、若出為女人，多人共夫；若為男子，  婦不貞潔。」

[0157a13]  如是等種種因緣不作，是名不  邪婬。

[0157a14]  妄語者，不淨心，欲誑他，覆隱實，出異  語，生口業，是名妄語。妄語之罪，從言聲相  解生；若不相解，雖不實語，無妄語罪。是
妄語，知言不知，不知言知；見言不見，不  見言見；聞言不聞，不聞言聞——是名妄語。  若不作，是名不妄語。

[0157a19]  問曰：

[0157a19]  妄語有何等罪？

[0157a20]  答曰：

[0157a20]  妄語之人，先自誑身，然後誑人；以實  為虛，以虛為實，虛實顛倒，不受善法。譬如  覆瓶，水不得入。妄語之人，心無慚愧，閉塞
天道、涅槃之門。觀知此罪，是故不作。

[0157a23]  復次，  觀知實語，其利甚廣，實語之利，自從己出，甚  為易得，是為一切出家人力。如是功德，  居家、出家人，共有此利，善人之相。

[0157a26]  復次，實語  之人，其心端直；其心端直，易得免苦。譬如  稠林曳木，直者易出。

[0157a28]  問曰：

[0157a28]  若妄語有如是  罪，人何以故妄語？

[0157a29]  答曰：

[0157a29]  有人愚癡少智，遭  事苦厄，妄語求脫；不知事發今世得罪，  不知後世有大罪報。

[0157b02]  復有人雖知妄語罪，  慳貪、瞋恚、愚癡多故，而作妄語。

[0157b03]  復有人雖  不貪恚，而妄證人罪，心謂實爾，死墮地  獄。

[0157b05]  如提婆達多弟子俱伽離，常求舍利弗、目  揵連過失。是時，二人夏安居竟，遊行諸國，  值天大雨，到陶作家，宿盛陶器舍。此舍中
先有一女人在闇中宿，二人不知。此女人  其夜夢失不淨，晨朝趣水澡洗。是時，俱伽  離偶行見之。俱伽離能相，知人交會情狀，而  不知夢與不夢。

[0157b11]  是時，俱伽離顧語弟子：「此  女人昨夜與人情通。」即問女人：「汝在何處  臥？」

[0157b13]  答言：「我在陶師屋中寄宿。」

[0157b13]  又問：「共誰？」

[0157b13]  答  言：「二比丘。」

[0157b14]  是時，二人從屋中出，俱伽離見  已，又以相驗之，意謂二人必為不淨。先懷  嫉妬，既見此事，遍諸城邑聚落告之；次到
祇洹唱此惡聲。於是中間，梵天王來欲見  佛。佛入靜室，寂然三昧；諸比丘眾，亦各閉  房三昧，皆不可覺。

[0157b19]  即自思惟：「我故來見  佛，佛入三昧，且欲還去。」

[0157b20]  即復念言：「佛從定  起，亦將不久，於是小住。」到俱伽離房前，扣  其戶而言：「俱伽離！俱伽離！舍利弗、目揵連心
淨柔軟，汝莫謗之而長夜受苦！」

[0157b23]  俱伽離問  言：「汝是何人？」

[0157b24]  答言：「我是梵天王。」

[0157b24]  問言：「佛說  汝得阿那含道，汝何以故來？」

[0157b25]  梵王心念而說  偈言：

「無量法欲量，　　不應以相取；  
無量法欲量，　　是野人覆沒！」

[0157b29]  說此偈已，到佛所，具說其事。

[0157b29]  佛言：「善哉！  善哉！快說此偈！」爾時，世尊復說此偈：

「無量法欲量，　　不應以相取；  
無量法欲量，　　是野人覆沒！」

[0157c04]  梵天王聽佛說已，忽然不現，即還天上。爾  時，俱迦離到佛所，頭面禮佛足，却住一面。

[0157c06]  佛告俱伽離：「舍利弗、目揵連心淨柔軟，汝莫  謗之而長夜受苦！」

[0157c07]  俱伽離白佛言：「我於佛  語不敢不信，但自目見了了，定知二人實  行不淨。」佛如是三呵，俱伽離亦三不受，即
從坐起而去。還其房中，舉身生瘡，始如芥  子，漸大如豆、如棗、如  [木*奈]  ，轉大如苽，翕然  爛壞，如大火燒，叫喚嘷哭，其夜即死，入大  蓮華地獄。

[0157c13]  有一梵天夜來白佛：「俱伽離  已死。」

[0157c14]  復有一梵天言：「墮大蓮華地獄。」

[0157c14]  其夜  過已，佛命僧集而告之言：「汝等欲知俱伽  離所墮地獄壽命長短不？」

[0157c16]  諸比丘言：「願樂欲  聞！」

[0157c17]  佛言：「有六十斛胡麻，有人過百歲取  一胡麻，如是至盡，阿浮陀地獄中壽故未  盡。二十阿浮陀地獄中壽，為一尼羅浮陀地
獄中壽；如二十尼羅浮陀地獄中壽，為一  阿羅邏地獄中壽；二十阿羅邏地獄中壽，  為一阿婆婆地獄中壽；二十阿婆婆地獄  中壽，為一休休地獄中壽；二十休休地獄中
壽，為一漚波羅地獄中壽；二十漚波羅地獄  中壽，為一分陀梨迦地獄中壽；二十分陀梨  迦地獄中壽，為一摩呵波頭摩地獄中壽。俱
伽離墮是摩呵波頭摩地獄中，出其大舌，  以百釘釘之，五百具犁耕之。」

[0157c28]  爾時，世尊  說此偈言：

「夫士之生，　　斧在口中；　　所以斬身，  
由其惡言。　　應呵而讚，　　應讚而呵；  
口集諸惡，　　終不見樂！  
心、口業生惡，　　墮尼羅浮獄；  
具滿百千世，　　受諸毒苦痛。  
若生阿浮陀，　　具滿三十六；  
別更有五世，　　皆受諸苦毒。  
心依邪見，　　破賢聖語；　　如竹生實，  
自毀其形。」

[0158a10]  如是等心生疑謗，遂至決定，亦是妄語。妄語  人，乃至佛語而不信受，受罪如是！

[0158a11]  以是故，  不應妄語。

[0158a12]  復次，如佛子羅睺羅，其年幼稚，  未知慎口。人來問之：「世尊在不？」詭言：「不在。」  若不在時，人問羅睺羅：「世尊在不？」詭言：「佛
在。」有人語佛；佛語羅睺羅：「澡槃取水，與吾  洗足！」洗足已，語羅睺羅：「覆此澡槃！」如勅  即覆。佛言：「以水注之！」注已，問言：「水入中不？」
答言：「不入！」佛告羅睺羅：「無慚愧人，妄語覆  心，道法不入，亦復如是！」

[0158a19]  如佛說：「妄語有十  罪，何等為十？一者、口氣臭；二者、善神遠之，  非人得便；三者、雖有實語，人不信受；四者、
智人語議，常不參豫；五者、常被誹謗，醜惡  之聲，周聞天下；六者、人所不敬，雖有教勅，  人不承用；七者、常多憂愁；八者、種誹謗業
因緣；九者、身壞命終，當墮地獄；十者、若出  為人，常被誹謗。」

[0158a26]  如是種種不作，是為不妄  語，名口善律儀。

[0158a27]  不飲酒者，酒有三種：一者、  穀酒，二者、果酒，三者、藥草酒。果酒者，蒱桃、  阿梨咤樹果，如是等種種，名為果酒。藥草酒
者，種種藥草，合和米麴、甘蔗汁中，能變成  酒；同蹄畜乳酒，一切乳熱者，可中作酒。略  說若乾、若濕，若清、若濁，如是等能令人心動
放逸，是名為酒。一切不應飲，是名不飲酒。

[0158b05]  問曰：

[0158b05]  酒能破冷益身，令心歡喜，何以不  飲？

[0158b06]  答曰：

[0158b06]  益身甚少，所損甚多，是故不應  飲。譬如美飲，其中雜毒，是何等毒？

[0158b07]  如佛語  難提迦優婆塞：「酒有三十五失。何等三十五？  一者、現世財物虛竭，何以故？人飲酒醉，心
無節限，用費無度故；二者、眾病之門；三者、  鬪諍之本；四者、裸露無恥；五者、醜名惡聲，人  所不敬；六者、覆沒智慧；七者、應所得物而
不得，已所得物而散失；八者、伏匿之事，盡向  人說；九者、種種事業，廢不成辦；十者、醉為  愁本，何以故？醉中多失，醒已慚愧、憂愁；十
一者、身力轉少；十二者、身色壞；十三者、不知  敬父；十四者、不知敬母；十五者、不敬沙  門；十六者、不敬婆羅門；十七者、不敬伯、叔
及尊長，何以故？醉悶怳惚無所別故；十八  者、不尊敬佛；十九者、不敬法；二十者、不敬  僧；二十一者、朋黨惡人；二十二者、踈遠賢
善；二十三者、作破戒人；二十四者、無慚、無愧；  二十五者、不守六情；二十六者、縱色放逸；  二十七者、人所憎惡，不喜見之；二十八者、
貴重親屬及諸知識所共擯棄；二十九者、行  不善法；三十者、棄捨善法；三十一者、明人、智  士所不信用，何以故？酒放逸故；三十二者、
遠離涅槃；三十三者、種狂癡因緣；三十四者、  身壞命終，墮惡道泥梨中；三十五者、若得為  人，所生之處，常當狂騃。」如是等種種過失，  是故不飲。

[0158c02]  如偈說：

「酒失覺知相，　　身色濁而惡，  
智心動而亂，　　慚愧已被劫。  
失念增瞋心，　　失歡毀宗族；  
如是雖名飲，　　實為飲死毒。  
不應瞋而瞋，　　不應笑而笑，  
不應哭而哭，　　不應打而打，  
不應語而語，　　與狂人無異；  
奪諸善功德，　　知愧者不飲。」

[0158c11]  如是四罪不作，是身善律儀；妄語不作是  口善律儀；名為優婆塞五戒律儀。

[0158c12]  問曰：

[0158c12]  若八  種律儀及淨命，是名為戒；何以故優婆塞  於口律儀中無三律儀及淨命？

[0158c14]  答曰：

[0158c14]  白衣  居家，受世間樂，兼修福德，不能盡行戒  法，是故佛令持五戒。

[0158c16]  復次，四種口業中，妄語  最重。

[0158c17]  復次，妄語心生故作；餘者或故作，或不  故作。

[0158c18]  復次，但說妄語，已攝三事。

[0158c18]  復次，諸善  法中，實為最大；若說實語，四種正語皆已攝  得。

[0158c20]  復次，白衣處世，當官理務，家業作使，是  故難持不惡口法。

[0158c21]  妄語故作，事重故不應  作。

[0158c22]  是五戒有五種受，名五種優婆塞：一者、  一分行優婆塞，二者、少分行優婆塞，三者、多  分行優婆塞，四者、滿行優婆塞，五者，斷婬優
婆塞。

[0158c25]  一分行者，於五戒中受一戒，不能  受持四戒；少分行者，若受二戒、若受三戒；  多分行者，受四戒；滿行者，盡持五戒；斷婬
者，受五戒已，師前更作自誓言：我於自  婦不復行婬。

[0158c29]  是名五戒。如佛偈說：

「不殺亦不盜，　　亦不有邪婬，  
實語不飲酒，　　正命以淨心。  
若能行此者，　　二世憂畏除，  
戒福恒隨身，　　常與天人俱。  
世間六時華，　　榮曜色相發，  
以此一歲華，　　天上一日具。  
天樹自然生，　　花鬘及瓔珞，  
丹葩如燈照，　　眾色相間錯。  
天衣無央數，　　其色若干種，  
鮮白映天日，　　輕密無間壟；  
金色映繡文，　　斐亹如雲氣，  
如是上妙服，　　悉從天樹出。  
明珠天耳璫，　　寶  璩  曜手足，  
隨心所好愛，　　亦從天樹出。  
金華琉璃莖，　　金剛為華鬚，  
柔軟香芬熏，　　悉從寶池出。  
琴瑟箏箜篌，　　七寶為挍飾，  
器妙故音清，　　皆亦從樹出。  
波  [(匕/示)*(入/米)]  質妬樹，　　天上樹中王，  
在彼歡喜園，　　一切無有比。  
持戒為耕田，　　天樹從中出，  
天廚甘露味，　　飲食除飢渴。  
天女無監礙，　　亦無妊身難，  
嬉怡縱逸樂，　　食無便利患。  
持戒常攝心，　　得生自恣地，  
無事亦無難，　　常得肆樂志。  
諸天得自在，　　憂苦不復生，  
所欲應念至，　　身光照幽冥。  
如是種種樂，　　皆由施與戒，  
若欲得此報，　　當勤自勉勵！」

[0159b02]  問曰：

[0159b02]  今說尸羅波羅蜜，當以成佛，何以故  乃讚天福？

[0159b03]  答曰：

[0159b03]  佛言三事必得報果不虛：  布施得大富，持戒生好處，修定得解脫。若  單行尸羅，得生好處；若修定、智慧、慈悲和
合，得三乘道。今但讚持戒現世功德，名聞、安  樂後世得報，如偈所讚。譬如小兒，蜜塗苦  藥，然後能服；今先讚戒福，然後人能持戒。
能持戒已，立大誓願，得至佛道——是為尸  羅生尸羅波羅蜜。

[0159b10]  又以一切人皆著樂，世間  之樂天上為最。若聞天上種種快樂，便能受  行尸羅；後聞天上無常，厭患心生，能求解
脫；更聞佛無量功德，若慈悲心生，依尸羅  波羅蜜得至佛道。

[0159b14]  以是故，雖說尸羅報無  咎。

[0159b15]  問曰：

[0159b15]  白衣居家，唯此五戒，更有餘法耶？

[0159b16]  答曰：

[0159b16]  有一日戒，六齋日持，功德無量；若十二  月一日至十五日，受持此戒，其福甚多。

[0159b17]  問  曰：

[0159b18]  云何受一日戒？

[0159b18]  答曰：

[0159b18]  受一日戒法，長跪  合掌，應如是言：「我某甲今一日一夜，歸依  佛、歸依法、歸依僧！」如是二、如是三歸依。

[0159b20]  「我  某甲歸依佛竟、歸依法竟、歸依僧竟。」如  是二、如是三歸依竟。

[0159b22]  「我某甲若身業不善，若  口業不善，若意業不善，貪欲、瞋恚、愚癡故。若  今世，若過世，有如是罪，今日誠心懺悔。身
清淨，口清淨，心清淨，受行八戒，是則布薩，  秦言共住。

[0159b26]  「如諸佛盡壽不殺生，我某甲  一日一夜不殺生亦如是；如諸佛盡壽不  盜，我某甲一日一夜不盜亦如是；如諸
佛盡壽不婬，我某甲一日一夜不婬亦如  是；如諸佛盡壽不妄語，我某甲一日一夜  不妄語亦如是；如諸佛盡壽不飲酒，我  某甲一日一夜不飲酒亦如是；如諸佛盡
壽不坐高大床上，我某甲一日一夜不坐  高大床上亦如是；如諸佛盡壽不著花瓔  珞、不香塗身、不著香熏衣，我某甲一日一  夜不著花瓔珞、不香塗身、不著香熏衣亦
如是；如諸佛盡壽不自歌舞作樂、亦不  往觀聽，我某甲一日一夜不自歌舞作樂、  不往觀聽亦如是。已受八戒，如諸佛盡  壽不過中食，我某甲一日一夜不過中食
亦如是。

[0159c12]  「我某甲受行八戒，隨學諸佛法，名  為布薩。願持是布薩福報，願生生不墮  三惡八難。我亦不求轉輪聖王、梵、釋天王世
界之樂；願諸煩惱盡，逮得薩婆若，成就佛  道。」

[0159c16]  問曰：

[0159c16]  云何受五戒？

[0159c16]  答曰：

[0159c16]  受五戒法，長跪  合掌言：「我某甲，歸依佛、歸依法、歸依僧！」  如是二、如是三。

[0159c18]  「我某甲歸依佛竟、歸依  法竟、歸依僧竟。」如是二、如是三。

[0159c19]  「我是釋迦  牟尼佛優婆塞，證知我、我某甲，從今日盡  壽歸依。」

[0159c21]  戒師應言：「汝優婆塞聽！是多陀阿  伽度、阿羅呵、三藐三佛陀，知人見人，為優婆  塞說五戒如是，是汝盡壽持！

[0159c23]  「何等五？

[0159c23]  「盡  壽不殺生，是優婆塞戒，是中盡壽不應故  殺生；是事若能，當言諾。

[0159c25]  「盡壽不盜，是優婆  塞戒，是中盡壽不應盜；是事若能，當言諾。

[0159c27]  「盡壽不邪婬，是優婆塞戒，是中盡壽不應  邪婬；是事若能，當言諾。

[0159c28]  「盡壽不妄語，是優  婆塞戒，是中盡壽不應妄語；是事若能，當  言諾。

[0160a01]  「盡壽不飲酒，是優婆塞戒，是中盡壽  不應飲酒；是事若能，當言諾。

[0160a02]  「是優婆塞五  戒，盡壽受持。當供養三寶：佛寶、法寶、比丘  僧寶，勤修福業，以  求  佛道！」

[0160a04]  問曰：

[0160a04]  何以故六  齋日受八戒、修福德？

[0160a05]  答曰：

[0160a05]  是日惡鬼逐人，  欲奪人命，疾病、凶衰，令人不吉。是故劫初  聖人教人持齋，修善、作福，以避凶衰。是時，
齋法不受八戒，直以一日不食為齋。

[0160a08]  後佛  出世，教語之言：「汝當一日一夜，如諸佛持  八戒，過中不食，是功德將人至涅槃。」

[0160a10]  如《四  天王經》中佛說：月六齋日，使者太子及四天  王，自下觀察眾生，布施、持戒、孝順父母少者，
便上忉利，以啟帝釋；帝釋、諸天心皆不悅，  言：「阿修羅種多，諸天種少。」若布施、持戒、孝順  父母多者，諸天、帝釋心皆歡喜，說言：「增益
天眾，減損阿修羅。」是時，釋提婆那民見諸  天歡喜。說此偈言：

「六日神足月，　　受持清淨戒；  
是人壽終後，　　功德必如我！」

[0160a20]  佛告諸比丘：「釋提桓因不應說如是偈。所  以者何？釋提桓因三衰、三毒未除，云何妄  言持一日戒，功德福報必得如我？若受持  此戒，
必  應如佛，是則實說。」諸大尊天歡喜  因緣故，得福增多。

[0160a24]  復次，此六齋日，惡鬼害  人，惱亂一切，若所在丘聚，郡縣、國邑，有持  齋受戒行善人者，以此因緣，惡鬼遠去，住  處安隱。

[0160a27]  以是故，六日持齋受戒，得福增多。

[0160a28]  問曰：

[0160a28]  何以故諸惡鬼神輩，以此六日惱害  於人？

[0160a29]  答曰：

[0160a29]  《天地本起經》說：劫初成時，有異梵  天王子諸鬼神父，修梵志苦行，滿天上十  二歲，於此六日，割肉、出血以著火中。以是
故，諸惡鬼神於此六日輒有勢力。

[0160b03]  問曰：

[0160b03]  諸  鬼神父，何以於此六日割身肉、血以著火  中？

[0160b05]  答曰：

[0160b05]  諸神中摩醯首羅神最大第一，諸神  皆有日分。摩醯首羅一月有四日分：八日、  二十三日、十四日、二十九日。餘神一月有二
日分：月一日、十六日，月二日、十七日。其十五  日、三十日，屬一切神。摩醯首羅為諸神主，又  得日多故，數其四日為齋；二日是一切諸
神日，亦數以為齋。是故諸鬼神於此六日，  輒有力勢。

[0160b13]  復次，諸鬼神父，於此六日割肉、出血以著  火中；過十二歲已，天王來下，語其子言：「汝
求何願？」答言：「我求有子！」天王言：「仙人供養  法，以燒香、甘果諸清淨事；汝云何以肉、血  著火中，如罪惡法？汝破善法，樂為惡事，
令汝生惡子，噉肉、飲血。」當說是時，火中  有八大鬼出，身黑如墨，髮黃、眼赤，有大光  明。一切鬼神，皆從此八鬼生。以是故，於此
六日，割身肉、血以著火中而得勢力。

[0160b21]  如佛  法中，日無好、惡，隨世惡日因緣故，教持齋  受八戒。

[0160b23]  問曰：

[0160b23]  五戒、一日戒，何者為勝？

[0160b23]  答曰：

[0160b24]  有因緣故，二戒俱等；但五戒終身持，八戒一  日持。又，五戒常持，時多而戒少；一日戒，時少  而戒多。

[0160b26]  復次，若無大心，雖復終身持戒，不  如有大心人一日持戒也。譬如軟夫為將，  雖復將兵終身，智勇不足，卒無功名；若
如英雄奮發，禍亂立定，一日之勳，功蓋天下。

[0160c01]  是二種戒，名居家優婆塞法。

[0160c01]  居家持戒，凡有  四種：有下、中、上，有上上。

[0160c02]  下人持戒，為今世  樂故；或為怖畏，稱譽、名聞故；或為家法，曲  隨他意故；或避苦役，求離危難故——如  是種種，是下人持戒。

[0160c05]  中人持戒，為人中富貴，  歡娛適意；或期後世福樂，剋己自勉，為  苦日少，所得甚多——如是思惟，堅固持戒。譬
如商人，遠出深入，得利必多；持戒之福，令人  受後世福樂，亦復如是。

[0160c09]  上人持戒，為涅槃  故，知諸法一切無常故，欲求離苦、常樂無  為故。

[0160c11]  復次，持戒之人，其心不悔，心不悔故  得喜樂，得喜樂故得一心，得一心故得  實智，得實智故得厭心，得厭心故得離
欲，得離欲故得解脫，得解脫故得涅槃——  如是持戒為諸善法根本。

[0160c15]  復次，持戒為八正  道初門，入道初門，必至涅槃。

大智度論釋初品中讚尸羅波羅蜜義  第二十三

[0160c19]  問曰：

[0160c19]  如八正道，正語、正業在中，正見、正行在  初，今何以言「戒為八正道初門」？

[0160c20]  答曰：

[0160c20]  以數  言之，大者為始；正見最大，是故在初。

[0160c21]  復次，  行道故，以見為先；諸法次第，故戒在前。譬  如作屋，棟梁雖大，以地為先。

[0160c23]  上上人持戒，  憐愍眾生，為佛道故；以知諸法，求實相  故，不畏惡道，不求樂故——如是種種，是上  上人持戒。

[0160c26]  是四總名優婆塞戒。

[0160c26]  出家戒亦有  四種：一者、沙彌、沙彌尼戒，二者、式叉摩那戒，  三者、比丘尼戒，四者、比丘僧戒。

[0160c28]  問曰：

[0160c28]  若居家  戒得生天上，得菩薩道，亦得至涅槃，復何  用出家戒？

[0161a01]  答曰：

[0161a01]  雖俱得度，然有難易。居家  生業種種事務，若欲專心道法，家業則廢；  若欲專修家業，道事則廢；不取不捨，乃應
行法，是名為難。若出家離俗，絕諸紛亂，一  向專心，行道為易。

[0161a06]  復次，居家憒閙，多事多務，結使之根，眾惡之  府，是為甚難。若出家者，譬如有人，出在空  野無人之處而一其心，無思、無慮，內想既
除，外事亦去。如偈說：

「閑坐林樹間，　　寂然滅眾惡；  
恬澹得一心，　　斯樂非天樂。  
人求富貴利，　　名衣好床褥；  
斯樂非安隱，　　求利無厭足。  
納衣行乞食，　　動止心常一；  
自以智慧眼，　　觀知諸法實。  
種種法門中，　　皆以等觀入；  
解慧心寂然，　　三界無能及！」

[0161a18]  以是故，知出家修戒，行道為易。

[0161a18]  復次，出家修  戒，得無量善律儀，一切具足滿。以是故，白  衣等應當出家受具足戒。

[0161a20]  復次，佛法中，出  家法第一難修。如閻浮呿提梵志問舍利  弗：「於佛法中何者最難？」舍利弗答曰：「出家
為難！」又問：「出家有何等難？」答曰：「出家樂法  為難。」「既得樂法，復何者為難？」「修諸善法難。」  以是故，應出家。

[0161a25]  復次，若人出家時，魔王驚  愁言：「此人諸結使欲薄，必得涅槃，墮僧寶  數中。」

[0161a27]  復次，佛法中出家人，雖破戒墮罪，罪  畢得解脫。

[0161a28]  如《優鉢羅華比丘尼本生經》中  說：「佛在世時，此比丘尼得六神通阿羅漢。入  貴人舍，常讚出家法，語諸貴人婦女言：『姊
妹可出家！』諸貴婦女言：『我等少壯，容色盛美，  持戒為難，或當破戒！』比丘尼言：『但出家，破  戒便破。』問言：『破戒當墮地獄，云何可破？』答
言：『墮地獄便墮！』諸貴婦女笑之言：『地獄受  罪，云何可墮？』比丘尼言：『我自憶念本宿命  時作戲女，著種種衣服而說舊語，或時著
比丘尼衣以為戲笑。以是因緣故，迦葉佛  時作比丘尼，自恃貴姓端政，心生憍慢而  破禁戒；破戒罪故，墮地獄受種種罪。受罪
畢竟，值釋迦牟尼佛出家，得六神通阿羅漢  道。以是故，知出家受戒，雖復破戒，以戒因  緣故得阿羅漢道；若但作惡，無戒因緣，不
得道也。我乃昔時世世墮地獄，地獄出為  惡人，惡人死還入地獄，都無所得。今以此  證知出家受戒，雖復破戒，以是因緣，可得  道果。』」

[0161b17]  復次，如佛在祇洹，有一醉婆羅門來  到佛所，求作比丘。佛勅阿難與剃頭，著法  衣。醉酒既醒，驚怪己身忽為比丘，即便走
去。諸比丘問佛：「何以聽此醉婆羅門作比  丘？」佛言：「此婆羅門無量劫中初無出家心，今  因醉故暫發微心，以是因緣故，後當出家  得道。」

[0161b23]  如是種種因緣，出家之利，功德無量。以  是故，白衣雖有五戒，不如出家。

[0161b24]  是出家律  儀有四種：沙彌、沙彌尼、式叉摩那、比丘尼、比  丘。

[0161b26]  云何沙彌、沙彌尼出家受戒法？白衣來欲  求出家，應求二師：一和上，一阿闍梨。和  上如父，阿闍梨如母；以棄本生父母，當求
出家父母。著袈裟，剃除鬚髮，應兩手捉  和上兩足。何以捉足？天竺法以捉足為第  一恭敬供養。阿闍梨應教十戒，如受戒法。

[0161c03]  沙彌尼亦如是，唯以比丘尼為和上。

[0161c03]  式叉  摩那受六法二歲。

[0161c04]  問曰：

[0161c04]  沙彌十戒，便受具  足戒；比丘尼法中，何以有式叉摩那，然後  得受具足戒？

[0161c06]  答曰：

[0161c06]  佛在世時，有一長者婦，  不覺懷妊，出家受具足戒；其後身大轉現，  諸長者譏嫌比丘。因此制有二歲學戒，  受六法，然後受具足戒。

[0161c09]  問曰：

[0161c09]  若為譏嫌，式  叉摩那豈不致譏？

[0161c10]  答曰：

[0161c10]  式叉摩那未受具  足戒，譬如小兒、亦如給使，雖有罪穢，人  不譏嫌。

[0161c12]  是名式叉摩那受六法。

[0161c12]  是式叉  摩那有二種：一者、十八歲童女受六法；二  者、夫家十歲得受六法。

[0161c14]  若欲受具足戒，  應二部僧中，用五衣、鉢盂，比丘尼為和  上及教師，比丘為戒師，餘如受戒法。

[0161c16]  略說  則五百戒，廣說則八萬戒。第三羯磨訖，即  得無量律儀，成就比丘尼。

[0161c18]  比丘則有三衣、  鉢盂，三師十僧，如受戒法。略說二百五十，  廣說則八萬。第三羯磨訖，即得無量律儀  法。

[0161c21]  是總名為戒，是為尸羅。

大智度論卷第十三

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
