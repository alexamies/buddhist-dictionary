佛說頻婆娑羅王經

西天譯經三藏朝奉大夫試光祿卿明教大師臣法賢奉　詔譯

[0825a23] 如是我聞：

[0825a23] 一時，佛在王舍城中，與大苾芻眾俱——皆是法中耆舊大阿羅漢，諸漏已盡所作已辦，除諸重擔逮得己利，盡諸有結證得解脫——如是之眾滿一千人。

[0825a27] 爾時，世尊而起思念：「我今可往杖林山中靈塔之處。」作是念已，與苾芻眾俱往彼處，到彼處已安居其中。時摩伽陀國頻婆娑羅王，聞佛世尊與諸耆舊大阿羅漢數滿千人，住杖林山靈塔之處。時王思念欲往聽法，即令嚴駕不同常時，乃有從車萬二千乘，妙服寶器萬八千床，八樂四兵導前從後，眷屬臣佐圍繞而行。時王出城往杖林山，詣於佛所親近供養，復有婆羅門及長者等，亦隨於王詣於佛所。爾時，世尊見王到來示現五相，謂頂相、傘蓋相、摩尼相、拂相、寶劍等相，莊嚴佛身。爾時，大王到佛會已，除去王者自在之相，至於佛前偏袒右肩，右膝著地合掌向佛，以妙言辭讚於佛德，頭面著地禮佛足已，旋遶三匝住立佛前，自稱己名白世尊言：「我是摩伽陀國頻婆娑羅王。」又復白言：「我是摩伽陀國頻婆娑羅王。」如是三白。佛三報言：「如是，如是。汝是摩伽陀國頻婆娑羅王。」又以軟語勞慰於王，請王就座。王聞佛言，歡喜踊躍退坐一面。王之眷屬及與臣佐，各各向佛跪膝合掌，亦以妙言歎於佛德，頭面禮已退坐一面。諸婆羅門及長者等，有以言辭讚歎禮拜者，有但合掌頂禮者，有遙觀佛默然者，如是等眾各坐一面。

[0825b22] 爾時，會中諸婆羅門長者等，忽見耆舊優樓頻螺迦葉侍立佛側，乃作是念：「嗚呼尊者，耆舊優樓頻螺迦葉，却於大沙門處修持梵行。」世尊知彼婆羅門及長者等心生疑念，即便說偈問迦葉曰：

「汝優樓頻螺迦葉，　　往昔事火無間斷，
　見何利故得何法？　　此義速當為我說。」

[0825b29] 爾時，尊者迦葉說偈答言：

「世間所有飲食味，　　乃至慾樂人所樂，
　我見此利而志求，　　是故事火無間斷。」

[0825c03] 佛又說偈問迦葉言：

「云何耽戀慾樂事，　　乃至貪於飲食味，
　人間天上心愛樂，　　是義速當為我說。」

[0825c06] 尊者迦葉以偈答曰：

「我於最上寂靜句，　　由不了故生退屈，
　唯耽五慾非如理，　　是故事火無間斷。
　圍陀事火證解脫，　　眾生由此心迷惑，
　盲者無異於死人，　　退失最上寂靜句。
　我今見實無為法，　　大龍最上師善說，
　能仁為大利益故，　　世尊出現大精進。」

[0825c13] 佛復告言：「迦葉！汝善來，善住無諸邪念，善能分別最上之法。迦葉！汝今當可善化眾會。」於是尊者迦葉受佛勅已，即入三摩地現大神通，於眾會沒，於東方虛空中出現四威儀行住坐臥，乃至現火三昧。於火界中出種種光，謂青黃赤白及玻胝迦色等；又復身上出水身下出火，身下出水身上出火，出沒顯現相續不斷。如是南西北方，於虛空中，亦復現於行住坐臥四威儀相，乃至入火三昧，於火界中出種種光，謂青黃赤白及玻胝迦色等；又復身上出水身下出火，身下出水身上出火，出沒顯現相續不斷。

[0825c24] 爾時，尊者迦葉於四方虛空現神變已，還攝神力，前詣佛所合掌頂禮，而白佛言：「我師世尊！我是大聲聞。」又復白言：「我師世尊！我是大聲聞。」佛報迦葉言：「我是汝師！汝是大聲聞。」又復報言：「我是汝師！汝是大聲聞。汝可還位而坐。」

[0826a01] 爾時，眾中婆羅門長者等復作是念：「如是耆舊尊者優樓頻螺迦葉，猶尚於佛大沙門處修梵行耶？」佛知其意，告頻婆娑羅王言：「大王！當知色有生有滅，了知此色有生有滅，受想行識亦復生滅，而彼蘊法當知有生即知有滅。大王！此色蘊法，若善男子，能實了知有生即滅，色蘊本空，色蘊既空生即非生，生既無生滅何所滅？色蘊如是，諸蘊皆然。若善男子，了知此已，即悟諸蘊不生不滅無住無行，即無有我。我說是人於無量阿僧祇劫中，為真寂靜者。」

[0826a12] 爾時，會中諸婆羅門長者等作如是念：「以何法故可得了知無我、無受想行識？何謂有彼我人眾生壽者？乃至摩那嚩迦主宰、作者生者、起者無動者、說者分別者知者，如是等類，何者不生何者不滅？又復彼類以何緣故，所作善不善業而受果報？」

[0826a18] 爾時，世尊知彼婆羅門長者等起心念已，即告諸苾芻言：「苾芻！若無我說我，是即愚癡少聞凡夫異生我相。苾芻！當知我本無我復無我者，而諸苦法，若作生想苦蘊即生，若作滅想苦蘊即滅；及與諸行，若作生想諸行即生，若作滅想諸行即滅。此因此緣生諸行法，以此行緣即有生滅。我於如是，如實了知生滅法已，乃可告語一切眾生。諸苾芻！我以清淨天眼過於肉眼見諸眾生，生滅好醜、貴賤上下、善趣惡趣，眾生所作善惡之業，所得果報皆如實知。又復眾生具身口意三業不善，毀謗賢聖起於邪見，由此邪見作諸邪業行諸邪法，以此因緣，命終之後墮於惡趣受地獄苦。又復眾生具身口意三業之善，不謗賢聖起於正見，由此正見作諸善業行諸善法，由此因緣，命終之後生於天界而為天人。我如實知、我如實見，諸苾芻！我時不言有我有人有眾生有壽者，又彼知者等類何生何滅、作善惡業而受果報，如是等法無有我想，所有五蘊由有法想，由彼法想乃生五蘊。又彼無明緣於行法，諸行法生集法乃生，諸行法滅集法得滅。諸苾芻！如是行苦因集而有，因集滅故行苦即滅，苦法滅已非法皆滅更不復生，如是苦法已盡邊際。苾芻！滅復何證？即此苦邊是真寂滅、是得清涼、是謂究盡。苾芻！此寂靜句，謂捨一切法，愛法若盡欲法得滅，是即寂靜涅盤。」

[0826b16] 爾時，世尊復告王言：「大王！於意云何？色是常、非常耶？」王言：「色滅即是非常。」佛復告言：「是苦、非苦耶？」王言：「世尊！苦滅即非苦，苦者是顛倒法。此顛倒法。」「是彼聲聞少知少聞，乃稱我是大聲聞我是大智，起此我想彼我想者？」「不也。世尊！」佛又告言：「受想行識是常、非常耶？」王言：「滅即非常。」佛言：「是苦、非苦耶？」王言：「苦法因顛倒生，此顛倒法是即為苦。」「是彼聲聞少知少聞而生我想，是故稱我是大聲聞，我是大智彼我想者？」「不也。世尊！」

[0826b25] 佛言：「大王！如是如是！善思念之，此色蘊法，所有過去未來現在，內外中間若大若小，若高若下若近若遠，彼一切法，本來無有無相無我。大王！以彼正智當如實見。」

[0826b29] 佛復告言：「大王！乃至受想行識，所有過去未來現在，內外中間若大若小，若高若下若近若遠，彼一切法，本來無有無相無我。大王！如是。以彼正智當如實見。」

[0826c03] 是時會中聲聞眾等聞此法已，了色無常，乃至受想行識，亦復了知，而生厭離，由厭離故即得解脫，證解脫已正智現前，我得解脫，我生已盡，梵行已立，所作已辦，不受後有。是時頻婆娑羅王聞說是法，遠塵離垢法眼清淨；會中復有八萬天人及無數百千婆羅門長者，亦得遠塵離垢法眼清淨。

[0826c11] 爾時，頻婆娑羅王法眼清淨，得正知見，住法堅固，離諸所欲、離諸苦惱，於佛法中得法無畏。是時大王即從座起，偏袒右肩，向佛合掌諦信頂禮，而白佛言：「世尊！我得大利，我得大利！我誓歸依佛法僧眾，受近事戒，從今已後盡形不殺乃至不飲酒等。」又復白言：「我今虔心請佛世尊，還王舍城，唯願世尊，哀受我請，當盡此生承事供養，乃至衣服、飲食、臥具、醫藥，受用等物，悉皆具足，諸苾芻眾皆亦如是。」

[0826c20] 爾時，世尊受王請已默然而住。大王見佛默然許已，頭面著地禮佛而退。

佛說頻婆娑羅王經

【經文資訊】大正藏第 01 冊 No. 0041 頻婆娑羅王經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA