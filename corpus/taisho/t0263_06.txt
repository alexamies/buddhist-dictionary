正法花經卷第六

西晉月氏國三藏竺法護譯

正法花經藥王如來品第十

[0099a28] 佛告諸比丘：「道法一等，無有二乘，謂無上正真道。往古來今無有兩正，猶如眾流四瀆歸海合為一味，如日所照靡不周遍未曾增減。若族姓子欲至正覺，解無三塗去來今者，當學受持正法花經分別空慧無六度想，不以花香伎樂供養為供養也；當了三脫至三達智無極之慧，乃為供養。所以者何？乃昔久遠劫難稱限，爾時有佛，號藥王如來、至真、等正覺、明行成為、善逝、世間解、無上士、道法御、天人師，為佛、眾祐，世界名大淨，劫曰淨除。藥王如來壽二十中劫，諸聲聞眾三十六億，菩薩大士有十二億。時轉輪王名曰寶蓋，典主四域，王有千子，端政勇猛，有七寶聖臣，降伏怨敵。其王供養藥王如來，具足五中劫，與眷屬俱一切施安奉敬藥王。過五劫已告其千子：『吾已供侍如來，若等亦當順遵前緒。』於時千子聞父王教，復以五劫供養藥王如來，進以上妙不違所安。

[0099b16] 「彼一太子名曰善蓋，閑居獨處靜然思念：『我等今者供養如來，寧有殊特超彼者乎？』承佛威神虛空有天，而語之曰：『今族姓子豈欲知耶？有法供養最尊無極。』又問曰：『何謂法之供養？』天曰：『爾當往問藥王如來，普當為若分別說之。』

[0099b21] 「善蓋即起詣藥王如來所，稽首于地白藥王如來曰：『法之供養奉順典者，為何謂乎？』世尊告曰：『法之供養者，順若如來所說經典深妙優奧，開化一切世間人民，難受難見出家捨利，志求菩薩諸篋之藏，曠邈處中，以總持印而印之，精進力行不退轉輪，現於六度無極之慧，慇懃攬攝佛之道品，不起法忍開入正典，於諸群生設大慈哀，降伏魔兵離諸法見，覺了演暢十二因緣，無我無人、非壽非命，志空、無願、無想之法，不由眾行，處于道場而轉法輪，勸諸天、龍、揵沓和等，莫不樂仰，開闡法藏護諸賢聖，宣揚顯布諸菩薩行，究竟眾苦無我非身，群生違禁立以所便，眾魔異道墮顛倒見貪猗有為，常懷怖懅而為諮嗟。諸佛之德，使滅生死慰除所患，而見安隱無為之事，去來今佛所歎如是。而割判了微妙色像，總持崖底諸法法忍，開道宣布闡發諸器，權便所義將養正法，是為法之供養。設於諸經志在法忍，敷陳典籍而順反復，演訓其要無諸邪見，無所從生不起法忍，無我無人入諸因緣，無瞋不諍無所訟訴，無我無壽循執句義，而無識著慧無放逸，將御心識住無所住，識理指趣因導非義，洮汰通流諸所猗法，不造見人恃怙真諦，如法所歸無著無入，斷諸猗著滅諸無黠，生老病死悉為除屏，觀十二緣而不可盡，覩諸住見不隨顛倒，是為族姓子法之供養。』

[0099c20] 「王子善蓋，從藥王佛聞法供養，應時逮得柔順法忍，即脫身衣以覆佛上，白世尊曰：『唯加聖恩建立我志，如來滅後，願護正法興法供養，降魔怨敵將迎後法。』時佛知心，然其末世當護法城。」

[0099c24] 佛告比丘：「王子善蓋，因佛現在，以家之信出家為道，常精進學興諸德本，不久成就立五神通，總持辯才無能斷截。佛滅度後，神通、總持、力、無所畏，即皆具足。於十中劫，藥王如來所說經法，為轉法輪。善蓋比丘護正法故，於一世中化千億人，悉發無上正真道意而不退轉，十四載人立聲聞、緣覺地，不可計人得生天上。比丘！欲知時王寶蓋，豈將異乎？今現在佛寶[火*僉]如來、至真、等正覺是。其王千子，此賢劫中千佛興者是，拘樓秦如來為始，最後成者名曰欣樂。太子善蓋，今我身是。是故當知，一切所供無過法養，去來今佛皆從是出。若族姓子、族姓女，欲得供養十方諸佛，即當受持《正法花經》，持諷誦讀宣示一切，分別一乘無有三乘道。」

[0100a10] 時佛頌曰：

「假使有一，　　欲解大法，　　開化一切，
　皆至正覺。　　當孚受持，　　斯《法華經》，
　宣示遠近，　　諸未聞者。　　譬如泉流，
　皆歸于海，　　合為一味，　　無有若干。
　聲聞緣覺，　　及菩薩道，　　一切皆歸，
　無上正真。　　譬如日月，　　照於天下，
　百穀藥木，　　及諸荊蕀。　　斯典如是，
　以無極慧，　　照耀三界，　　皆入一義。
　曩昔如來，　　名曰藥王，　　時有聖王，
　名曰寶蓋。　　五劫供養，　　彼藥王佛，
　一切施安，　　無所乏少。　　告諸千子，
　使供養佛。　　千子受教，　　踊躍等心。
　供養如來，　　亦俱五劫，　　飲食床臥，
　幡蓋伎樂。　　善蓋太子，　　閑居自惟，
　寧有供養，　　踰於此乎？　　空中天言，
　法供養勝。　　即自問言，　　何謂法養？
　天便告曰，　　當行問佛。　　太子即問，
　佛為具說，　　難解之句，　　深妙法藏，
　空無想願，　　乃入正慧。　　大慈大悲，
　降伏眾魔，　　六十二見，　　自然為除。
　無常苦空，　　非身之事，　　無我無人，
　無壽無命。　　順至將持，　　不起法忍，
　轉不退輪，　　法法相照。　　十二因緣，
　展轉相生，　　已解本無，　　無有終始。
　於是善蓋，　　得柔順忍，　　佛滅度後，
　守護法城。　　精進不懈，　　得五神通，
　總持辯才，　　開化一切。　　時千億人，
　皆立大道，　　十四載人，　　聲聞緣覺，
　無央數人，　　得生天上，　　以故歎稱，
　法供為最。　　假使有人，　　欲供養者，
　當受持此，　　《正法華經》。　　分別如來，
　善權方便，　　無有二乘，　　皆歸一道。」

[0100b14] 爾時世尊告八萬菩薩：「因藥王開士緣諸菩薩等，寧察斯四部眾，無央數億天、龍、鬼神、阿須倫、迦留羅、真陀羅、揵沓惒、摩休勒、人與非人，比丘、比丘尼、清信士、清信女，聲聞，緣覺，菩薩，現在目覩欲聞如來說斯經典，一切眾會聞一頌一偈，一發意頃歡喜勸助，佛皆授斯四部之決，當得無上正真道意。」

[0100b20] 佛告藥王：「假使如來滅度之後，聞斯經典一頌四句，發意之頃代勸助者，佛皆授決，當得無上正真之道。前已奉侍億百千佛，從億百千佛發意立願，是等儔類，愍傷眾人故來生耳。從是經典受持一頌，諷誦書寫載於竹帛，銘著心懷念而不忘，若聽頌音恭敬察之，方如如來聖尊上句，若以華香繒綵幢幡，發意供養是經卷者，叉手向之稽首作禮，則當謂之世間自歸。」

[0100b29] 又告藥王：「若族姓子、族姓女，假使能持一頌，勸助歡喜聞經卷名，若得聞名則當覺是，將來世尊展轉相謂，族姓子、族姓女，來世便為如來、至真、等正覺。所以者何？其受是經持讀誦寫，觀聽供養幡華繒綵雜香芬薰，則當謂斯族姓子女成無上正真道，得滅度已若覲如來，則普愍傷諸天世人，從其所願而得自恣，常生人間欲演斯經，其人本已造微妙行，因所作行則當生於嚴淨佛土，常自觀緣欲講法故，當知斯黨愍傷群生，佛滅度故故來生此，則有反復如來所使。其族姓子則謂彼人行如來事，世尊所遣，其有講說如來所宣，斯法訓者若復不暢，其身續蒙。假使有人志姓凶嶮常懷毒害，發意之頃，為其人說不可之事，其殃難測，若一劫中誹謗如來毀斯人者，罪等無異，是皆悉為如世尊種。若族姓子講斯典時，有小童子受是經卷。白衣沙門若以言語惡事向之，所不可意加於其人，使聞惡言，至誠虛妄宣揚怨聲，則在殃罪，猶如害意向於如來。族姓子女，受斯經典持諷誦讀，而不遊行不為人說，當獲釁咎。若受持經，當以衣被、甘饍飯食、香華燈火、琦珍殊妙供養奉散，斯族姓子斯族姓女，則為大寶當為作禮。所以者何？乃能一反聞斯經典，若有聽者以所供養，志願無上正真道故。」

[0100c26] 時佛頌曰：

「若欲住佛道，　　志慕己功德，
　當供養彼人，　　持斯經典者。
　若樂諸通慧，　　恣意有所說，
　則當受斯典，　　并供養侍者。
　說此經法者，　　愍傷於眾生，
　世吼之所遣，　　來化群生類。
　假使持是典，　　所生常精進，
　強勇而自來，　　矜哀於眾庶。
　自在所欲生，　　最後於末世，
　從彼得覩遇，　　斯經為尊上。
　所當供奉養，　　諸天人香華，
　衣服諸覆蓋，　　常供給法師。
　恭敬彼人，　　常當如佛，　　尋叉手禮，
　自然聖道。　　若最後時，　　逢值斯經，
　佛滅度已，　　受持經卷。　　常當供養，
　如奉最勝，　　飯食之屬，　　諸味具饍，
　房室床臥，　　衣被億數，　　一反聞之，
　崇進如是，　　如來則授，　　其人之決。
　佛遣彼士，　　來在人間，　　若有最勝，
　值遇斯典。　　設使聞者，　　書寫執持，
　於今佛在，　　見於目前。　　誹謗如來，
　具足一劫，　　心中懷恨，　　面色改常，
　其人即獲，　　無數殃釁。　　設有受持，
　是經卷者，　　而分別說，　　為他人解。
　若有誹謗，　　此等倫者，　　其罪過彼，
　不可計數。　　假使有人，　　面現讚佛，
　而叉十指，　　具足一劫。　　清淨志求，
　斯尊佛道，　　億百千姟，　　諮嗟讚頌。
　稱詠法師，　　發心悅豫，　　其人獲福，
　不可限量。　　用宣譽是，　　明智者德，
　彼士獲福，　　復超於斯。　　而有人來，
　供養學者，　　若於十八，　　億千諸劫，
　其人供進，　　珍饌眾味，　　諸天香華，
　細柔精妙，　　計劫之數，　　十八千億，
　和聲悅顏，　　崎嶇以獻。　　若有一反，
　聞是經者，　　得諸利慶，　　無極難比。」

[0101b05] 佛告藥王菩薩：「吾每散告，前後所宣經品無量，甫當說者經號甚多，比擬世間一切諸法，今此典頌，名祚顯綽最尊第一，普天率土所不信樂，如來正覺無所毀敗，於內燕居，密從法師受斯典者，則為如來威力所護，無能破壞，乃前世時曾得聞之。如來現在有聞斯典，多有誹謗，何況如來滅度之後，難得值遇，所欲志願而見覆蓋，觀族姓子女為如此也。他方世界現在如來，悉覩見之，在所存立己身還聞，諸信力也，善本力，志願力，在如來室等頓一處，斯之倫黨德如是也。求如來水志存佛掌，是乃前世願行所致。佛滅度後，若有信此正法典者，受持書寫、供養奉順、為他人說，德乃若斯。」

[0101b18] 佛告藥王菩薩：「若有能說斯經訓者，書寫見者，則於其人起佛神寺，以大寶立高廣長大，不當復著佛舍利也。所以者何？則為全著如來舍利，其有說此經法之處，諷誦歌詠書寫，書寫已竟，竹帛經卷當供養事，如佛塔寺歸命作禮，一切香華雜香芬薰，琴瑟箜篌幢蓋繒幡。若有眾生欲得佛寺稽首作禮者，當親近斯經無上道教。」

[0101b26] 又告藥王：「多有菩薩出家為道，及凡白衣行菩薩法，不能得致如是像經，及見讀誦書寫供養。其有菩薩，行菩薩行曉了權宜，假使得聞是佛景摸，菩薩所行共行法者，聽者信樂來入其中，解達分明即受供養，於一座上應近無上正真之道，若有見者，如是士夫入於斯誼，德不可計。」

[0101c03] 佛告藥王：「譬如男子渴極求水，捨於平地穿鑿高原，日日興功但見燥土，積有時節，其泉玄邃而不得水。復於異時，掘土甚多乃見泥水，濁不可飲當奈之何？其人不懈稍進得水，於時男子覩本瑞應，釋除狐疑無復猶豫，吾興功夫積有日月，今者乃能值得水耳。如是藥王！設有菩薩聞是經典，而不受持諷誦學者，去於無上正真之道，為甚遠矣。是景摸者，諸菩薩業，假使聞此《正法華經》，諷誦精修懷抱在心而奉行之，爾乃疾成最正覺矣。」

[0101c14] 佛語藥王：「一切菩薩，其有不肯受諷行者，不能得至無上正真道最正覺也。所以者何？吾前已說班宣此言，假使有人不樂斯經，則為違遠於諸如來。此經典者，道法之首眾慧之元，成就菩薩。若有菩薩聞此經典恐怖畏懅而不愛樂，則當知之新學乘者。若不恐怖，則是久修菩薩之行。若聲聞遇是經法，或恐或怖心懷畏懅，為憍慢恣。」

[0101c21] 佛語藥王：「如來滅度之後，若有菩薩及大士等，欲以是經為四部說，著如來衣、坐於世尊師子之座，然後爾乃為四部眾宣傳此經。何謂著衣於如來被服？謂人忍辱柔和安雅，是則名為如來被服。其族姓子，當修此衣。何謂世尊師子之座？解一切法皆悉空寂，處無想願，是為世尊師子之座。又族姓子，當作是住所坐若茲，以此經法為比丘、比丘尼、清信士女、天、龍、鬼神廣分別說，其心踊躍不懷怯弱，志於大道開道四輩。其族姓子，若復處於他方世界，化作化人及與眷屬比丘、比丘尼、清信士、清信女頒宣此法，設使有聞而不樂者，吾起令樂必使愛喜。若在閑居壙野之中，有天、龍、神、揵沓惒、阿須倫、迦留羅、真陀羅、摩休勒，吾遣化人為說經法，雖復逈在異方剎土，普當自現令眾人見。若受此典，不識句義失其次緒，使諷學者，蒙其威神令達義次。」

[0102a10] 爾時世尊，即說偈曰：

「皆相棄怯亂，　　而當聽此經，
　是法難得遇，　　信者亦難值。
　如人欲求水，　　穿掘於高原，
　數數積功夫，　　但覩燥乾土。
　彼觀自思惟，　　其水為甚遠，
　所掘深乃爾，　　續見乾燥土。
　然後轉漸覩，　　濕土稍稍現，
　爾乃心決疑，　　今已得近水。
　其不聞是經，　　不數修行者，
　其人離道遠，　　去佛慧若此。
　斯經深巍巍，　　決諸聲聞事，
　還聞此經王，　　聽之思惟義，
　則得近大道，　　智者成聖慧，
　猶如見濕土，　　爾乃知得水。
　當入於佛室，　　被服如來衣，
　則處吾聖座，　　明者乃說此。
　慈心入吾室，　　忍柔和被服，
　解空師子座，　　而說無所畏。
　設刀瓦石打，　　為人見罵詈，
　故為說此法，　　吾悉忍斯音。
　遊在億千土，　　吾身當堅固，
　無思議姟劫，　　為眾生分別。
　佛滅度之後，　　為眾去怨結，
　多遣諸化人，　　而說此經典。
　比丘比丘尼，　　清信士女等，
　當供養此輩，　　及諸來會者。
　石打杖撾罵，　　懷結而惡口，
　若有設此兇，　　化人悉呵教。
　假使獨自行，　　而諷誦翫習，
　不被無惡聲，　　質直遊閑居。
　其人在彼行，　　晝夜一己身，
　吾遣與共俱，　　為伴說此典。
　其人辯才，　　無所罣礙，　　多能明了，
　隨順之法。　　可悅人民，　　億百千姟，
　猶如佛聖，　　之所建立。　　假使有人，
　不依此法，　　則為名曰，　　諸菩薩逆。
　學者遊行，　　及有所坐，　　得見諸佛，
　如江河沙。」

正法華經七寶塔品第十一

[0102b22] 爾時佛前，七寶之塔從地踊出，二萬里適現繞佛，超在虛空自然而立。其塔殊好色若千變，五種之華而雨其上，紛紛如雪。莊嚴校飾塔寺講堂，以無數寶因共合成，百千欄楯窓牖軒戶，不可稱計。懸眾幡蓋垂寶瓔珞，諸明月珠羅列虛空，猶如眾星。香鑪寶瓶滿中名香，栴檀芬馨一切普勳，三千大千佛之國土。金銀琉璃水精、珊瑚虎魄、車璩馬瑙，以為寶蓋，其蓋高顯至第一天。忉利諸天及四天王，皆散意華供養七寶塔。其塔寺中自然發聲，歎言：「善哉！善哉！世尊安住！審如所言，道德玄妙超絕無侶，慧平等一猶如虛空，實無有異。」

[0102c05] 時四部眾見七寶塔，在於虛空高大微妙，巍巍無量光燿煒曄，靡所不照，頒宣善哉，歡喜踊躍叉手而立，瞻戴無厭。時有菩薩，名曰大辯，見諸天人心懷猶豫，乍悲乍喜欲得知此，何所瑞應？故前問佛：「唯然世尊，今者何故，七寶塔寺現大聖前，高廣無極莫不見者，而寶塔寺自然出聲，讚曰善哉！何所感動而有此瑞？」

[0102c12] 世尊則告大辯菩薩：「此寶塔寺有如來身，完具一定而無缺減。東方去此不可計會諸佛世界，有佛號名多寶如來，國曰寶淨。本行道時而自發願：『吾會當以此《正法華經》當自修成，使諸菩薩皆得聽聞，然後乃坐於佛樹下，還成無上正真之道。』其佛所念，果如所言，為諸十方講說經法，開化一切皆令得道。於時其佛臨欲滅度，普告諸天世間人民及諸比丘：『吾滅度後，奉如來身全取其體，一等完具興大塔寺。若見塔者悉得其所，功德難限。』于時其佛，建立如是無極聖化：『十方世界其有講說此《法華經》，吾七寶塔，踊現諸佛所說經處，其舍利身在七寶塔，讚言善哉！』」

[0102c26] 佛告大辯：「是七寶塔在于東方而處於下，去是無量江河沙佛土，在於虛空未曾出現，今見能仁如來正覺，本行學道為菩薩時，用眾生故不悋身命，精進不懈行權方便，布施、持戒、忍辱、精進、一心、智慧，求頭與頭求眼與眼，求鼻與鼻求耳與耳，手足支體妻子侍從，七寶車乘象馬衣裘，國邑墟聚恣人所求，無所愛惜自致得佛。今故來現致敬能仁，欲令能仁佛坐我所有師子金床，講《正法華》開化一切，使蒙其恩。」

[0103a06] 能仁如來尋如所勸，則升講堂師子之座，分別敷演《正法華經》，而說頌曰：

「設聞多寶佛，　　知其名號者，
　未曾畏終始，　　不復遭苦患。
　若聞藥王師，　　假記名號者，
　眾病自然愈，　　尋則識宿命。
　一切所供養，　　奉法為最上，
　分別空無慧，　　自致得佛道。
　宣暢《法華經》，　　以示諸不及，
　解本無三乘，　　順一無上真。」

[0103a17] 佛告大辯：「今者多寶如來、至真，在斯塔寺，遙聞說此《正法華》典，是以踊出，讚言善哉！」

[0103a19] 大辯菩薩復白佛言：「唯然世尊，今我等類諸來會者，欲得覩見多寶佛形，願垂恩慈加以威神，使諸來者各得其所開發大道。」

[0103a21] 佛告大辯菩薩：「多寶如來本亦自誓：『我之塔寺所至方面，聽此經典，設諸如來及四部眾，欲覩吾身，隨其十方之所欲願，皆當得見，咸共供養於此化像。』大辯！欲知我身，亦當感是十方諸佛，一切世界所化如來，講說法者皆令詣此。」

[0103a27] 爾時大辯菩薩復白佛言：「唯然世尊，垂加大恩，普現一切十方國土諸佛聖德。」

[0103a29] 佛默然可，即時演放眉間眾毛微妙光明，普照十方各各五百江河沙等億百千數諸佛國土，一切世尊各各普現，止其國土坐於樹下奇妙莊嚴師子之座，與無央數百千菩薩，在寶交露布好座具，珍琦殊異懸繒幡蓋，垂於四面諸佛座上，為諸眾生講說經法，音聲柔和靡不解達，百千菩薩啟受所聞。東西南北四隅上下，無數百千億姟難量江河沙等諸佛世界，皆亦如是靡不見者。

[0103b08] 時十方佛各各自告諸菩薩等：「諸族姓子，汝輩當往詣忍世界見能仁佛如來、至真，并當瞻戴多寶世尊形像塔寺。」

[0103b11] 彼時於此忍界所有功勳善德，殊雅威神自然而現，七寶諸樹周匝而生，其地悉變為紺琉璃，以紫磨金而為長繩，連綿莊飾八交路道，其地平正，除諸郡國縣邑村落、大海江河川流泉源，皆不復現，但見自然諸天香鑪燒眾名香，普雨天華。於此佛土，應時移徙諸天人民在他佛國。時諸眾會現在七寶諸交露帳，諸交露帳莊嚴殊妙，不可稱量遍此佛土。時彼十方一切諸佛，各有侍者，亦復皆來詣此忍界，各各至於眾寶樹下。此諸寶樹高二萬二千里，枝葉華實各各茂盛，斯寶樹下有師子床，高二萬里，皆以奇寶眾珍為座。如來座上，如是比像，於此三千大千世界，但見諸佛靡不周遍，非是釋迦文如來、至真、等正覺之所變現也，各從十方諸佛剎土而來到此，顯示大道無極之德。

[0103b27] 爾時世尊釋迦文尼，變諸如來所化形像，在於八方各二萬億所有國土，皆無地獄、餓鬼、畜生，移徙諸天及阿須倫，在於他方諸佛世界。令二萬億諸佛國土地紺琉璃，皆以七寶變成樹木，其諸寶樹高二萬二千里，枝葉華實各各茂盛，諸師子座高二萬里，此諸佛土而皆平正，無有河海眾流泉源，亦無諸山，目隣、大目隣、須彌山王、鐵圍、大鐵圍，一一佛土其地平等，七寶合成各各莊嚴，諸寶交露快樂難量，遍布諸華燒眾名香。諸寶樹下各有如來坐師子床。如是比類，復更別有二萬世界能仁如來，各為諸方而特莊嚴，顯現清淨，皆為諸佛作其處所，此諸佛土，亦無地獄、餓鬼、畜生，諸龍、鬼神及阿須倫，亦復移徙諸天人民在他佛土。此諸佛土地紺琉璃，以紫磨金而為寶繩，連綿諸樹八重交道。又彼諸樹高大妙好亦復如前，師子之床莊嚴交飾。其地平正，無有山河江海之事，香華眾寶珍琦交露，垂明月珠亦復如前，行來進止道徑由路等無差特。

[0103c18] 爾時釋迦文佛所化如來，在於東方恒沙等剎班宣道教，皆復來至，十方世界各三千億諸佛正覺，皆來詣此，如來悉坐於師子寶床，各取寶華授諸侍者：「諸族姓子，汝等往詣耆闍崛山能仁佛所，致吾名字敬問無量，聖體康強力勢如常，所遊安耶？以此眾華，供散彼佛及諸菩薩眾弟子上，宣我所言，多所開化。」

[0103c25] 於是釋迦文如來、至真，見諸所化各各坐於師子之座，及諸侍者皆來集會，齎華供養，即從坐起住於虛空，四部之眾悉亦各起叉手而立。佛以手指開七寶寺講堂之戶，亘然通徹晃若日出，譬如開於大國城門，而以管籥去其關軸內外無礙。釋迦文佛以手兩指，開七寶寺講堂之戶，現其威德不可稱限亦復若茲。如來這開七寶寺戶，多寶如來、至真、等正覺身即現矣，坐師子床，肌色如故亦不枯燥，威光端正相好如畫，口重宣言：「善哉！善哉！釋迦文佛！說此經典，何其快乎！吾以欲聞此經法故，故自出現。」

[0104a08] 時四部眾見多寶如來、至真、等正覺，聞其滅度去世以來不可稱計億百千劫，聽言善哉！甚大驚怪，初未曾有。即以天華，供養散於釋迦文佛、多寶如來。時多寶佛則以半座與釋迦文，七寶寺中有聲出曰：「釋迦文佛！願坐此床。」釋迦文佛輒如其言，時二如來共同一處，在於虛空，七寶交露坐師子床。

[0104a15] 時四部眾各心念言：「諸佛、至真道德高遠而不可逮，巍巍難量不可稱限，惟願如來，垂意見念加威神恩，令我等輩俱處虛空。」佛知所念，現神足力，使四部眾自然超上處於虛空。

[0104a19] 時釋迦文佛告四部眾諸比丘等：「於此忍界，誰能堪任說是經典？今是其時亦是大節，如來現在、若滅度後，當受此法持諷讀誦。今如來身幸欲滅度，比丘當捨如來所供養供事之誼，奉順恭敬於此經典。」

[0104a23] 於時說頌曰：

「無極大聖，　　來至於斯，　　導師因現，
　琦妙塔寺。　　比丘欲知，　　聽法故舉，
　何人省是，　　不興精進。　　滅度以來，
　無央數劫，　　今日乃能，　　欲聽經典。
　以故發來，　　因緣宣教，　　得度無極，
　法之善利。　　於往故世，　　自興此誓，
　導師所願，　　正由此道。　　滅度以來，
　久遠乃爾，　　於今復見，　　十方世界。
　自在去此，　　悠悠極逈，　　億百千數，
　如江河沙。　　因經典故，　　而發詣此，
　滅度聖將，　　而自現矣。　　各各由在，
　於諸國土，　　一切志樂，　　聲聞之行。
　皆欲將護，　　於正法故，　　何緣當令，
　經典久存？　　因由依附，　　諸佛之道，
　在無央數，　　諸佛世界，　　取合眾生，
　來至於斯，　　修治嚴淨，　　神足之力。
　各各自說，　　如是廣誼，　　何因得說，
　於茲法眼？　　諸佛住此，　　不可稱計，
　在於樹下，　　而處道場。　　其身真諦，
　巍巍億姟，　　諸導師眾，　　坐師子床。
　清淨常正，　　明顯如日，　　若如火光，
　除於陰冥。　　柔軟美香，　　薰於十方，
　供養達至，　　愍傷世者。　　其有度脫，
　一切眾生，　　恩德流布，　　常通於此。
　吾滅度之後，　　其持此經典，
　速逮得受決，　　目見世導師。
　佛滅度之後，　　其多寶仁賢，
　聞見師子座，　　塔寺所在處。
　我身次在是，　　億千來至此，
　最勝子所由，　　堪說斯經典。
　若聞此法，　　能受究竟，　　則為奉事，
　歸命我身，　　并及多寶，　　如來之尊，
　奉順現在，　　十方諸佛。　　復及今來，
　諸導師眾，　　莊校聖體，　　殊妙難量，
　悉為供養，　　具足無限，　　用尊修受，
　此經典故。　　以曾見吾，　　聞所講說，
　亦復更覩，　　寺中世尊，　　并餘無數，
　諸導師眾，　　從百千億，　　國土至此。
　慧命族姓子，　　愍傷於眾生，
　此處難可值，　　諸導師所樂。
　諸無數經卷，　　猶如江河沙，
　佛雖說彼經，　　不足為奇特。
　其度須彌山，　　則以手舉持，
　跳著億千國，　　不足以為難。
　設有分別說，　　奇句述百千，
　聞億千佛國，　　不足以為難。
　若住極上界，　　為天人講法，
　宣暢無量經，　　不足以為奇。
　佛滅度之後，　　末世能堪受，
　班宣此經典，　　爾乃為殊特。
　若以一手捲，　　捉盡於虛空，
　至於無所至，　　不足以為難。
　我滅度之後，　　若歸如是像，
　來世書此經，　　爾乃為奇特。
　設取十方地，　　舉著於爪上，
　擎行恣所遊，　　升置于梵天。
　此者不為遠，　　精進無奇異，
　不如於來世，　　須臾讀此經。
　假使劫燒時，　　人踐火中行，
　及擔草不燒，　　不足以為奇。
　我滅度之後，　　若持此經典，
　為一人說者，　　爾乃為殊特。
　假使有受持，　　八萬諸法藏，
　頒宣如所說，　　以示億千人。
　比丘於彼世，　　開化諸聲聞，
　住於神通者，　　不足為奇異。
　若持此經典，　　信喜而愛樂，
　數數諮稱者，　　爾乃為殊異。
　若無數億千，　　興立無著塔，
　六通極大聖，　　猶如恒邊沙。
　佛滅度之後，　　設持此經典，
　其人得功報，　　過是難限量。
　百千諸世界，　　說法不可計，
　今我亦宣暢，　　佛慧所分別。
　計是經典者，　　一切經中尊，
　其奉持此典，　　則侍諸佛身。
　族姓子講說，　　現在如來前，
　後世持是經，　　賢聖乃堪任。
　須臾持此經，　　則為奉敬佛，
　一切諸導師，　　是經難值遇。
　一切十方佛，　　為現所諮嗟，
　勇猛有威神，　　神通為以達。
　名德遠流布，　　諸佛所愛樂，
　用持此經故，　　逮得寂定地。
　導師滅度後，　　則為天世人，
　顯示作眼目，　　宣布此經故。
　於當來之世，　　須臾說此典，
　其一切眾生，　　稽首禮明者。」

[0105a26] (諸本此中加梵志品，各分為二十八品云)

[0105a27] ◎時能仁佛告諸眾會：「吾往無數難稱限劫，求《法華經》未曾懈惓。時作國王，遵修大法六度無極，布施金銀水精、琉璃琥珀、珊瑚珠玉、車璩馬碯，頭目肌肉、手足支體、妻子男女、象馬車乘，不惜軀命，時人壽長不可計會。吾用法故，捐棄國位委正太子，行求大典，擊鼓振鐸宣令華裔：『有能為吾演大典者，吾當為僕供給走使。』時有梵志而報之曰：『我有大典《正法華經》，若能為僕吾當慧報。』」

[0105b06] 佛告比丘：「吾聞其言，歡喜從命奉侍梵志，給所當得水漿飲食，掃灑應對趨走採果，儲畜資糧未曾懈廢，奉侍千歲使無僥渴。」

[0105b09] 佛時頌曰：

「擊鼓振鐸，　　宣令遠近，　　欲求大典，
　《正法華經》。　　若見賜者，　　吾當為僕，
　趨走役使，　　給所當得。　　甘心樂聞，
　不敢疲倦，　　所當供養，　　不惜身力。
　趣欲聞受，　　《正法華經》，　　願及十方，
　不適為已。　　其王精進，　　未曾休懈，
　衣食供命，　　不求甘奇。　　愍念眾生，
　諸未度者，　　尋時即獲，　　《正法華經》。」

[0105b19] 佛告諸比丘：「時國王，則吾身也。梵志者，調達是。今吾具足六度無極大慈大悲，成四等心、三十二相、八十種好紫磨金色，十種力、四無所畏、四事不護、十八不共，威神尊重度脫十方，皆由調達恩德之力。調達却後無央數劫，當得作佛，號曰天王如來、至真、等正覺、明行成為、善逝、世間解、無上士、道法御、天人師，為佛、眾祐，世界名天衢。時天王佛廣說經法，如江河沙眾生得無著證，無數不可計人志在緣覺，如江河沙無量蒸民，皆發無上正真道意至不退轉。其佛當壽二十中劫，滅度之後，正法當住二十中劫，不散身骨合全舍利起七寶塔，高六十里，周八十里，普天下人悉往供養，香華伎樂歌頌功德，繞塔作禮，不可計人得無著證，無央數人志緣覺乘，不可思議無量天人，發無上正真道意，志不退轉。若族姓子、族姓女，逮得聞是《正法華經》，心中[火*霍]然而無狐疑，杜塞三趣，不墮地獄、餓鬼、畜生，便當得生十方佛前諮受正法，若在天上世間豪貴，若在佛前自然化生七寶蓮華。」

[0105c10] 於時下方多寶世尊所從菩薩，號曰智積，自啟其佛，當還本土。時能仁佛告智積曰：「吾有菩薩，名溥首童真，且待斯須可與相見，宜敘闊別諮講經典乃還本土。」

[0105c14] 於是溥首坐七寶蓮華，有千葉大如車輪，與諸菩薩俱坐蓮華，從龍王宮踊出大海。溥首童真，皆退下華禮二佛已，與智積菩薩對相問訊。智積菩薩問溥首曰：「所詣海淵，化度幾何？」

[0105c18] 答曰：「其數無量不可稱限，非口所宣非心所計，如今不久自當有應。」所說未竟，尋有蓮華從海踊出在虛空中，無數菩薩皆坐其上，此皆溥首在海之所化，悉發大意。其志無上正真道者，普在空中講大乘事；本發聲聞意者，在於虛空說弟子行，解知大乘。溥首前謂智積曰：「在海所化，其現若茲。」

[0105c25] 智積菩薩以頌問曰：

「至仁慧無量，　　化海眾寶數，
　唯為露聖旨，　　分別說其意。」

[0105c28] 溥首答曰：「在於海中，惟但敷演《正法華經》。」

[0105c29] 智積又問：「其法甚深尊妙難及，能有尋時得佛者乎？」

[0106a01] 溥首答曰：「龍王有女厥年八歲，聰明智慧與眾超異，發大道意志願弘廣，性行和雅而不倉卒，便可成佛。」

[0106a03] 智積又問：「我覩能仁，是仁大師，本求佛道為菩薩時，積功累德精進不懈，歷劫難計乃得佛道，不信此女便成正覺。」

[0106a06] 言語未竟女忽然現，稽首作禮繞佛三匝，却住讚曰：

「功祚殊妙達，　　現相三十二，
　諸天所敬侍，　　神龍皆戴仰。
　一切眾生類，　　莫不宗奉者，
　今我欲成佛，　　說法救群生。」

[0106a12] 時舍利弗即謂女言：「汝雖發意有無極慧，佛不可得。又如女身，累劫精進功積顯著，尚不得佛。所以者何？以女人身未階五位：一曰天帝，二曰梵天，三曰天魔，四曰轉輪聖王，五曰大士。」

[0106a16] 其女即以一如意珠價當是世，時孚供上佛，佛輒受之。女謂舍利弗及智積曰：「吾以此珠供上世尊，佛授疾不？」

[0106a18] 答曰：「俱疾。」

[0106a19] 女曰：「今我取無上正真道成最正覺，速疾於斯。」於斯變成男子菩薩，尋即成佛，相三十二、眾好具足，國土名號眾會皆見，怪未曾有，無央數人、天、龍、鬼神，皆發無上正真道意，三千世界六反震動，三萬道迹得不退轉，皆當逮成無上正真道。舍利弗、智積菩薩，默然無言。

◎◎
正法華經勸說品第十二

[0106a27] 爾時有菩薩，名曰藥王，復有菩薩，名曰大辯，與二萬菩薩俱，於世尊前面自啟白：「惟願大聖，自安宣教，勿以為慮。如來、至真滅度之後，我等當共分布此經講說示人。假使有人[怡-台+龍]悷自用，性不修調，薄德無福心懷自大，著供養利不備善本，離於解脫難可成就。我等世尊，興忍辱力在於彼世，受此經典書持誦說，供養奉事懷佩在身，除於吾我班宣斯經，報安住恩。」

[0106b06] 爾時會中五百比丘學不學者，前白佛言：「唯然世尊！吾等堪任宣布此經。又復大聖，他方世界如來聲聞諸學不學，佛悉授決，當成無上正真之道，一切叉手而禮世尊。」

[0106b10] 八千比丘復白佛言：「大聖自安，勿以為慮。滅度之後，當廣解說傳此經道，亦當宣布他方世界。所以者何？此忍世界，人多憍慢本德薄少，心常懷亂如火毒然，迷惑三界不能自安。」

[0106b14] 爾時大敬逵比丘尼，與六千比丘尼俱，瞻戴尊顏不以為厭，啟白佛言：「道德至尊巍巍無量，超絕虛空無能及者。」

[0106b17] 佛即告曰：「汝輩瞿曇彌，勿懷悒悒而為愁慼悲顏觀佛，恨言如來而不班宣，獨不見蒙授無上至真正覺之決。一切眾會等共和同，爾乃演布授眾人決，當至無上正真之道，皆一等味味無有異。從是已往，汝當遭值三萬八千億諸佛之眾供養奉事，當為菩薩常為法師，此學不學六千比丘尼，為諸眾生。菩薩法師次第具足菩薩行已，當成為佛，號曰一切眾生咸敬如來、至真、等正覺。成佛以後開化人民，各各展轉共相授決，當成為佛，度脫無數不可計人。」

[0106b27] 於是羅云母比丘尼及持名聞，各心念言：「今佛世尊而不愍念，獨見遺棄。」

[0106b29] 於是大聖告名聞比丘尼：「今我班宣告語遠近，當於十萬億佛修道，常為法師奉菩薩行，所遵具足當得作佛，號具足百千光幢幡如來、至真、等正覺、明行成為、善逝、世間解、無上士、道法御、天人師，為佛、眾祐，其世界名仁賢。爾時其佛，光明威神無數百千，壽不可限。」

[0106c06] 時大敬逵及羅云母比丘尼等，得未曾有驚喜悅豫，即說是偈，而嗟歎佛：

「世尊所開示，　　為眾之導師，
　開化於世界，　　并及於天人。
　天人所奉事，　　今者見慰撫，
　以為人導師，　　充滿悅我意。」

[0106c13] 比丘尼說此頌已，白世尊曰：「唯然大聖！我等信樂是佛法訓，堪任誦讀，又及餘人他方世界。」

[0106c15] 於時世尊，顧眄八十億姟百千逮諸總持開士講不退轉法輪。時諸菩薩見佛照臨，尋叉手啟白：「唯願大聖，以斯經典付授我等講說宣布。得此經卷，專惟佛德。」

[0106c18] 諸族姓子欣仰世尊，俯察己身前世所行平等之願，則於佛前而師子吼：「如來滅度後，若此經法在於十方，我等書寫受持諷誦，思惟其誼分別布路，顯化餘人亦令如斯，承佛聖旨，我之朋黨處殊異土，大聖加恩，將接我等使得成立。」

[0106c24] 爾時諸菩薩大士同心等意，佛前而說頌曰：

「唯然世尊，　　默然安聖，　　佛滅度後，
　光闡影訓。　　然後末世，　　恐有患難，
　當普班宣，　　分別說之。
　若撾捶罵詈，　　以石打擲者，
　大聖往來世，　　鄙當忍此愚。
　語言難可了，　　諛諂癡憍慢，
　然後處山巖，　　無獲謂有得。
　無便於智慧，　　當何以報答，
　獨行順心志，　　懷惡為無忍。
　在居貪惡聲，　　當為說經法，
　所講言決除，　　猶若此六通。
　凶暴秉毒心，　　處寂行斯想，
　入燕而獨住，　　不慕罵詈對。
　是我等無忍，　　猗著於利養，
　則是外道人，　　所說為已施。
　於經自精進，　　猶以供養利，
　於眾會中說，　　宣吾等名譽。
　若至國王宮，　　大臣及寮屬，
　并梵志長者，　　若餘比丘所，
　謗毀說我惡，　　所行如邪道，
　吾當悉忍此，　　當奉侍大聖。
　爾時離憂慼，　　若使能忍辱，
　以斯佛所說，　　悉當呵教之。
　劫亂比丘諍，　　凶暴大恐懼，
　悉罵詈我等，　　諸比丘如鬼。
　在世行恭敬，　　皆令忍苦患，
　以順柔軟性，　　故當說此經。
　吾等不貪身，　　亦不惜壽命，
　當堪奉持此，　　志願於佛道。
　世尊具知之，　　如凶惡比丘，
　然後來末世，　　當分別開解。
　顏色常不悅，　　數數犯不當，
　遊行不以時，　　衣服多不政。
　假使今世雄，　　滅度後末世，
　在眾會勇猛，　　分別說是經。
　若行求入城，　　儻有所慕索，
　所在當施與，　　佛知不令墮。
　用愛樂世原，　　興修仁善心，
　少欲行節限，　　逮善寂滅度。
　一切世光曜，　　十方悉來會，
　我當言至誠，　　悉見心不虛。」◎

正法華經卷第六

【經文資訊】大正藏第 09 冊 No. 0263 正法華經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，佛教電腦資訊庫功德會提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA