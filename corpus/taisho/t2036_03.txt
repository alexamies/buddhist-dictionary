佛祖歷代通載卷第三
嘉興路大中祥符禪寺  住持華亭念常集

[0495a15]  周

[0495a16]  (一　己丑癸丑)  昭王瑕  (康王子。王道微缺。因南巡狩乘膠船沈於水)  治五十一年。

[0495a17]  二十五年四月八日。大聖現白象瑞。七支  案地乘雲而下。降神大術胎中。右脇而住。  豈若虹樞現表厥命世者也。

[0495a20]  (二　甲寅)  二月八日。世尊生于迦毘羅衛國藍  毘尼園沙羅叉樹下。從母摩耶夫人右脇而  出。姓剎利。父淨飯天。母大清淨。生時九龍
吐水。金盤沐已周行七步。自言。吾受最後  生身。天上天下唯吾獨尊。相好莊嚴具三  十二大人之相。諸經有別  (且依一文。三十二者。一足下平滿。二千輻
輪紋。三手柔軟如兜羅綿。四指間網鞔猶如鵝王。五諸指纖長。六足跟充滿。七足趺相承。八雙臂修直。九
雙腨圓滿如伊尼延鹿王。十陰峯藏密如象馬王。十一毛青右旋。十二髮毛上靡。十三身皮金色。十四皮閏  離垢。十五七處充滿。十六肩項殊妙。十七膊腋  傭
直。十八容儀紅滿。十九身相端嚴。二十量圓孤柳。二十  一頷臆獅子。二十二常光一尋。二十三齒白齊密。二十四牙鮮鋒利。二十五常得上味。二十六舌覆面輪。
二十七梵音頻伽。二十八眼睫紺青。二十九眼睛如牛王。三十面如滿月。三十一眉間白毫。三十二烏瑟膩吒  猶如天蓋。更有八十隨好。具如般若等說)  。

[0495b03]  (丙辰)  太子三歲。父王携謁天神廟。神像起立。  王驚嘆曰。天中天。

[0495b05]  (庚申)  太子七歲。詣師習世間書典。

[0495b06]  (三　癸亥甲子)  太子十歲。與兄弟捔力。以手擲象城外。  射透銕鼓九重。世尊示出家。太子出遊四
門。見生老病死者。北門見出家人生欣樂  心。二月八日夜。淨居天報言。太子出家時  至。遂乘馬逾城。至檀特山拔劍斬髮入彌  樓山阿藍迦處習不用處定。

[0495b12]  (戊寅)  今依六年苦行三十成道之教也。有說。  十二月八日出家。諸部說異。玄贊疏云。總  會諸文而為二說。一云諸部說。十九出家
三十成道。本起因緣經。亦十九歲。思惟無  相三昧經。三十成道。智論。亦十九。不說成  道時。佛住世實八十年。有會。十九出家。五
年事仙人行樂行。六年行苦行。三十成道。  智論用此。二云。亦有諸部及大乘說。二十  九出家。三十五成道。增一中雜三阿含經
出曜經和須密論。並說二十九。悲華經善  見論說三十五成道。本起經云。三十五也。  菩提流支引經偈云。八年作嬰兒。七年作
童子。四年學五明。十年受五欲。六年行苦  行。三十五成道。四十五年中。教化諸眾生。  真諦及西域記並同此說。金光明經報恩
經等。同說佛壽八十年也。甲子但七十九  年。略釋偈曰  (言五明者。瑜伽釋云○一者內明有二種。相一顯示正因果相。二已作不失
未作不得相○二者因明有二種相。一示摧伏他論勝利相。二示免脫他論勝利相○三者聲明亦有二相。二
示安立字界及能成立相。二示語工巧勝利相○四醫方明有四種相。一示病體善巧相。二示病因善巧相。
三示斷已更生善巧相。四示斷已不生善巧相○五者工巧明善諸世法○三端六義等。言三端者。一文筆。
二武鋒。三辨舌也。六義者一禮。長幼謙謹二樂風俗正變。三書。八體六書。四數。窮知稊壤。五射。能開
弓弩。六御。善調象馬。世尊在宮為太子時。性自仁賢。曰禮。通諸風俗。曰樂。六十四書悉曉。曰書。百二十
數並窮。曰數。透九重銕鼓。曰射。擲塞門大象。曰御。餘如經論廣陳)  。

[0495c06]  (四　庚辰)  穆王滿  (昭王子)  用造父為御。乘乎八駿。日  行千里  (具如周史)  治五十五年  (五十歲即位壽一百四年)
作甫刑  (王命甫侯呂級入為司寇。增輕減重。約五刑為三千。墨劓各一千。剕五百。宮三百。大辟二百。孝經甫刑是)  傀儡  (乃偃師之作始獻于王也)  化人
(北山曰。王時西極有化人來。反山州移城邑。入水火貫金  石。千變萬化不可窮矣。王敬之若聖。築中天臺以居之。乃曼殊室利目連等示相也。然王未知是佛弟子)  。

[0495c11]  (五　癸未)  世尊示成道。苦行六年既滿。沐於熙泥  連河。受牧牛女之乳糜。納吉祥之軟草詣  菩提樹王坐金剛座上三十四心示成正
覺。號天人師。具一切智。住世垂訓四十九  年。說法三時初中後善。以有空言破空有  執。二邊既離中道斯存。俾利鈍機發修自
行。故演而伸之。為八萬四千之法藏也。博  施濟眾因果張焉。斷惡懲善聖凡別矣。群  生自茲有仗也。

[0495c20]  (甲申)  初入鹿苑度五比丘。度優樓頻羅迦葉  千人出家。

[0495c22]  (乙酉)  佛象頭山。為龍鬼說法等。

[0495c23]  (丙戌)  佛度舍利弗目犍連二百五十人出家。

[0495c24]  (丁亥)  須達長者布金。買祇陀園。建寺奉佛。

[0495c25]  (戊子)  佛在拘耶尼國。為婆陀和菩薩。說苦行  般若等經。

[0495c27]  (己丑)  佛在柳山。為純真陀羅王等說法。

[0496a01]  (庚寅)  佛在穢澤。為阿掘摩說法。及升忉利天。

[0496a02]  (六)  栴檀像始建。世尊成道八年上忉利天。  為母說法。經九十日。優闐國王思慕如來。  命大目連及毘首羯摩天化為匠人。詣天
宮摹佛相好。以栴檀香木刻像供養。既而  夏滿下降中天。王及大臣及國人民同往  迎佛。其像騰空向佛問訊。佛為摩頂受記  曰。我滅度千年以後。汝往震旦廣利人天。

[0496a09]  (辛卯)  佛還摩竭國。為弗沙王說法等。

[0496a10]  (七　壬辰)  佛為彌勒說修行本起經。

[0496a11]  (癸巳)  佛還迦毘羅國。為父王說法。普曜經載  此。

[0496a13]  (戊戌)  佛於欲色二界。說大集等經。

[0496a14]  (己亥)  佛始說十六會八部般若等經。

[0496a15]  (辛丑)  佛始檢約徒眾。剏置戒律。

[0496a16]  (丙午)  佛從弟阿難始出家。

[0496a17]  (辛亥)  阿難請佛。度摩訶波闍波底比丘尼等  出家。

[0496a19]  (甲子辛未　二九)  佛說金光明并法華等經于靈山會  上。是年世尊拈花示眾。百萬人天皆茫然。  唯金色頭陀破顏微笑。世尊曰。吾有正法
眼藏涅槃妙心實相無相微妙法門。分付  於汝。汝當護持。并勅阿難副貳傳化。聽吾  偈曰。法本法無法。無法法亦法。今付無法
時。法法何曾法。爾時世尊說此偈已。復告  迦葉。吾將金縷僧伽黎傳付於汝。轉授補  處慈氏。毋令斷絕  (拈花一事荊國王公對佛惠禪師泉萬卷言。親見於梵王問佛
經中。具載。但此經多言國家帝王之事。藏之祕府。世故罕聞)  。

[0496a29]  (八　壬申)  二月十五日。世尊示涅槃。應世七十九  年。化緣周畢。於拘尸羅國金沙跋提河間  娑羅雙樹下。說涅槃經及遺教經已。安住
常寂滅光。名大涅槃右脇而臥。於中夜寂  然無聲。闍維得舍利八斛四斗  (涅槃經前後分具明)  時  有白虹一十二道南北貫通。連宵不滅。穆
王問太史扈多曰。是何徵也。對曰。西方有  大聖人。滅度衰相現也。王曰。朕常患此。今  既滅度。更何憂耶。西土諸王以香木闍維  分身建塔。震旦計十九處。

[0496b10]  (乙亥)  共王繄扈  (穆王子)  有聖德治十二年  (王嘗游于涇上。密  康公從有三女奔。康公受之而不以獻。王遂滅密)  。

[0496b12]  (丁亥)  懿王囏  (共王子)  周室衰  (詩人刺之遷都槐里。又遷廢丘)  治二  十五年
(齊五世。哀公荒淫王命烹之。作變風刺之)  。

[0496b14]  (九　壬子)  孝王辟方  (共王弟懿王叔)  王時外國有進二尺虎  又進四角犀。治十五年。

[0496b16]  (十　丙辰)  第一祖摩訶迦葉。摩竭陀國人也。姓婆羅  門。父飲澤。母香志。昔為鍛金師。善明金性
使其柔伏。付法傳云。甞於久遠劫中。毘婆  尸佛入涅槃後。四眾起塔。塔中像面上金  色有少缺壞。時有貧女。將金珠往金師所。
請飾佛面。既而因共發願。願我二人為無  姻夫妻。由是因緣九十一劫身皆金色。後  生梵天。天壽盡生中天摩竭陀國婆羅門家。
名曰迦葉波。此云飲光勝尊。蓋以金色為  號也。繇是志求出家冀度諸有。佛言善來  比丘。鬚髮自除袈裟著體。常於眾中稱歎
第一。復言。吾以清淨法眼將付於汝。汝可  流布無令斷絕。涅槃經云。爾時世尊欲涅  槃時。迦葉不在眾會  (嵩禪師正宗記評曰。昔涅槃會之初。如來告諸比丘曰。
汝等不應作如是語。我今所有無上正法。悉已付囑摩訶迦葉。是迦葉者。當為汝等作大依止。然正宗者聖
人密相傳授。不可必知其處與時也。以經酌之則法華先而涅槃後也。方說法華迦葉預焉。及涅槃而不在其
會。吾謂付法之時其在二經之間耳。或謂。靈山拈花。又曰。付法於多子塔前。然此未見所出。吾雖稍取亦  不敢果以為審也)  佛告諸大弟子。迦葉來時。可令宣
揚正法眼藏。爾時迦葉在耆闍崛山賓鉢羅  窟。覩勝光明。即入三昧以淨天眼觀見世  尊於熙連河側入般涅槃。乃告其徒曰。如  來涅槃也。何其駛哉。即至雙樹間悲戀號
泣。佛於金棺內現雙足。爾時迦葉告諸比  丘。佛已茶毘。金剛舍利非我等事。我等宜  當結集法眼無令斷絕。乃說偈曰。如來弟
子且莫涅槃。得神通者當赴結集。於是得  神通者悉集王舍耆闍崛山賓鉢羅窟。時  阿難為漏未盡。不得入會。後證阿羅漢果。
由是得入。迦葉乃白眾言。此阿難比丘。多  聞總持有大智慧。常隨如來梵行清淨。所  聞佛法如水傳器無有遺餘。佛所讚歎聰
敏第一。宜可請彼集修多羅藏。大眾默然。  迦葉告阿難曰。汝今宜宣法眼。阿難聞語  信受。觀察眾心而宣偈言。比丘諸眷屬。離
佛不莊嚴。猶如虛空中。眾星之無月。說是  偈已。禮眾僧足升法座而說是言。如是我  聞一時佛住某處說某經教。乃至人天等  作禮奉行。時迦葉問諸比丘。阿難所言不
錯謬乎。皆曰。不異世尊所說。迦葉乃告阿  難言。我今年不久留。今將正法付囑於汝。  汝善守護。聽吾偈言。法法本來法。無法無
非法。何於一法中。有法有不法。說是偈已。  乃持僧伽黎。

[0497a01]  (甲子丁卯　三十)  衣入雞足山。俟慈氏下生。即周孝王  五年丙辰歲也。

[0497a03]  (十一)  秦非子  (其先高陽之後。始女修大業大費佐舜為相。大廉孟戲中衍乃大廉玄孫。鳥身人
言。為殷太武之御中潏飛廉惡來秦之先也。後至柏翳佐禹治水有功。舜賜姓嬴氏。後之非子。周孝王使  主馬。又大蕃息。封  于
秦。號曰秦嬴。至德公居雍城。秦州隴城縣也。後穆公始覇。至昭襄稱王自非子下。
秦侯公伯秦仲莊平文宣出武德宣城穆康共桓襄惠悼厲躁懷靈簡惠出獻孝惠文王武王昭王。三十二君。六  百三十八年也)  。

[0497a08]  夷王爕  (懿王次子。周室陵遲。諸侯朝朔。下堂迎之。治十六年)  。

[0497a09]  (十二　癸未)  厲王胡  (夷王子。暴虐無道。國人叛之。襲殺于彘。通周召五十一年)  。

[0497a10]  (十三　癸巳)  二祖阿難。王舍城人也。姓剎利帝。父斛  飯王。實佛之從弟也。梵語阿難陀。此云慶
喜。亦云歡喜。如來成道夜生。因為之名。多  聞博達智慧無礙。世尊以為總持第一。甞  所讚歎。加以夙世有大功德。受持法藏如
水傳器。佛乃命為侍者。後阿闍世王白言。  仁者。如來迦葉尊勝二師皆已涅槃。而我  多故悉不能覩。仁者。般涅槃時願垂告別。
阿難許之。後自念言。我身危脆猶如聚沫。  況復衰老豈能長久。又念。阿闍世王與吾  有約。乃詣王宮告之曰。吾欲入涅槃。故來
辭耳。門者曰。王寢不可以聞。阿難曰。俟王  覺時當為我說。時王夢中見一寶蓋七寶嚴  飾。千萬億眾圍繞瞻仰。俄而風雨暴至吹
折其柄。珍寶瓔珞悉墜於地。心甚驚異。既  寤門者具白上事。王聞語已失聲號慟哀  感天地。即至毘舍離城。見阿難在恒河中  流跏趺而坐。王乃作禮而說偈言。稽首三
界尊。棄我而至此。暫憑悲願力。且莫般涅  槃。時毘舍離王亦在河側。復說偈言。尊者  一何速。而歸寂滅場。頭住須臾間。而受於
供養。爾時阿難見二國王咸來勸請。乃說  偈言。二王善嚴住。勿為苦悲戀。涅槃當我  淨。而無諸有故。阿難復念。我若偏向一國
而般涅槃。諸國爭競。無有是處。應以平等  度諸有情。遂於恒河中流將入寂滅。是時  山河大地六種震動。雪山中五百仙人覩茲
瑞應飛空而至。禮阿難足胡跪白言。我於  長老當證佛法。願垂大慈度脫我等。阿難  默然受請。即變殑伽河。悉為金地。為其仙
眾說諸大法。阿難復念。先所度脫弟子應  當來集。須臾五百羅漢從空而下。為諸仙  人出家受具。其仙眾中有二羅漢。一名商  那和修。二名末田底迦。阿難知是法器乃
告之曰。昔如來以大法眼傳大迦葉。迦葉  入定而傳於我。我今將滅。用傳於汝。汝  受吾教。當聽偈言。本來傳有法傳了言  無法。各各須自悟。悟了無無法。阿難傳
法眼藏竟。踊身虛空作十八變。入風奮迅  三昧。分身四分。一分奉忉利天。一分奉娑  竭羅龍宮。一分奉毘舍離王。一分奉阿闍
世王。各建寶塔而供養之。乃厲王十年癸  巳歲也。

[0497b25]  (辛亥)  世尊入滅一百年矣。

[0497b26]  (十四)  傳曰。百歲已前。人傳雖異法味一如。五  師傳教首迦葉波。傳之阿難。阿難傳商那  和修。商傳優波毱多。優傳末田底迦。自此
百年之後。法疎一味水乳兩和。析  [疊*毛]  分金  各宗異見。源流派別二部斯興。一上座部。  二大眾部。三百年來展轉分破。大眾本末
別成九部。大眾部。一說部。說出世部。雞胤  部。多聞部。說假部。制多山部。西山住部。  北山住部○上座本末成十一部。說一切
有部。上座部。犢子部。法上部。賢胄部。正量  部。密林山部化地部。法藏部。飲光部。經  量部。嗚呼正法加絲以麻。嘉謨增乳以水。
慕道者惑于異端。孰非曷是。悲哉。

[0497c10]  (庚申甲子)  共和元年王崩  (王時不道濫謗。百姓不言政道。路相逢視之以目。由是作亂。叛
王子彘。在政三十七年。周召二伯行政。號共和。凡十四年)  。

[0497c12]  (十五　甲戌)  宣王靖  (厲王子。初王奔彘。太子匿召公家。國人圍之。公以子代之。太子方得脫。既長周
召二伯立之為王。修文武成康之風。諸侯復宗周。時天下大旱。王自責身六年乃雨)  治四十六  年。王臣史籀改蒼頡古文為大篆  (今岐下石鼓有
數字至宋蘇軾辨得幾字)  。

[0497c16]  (乙未)  鄭桓公友  (厲王少子。宣王之弟。初封鄭。今華陰縣。後徙榮陽。今新鄭是。至幽公弟
君乙為君。自桓下。武莊厲昭亹嬰厲穆靈襄悼成釐簡定獻聲哀共濡君乙。凡二十三君。二百八十一年)  。

[0497c18]  (十六)  第三祖商那和修。摩突羅國人也。亦名  舍那婆斯。姓毘舍多。父林勝。母憍奢邪。  在胎六年而生。梵云商諾迦。此云自然
服。即西域九枝秀草名也。若羅漢聖人降  生。則此草生於淨地。祖生時瑞草斯應。昔  如來行化至摩突羅國。見一青林枝葉茂
盛。語阿難曰。此林地名優留茶。吾滅度後  一百年。有比丘商那和修。於此地轉妙法  輪。後百歲果誕祖。出家證道。受慶喜尊者
法眼化導有情。及止此林降二火龍歸順  佛教。龍因施地以建梵宮。祖化緣既久。思  傳正法。尋於吒利國。得優波毱多。以為
給侍。因問毱多曰。汝年幾邪。答曰。我年  十七。祖曰。汝身十七性十七耶。答曰。師髮  已白。為髮白耶心白耶。祖曰。我但髮白。非
心白耳。曰我身十七。非性十七也。和修  知是法器。三載後遂為落髮受具。乃告曰。  昔如來以無上正法眼藏傳囑迦葉。展轉  相授而至於我。我今傳汝。勿令斷絕。汝
受吾教。聽吾偈言。非法亦非心。無心亦無  法。說是心法時。是法非心法。說偈已即隱  於罽賓國南象白山中。後於三昧中見弟
子毱多有五百徒眾。常多懈慢。祖乃往彼  現龍奮迅三昧。以調伏之。而說偈曰。通達  非彼此。至聖無長短。汝除輕慢意。疾得阿
羅漢。五百比丘聞偈已。依教奉行皆獲無  漏。祖乃作十八變。火光三昧用焚其身。毱  多收舍利。葬於梵迦羅山。五百比丘各。

[0498a18]  (十七　己未)  持一幡迎導。至彼建塔供養。乃宣王二  十二年乙未歲。王無辜殺杜伯。一日出畋。  見杜伯持弓矢射王中心。墮車折脊而死。
事見墨子載也。

[0498a22]  (庚申)  幽王宮涅  (宣王子。嬖褒姒。生伯服。廢太子與申后而立伯服。褒姒不好笑。王乃舉烽
燧大鼓。諸侯皆至。又且無寇。褒姒大笑。王悅後申侯與犬戎同伐王于驪山。復舉烽燧。諸侯不至。遂死  山下。乃扶太子宜臼為王。以奉周祀)  在位十一年。

[0498a25]  (庚午)  携王伯服  (幽王庶子。西兵殺王。伯服乃立。國人不順。未經年而廢之)  。

[0498a26]  東周  (二十四主都于洛陽)

[0498a27]  (十八　辛未)  平王宜臼  (幽王太子申侯立之)  東遷洛京以辟難。治  五十一年。

[0498b01]  (壬申)  諸候寖盛政出方伯。

[0498b02]  (辛卯)  世尊示滅二百年矣。

[0498b03]  (十九　庚子)  第四祖優波毱多。吒利國人也。亦名優  波崛多。又名鄔波毱多。姓首陀。父善意。十
七出家二十證果。隨方行化至摩突羅國。  得度者甚眾。由是魔宮震動波旬愁怖。遂  竭其魔力以害正法。祖即入三昧觀其所  由。波旬復伺便。密持瓔珞縻之于頸。及祖
出定。乃取人狗蛇三屍化為華鬘。耎言慰  諭波旬曰。汝與我瓔珞。甚是珍妙。吾有華  髮。以相酬奉。波旬大喜。引頸受之。即變為
三種臭屍蟲蛆壞爛。波旬厭惡大生憂惱。  盡己神力不能移動。乃升六欲天告諸天  王。又詣梵王求其解免。彼各告言。十力弟
子所作神變。我輩凡陋何能去之。波旬曰。  然則奈何梵王曰。汝可歸心尊者。即能除  斷。乃為說偈令其回向曰。若因地倒。還因
地起。離地求起。終無其理。波旬受教已。即  下天宮禮尊者足。哀露懺悔。毱多告曰。汝  自今去。於如來正法更不作嬈害否。波旬
曰。我誓回向佛道永斷不善。祖曰。若然者。  汝可口自唱言歸依三寶。魔王合掌三唱。  華鬘悉除。乃歡喜踊躍。作禮尊者而說偈
曰。稽首三昧尊。十力聖弟子。我今願回向。  勿令有劣弱。尊者在此化導證果最多。  每度一人以一籌置於石室。其室縱十八
肘。廣十二肘。充滿其間。最後有一長者子。  名曰香眾。來禮尊者志求出家。祖問曰。汝  身出家心出家。答曰。我來出家不為身心。
祖曰。不為身心復誰出家。曰夫出家者無  我我故。無我我故即心不生滅。心不生滅  即是常道。諸佛亦常。心無形相其體亦然  祖曰。汝當大悟心自通達。宜依佛法僧紹
隆聖種。即為剃度受具足戒。仍告之曰。汝  父甞夢金日而生汝。可名提多迦。復謂曰。  如來以大法眼藏次第傳授。以至於我。今
復傳汝。聽吾偈言。心自本來心。本心非  有法。有法有本心。非心非本法。傳法已。  乃踊身虛空。呈十八變。然復本坐跏趺而
逝。多迦以室內籌。用焚其軀。收舍利建塔  供養。即平王三十年庚子歲也。

[0498c13]  (  己  未)  王四十九年。乃魯隱公元年。孔子春秋  編年始于此。

[0498c15]  (  二十　壬戌  )  桓王林  (平王孫太子洩早卒立王)  在位二十三年。

[0498c16]  (甲子乙酉　三三)  莊王佗  (桓王子)  在位十五年。

[0498c17]  (二十一　己丑)  第五祖提多迦者。摩伽陀國人。初生之  時。父夢金日自屋而出照耀天地。前有大  山諸寶嚴飾。山頂泉湧滂沱四流。後遇毱
多尊者。為解之曰。寶山者。吾身也。泉湧  者。法無盡也。日從屋出者。汝今入道之相  也。照耀天地者。汝智慧超越也。尊者本名
香眾。師因易今名焉。梵語提多迦。此云通  真量也。多迦聞師說已。歡喜踊躍而唱偈  言。巍巍七寶山。常出智慧泉。迴為真法味。
能度諸有緣。毱多尊者亦說偈曰。我法傳  於汝。當現大智慧。金日從屋出。照耀於天  地。提多迦聞師妙偈設禮奉持。後至中印
度。彼國有八千大仙。彌遮迦為首。聞尊者  至率眾瞻禮。謂尊者曰。昔與師同生梵天。  我遇阿私陀仙人授我仙法。師逢十力弟
子修習禪那。自此報分殊塗已經六劫。尊  者曰。支離累劫誠哉不虛。今可捨邪歸正  以入佛乘。彌遮迦曰。昔阿私陀仙人授我
記云。汝却後六劫。當遇同學獲無漏果。今  也相遇。非宿緣邪。願師慈悲今我解脫。尊  者即度出家命聖授戒。餘仙眾始生我慢。
尊者示大神通。於是俱發菩提心一時出  家。乃告彌遮迦曰。昔如來以大法眼藏密  傳迦葉。展轉相授而至於我。我今傳汝。  當護念之。乃說偈曰。通達本法心。無法無
非法。悟了同未悟。無心亦無法。說偈踊身  虛空作十八變。火光三昧自焚其軀。彌遮  迦與八千比丘。同收舍利於班茶山中起  塔供養。即莊王五年己丑歲也。

[0499a17]  (庚子)  僖王胡齊  (莊王子一名釐)  治五年○五  覇  次興  (中庸子曰。
覇者假也用威刑而防政。使仁義而不湮。秦漢皆覇道也。春秋稱五覇者。左傳曰。齊桓公九合諸  侯  一匡
天下。孔子稱為五覇之首○晉文公召天子於河陽而朝諸侯矣○秦繆公因伐鄭而敗諸崤悔過脩德○宋
襄公為鹿上之盟。求諸侯於楚。楚人許之○楚莊王率諸侯伐陳。而立陳靈公。諸侯皆伏矣)  。

[0499a21]  (乙巳)  惠王閬  (僖王子。初莊王嬖姬妃生子頹。頹有寵而後作亂。王奔鄭。鄭伯伐頹殺之立王。時  齊桓伐楚子。責包茅不貢入周矣)
。

[0499a23]  (甲子　三四)  治二十五年。

[0499a24]  (二十二　庚午)  襄王鄭  (惠王子。子帶作亂。王奔鄭。晉文公殺子帶立王)  治三十三  年。

[0499a26]  (辛未)  世尊入滅三百年矣  (此後龍猛菩薩。造中論。等破除有見。後提婆等諸  大論師。造百論等。弘闡大義了義燈明)  。

[0499a28]  (二十三　甲申)  第六祖彌遮迦者。中印度人也。既傳  法已。遊化至北天竺國。見雉堞之上有金  色祥雲歎曰。斯道人氣也。必有大士為吾
法嗣。乃入城。於闤闠間有一人。手持酒器  逆而問曰。師何方而來。欲往何所。師曰。從  自心來。欲往無處。曰識我手中物否。師曰。
此是觸器而負淨者。曰師還識我否。師曰。  我即不識。識即非我。又謂曰。汝試自稱名  氏。吾當後示本因。彼因說偈而答。我從無
量劫。至于生此國。本姓頗羅墮。名字婆須  密。師曰。我師提多迦說。世尊昔遊北印度。  語阿難言。此國中吾滅後三百年有一聖
人。姓頗羅墮。名婆須密。而於禪祖當獲第  七。世尊記汝。汝應出家。彼乃置器禮師側  立而言曰。我思往劫。甞作檀那獻一如來
寶座。彼佛記我云。汝於賢劫釋迦法中宣  傳至教。今符師說。願加度脫。師即與披剃  復圓戒相。乃告之曰。正法眼藏今傳於
汝。勿令斷絕。乃說偈曰。無心無可得。說得  不名法。若了心非心。始解心心法。說偈已。  入師子奮迅三昧。踊身虛空高七多羅樹。
却復本座。化火自焚。婆須密收靈骨貯七  寶函。建浮圖寘于上級。即襄王十五年甲  申歲也。

[0499b24]  (癸卯)  頃王壬臣  (襄王子)  治六年  (楚莊王始覇)  。

[0499b25]  (己酉)  匡王班  (頃王子)  在位六年。

[0499b26]  (壬子)  ○  (有云。此年世尊入滅者。破邪論引誤)  。

[0499b27]  (二十四　乙卯)  定王瑜  (匡王子)  治二十一年○  (楚子問鼎之大小輕重)  。

[0499b28]  (二十五　丁巳)  老聃氏。於是年九月十四日生于楚國  陳郡苦縣賴鄉曲仁里。魏書云。老聃父姓  韓名乾字元畢。母曰精敷。二合而娠。孕
八十年而生於李樹下。因以為姓。名耳字  伯陽。身長四尺六寸。額凸眉麁反唇騫鼻  髆尖  胯  闊聃耳髼頭。故  諡  曰聃。以疑獨之
道祕于心。三寶之德資于用。一曰慈。二曰  儉。三曰不敢為天下先。景王己卯紫氣浮  關。欲往流沙。時有函關令尹喜。知道之人
也。乃請言教。老氏遂著道德二篇。合五  千言。皆評大道也。既而弗克。至于流沙。薨  于槐里。年八十四歲。時有秦佚之弔。三號  而出。是知天命殞于周也。

[0499c12]  (甲子　三五)  墓在槐里西南三十里渭水之陽。今  興平縣也。佛先三百四十五年。

[0499c14]  (二十六　辛未)  第七祖婆須密者。北天竺國人也。姓  頗羅墮。常服淨衣執酒器游行里閈。或吟  或嘯。人謂之狂。及遇彌遮迦尊者宣如來
往誌。自惺前緣投器。出家授法。行化至迦  摩羅國。廣興佛事。於法座前忽有一智者。  自稱我名佛陀難提。今與師論義。師曰。仁
者論即不義。義即不論。若擬論義終非義  論。難提知師義勝。心即欽伏曰。我願求道  霑甘露味。尊者遂與剃度而授具戒。復告
之曰。如來正法眼藏我今傳汝。汝常護持。  乃說偈曰。心同虛空界。示等虛空法。證得  虛空時。無是無非法。尊者即入慈心三昧。
時梵王帝釋及諸天眾。俱來作禮而說偈  言。賢劫眾聖祖。而當第七位。尊者哀念我。  請為宣佛地。尊者從三昧起。示眾云。我所
得法而非有故。若識佛地離有無故。說此  語已。還入三昧示涅槃相。難提即於本座  起七寶塔以葬全身。即定王十七年辛未  歲也。

[0500a04]  (丙子)  簡王夷  (定王子)  治十四年。

[0500a05]  (丁丑)  ○老氏仕周為守藏吏。時年二十二矣。

[0500a06]  (己丑)  ○老氏遷太史令。時年三十四矣。一云。  柱下史。自是五十四年不調。時人目為吏  隱也。王十四年。魯襄元也。

[0500a09]  (庚寅)  靈王泄心  (簡王子)  生而有髭。治二十七年。

[0500a10]  (二十七　庚戌)  二十一年。老氏五十五歲矣。

[0500a11]  (二十八)  孔子生干魯國今兗州鄒邑平鄉晉  昌里。實隱公後第九代襄公二十一年冬十  一月初四日。按殷本紀。孔子父姓叔梁名
紇。為鄒邑宰。先娶鄒氏女。生子孟皮。不  才。後娶顏氏女名徵。在夫婦禱尼丘山  而生孔子生而有髮。身長九尺六寸腰帶  十圍。垂手過膝。河眸海口龍顏方顙。鳳顒
燕頷虬髭虎視。有中和之德。衣莊而嚴。色  溫而厲。有四十二表如世家。自易姓孔氏。  名丘字仲尼。至唐玄宗。  諡  曰文宣王。丘先
殷之後裔頴考叔弗何祖焉。至紇移居魯。易  姓叔梁。後孔子追昔先生姓字。以子配一。  更姓孔氏。是不忘本仁也。學無常師。自然
英才誕秀。聖德不群世號素王。大宣文教  矣魯哀公十一年。自衛反魯修文教於洙  泗之濱。祖述堯舜憲章文武之風。約魯史  而修春秋。周平魯隱始之自  己
未。終敬王  魯哀壬戌記二百四。十二年之事。明王室  衰諸侯  覇  褒貶得失。絕筆于獲麟之句也。  而傳有五。左丘明公羊高穀梁赤鄒氏郟氏。
刪詩三百。而詠國風雅頌正變之道也。而  傳者分為四詩。毛韓魯齊。詩以關睢首之。  明有夫婦。次有父子君臣之道。三綱逆順
辨其國政。定尚書凡百篇。始于二典。次及  三王典謨誓誥之文。備悉明也。秦火之後。  漢儒伏生口授。裁二十餘篇。正禮樂有二
禮記四十九篇。而以曲禮首之。終于喪服  之制。俾夫孝弟施行。安上治民廣大悉備。  而傳者徐生首焉。周禮者六官之屬王百  七十五。明宗廟社稷王侯等差朝格典儀。
大全其式矣。贊易道始于太極。是生兩儀。  四象八卦萬物生焉。作十翼書以明之。謂  上繫下繫上彖下彖上象下象文言說卦敘
卦雜卦。而傳者古今眾矣。資學三千。達者  七十有二。四科十哲。德行顏回閔損冉耕  仲弓。言語宰予端木賜。政事冉求仲由。文
學言偃卜商。子鯉伯魚。孫伋子思。皆預其  數。壽七十三歲薨。佛先二百九十九年。

[0500b20]  (辛亥)  世尊示滅四百年矣  (時迦濕彌羅國五百六通依法智論造毘婆沙論)  。

[0500b21]  (二十九　丁巳)  景王貴  (靈王次子)  治二十五年。

[0500b22]  (三十　甲子丙寅　三六)  第八祖佛陀難提者。迦摩羅國人也。  姓瞿曇氏。頂有肉髻。辨捷無礙。初遇
婆須密尊者出家受教。既而領徒。行化至  提迦國城毘舍羅家。見其舍有白光上騰。  謂徒眾曰。此家聖人口無言說。真大乘器。
不行四衢知觸穢耳。言訖長者出致禮問。  何所須祖曰。我求侍者。曰我有一子。名伏  祖馱密多。年已五十口未曾言足未曾履。
曰。如汝所說真吾弟子。祖既見之。遽起禮  拜而說偈曰。父母非我親。誰是最親者。諸  佛非我道。誰是最道者。祖以偈答曰。汝
言與心親。父母非可比。汝行與道合諸佛  心即是。外求有相佛。與汝不相似。欲識  汝本心。非合亦非離。伏馱密多聞祖妙偈。
便行七步。祖曰。此子昔曾值佛悲願廣大。  慮父母愛情難捨。故不言不履耳。時長者  遂捨令出家。祖尋授具戒。復告之曰。我今
以如來正法眼藏傳囑於汝。勿令斷絕。乃  說偈曰。虛空無內外。心法亦如此。若了虛  空故。是達真如理。密多承師傳囑。以偈
讚曰。我師禪祖中。當得為第八。法化眾無  量。悉獲阿羅漢。爾時尊者佛陀難提。即現  神變。却復本坐。儼然寂滅。眾興寶塔葬其  全身。即景王十年丙寅歲也。

[0500c17]  (乙亥)  孔子時年二十六。適周問禮於老聃。聃  年已七十九。

[0500c19]  (己卯)  老聃是年薨。壽八十四歲。

[0500c20]  (辛巳)  四月王崩。劉子單子立王子猛。六月子  朝作亂。十月晉納王于王城。十一月猛卒  (是為悼王)  。

[0500c23]  (三十一　壬午)  敬王丐  (悼王弟)  劉獻公單穆公韓宣等伐  子朝立王。治四十三年。

[0500c25]  (乙酉)  (冬克鞏逐王子朝入成周。自是謂王城為西周。成周為東周)  。

[0500c26]  (壬辰)  十一年乃魯定元年。

[0500c27]  (辛丑)  孔子為魯司寇年已五十二矣。

[0500c28]  (癸卯)  孔子去魯適衛。

[0500c29]  (乙巳)  孔子之宋如陳。

[0501a01]  (戊申)  孔子微服過宋。

[0501a02]  (己酉)  孔子厄於陳。

[0501a03]  (庚戌)  二十八年。魯哀十一年。孔子自衛返魯。  作春秋定六經。時年六十一歲矣。

[0501a05]  (三十二　甲寅)  第九祖伏馱密多者。提迦國人。姓毘  舍羅。既受佛陀難提傳囑。後至中印度行  化。時有長者香蓋。携一子而來瞻禮尊者
曰。此子處胎六十年。因號難生。復甞會  一仙者。謂此兒非凡。當為法器。令遇尊  者。可令出家。祖即與落髮授戒。羯磨之際
祥光燭座。仍感舍利三十粒現前。自此精  進忘疲。既而師告之曰。如來大法眼藏今  傳於汝。汝護念之。乃說偈曰。真理本無
名。因名顯真理。受得真實法。非真亦非偽。  尊者傳法已。即入滅盡三昧而般涅槃。眾  以香油旃檀闍維真體。收舍利建塔于。那  爛陀寺即敬王三十三年甲寅歲。

[0501a18]  (庚申)  孔子絕筆于獲麟。

[0501a19]  (壬戌)  王四十年。魯哀十六年夏四月八日孔  子薨于曲阜。四十三年吳滅矣。

[0501a21]  (甲子丙寅  三  七)  元王仁  (敬王子)  治八年○  (越王勾踐始覇矣)  。

[0501a22]  (三十三　癸酉)  貞定王介  (元王子)  在位二十八年。

[0501a23]  (辛卯)  世尊示滅五百年矣。

[0501a24]  (三十四　己亥)  第十祖脇尊者。中印度人也。本名難生。  初將誕。父夢一白象背有寶座。座上安一
明珠。從門而入。光照四眾。既覺遂生。後值  伏馱尊者。執侍左右。未甞睡眠。謂其脇  不至席。遂號脇尊者焉。初至華氏國憩一
樹下。右手指地而告眾曰。此地變金色。當  有聖人入會。言訖即變金色。時有長者子  富那夜奢。合掌前立。尊者問曰。汝從何來。
夜奢曰。我心非往。尊者曰。汝何處住。曰我  心非止。祖曰。汝不定耶。曰諸佛亦然。祖  曰。汝非諸佛。曰諸佛亦非。祖因說偈曰。此
地變金色。預知於聖至。當坐菩提樹。覺華  而成已。夜奢復說偈曰。師坐金色地。常說  真實義。回光而照我。令入三摩諦。祖知其
意即度出家復具戒品。乃告之曰。如來大  法眼藏今傳於汝。汝護念之。乃說偈曰。  真體自然真。因真說有理。領得真真法。無
行亦無止。傳法已。即現神變入于涅槃化  火自焚。四眾以衣裓盛舍利。隨處興塔焉。  即貞王二十七年己亥歲也。

[0501b15]  (辛丑)  考王嵬  (一名隗貞王子)  治十五年。

[0501b16]  (丙辰)  威烈王午  (考王子)  在位二十四年。

[0501b17]  (甲子　三八)  王十九年。魏斯好賢即文侯之德。

[0501b18]  (丁丑)  ○通鑑始于此。宋司馬光集。

[0501b19]  (戊寅)  王命趙魏韓為諸侯。自此號為七雄。

佛祖歷代通載卷第三  (終)

* * *

【經文資訊】大正藏第 49 冊 No. 2036 佛祖歷代通載  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
