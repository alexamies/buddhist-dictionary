阿難問事佛吉凶經

後漢沙門安世高譯

[0754c05] 阿難白佛言：「有人事佛得富貴諧偶者，有衰耗不諧偶者，云何不等同耶？願天中天普為說之。」

[0754c07] 佛告阿難：「有人奉佛，從明師受戒，專信不犯，精進奉行，不失所受。形像鮮明，朝暮禮拜，恭敬然燈。淨施所安，不違道禁，齋戒不厭，心中欣欣；常為諸天、善神擁護，所向諧偶，百事增倍；為天龍、鬼神、眾人所敬，後必得道。是善男子、善女人，真佛弟子也。

[0754c13] 「有人事佛，不值善師，不見經教，受戒而已。示有戒名，憒塞不信，違犯戒律，乍信乍不信，心意猶豫。亦無經像恭恪之心，既不燒香、然燈、禮拜，恒懷狐疑。瞋恚罵詈，惡口嫉賢，又不六齋，殺生趣手。不敬佛經，持著弊篋、衣服不淨之中；或著妻子床上不淨之處；或持掛壁，無有座席恭敬之心，與世間凡書無異。若疾病者，狐疑不信，便呼巫師，卜問解奏，祠祀邪神，天神離遠，不得善護，妖魅日進，惡鬼屯門，令之衰耗，所向不諧。或從宿行惡道中來，現世罪人也，非佛弟子，死當入泥犁中被拷掠治。由其罪故，現自衰耗，後復受殃，死趣惡道，展轉受痛，酷不可言，皆由積惡其行不善。

[0754c27] 「愚人盲盲，不思宿行因緣所之，精神報應，根本從來，謂言事佛致是衰耗。不止前世宿祚無功，怨憎天地，責聖咎天，世人迷惑，不達乃爾。不達之人，心懷不定，而不堅固，進退失理，違負佛恩而無返覆，遂為三塗所見綴縛，自作禍福。罪識之緣，種之得本，不可不慎，十惡怨家，十善厚友，安神得道，皆從善生。善為大鎧，不畏刀兵；善為大船，可以度水。有能守信，室內和安，福報自然，從善至善，非神授與也。今復不信者，從後轉復劇矣！」

[0755a09] 佛言：「阿難！善惡追人，如影逐形，不可得離。罪福之事，亦皆如是，勿作狐疑，自墮惡道！罪福分明，諦信不迷，所在常安；佛語至誠，終不欺人。」

[0755a12] 佛復告阿難：「佛無二言，佛世難值，經法難聞，汝宿有福，今得侍佛。當念報恩，頒宣法教，示現人民，為作福田，信者得植，後生無憂。」

[0755a16] 阿難受教，奉行普聞。阿難復白佛言：「人不自手殺者，不自手殺為無罪耶？」

[0755a17] 佛言：「阿難！教人殺生，重於自殺也。何以故？或是奴婢愚小下人，不知罪福；或為縣官所見促逼，不自出意，雖獲其罪，事意不同，輕重有差。教人殺者，知而故犯，陰懷愚惡，趣手害生，無有慈心；欺罔三尊，負於自然神，傷生杌命，其罪莫大！怨對相報，世世受殃，無有斷絕。現世不安，數逢災凶；死入地獄，出離人形，當墮畜中，為人屠截，三塗八難，巨億萬劫，以肉供人，未有竟時，令身困苦，噉草飲泉。今世現有是輩畜獸，皆由前世得為人時，暴逆無道，陰害傷生，不信致此。世世為怨，還相報償，神同形異，罪深如是。」

[0755b01] 阿難復白佛言：「世間人及弟子，惡意向師及道德之人，其罪云何？」

[0755b03] 佛語阿難：「夫為人者，當愛樂人善，不可嫉之。人有惡意，向道德之人、善師者，是惡意向佛無異也。寧持萬石弩自射身，不可惡意向之。」

[0755b06] 佛言：「阿難！自射身為痛不？」

[0755b07] 阿難言：「甚痛，甚痛！世尊！」

[0755b07] 佛言：「人持惡意，向道德人、其善師者，痛劇弩射身也。為人弟子，不可輕慢其師、惡意向道德人，當視之如佛，不可輕嫉，見善代其歡喜。人有戒德者，感動諸天，天龍、鬼神莫不敬尊。寧投身火中，利劍割肉，慎莫嫉妬人之善。其罪不小，慎之！慎之！」

[0755b13] 阿難復白佛言：「為人師者，為可得呵遏弟子，不從道理，以有小過，遂之成大，可無罪不？」

[0755b15] 佛言：「不可！不可！師、弟子義，義感自然，當相訊厚，視彼如己；黜之以理，教之以道，己所不行，勿施於人，弘崇禮律，不使怨訟；弟子亦爾。二義真誠，師當如師，弟子當如弟子，勿相誹謗，含毒致怨，以小成大，還自燒身。為人弟子，當孝順於善師，慎莫舉惡意向師。惡意向師，是惡意向佛、向法、向比丘僧、向父母無異，天所不覆，地所不載。觀末世人諸惡人輩，不忠、不孝，無有仁義，不順人道。魔世比丘四數之中，但念他惡，不自止惡，嫉賢妬善，更相沮壞；不念行善，強梁嫉賢，既不能為，復毀敗人，斷絕道意，令不得行。貪欲務俗，多求利業，積財自喪，厚財賤道，死墮惡趣大泥犁中、餓鬼、畜生。未當有此，於世何求念報佛恩？當持經戒，相率以道；道不可不學，經不可不讀，善不可不行。行善布德，濟神離苦，超出生死，見賢勿慢，見善勿謗，不以小過證入大罪。違法失理，其罪莫大，罪福有證，可不慎耶！」

[0755c06] 阿難復白佛言：「末世弟子，因緣相生，理家之事，身口之累，當云何？天中天！」

[0755c08] 佛言：「阿難！有受佛禁戒，誠信奉行，順孝畏慎，敬歸三尊，養親盡忠，內外謹善，心口相應，可得為世間事，不可得為世間意。」

[0755c11] 阿難言：「世間事，世間意，云何耶？天中天！」

[0755c12] 佛言：「為佛弟子，可得商販營生利業，平斗直尺，不可罔於人，施行以理，不違神明自然之理。葬送之事，移徙、姻娶，是為世間事也。

[0755c15] 「世間意者，為佛弟子，不得卜問、請祟、符呪、厭怪、祠祀、解奏，亦不得擇良日、良時。受佛五戒，福德人也，有所施作，當啟三尊；佛之玄通，無細不知。戒德之人，道護為強，役使諸天、天龍、鬼神，無不敬伏。戒貴則尊，無往不吉，豈有忌諱不善者耶！

[0755c21] 「道之含覆，包弘天地，不達之人，自作罣礙。善惡之事，由人心作，禍福由人，如影追形，響之應聲。戒行之德，應之自然，諸天所護，願不意違，感動十方，與天參德；功勳巍巍，眾聖嗟歎，難可稱量！智士達命，沒身不邪，善如佛教，可得度世之道。」

[0755c27] 阿難聞佛說，更整袈裟，頭腦著地：「唯然，世尊！我等有福，得值如來，普恩慈大，愍念一切，為作福田，令得脫苦。佛言至真，而信者少，是世多惡，眾生相詛，甚可痛哉！若有信者，若一若兩，奈何世惡，乃弊如此！佛滅度後，經法雖存而無信者，漸衰滅矣！嗚呼！痛哉！將何恃怙？惟願世尊，為眾黎故，未可取泥洹。」

[0756a05] 阿難因而諫頌曰：

「佛為三界護，　　恩廣普慈大，
　願為一切故，　　未可取泥洹。
　值法者亦少，　　盲盲不別真，
　痛矣不識者，　　罪深乃如是！
　宿福值法者，　　若一若有兩，
　經法稍稍替，　　當復何恃怙！
　佛恩非不大，　　罪由眾生故，
　法鼓震三千，　　如何不得聞？
　世濁多惡人，　　還自墮顛倒，
　諛諂諀訾聖，　　邪媚毀正真。
　不信世有佛，　　言佛非大道，
　是人是非人，　　自作眾罪本。
　命盡往無擇，　　刀劍解身形，
　食鬼好伐殺，　　鑊湯涌其中。
　婬泆抱銅柱，　　大火相燒然，
　誹謗清高士，　　鐵鉗拔其舌。
　亂酒無禮節，　　迷惑失人道，
　死入地獄中，　　洋銅沃其口。
　遭逢眾厄難，　　毒痛不可言，
　若生還為人，　　下賤貧窮中。
　不殺得長壽，　　無病常康強；
　不盜後大富，　　錢財恒自滿；
　不婬香清淨，　　身體鮮苾芬，
　光影常奕奕，　　上則為大王；
　至誠不欺詐，　　為眾所奉承；
　不醉後明了，　　德慧所尊敬。
　五福超法出，　　天人同儔類，
　所生億萬倍，　　真諦甚分明。
　末世諸惡人，　　不信多狐疑，
　愚癡不別道，　　罪深更逮冥！
　蔽聖毀正覺，　　死入大鐵城，
　識神處其中，　　頭上戴鐵輪。
　求死不得死，　　須臾已變形，
　矛戟相毒刺，　　軀體恒殘截。
　奈何世如是，　　背正信鬼神，
　解奏好卜問，　　祭祀傷不仁，
　死墮十八處，　　經歷黑繩獄，
　八難為界首，　　得復人身難。
　若時得為人，　　蠻狄無義理，
　癡騃無孔竅，　　跛躄瘂不語，
　朦朧不達事，　　惡惡相牽拘，
　展轉眾徒聚，　　禽獸六畜形；
　為人所屠割，　　剝皮視其喉，
　歸償宿怨對，　　以肉給還人。
　無道墮惡道，　　求脫甚為難，
　人身既難得，　　佛經難得聞。
　世尊為眾祐，　　三界皆蒙恩，
　敷動甘露法，　　令人普奉行。
　哀哉已得慧，　　愍念群萌故，
　開通示道徑，　　黠者即度苦。
　福人在向向，　　見諦學不生，
　自歸大護田，　　植種不死地。
　恩大莫過佛，　　世祐轉法輪，
　願使一切人，　　得服甘露漿。
　慧船到彼岸，　　法磬引大千，
　彼我無有二，　　發願無上真。」

[0756c05] 阿難頌如是已，諸會大眾，一時信解，皆發無上正真之道，僧那大鎧甘露之意，香熏三千，從是得度，開示道地，為作橋梁。國王、臣民、天龍、鬼神，聞經歡喜，阿難所說，且悲、且恐。稽首佛足，及禮阿難，受教而去。

阿難問事佛吉凶經

【經文資訊】大正藏第 14 冊 No. 0492b 阿難問事佛吉凶經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供，閻學新大德輸入／沈介磐大德校對，CBETA 自行掃瞄辨識，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA