略明般若末後一頌讚述
唐三藏法師義淨述

[0783a14]  義淨因譯無著菩薩般若頌釋訖。詳夫大士  判其九喻。可謂文致幽深。理義玄簡。自非地  隣極喜。誰能發此明慧。而西域相承云。無著
菩薩昔於覩史多天慈氏尊處。親受此八十  頌。開般若要門。順瑜伽宗理。明唯識之義。遂  令教流印度。若金烏之焰赫扶桑。義闡神州。
等玉兔之光浮雪嶺。然而能斷金剛。西方乃  有多釋。考其始也此頌最先。即世親大士躬  為其釋此。雖神州譯訖。而義有闕如。故復親
覈談筵。重詳其妙。雅符釋意。更譯本經。世親  菩薩復為般若七門義釋。而那爛陀寺盛傳  其論。但為義府幽冲尋者莫測。有師子月法
師造此論釋。復有東印度多聞俗士其名月  官。遍檢諸家亦為義釋。斯等莫不意符三性。  不同中觀矣。更有別釋。而但順龍猛。不會瑜
伽。瑜伽則真有俗無。以三性為本。中觀乃真  無俗有。寔二諦為先。般若大宗。含斯兩意。  致使東夏則道分南北。西方乃義隔有空。既  識介綱。理無和雜。各准
聖旨誠難乖競。  然而末後一頌云。一切有為法如星瞖燈幻。  露泡夢電雲。應作如是觀者。而釋文既隱。恐  尋者尚昧。輒因二九事喻。聊題十八之作。冀
使朝覽遂閑。庶罔銷神之滯。夜光親授。長無  按劍之惑。然而見等九事。即生死之區寰。  大士了如星等。是故處而不著。智不住生津。  嫓
紅蓮之在瀲。悲不居圓寂。若白玉之沈溺。  因答無住涅槃。申其九喻云爾。

[0783b12]  論見　觀見如星長夜妄執。

見心長夜景　　妄執久冥舒  
三心纔已發　　兩分盡皆除

[0783b15]  喻星　以星喻見夜有明無。

榆星通夜景　　柳色徹明舒  
千條光若發　　一旦盡皆除

[0783b18]  論境　道境如瞖妄覩空花。

境色無非障　　妄有見塵瑕  
但由真智力　　不復覩狂花

[0783b21]  喻瞖　以瞖喻境元無妄執。

太虛本無障　　淨境性亡瑕  
但由瞖眼力　　遂使見空花

[0783b24]  論識　言識如燈生生不絕。

見起起不已　　妄生生未極  
留滯死宮中　　良由依識力

[0783b27]  喻燈　以燈喻識焰焰無窮。

發焰焰不已　　舒光光未極  
照灼炳宵中　　良為膏油力

[0783c01]  論界　說界如幻藉業生而會盡。

業功莊處巧　　由惑生眾相  
所執定非真　　界體全虛妄

[0783c04]  喻幻　以幻喻界假匠起而終無。

幻師方便巧　　假作眾形相  
鞠體固非真　　所見皆虛妄

[0783c07]  論身　序身如露體不久停。

投軀生巘際　　寄命死河中  
鎮處飄颻夜　　還如橐籥風

[0783c10]  喻露　以露喻身逢風必落。

圓珠停草際　　渧淚處華中  
悽悽動林夜　　索索盡隨風

[0783c13]  論受用　陳用如泡待根境識。

寰中根色積　　託此復心行  
寔由三觸合　　遂令三受生

[0783c16]  喻泡　以泡喻用假渧水風。

池中平水積　　渧墜有風行  
但由三事合　　乘使萬泡生

[0783c19]  論過　述過如夢由思而起。

過去雖無境　　尋思意尚通  
遂令方寸內　　還見九城容

[0783c22]  喻夢　以夢喻過因憶乃生。

處晝多緣境　　良宵記念通  
遂令於睡內　　重憶本時容

[0783c25]  論現　談現如電暫時而有。

萬像如電野　　四相等流光  
詎知唯一念　　妄計有三常

[0783c28]  喻電　以電喻現  跾  忽便亡。

震雷鳴四野　　擊電動千光  
剎那存有念　　即體自無常

[0784a02]  論未　論未如雲本識能持其種。

藏識無初結　　波情浪後飛  
良由有貪愛　　帶種定何疑

[0784a05]  喻雲　以雲喻未自體必含於潤。

靉靆屯雲結　　煥爛景風飛  
光華如可愛　　含潤理無疑

[0784a08]  更以一句收事收喻撮其要義而為一述。

見心智滅如星殄　　惑境真亡若瞖除  
想起由識如燈焰　　界有藉思同幻車  
一身暫顯同朝露　　三受忽現等泡虛  
憶念過時空夢發　　計執現存奔電舒  
既知雨潤雲中住　　未種常依識藏居

[0784a14]  次下別據三性三身真俗般若。以明觀行九  喻解九事云。

熟觀生界咸如此　　智者應可務真常  
真常實不玄　　圓成在目前  
覺二體空蛇索盡　　了一非無鏡月懸  
鏡月懸時實無慮　　但作他緣生福處  
唯識初心乍有依　　真如後念還無據  
無據即般若　　勝俗亡真假  
福津如筏捐不捐　　悲智隨生捨不捨

略明般若末後一頌讚述

* * *

【經文資訊】大正藏第 40 冊 No. 1817 略明般若末後一頌讚述  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
