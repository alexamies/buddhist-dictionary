力莊嚴三昧經卷上


隋天竺三藏那連提耶舍譯

[0711a24]  如是我聞：

[0711a24]  一時婆伽婆住舍婆提城祇陀林  樹給孤獨園，與比丘眾五百人俱，一切皆是  大阿羅漢，諸漏已盡，無復煩惱，心得好解脫、
慧得好解脫，其心柔和猶調伏象，內外清淨，  究竟斷除五陰重擔，所作已辦、不受後  有，猶如諸佛解脫無為，不為有為、生死遷動——
唯除一人在於學地，所謂長老阿難比丘——一  切皆得寂滅之法、一切皆得調伏之法、一切  具足最勝之法、一切不住於意識中、一切皆
得種種解脫、一切皆得自在神通。

[0711b05]  復有八十百千菩薩摩訶薩等而為上首，所  謂：文殊師利童子、智輪大海辯才童子、蓮華  藏光一切眾生眼童子、無邊心廣義慧童子、
天寶炎光善照耀幢童子、難可譬喻善色愛  見童子、觀諸眾生眼視不瞬童子、大願不虛  見童子、深遠雷震鼓音響聲童子、離障礙一
切眾生眼童子、寶藏炎輪廣德童子、多福德  眾生見勝幢童子、勝妙無邊香光童子、無邊  力精進善大奮迅童子、牢固精進無邊智光
幢童子、一切差別德勝智童子、不可破壞能  常最勝童子、成就一切自在導師童子、相好  莊嚴清淨福行善名稱童子、一切眾生最愛
樂童子。如是等眾諸童子俱，一切皆得不退  轉道，以金剛鎧大願莊嚴，心常寂靜，盡諸有  邊，不壞法中得大清淨、最勝清淨、彼岸清淨、  一切清淨行皆清淨。

[0711b21]  爾時，世尊於彼後夜第一分中入于三昧，此  之三昧名力莊嚴。入三昧已，悉知過去、現  在、未來一切眾生生死業行。

[0711b23]  佛神力故，是  時此處祇陀樹園地及虛空一切皆滿天衣、  寶帳，交絡網縵；天蓋、幢幡閦塞周遍；又垂
種種雜妙流蘇、細蘂，天花繽紛亂墜；林樹間  錯七寶廁填，種種莊嚴布散於地；天諸香葉、  天彌那羅、天桂欝金及熏香等，煙雲微密，靉
靆氛氳，時卷、時舒，可愛、可樂。

[0711b29]  時祇陀樹如是  種種天寶莊嚴，廣博淨故，有大威德、具眾光  明，照耀虛空，盡十方面。

[0711c02]  現此難量諸莊嚴已，  有師子座自然而出，殊特妙好、勝天報成。以  座莊嚴光因緣故，令此三千大千世界一切
赫耀皆光照明，譬如夜中然大炬火，一切  暗冥悉滅無餘。

[0711c07]  爾時，此三千大千世界娑婆國土所有穢惡、  丘陵、埠阜、崖岸、川原、礫石、土砂、高下坑坎、
陂池溝壑、泉、井、江、湖、小河、大河、小海、大海、須  彌海島、尼民陀羅仙聖所居十寶諸山、斫迦  婆羅及大斫迦婆羅山等悉皆平坦，無諸荊
棘并餘叢林，清淨端平如琉璃掌；又有種種  七寶莊嚴，天曼陀花遍覆於地，天葉藕根、  天多摩羅、天桂欝金香熏雲氣，普皆周遍繞
虛空中；又有諸天無量音樂百千萬億那由  他種自然出聲，悉說妙法。

[0711c17]  時此三千大千世界滿虛空中種種七寶蓮  花莊嚴，最勝香光皆作金色、純青琉璃用以  為莖、臺廣七肘皆高七尋，蓮花開敷甚可喜
樂；天栴檀樹、曼陀花樹、天龍花樹，其樹各各  高七多羅，枝葉扶疎，色香具足，青、黃、赤、白皆  如蓮花。如是莊嚴三千大千——一切地界至有
頂天——悉如天宮淨妙國土。

[0711c23]  現是變已，是時一  切無量眾生，以佛力加故無障礙，此彼徹見  猶淨琉璃——難可思量佛境界故。

[0711c25]  爾時，此三千  大千世界地住諸天，乃至一切迦膩吒天，  并及五百羅漢比丘、八十百千菩薩眾等，作
如是念：「此是如來力莊嚴力、此是如來人中  師子、此是如來最大奮迅、此是如來師子  奮迅、此是如來大大師子奮迅踊躍、此是如
來大大神通莊嚴之事，不可思議、不可讚歎。」

[0712a03]  如是見已，天及聲聞、諸菩薩等一切大眾，皆  於佛所生大信心，胡跪合掌，一心低頭供養  而住。

[0712a05]  爾時，東方過如恒河沙等世界，彼有佛  剎名一切光，其中有佛號無邊光多陀阿伽  度、阿羅呵、三藐三佛陀，與大比丘眾八千萬、
比丘尼三千萬、菩薩摩訶薩八十百千萬、優  婆塞八十八萬、優婆夷七十千萬，亦有最大  威德天人，皆於彼眾圍遶佛座，聽說法要。

[0712a11]  爾時，南方過如恒河沙等世界，彼有佛剎名  曰大光，其中有佛號無邊精進多陀阿伽度、  阿羅呵、三藐三佛陀，與大比丘眾十千萬人
俱、菩薩摩訶薩四十千萬、優婆塞六十千萬，  亦有最大威德天人，皆於彼眾圍遶佛座，聽  說法要。

[0712a17]  爾時，西方過如恒河沙等世界，彼有佛剎名  曰普光，其中有佛號曰普見多陀阿伽度、阿  羅呵、三藐三佛陀，與大比丘二億眾俱、三
億比丘尼、九億六千萬菩薩摩訶薩眾、八億  優婆塞、六億優婆夷，亦有最大威德天人，皆  於彼眾圍遶佛座，聽說法要。

[0712a23]  爾時，北方過如恒河沙等世界，彼有佛剎名  曰大燈，其中有佛號曰作光多陀阿伽度、阿  羅呵、三藐三佛陀，與大比丘六億眾俱、四萬
比丘尼、八億菩薩摩訶薩眾、九億優婆塞、  八億優婆夷，亦有最大威德天人，皆於彼眾  圍遶佛座，聽說法要。

[0712a29]  爾時，東北方過如恒河沙等世界，彼有佛剎  名曰金光照耀，其中有佛號金色光多陀阿  伽度、阿羅呵、三藐三佛陀，與大比丘七億眾
俱、三億比丘尼、八億菩薩摩訶薩眾、九億  優婆塞、八億優婆夷，亦有最大威德天人，皆  於彼眾圍遶佛座，聽說法要。

[0712b06]  爾時，東南方過如恒河沙等世界，彼有佛剎  名大炬光，其中有佛號不可思議日光多陀  阿伽度、阿羅呵、三藐三佛陀，與大比丘八億
四千萬、一億八千萬比丘尼、九億六千萬菩  薩摩訶薩、八億八千萬優婆塞、八億優婆夷，  亦有最大威德天人，皆於彼眾圍遶佛座，聽  說法要。

[0712b13]  爾時，西南方過如恒河沙等世界，彼有佛剎  名善勝光，其中有佛號曰大光多陀阿伽度、  阿羅呵、三藐三佛陀，與大比丘眾九億六千
萬、八億比丘尼、九億二千萬菩薩摩訶薩、  九億優婆塞、九億六千萬優婆夷，亦有最大  威德天人，皆於彼眾圍遶佛座，聽說法要。

[0712b19]  爾時，西北方過如恒河沙等世界，彼有佛剎  名寶智意，其中有佛號寶藏光多陀阿伽度、  阿羅呵、三藐三佛陀，與大比丘八億眾俱、
二億比丘尼、八億菩薩摩訶薩眾、八億八千  萬優婆塞、七億優婆夷，亦有最大威德天人，  皆於彼眾圍遶佛座，聽說法要。

[0712b25]  爾時，上方過如恒河沙等世界，彼有佛剎名  日月光，其中有佛號月幢光多陀阿伽度、阿  羅呵、三藐三佛陀，與大比丘十億眾俱、三
億比丘尼、八億菩薩摩訶薩眾、九億二千  萬優婆塞、九億優婆夷，亦有最大威德天人，  皆於彼眾圍遶佛座，聽說法要。

[0712c02]  爾時，下方過如恒河沙等世界，彼有佛剎名  離垢光，其中有佛號普眼見多陀阿伽度、阿  羅呵、三藐三佛陀，與大比丘眾九億六千萬、
四億比丘尼、九億四千萬菩薩摩訶薩、八億  優婆塞、七億優婆夷，亦有最大威德天人，皆  於彼眾圍遶佛座，聽說法要。

[0712c08]  爾時，文殊師利童子及一切眾生最愛樂童  子，如是眾等二十童子，一時俱起到於佛所。  到佛所已，時釋迦佛在三昧中，百福莊嚴，寂
然不動。時諸童子各各默然，偏袒右臂頂禮  佛足，右遶如來遶三匝已，譬如壯士屈伸臂  頃各往十方。

[0712c14]  爾時，文殊師利童子、智輪大海辯才童子，向  於東方度如恒河沙等國土，彼有世界名一  切光，其中有佛號無邊光如來、應供、正遍知——
十號具足——為諸大眾說微妙法。時二童子到  彼剎已，為佛作禮，坐於眾中。

[0712c19]  爾時，蓮花藏光一切眾生眼童子、無邊心廣  義慧童子等，向於南方度如恒河沙等國土，  彼有世界名曰大光，其中有佛號無邊精進
如來、應供、正遍知——十號具足——為諸大眾說微  妙法。時二童子到彼剎已，為佛作禮，坐於眾  中。

[0712c25]  爾時，天寶炎光善照耀幢童子、難可譬喻善  色愛見童子等，向於西方度如恒河沙等國  土，彼有世界名曰普光，其中有佛號曰普見
如來、應供、正遍知——十號具足——為諸大眾說微  妙法。時二童子到彼剎已，為佛作禮，坐於  眾中。

[0713a02]  爾時，觀諸眾生眼視不瞬童子、大願不虛見  童子等，向於北方度如恒河沙等國土，彼有  世界名曰大燈，其中有佛號曰光作如來、應
供、正遍知——十號具足——為諸大眾說微妙法。時  二童子到彼剎已，為佛作禮，坐於眾中。

[0713a07]  爾時，深遠雷震鼓音響聲童子、離障礙一切  眾生眼童子等，向東北方度如恒河沙等國  土，彼有世界名金光照，其中有佛號金色
光如來、應供、正遍知——十號具足——為諸大眾說  微妙法。時二童子到彼剎已，為佛作禮，坐於  眾中。

[0713a13]  爾時，寶藏炎輪廣德童子、多福德眾生見勝  幢童子等，向東南方度如恒河沙等國土，彼  有世界號大炬光，其中有佛號不可思議日
光如來、應供、正遍知——十號具足——為諸大眾說  微妙法。時二童子到彼剎已，為佛作禮，坐於  眾中。

[0713a19]  爾時，勝妙無邊香光童子、無邊力精進善大  奮迅童子等，向西南方度如恒河沙等國土，  彼有世界名善勝光，其中有佛號曰大光如
來、應供、正遍知——十號具足——為諸大眾說微妙  法。時二童子到彼剎已，為佛作禮，坐於眾  中。

[0713a25]  爾時，牢固精進無邊智光幢童子、一切差別  德勝智童子等，向西北方度如恒河沙等國  土，彼有世界名寶意慧，其中有佛號寶藏光
如來、應供、正遍知——十號具足——為諸大眾說微  妙法。時二童子到彼剎已，為佛作禮，坐於眾  中。

[0713b02]  爾時，不可破壞能常最勝童子、成就一切自  在導師童子等，向於上方度如恒河沙等國  土，彼有世界名日月光，其中有佛號寶幢光
如來、應供、正遍知——十號具足——為諸大眾說微  妙法。時二童子到彼剎已，為佛作禮，坐於眾  中。

[0713b08]  爾時，相好莊嚴清淨福行善名稱童子、一切  眾生最愛樂童子等，向於下方度如恒河沙  等國土，彼有世界名離垢光，其中有佛號普
眼見如來、應供、正遍知——十號具足——為諸大眾  說微妙法。時二童子到彼剎已，為佛作禮，坐  於眾中。

[0713b14]  爾時，無邊光如來、應、正遍知，為諸大眾知而  故問文殊師利童子、智輪大海辯才童子等  言：「汝二大士從何所來？」

[0713b16]  時二童子報彼佛  言：「世尊！此剎西方過如恒河沙等世界，國  名娑婆，佛號釋迦牟尼如來、多陀阿伽度、阿
羅呵、三藐三佛陀，以大莊嚴入于三昧，我  等從彼佛、世尊所恭敬頂禮三遶畢來。」

[0713b21]  爾時，無邊精進如來、應供、正遍知，為諸大眾  知而故問蓮華藏光一切眾生眼童子、無邊  心廣義慧童子等言：「汝二大士從何所來？」

[0713b24]  時二童子報彼佛言：「世尊！此剎北方過如恒  河沙等世界，國名娑婆，佛號釋迦牟尼如來、  多陀阿伽度、阿羅呵、三藐三佛陀，以大莊嚴
入于三昧，我等從彼佛、世尊所恭敬頂禮三  遶畢來。」

[0713b29]  爾時普見如來、應、正遍知，為諸大眾知而故  問天寶炎光善照曜幢童子、難可譬喻善色  愛見童子等言：「汝二大士從何所來？」

[0713c02]  時二童  子報彼佛言：「世尊！此剎東方過如恒河沙等  世界，國名娑婆，佛號釋迦牟尼如來、多陀阿
伽度、阿羅呵、三藐三佛陀，以大莊嚴入于三  昧，我等從彼佛、世尊所恭敬頂禮三遶畢  來。」

[0713c08]  爾時大燈如來、應、正遍知，為諸大眾知而故  問觀諸眾生眼視不瞬童子、大願不虛見童  子等言：「汝二大士從何所來？」

[0713c10]  時二童子報彼  佛言：「世尊！此剎南方過如恒河沙等世界，  國名娑婆，佛號釋迦牟尼如來、多陀阿伽度、
阿羅呵、三藐三佛陀，以大莊嚴入于三昧，我  等從彼佛、世尊所恭敬頂禮三遶畢來。」

[0713c15]  爾時，金色光如來、應、正遍知，為諸大眾知而  故問深遠雷震鼓音響聲童子、離障礙一切  眾生眼童子等言：「汝二大士從何所來？」

[0713c17]  時二  童子報彼佛言：「世尊！此剎西南方過如恒  河沙等世界，國名娑婆，佛號釋迦牟尼如來、  多陀阿伽度、阿羅呵、三藐三佛陀，以大莊嚴
入于三昧，我等從彼佛、世尊所恭敬頂禮三  遶畢來。」

[0713c23]  爾時，不可思議日光如來、應、正遍知，為諸大  眾知而故問寶藏炎輪廣德童子、多福德眾  生見勝幢童子等言：「汝二大士從何所來？」

[0713c26]  時二童子報彼佛言：「世尊！此剎西北方過  如恒河沙等世界，國名娑婆，佛號釋迦牟尼  如來、多陀阿伽度、阿羅呵、三藐三佛陀，以大
莊嚴入于三昧，我等從彼佛、世尊所恭敬  頂禮三遶畢來。」

[0714a02]  爾時，善光如來、應、正遍知，為諸大眾知而故  問勝妙無邊香光童子、無邊力精進善大奮  迅童子等言：「汝二大士從何所來？」

[0714a04]  時二童子  報彼佛言：「世尊！此剎東北方過如恒河沙  等世界，國名娑婆，佛號釋迦牟尼如來、多陀
阿伽度、阿羅呵、三藐三佛陀，以大莊嚴入于  三昧，我等從彼佛、世尊所恭敬頂禮三遶畢  來。」

[0714a10]  爾時，寶藏光如來、應、正遍知，為諸大眾知而  故問牢固精進無邊智光幢童子、一切差別  德勝智童子等言：「汝二大士從何所來？」

[0714a12]  時二  童子報彼佛言：「世尊！此剎東南方過如恒  河沙等世界，國名娑婆，佛號釋迦牟尼如來、  多陀阿伽度、阿羅呵、三藐三佛陀，以大莊嚴
入于三昧，我等從彼佛、世尊所恭敬頂禮三  遶畢來。」

[0714a18]  爾時，寶幢光如來、應、正遍知，為諸大眾知而  故問不可破壞能常最勝童子、成就一切自  在導師童子等言：「汝二大士從何所來？」

[0714a20]  時二  童子報彼佛言：「世尊！此剎下方過如恒河沙  等世界，國名娑婆，佛號釋迦牟尼如來、多  陀阿伽度、阿羅呵、三藐三佛陀，以大莊嚴入
于三昧，我等從彼佛、世尊所恭敬頂禮三遶  畢來。」

[0714a26]  爾時，普眼見如來、應、正遍知，為諸大眾知而  故問相好莊嚴清淨福行善名稱童子、一切  眾生最愛樂童子等言：「汝二大士從何所來？」

[0714a29]  時二童子報彼佛言：「世尊！此剎上方過如恒  河沙等世界，國名娑婆，佛號釋迦牟尼如  來、多陀阿伽度、阿羅呵、三藐三佛陀，以大莊
嚴入于三昧，我等從彼佛、世尊所恭敬頂禮  三遶畢來。」

[0714b05]  爾時，十方諸佛世界聞此釋迦牟尼如來、多  陀阿伽度、阿羅呵、三藐三佛陀十號名已，彼  十方剎一切佛土皆大震動——動、遍動、等遍動，
震、遍震、等遍震，踊、遍踊、等遍踊——如是  動已，時彼十方諸佛侍者各各合掌白於佛  言：「世尊！何因緣故令此三千大千世界如  是大動？」

[0714b11]  時十方佛皆即告其自侍者言：「善男  子！從此剎西過如恒河沙等世界，彼有國土  名曰娑婆，佛號釋迦牟尼如來、多陀阿伽度、
阿羅呵、三藐三佛陀，於今現在入力莊嚴三  昧，為諸四眾圍遶而坐，欲說甚深平等之法。  以是事故，此處三千大千世界地皆震動。」如
是次第，乃至下方諸剎震動亦復如是。

[0714b18]  時十方佛復告大眾諸比丘等作如是言：「汝  等當知：佛出世難，如優曇花出已值遇，倍難  於是。如是難中，比此釋迦牟尼如來億倍甚
難。何以故？彼佛、世尊往昔因緣誓願力故，  生於雜穢五濁剎中，如是最難。

[0714b22]  「諸比丘！又，  彼如來名不虛唱。若十方國佛剎之中一切  眾生，聞此釋迦牟尼如來勇猛精進難行苦
行，及過去世發大誓願、菩薩行中諸難作者，  種種功德、名號具足，一切皆得。如是聞已，十  方一切諸佛剎中不可算數無量眾生，皆得
受於阿耨多羅三藐三菩提記，何況其餘得  須陀洹、斯陀含、阿那含、阿羅漢果者？

[0714b29]  「是故，比  丘！說此釋迦牟尼如來大名稱時，十方世界  恒河沙等三千大千諸國土中一切諸佛，皆
各如是讚歎釋迦牟尼如來、多陀阿伽度、阿羅  呵、三藐三佛陀無量功德；其聲復聞餘處十  方恒河沙等世界之外，復有國土更爾許數
恒河沙等世界佛剎，是諸佛等復各出聲為  其大眾稱說釋迦如來名號。」

[0714c07]  時彼佛剎諸大  菩薩如是聞已，各白佛言：「希有，世尊！我今  欲往娑婆世界見於釋迦牟尼如來，禮拜供  養、聽所未聞。」

[0714c10]  時彼諸佛各各告其大菩薩言：  「善哉，善哉！善男子！宜知是時，隨逐二大童  子俱往。何以故？彼佛、世尊難遭、難覩，聞法
聽受及彼眾中同會共坐甚為難矣。」

[0714c14]  爾時，釋迦牟尼多陀阿伽度、阿羅呵、三藐三佛  陀從力莊嚴三昧而起，安庠徐步猶若鵝  王，瞻視端平趣師子座。到已登上，手自展設
於尼師壇，鋪已儼然結加趺坐，一切大眾  四面圍遶。

[0714c19]  爾時，文殊師利童子、智輪大海辯才童子等  從東方還，共無量阿僧祇千萬億諸大菩薩  摩訶薩眾俱，來到於釋迦牟尼佛、世尊前。彼
二童子及餘菩薩，各各頭面頂禮佛足，禮畢  皆退坐蓮花座。

[0714c24]  爾時，蓮花藏光一切眾生眼見童子、無邊心  廣義慧童子等從南方還，共無量阿僧祇千  萬億諸大菩薩摩訶薩眾俱，來到於釋迦牟
尼佛、世尊前。彼二童子及餘菩薩，各各頭面  頂禮佛足，禮畢皆退坐蓮花座。

[0714c29]  爾時，天寶善光照耀幢童子、難可譬喻善色  愛見童子等從西方還，共無量阿僧祇千萬  億諸大菩薩摩訶薩眾俱，來到於釋迦牟尼
佛、世尊前。彼二童子及餘菩薩，各各頭面頂  禮佛足，禮畢皆退坐蓮花座。

[0715a05]  爾時，觀諸眾生眼視不瞬童子、大願不虛見  童子等從北方還，共無量阿僧祇千萬億諸  大菩薩摩訶薩眾俱，來到於釋迦牟尼佛、世
尊前。彼二童子及餘菩薩，各各頭面頂禮佛  足，禮畢皆退坐蓮花座。

[0715a10]  爾時，深遠雷震鼓音響聲童子、離障礙一切  眾生眼童子等從東北還，共無量阿僧祇千  萬億諸大菩薩摩訶薩眾俱，來到於釋迦牟
尼佛、世尊前。彼二童子及餘菩薩，各各頭面  頂禮佛足，禮畢皆退坐蓮花座。

[0715a15]  爾時，寶藏炎輪廣德童子、多福德眾生見勝  幢童子等從東南還，共無量阿僧祇千萬億  諸大菩薩摩訶薩眾俱，來到於釋迦牟尼佛、
世尊前。彼二童子及餘菩薩，各各頭面頂禮  佛足，禮畢皆退坐蓮花座。

[0715a20]  爾時，勝妙無邊香光童子、無邊力精進善大  奮迅童子等從西南還，共無量阿僧祇千萬  億諸大菩薩摩訶薩眾俱，來到於釋迦牟尼
佛、世尊前。彼二童子及餘菩薩，各各頭面頂  禮佛足，禮畢皆退坐蓮花座。

[0715a25]  爾時，牢固精進無邊智光幢童子、一切差別  德勝智童子等從西北還，共無量阿僧祇千  萬億諸大菩薩摩訶薩眾俱，來到於釋迦牟
尼佛、世尊前。彼二童子及餘菩薩，各各頭面  頂禮佛足，禮畢皆退坐蓮花座。

[0715b01]  爾時，不可破壞能常最勝童子、成就一切自  在導師童子等從上方還，共無量阿僧祇千  萬億諸大菩薩摩訶薩眾俱，來到於釋迦牟
尼佛、世尊前。彼二童子及餘菩薩，各各頭面  頂禮佛足，禮畢皆退坐蓮花座。

[0715b06]  爾時，相好莊嚴清淨福行善名稱童子、一切  眾生最愛樂童子等從下方還，共無量阿僧  祇千萬億諸大菩薩摩訶薩眾俱，來到於釋
迦牟尼佛、世尊前。彼二童子及餘菩薩，各各  頭面頂禮佛足，禮畢皆退坐蓮花座。

力莊嚴三昧經卷上

* * *

【經文資訊】大正藏第 15 冊 No. 0647 力莊嚴三昧經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
