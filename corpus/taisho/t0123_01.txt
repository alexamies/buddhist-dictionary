佛說放牛經

後秦龜茲國三藏鳩摩羅什譯

[0546a16] 聞如是：

[0546a16] 一時，婆伽婆在舍衛國祇樹給孤獨園。是時，佛告諸比丘：「有十一法，放牛兒不知放牛便宜，不曉養牛。何等十一？一者放牛兒不知色，二者不知相，三者不知摩刷，四者不知護瘡，五者不知作烟，六者不知擇道行，七者不知愛牛，八者不知何道渡水，九者不知逐好水草，十者[(殼-一)/牛]牛不遺殘，十一者不知分別養可用不可用。如是十一事，放牛兒不曉養護其牛者，牛終不滋息，日日有減。比丘！不知行十一事，如放牛兒者，終不成沙門，此法中終不種法律根栽，無有葉枝覆蔭；不行十一事強為沙門者，死墮三惡道。何等比丘十一行？比丘不知色，不知相應摩刷，不知摩刷應護瘡，不知護瘡應作烟，不知作烟，不知擇道行，不知愛牛，不知何道渡水，不知食處，不知敬長老。

[0546b02] 「比丘！云何不知色？比丘！不知四大，不知四大所造色，比丘！如是不知。比丘！云何不知相？比丘！不知癡因緣相、不知黠因緣相。云何不知癡因緣相？比丘！不知黑緣，不知白緣，不知黑白緣。云何不知黠相？不知黑緣，不知白緣，不知白黑緣。比丘！如是不知相。比丘！云何應摩刷而不摩刷？比丘！設欲心發便樂著，不捨、不忘、不斷絕，起愚癡貪慳及餘惡心，盡懷不吐捨。如是，比丘！應摩刷而不摩刷也。比丘！云何應護瘡而不護瘡？比丘！見色起想、聞聲愛著，思想形體不知為惡，不護眼根、耳、鼻、舌、身、心，盡馳外塵而不能護。如是，比丘！應護瘡而不護瘡。云何，比丘！應作烟而不作烟？比丘！所學聞不知為人說。如是，比丘！應起烟而不起烟。云何，比丘！不知擇道行？比丘！不入直道行，行於非道。云何行非道？比丘！入婬女里及酒會博戲處。如是，比丘！為不知行道。云何比丘不知愛？比丘！講說法寶時，不至心愛樂聽。如是，比丘！為不知愛。云何，比丘！不知渡水？比丘！不知四諦。何等四諦？比丘！不知苦諦、苦習諦、苦盡諦、苦盡道諦。如是，比丘！為不知渡水。云何，比丘！不知食處？比丘！不知四意止。何等四意止？比丘！不知內觀身、外觀身、內外觀身，不知內觀痛、外觀痛、內外觀痛，不知內觀意、外觀意、內外觀意，不知內觀法、外觀法、內外觀法。如是，比丘！為不知食處。云何，比丘！不知食不盡？比丘！設為國王長者清信士女請食，設種種餚饌至心進上，比丘不知齊限，食已有餘復欲持歸。如是，比丘！為不知食不盡。云何，比丘！不知敬長老？比丘！恭敬供養之云何不知？設有長老比丘，久習道德學問廣博，小比丘不至心禮敬，見之不起不為避坐，輕慢調戲不以善心待。如是，比丘！不知敬長老。其有比丘，不知行十一法，於吾法中不應為沙門，不種法律根栽，無枝葉覆蔭皆自朽壞，不如還為白衣。若強為沙門者必入三惡道。

[0546c09] 「比丘！知放牛兒十一行養護，其能使滋息。云何十一？此放牛兒為：知色，知相，摩刷，護瘡，起烟，擇道，渡水，愛牛，逐水草，[(殼-一)/牛]知遺殘齊限多少，分別牛好惡，養視可用者。如是放牛者，便能養護增益其牛。」

[0546c14] 佛於是頌曰：

「放牛兒審諦，　　牛主有福德，
　六頭牛六年，　　成六十不減。
　放牛兒聰明，　　知分別諸相，
　如此放牛兒，　　先世佛所譽。

[0546c19] 「如是十一法，比丘當行，便能於是法中種法律根栽，枝葉茂盛覆蔭大地，不復朽壞。何等十一？比丘知色、知相、知摩刷、知覆瘡、知時作烟、知行道、知愛、知渡水、知食處、知不盡、知敬長老舊學耆艾恭敬供養。云何比丘知色？比丘！知四大造起色，如是，比丘！為知色。云何比丘知相？比丘！別癡別黠。云何癡？非所思而思、非所行而行、非所說而說，是為癡。云何為黠？思可思、行可行、說可說，是為黠。能別癡黠，是為知相。云何比丘應摩刷知摩刷？比丘！設生欲心能制遠避如吐惡見，設起瞋恚慳貪及餘諸惡，能制遠避如吐惡見。如是，比丘！應刷知刷。云何比丘應護瘡而護？比丘！眼見色不分別好惡、守護眼根不著外色、遠捨諸惡護於眼根，耳聽聲、鼻嗅香、舌嗜味、身貪細滑意多念，制不令著，護此諸根不染、外塵如吐惡見。如是，比丘！為知護瘡。云何比丘時時放烟？比丘！如所學所聞所知，以是廣說，如是比丘為知放烟。云何比丘知行道？比丘行審諦八道，知不可行處，婬里、酒家、博戲處，終不妄入，如是比丘為知行道。云何比丘知愛？比丘！見說法寶時，至心聽受踊躍愛樂，如是比丘名為知愛。云何比丘知渡水處？比丘！知四諦。云何四諦？苦諦、苦習諦、苦盡諦、苦盡道諦。如是比丘為知渡水。云何比丘知食處？比丘！知四意止。云何四意止？比丘！觀內身、觀外身、觀內外身，觀內痛、觀外痛、觀內外痛，觀內意觀、外意觀、內外意，觀內法、觀外法、觀內外法，如是比丘為知食處。云何比丘知食不盡？比丘！若國王長者清信士女，以信樂心請於比丘，供養飲食種種餚饌，加敬進勸，比丘知節供身則止，思惟佛語：『施者雖豐，當自知限，不為盡受。』如是比丘知食不盡。云何比丘知敬長老舊學耆艾恭敬供養？比丘！當親近是輩禮敬供養，出入迎逆見來避坐，任力進上，勿以懈慢。如是比丘知，敬長老。比丘！能行是十一事者，於此法中種法律根栽枝葉滋茂，多所覆蔭清淨無垢。」

[0547a27] 爾時，世尊以偈頌曰：

「有信精進學，　　受食知節限，
　恭敬於長老，　　是行佛稱譽。
　如此十一法，　　比丘學是者，
　晝夜定心意，　　六年得羅漢。」

[0547b04] 諸比丘聞佛所說，歡喜受行。

佛說放牛經

【經文資訊】大正藏第 02 冊 No. 0123 佛說放牛經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA