金剛頂瑜伽三十七尊出生義
特進試鴻臚卿大興寺三藏沙門  大廣智不空奉　詔譯

[0297c15]  我能仁如來。憫三有六趣之惑。常由蘊界入  等。受生死妄執。空華無而虛計。衣珠有而不  知。於是乎收跡都史天宮下。生中印土。
起化城以接之。由糞除以誘之。及乎大種  姓人法緣已熟。三祕密教說時方至。遂却住  自受用身。據色究竟天宮。入不空王三昧。普
集諸聖賢。削地位之漸階。開等妙之頓旨。從  普賢金剛性海。出塵數加持色身。然後演普  賢金剛語業之密言。示普賢金剛身業之密
印。啟普賢金剛意業之意慧。成有情金剛三  業之度門。不達者。以為運動支節未殊於戲  弄。持誦文身更成計著。安知夫入於此出於
彼。用於淺成於深。亦由金剛手纔乘狻猊忽  奮王趾。適按丘陵已平。是不思議之源流。尚  非三賢四果之境界也。豈區區常情所能臆
中哉。故得之者。即五根而入正受。就萬有而  照大空。引佛界而普淨眾生。攝群情而都會  一智。所以修行者。先住相似則受加持力焉。
垢薄者。稍見於法明得三昧分焉。深入者。雙  了於空色。則有遍淨體焉。乃習氣蓋障廓然  無餘矣。則寂照本源業用皆辨。法王自在義
利平施。然知諸正覺尊本來常住。大菩提眾。  無不會同。外道隔於我執。二乘滯於空證。近  情失於取捨。淺智惑於有無。是故是自破舟
梁不可得而詣也。至如即爾普賢之心。深入  圓明之智。乃是真言行菩薩。造瑜伽之大方  也。然後能堅固心菩提。莊嚴心相開現心法
藏。成就心神通。寂滅心戲論。於是發明知  見成就眾生。住相應門作諸佛事。是以由大  圓鏡智。厥有金剛平等現等覺身。則塔中
方東阿閦如來也。由平等性智。厥有義平等  現等覺身。即塔中方之南寶生如來也。由妙  觀察智。厥有法平等現等覺身。即塔中方之
西阿彌陀如來也。由成所作智。厥有業平等  現等覺身。即塔中方之北不空成就如來也。  由四如來智。出生四波羅蜜菩薩焉。蓋為三
際一切諸聖賢生成養育之母。於是印成法  界體性智自受用身。即塔之正中毘盧舍  那如來也。四親近菩薩。即彼四波羅蜜印焉。
無量大悲體於是而生。無量方便擁護於是  而出。於一切如來菩提堅牢體。而生金剛薩  埵焉。於一切如來菩提四攝體。而生金剛王
焉。於一切如來菩提無染淨體。而生金剛愛  焉。於一切如來隨所稱讚體。而生金剛善哉  焉。則東方金剛威莊嚴界。不動如來四親近
菩薩也。以一切如來大戒忍辱波羅蜜之所  成就焉。由一切如來大莊嚴義。而生金剛寶  焉。由一切如來大威耀義。而生金剛日焉。由
一切如來大滿願義。而生金剛幢焉。由一切  如來大歡樂義。而生金剛笑焉。即南方寶光  明功德界。寶生如來四親近菩薩也。以一切
如來無住檀那波羅蜜之所成就焉。就一切  如來自在無染智。而生金剛法焉。就一切如  來永斷習氣智。而生金剛利焉。就一切如來
轉大法輪智。而生金剛因焉。就一切如來離  言說戲論智。而生金剛密語焉。則西方大  蓮華法藏界。無量壽如來四親近菩薩也。以
一切如來三摩地大慧波羅蜜之所成就焉。自  一切如來善巧工藝門。而生金剛業焉。自一  切如來大慈鎧冑門。而生金剛護焉。自一切
如來無畏調伏門。而生金剛牙焉。自一切如  來住持成就門。而生金剛拳焉。即北方變化  輪作用界。不空成就如來四親近菩薩也。以
一切如來不捨眾生大精進波羅密之所成就  焉。是十六大士手之所持。皆本三摩地之幖  幟也。覩物求義其何遠哉。至如遵眾生界入
六度門。則從一切如來體性海四智之中。而  生金剛鉤索鎖鈴等四攝菩薩焉。以能召請  引持堅留歡喜之事。於一切道場。而奉諸教
命。人天得之。而集解脫之眾。聖賢用之。而接  迷倒之流。則塔之四門之外。操其業用。住位  者是也。由四菩薩智之所發起焉。是諸聖人
不得晏然。於本所宮觀。而疾甚覆掌。以應群  方之請也。住真言修行者。若能入是三昧。便  能興此供養雲海。而成就自他利行焉。則
中方三十七尊之大義也。如此又住頂生三  昧。而現頂生之身耳矣。今塔之上方。所以  獨有五輪王會者。蓋以諸頂生身。皆攝入此
無上五頂智焉。至如方不得而究者。佛之頂  相也。是至勝之法亦然。不可得其際也。故稱  頂焉。其五頂王又一切真言尊宰割之主也。
故稱王焉。就五頂輪。而金輪為之最。不然  孰知勝絕唯一法哉。故自觀自在菩薩已下。  攝怖歸命矣。又下方有十六執金剛神。蓋一
切如來勇健菩提心所生化。亦明如來修行  之時。有塵數心障煩惱。以是金剛慧破之。  大覺之後。成塵數種類智門。以是金剛慧用
之。故復現其暴惡可畏之身。操大威之智。  以調伏難調。叱吒則大千震盪。指顧則群  魔懾竄。所以鬼母怐懼而收跡。象頭畏威而
遠引。彼大惑之主摩醯首羅。亦蒙被其害而  成正覺矣。則知向時憑怒。適是大悲。此等金  剛。厥有河沙塵滴數量。今舉十六住焉。亦
塵數之義不出於是矣。又其餘所有大士天  人。皆是隨類憙見之身。而梯航於邪山苦海  也。亦出於大日如來善巧業用門。故此率堵
婆。可謂總領一乘之祕旨。何況權實之道  於是全焉。至如普現色身等百千三昧。及四  無量心饒益方便六波羅蜜運行次第。乃至
不起于座遊諸佛剎。供養承事利樂有情。以  不可思議熏。而密移眾生界。如是理用。餘  修多羅。或但有名目而無其法。至於作用。儀
軌皆備。此教門既諸大乘故。難其授受。傳  法阿闍梨。縱擇得其器。必授以菩薩性戒。入  以大會法壇。取金剛界賢聖。攝持金剛乘
甘露灌頂。然後示以入佛心閫閾焉。或不如  此。則受行者無利。傳度者獲罪。故自佛已  降。迭相付囑。釋師子得於毘盧舍那如來方
授。而誓約傳金剛薩埵。金剛薩埵得之。數百  年傳龍猛菩薩。龍猛菩薩受之。數百年傳龍  智阿闍梨。又住持數百年。傳金剛智阿闍梨。
金剛智阿闍梨以悲願力。將流演於中國。遂  挈瓶杖錫。開元七載至自上京。十四載遽得  其人。復以誓約傳不空金剛阿闍梨。然後其  枝條付囑。頗有其人。若  冢
嶠相承。准此而  已。按本教。其有得斯灌頂者。金剛薩埵恒住  其身心。而藩屏心王。使至乎道。雖未證入。  是從法生。得膺金剛名。已墮菩薩數。其有
觸視之者。則為菩提因觀焉。

金剛頂瑜伽三十七尊出生義

[0299a19]  靈雲校本末云。

[0299a20]  貞享三年五月初朔校之了

[0299a21]  同二十四日再校了

[0299a22]  行本文字多譌冀得善本正之淨嚴  (四十八)

* * *

【經文資訊】大正藏第 18 冊 No. 0872 金剛頂瑜伽三十七尊出生義  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
