佛說除蓋障菩薩所問經卷第十

譯經三藏朝散大夫試鴻臚卿光梵大師賜紫沙門臣惟淨等奉　詔譯

[0729a07] 「復次，善男子！菩薩若修十種法者，即如大海。何等為十？一者、為大寶聚；二者、深難徹底；三者、廣大無量；四者、次第漸深；五者、不宿死屍；六者、皆同一味；七者、容受眾流；八者、潮不失時；九者、水族所依；十者、無有邊際。

[0729a11] 「善男子！云何是菩薩為大寶聚？譬如大海廣積眾寶，閻浮提中一切人眾，咸取其寶無有窮盡，菩薩亦復如是，廣積一切智功德寶，一切有情皆取是寶亦無窮盡，是即菩薩為大寶聚。

[0729a15] 「又，善男子！譬如大海深難徹底，菩薩亦復如是，一切有情於菩薩法莫測其際。

[0729a17] 「又，善男子！譬如大海廣大無量，菩薩亦復如是，功德智慧廣大無量。

[0729a19] 「又，善男子！譬如大海次第漸深，菩薩亦復如是，一切智深、一切智漸深、一切智極深。

[0729a21] 「又，善男子！譬如大海不宿死屍。何以故？大海法爾如是故，菩薩亦復如是，不與煩惱結漏及不善知識而所共止。何以故？菩薩法爾如是故。

[0729a24] 「又，善男子！譬如大海眾流入中皆同一味，所謂鹹味，菩薩亦復如是，積集一切善法皆同一味，所謂一切智味。

[0729a26] 「又，善男子！譬如大海容受眾流，而其海水不增不減，菩薩亦復如是，容受無量一切法水，而菩薩智慧不增不減。

[0729a29] 「又，善男子！譬如大海潮不失時，菩薩亦復如是，所應成熟化度有情亦不過時。

[0729b02] 「又，善男子！譬如大海為諸水族依止窟宅，菩薩亦復如是，為一切有情一切善法之所依止。

[0729b04] 「又，善男子！譬如大海一切有情悉取其水而無邊際，菩薩亦復如是，廣為一切有情宣說法要，亦無邊際。善男子！菩薩若修如是十種法者即如大海。

[0729b07] 「復次，善男子！菩薩若修十種法者得微妙智。何等為十？一者、善求出離；二者、善知諸出離法；三者、善知諸法平等；四者、善知諸法如幻；五者、善知一切法相；六者、善解甚深難測緣生之法；七者、善知業不思議；八者、善知諸所說義；九者、善了如實義；十者善觀真實智。

[0729b13] 「善男子！云何是菩薩善求出離，乃至善觀真實智？謂若菩薩作是思惟：『我應觀察諸世間相。』觀見世間貪火熾然瞋煙蓬[火*孛]，癡暗覆蔽瞑然無託，菩薩乃起是念：『此諸有情，云何能得出離？』菩薩即為勤求出離及出離法，由得出離法故，即能隨知諸法平等。由知諸法平等故，即能如實知諸法如幻。由知諸法如幻故，即如實知一切法相。由知法相故，即能思察甚深難測緣生之法。由能思察緣生法故，即能解了業不思議。是故，菩薩雖知世間諸法無實，而亦顯示種種業報，由是之故得微妙智，能於諸佛菩薩所說義中而悉了知，由了知故即能開解如實之義。解如實義故，即能觀真實智，見真實故，能度有情出離生死。善男子！菩薩若修如是十種法者，即得微妙智。

[0729b28] 「復次，善男子！菩薩若修十種法者，得隨應辯才。何等為十？一者、開示諸法無我；二者、無有情；三者、無壽命；四者、無養育；五者、無補特伽羅；六者、無作者；七者、無受者；八者、無知者；九者、無見者；十者、顯示一切法空都無主宰，皆是虛妄不實分別諸法，但從緣生故有。

[0729c05] 「善男子！若得一切法無我相應，彼即隨順法性，由是之故，於一切法無有情、無壽命、無養育、無補特伽羅、無作者、無受者、無知者、無見者等，如理相應即能隨順法性。由是之故，了知一切法空都無主宰，皆是虛妄不實分別，諸法但從緣生故有，如理相應即能隨順法性。

[0729c11] 「善男子！若隨順法性故，即於法性不相違背，不違背故乃能正說諸法，正說法故善入法性，入法性故乃能開示彼一切法，開示法故彼之辯才乃名隨應。善男子！菩薩若修如是十種法者，即得隨應辯才。

[0729c15] 「復次，善男子！菩薩若修十種法者，得樂說辯才。何等為十？一者、辯才無著；二者、無盡；三者、相續；四者、不畏大眾；五者、不卑下；六者、無恐怖；七者、不共；八者、不輕慢；九者、無邊；十者、無礙解。善男子！菩薩若修如是十種法者，即得樂說辯才。

[0729c21] 「復次，善男子！菩薩若修十種法者，得清淨辯才。何等為十？一者、無有謇吃；二者、詞無雜亂；三者、遠離卑劣；四者、語不高戾；五者、義無減失；六者、文無缺漏；七者、聲無短闕；八者、無不知時；九者、言無麁獷；十者、無不明了。

[0729c26] 「善男子！諸菩薩者，所有辯才無有謇吃。何以故？菩薩於大眾中無怯弱故。

[0729c27] 「又菩薩者，所有辯才而無雜亂。何以故？菩薩智慧安然無畏。

[0729c29] 「又菩薩者，所有辯才而無卑劣。何以故？菩薩處大眾中，猶如師子離諸恐懼。

[0730a01] 「又菩薩者，所有辯才語不高戾。何以故？已離煩惱故。若有煩惱語即高戾，無即不爾。

[0730a03] 「又菩薩者，所有辯才義無減失。何以故？已得法故。若不得法即於義中有所減失，得即不爾。

[0730a05] 「又菩薩者，所有辯才文無缺漏。何以故？廣解諸論故。若解論尠少即文有缺漏，廣解即不爾。

[0730a07] 「又菩薩者，所有辯才聲無短闕。何以故？菩薩妙解一切音聲故。若不解者即於音聲有所短闕，解即不爾。

[0730a10] 「又菩薩者，所有辯才無不知時，所應前說而不後說，若應後說亦不前說。何以故？菩薩善知諸時分故。

[0730a12] 「又菩薩者，所有辯才言無麁獷，無不悅意無不樂聽。何以故？已能遠離語過失故。若有語過失者言，即麁獷，無即不爾。

[0730a15] 「又菩薩者，所有辯才無不明了。何以故？菩薩根性利故。若鈍根者即不明了，利即不爾。善男子！菩薩若修如是十種法者，即得清淨辯才。

[0730a18] 「復次，善男子！菩薩若修十種法者，得一切有情歡喜辯才。何等為十？一者、愛語；二者、熙怡面相遠離顰蹙；三者、如義語；四者、如法語；五者、平等語；六者、不自高；七者、不輕他；八者、無染著；九者、無觸惱；十者、具種種辯才。善男子！菩薩能以愛語令諸有情咸生歡喜。

[0730a24] 「又菩薩者，常現熙怡善相遠離顰蹙，令諸有情咸生歡喜。

[0730a25] 「又菩薩者，常出如義語及美妙語，令諸有情咸生歡喜。

[0730a26] 「又菩薩者，常出法語及利益語，令諸有情咸生歡喜。

[0730a27] 「又菩薩者，常為有情平等說法，令諸有情咸生歡喜。

[0730a29] 「又菩薩者，而不自高，遠離驕慢高舉之咎，令諸有情咸生歡喜。

[0730b01] 「又菩薩者，不輕於他，常為有情恭敬說法，令諸有情咸生歡喜。

[0730b02] 「又菩薩者，離諸染著具淨尸羅，令諸有情咸生歡喜。

[0730b04] 「又菩薩者，離諸觸惱具多忍力，令諸有情咸生歡喜。

[0730b05] 「又菩薩者，具種種辯才常出悅意之語，令諸有情咸生歡喜。善男子！菩薩若修如是十種法者，即得一切有情歡喜辯才。

[0730b07] 「復次，善男子！菩薩若修十種法者，得信順說法。何等為十？一者、非法器有情菩薩不為說法；二者有障礙者不為說法；三者、有所得見者不為說法；四者、邪異外道不為說法；五者、不起樂欲心者不為說法；六者、不發清淨心者不為說法；七者、諂曲心者不為說法；八者、求活命者不為說法；九者、貪著利養慳嫉所纏者不為說法；十者、盲聾瘖瘂者不為說法。

[0730b15] 「何以故？善男子！菩薩不作法慳亦不祕法，於諸有情無不憐愍，為利有情而不棄背。所以者何？若有有情非法器者，菩薩乃起是念：『此等有情，而於如來法律之中起於捨行。』」

[0730b19] 除蓋障菩薩白佛言：「世尊！若然者，諸佛菩薩當為何等有情說法？」

[0730b21] 佛言：「善男子！具信有情，諸佛菩薩當為說法。又若善根已成熟者，是法器者，於先佛所植眾德本者，無諂誑者，不詐現威儀者，不耽著利養者，深心具足者，為善知識所攝受者，具足善相人所樂見者，根性明利於所聞法中解其義者，隨所得法勤行精進者，如佛所說能修行者，此等有情，諸佛菩薩乃為說法。

[0730b28] 「善男子！菩薩若修如是十種法者，即得信順說法。

[0730b29] 「復次，善男子！菩薩若修十種法者為說法師。何等為十？一者、修集佛法故說法，不見有佛法可得，亦復不見有所修集；二者、修集波羅蜜多故說法，不見波羅蜜多可得，亦復不見有所修集；三者、修集菩薩法故說法，不見有菩薩法可得，亦復不見有所修集；四者、斷煩惱故說法，不見有煩惱可得，亦不見斷；五者、厭離離貪寂滅故說法，不見有厭離離貪寂滅可得；六者、為得須陀洹、斯陀含、阿那含果故說法，不見有須陀洹、斯陀含、阿那含可得，亦不見果；七者、為得阿羅漢果故說法，不見有阿羅漢可得，亦不見果；八者、為得緣覺果故說法，不見有緣覺可得，亦不見果；九者、斷我執取著故說法，不見有我可得，亦不見執著；十者、顯示業報故說法，不見有業可得，亦不見報。

[0730c15] 「何以故？如是等一切法皆無實體，但以假名宣說，名亦無所有。所以者何？文字無自性，法離文字故，但以世俗虛假施設，於無名中是故建立諸法名字。由彼名空本虛假故，勝義諦中無虛假名，無假名故，於勝義中無虛妄法，彼虛妄法者誑惑愚人故。善男子！菩薩若修如是十種法者即為說法師。

[0730c22] 「復次，善男子！菩薩若修十種法者，能順觀法性。何等為十？一者、菩薩雖順觀法性而不壞色相，雖順觀法性不壞受想行識相；二者、雖順觀法性，不壞欲界相；三者、雖順觀法性，不壞色界相；四者、雖順觀法性，不壞無色界相；五者、雖順觀法性，不壞諸法相；六者、雖順觀法性，不見諸法隨順相；七者、雖順觀法性，不見有情相；八者、雖順觀法性，亦不墮斷見；九者、雖順觀法性，而不失正道；十者、雖順觀法性，亦不離智慧方便。善男子！菩薩若修如是十種法者，即能順觀法性。

[0731a04] 「復次，善男子！菩薩若修十種法者，善解法界理。何等為十？一者、有慧；二者、為善知識攝受；三者、發起精進；四者、離諸障染；五者、善修淨行；六者、尊重讚法；七者、善修空觀；八者、離有所得見；九者、趣向正道；十者、見真實法。善男子！菩薩具智慧故，而能勤求諸善知識，見善知識已心生歡喜，如師尊想親近依止。由能依止善知識故，即發起精進，斷除一切不善之法，圓滿一切清淨善法，勤行遠離一切障染，離障染故獲得輕安，善修淨行離身語心一切過失。由清淨故於所得法尊重稱讚，由重法故多習空觀，習空觀故不起有所得見，離有所得見故順行正道，入正道故能觀真實。」

[0731a17] 除蓋障菩薩白佛言：「世尊！何名真實？」

[0731a17] 佛言：「善男子！如實之義，乃名真實。」

[0731a18] 除蓋障菩薩白佛言：「何名如實？」

[0731a19] 佛言：「不虛妄故，名為如實。」

[0731a19] 除蓋障菩薩白佛言：「何名不虛妄？」

[0731a20] 佛言：「所謂真如，無不真如、無異真如。」

[0731a21] 除蓋障菩薩白佛言：「何名真如？」

[0731a22] 佛言：「善男子！此法唯內所證，非文字語言而能表示。何以故？此法出過諸文字故，離諸言說故，超越一切語言境界，出於言道離諸戲論，離作非作無動無靜，離諸尋伺，是不思議境界。無相非無相而悉遠離出諸相境，超諸凡境，出凡夫行，過諸魔境，超越一切煩惱境界。離諸識境，安處無住最上寂靜聖智境界，是故此法唯內所證，是即無垢無染潔白清淨，最上最勝第一無比，常住堅固究竟無壞之法，如來出世若不出世，是法常住。

[0731b03] 「善男子！菩薩為求此法，歷百千種難行苦行故得是法，得是法已，令諸有情悉住此法。

[0731b05] 「善男子！故說此法名為真如，說名實際，說名一切智，說名一切種智，說名不思議界，說名不二界。」

佛說除蓋障菩薩所問經卷第十

【經文資訊】大正藏第 14 冊 No. 0489 佛說除蓋障菩薩所問經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA