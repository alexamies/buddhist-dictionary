大般涅槃經集解卷第四十三
[0511c16]  耆婆勸闍世王詣佛　廣說雜緣起事  出頻婆娑羅於空中勸闍世事  釋月愛三昧義　為闡提作一柱殿義

梵行品之第八

[0511c20]  王今且聽釋提桓因  (至)  所有重罪必當得除。

[0511c21]  案。僧亮曰。昔未說治罪人有驗。今出所治之  人為證。

[0511c23]  大王且聽有婆羅門子  (至)  為無上醫非六師  也。

[0511c24]  案。僧亮曰。鴦崛摩羅。此言指鬘也。

[0511c25]  大王復有須毘羅王子  (至)  為無上醫非六師  也。

[0511c26]  案。僧亮曰。昔有慳貪。今日渴飢。聞說其  過。心生慚悔。見水得飲。

[0511c28]  大王舍婆提國群賊五百  (至)  為大良醫非六師  也。

[0511c29]  案。智秀曰。第四廣出諸蒙益之事。明佛  有道力。能曠益無窮也。

[0512a02]  大王若能信臣語者  (至)  若不見信願善思之。

[0512a03]  案。寶亮曰。上至此。第六引現事為證。自佛出  世至今。有犯罪而見佛者。無不除滅。云何王  罪。獨不滅耶。

[0512a06]  大王諸佛世尊大悲普  覆  (至)  亦當視佛如父母  想。

[0512a07]  案。僧亮曰。恐王思惟。不敢求佛。次說大  悲怨親平等。廣出等事也。僧宗曰。第四廣引  證。以勸王行。

[0512a10]  大王當知如來不但  (至)  發阿耨多羅三藐三菩  提心。

[0512a11]  案。僧宗曰。第五明佛普覆。不限一人  也。寶亮曰。第七明佛平等無有彼此也。智秀  曰。第五佛心不偏。所以能除王罪也。

[0512a14]  大王假使一月常以衣食  (至)  到如來所誠心聽  法。

[0512a15]  案。僧亮曰。犯罪既重。唯應聽法。非財施  所能滅也。僧宗曰。第六格量去留。功德多少  也。寶亮曰。第八明佛功德智慧因重。能滅人
罪也。智秀曰。第六明佛能加益人心。所以見  佛。必有福利也。

[0512a20]  爾時大王答耆婆言  (至)  深自鄙悼都無去心。

[0512a21]  案。僧亮曰。不以往為慮。自鄙穢累。非聽法眷  屬。往恐不必接敘也。僧宗曰。第七王自念罪  重。無去心也。寶亮曰。雖聞上六種勝說。猶未
敢去也。

[0512a25]  爾時空中尋出聲言  (至)  瘡蒸毒熱但增無損。

[0512a26]  案。僧亮曰。證耆婆之言。王罪既重。唯佛能除。  故說佛欲涅槃。勸速往也。僧宗曰。第三別也。  前外道勸覓邪見師。次耆婆勸也。今其父自
勸。令隨耆婆語也。寶亮曰。闍世向疑罪重。恥  至佛所。其父恐隨耶師。今故勸也。智秀曰。此  下第三其父以神通之力。勸之令詣佛也。

[0512b03]  爾時世尊在雙樹間  (至)  至無量劫不入涅槃。

[0512b04]  案。寶亮曰。此明如來見闍世之心。自可救  之理。言味而求。正為欲從闍世解常故耳。

[0512b06]  迦葉菩薩白佛言世尊  (至)  何故獨為阿闍世  王。

[0512b07]  案。寶亮曰。時人不解此旨。故迦葉致問  也。

[0512b09]  佛言善男子是大眾中  (至)  是故悶絕自投於  地。

[0512b10]  案。僧亮曰。聖人現滅。欲以益物。若生定  滅之倒。致悶絕之苦者。佛則為之不涅槃也。

[0512b12]  善男子如我所言  (至)  大涅槃經亦不可思議。

[0512b13]  案。僧亮曰。釋密語也。前四句出所為之事。後  二句說涅槃不滅。不應以佛滅故悶絕也。寶  亮曰。釋時之疑也。非直一人。并為一切未解
常者也。智秀曰。此下有七別。明佛放光引王  詣佛。佛為說法。滅王罪也。至彼自言其七事。  此即第一先唱密語。

[0512b19]  爾時世尊大悲導師  (至)  身瘡即愈欝蒸除滅。

[0512b20]  案。僧亮曰。所以慈光遠至者。王聞父誨。地獄  苦報。必受不疑。謂罪不可消。自鄙凶穢。佛不  接顧。有此二疑。不敢詣佛。慈光遠至。二疑俱
釋也。僧宗曰。此下第五段也。前言為王住世  治其心。雖有其言。未見其實。月愛三昧。始為  驗也。寶亮曰。先治其身。後治心也。智秀曰。  第二放光滅苦也。

[0512b27]  王覺瘡愈身體清涼  (至)  先治王身然後及心。

[0512b28]  案。僧亮曰。引雙樹經。稱曾聞人說夫劫火。不  燒眾生。先有三月並照。除眾生病。使得修禪  上生。月光既出。無病不愈。其時未至。而有妙
光。所以喜而問也。答云。應故現光。無定相  也。非色非非色。雙釋真定相也。非青非齊。  偏釋真也。為度眾生者。偏釋應也。

[0512c05]  王言耆婆如來世尊  (至)  是故復名月愛三昧。

[0512c06]  案。僧亮曰。七子之中。一子遇病。譬凡夫。六  子譬六住。慈本緣苦。若重則慈重。初住已  離三塗。六住則永離人天。佛則放捨慈也。智
秀曰。第二翻正列放光。滅其身苦事也。

[0512c10]  王語耆婆我聞如來  (至)  當有何心往見如來。

[0512c11]  案。僧亮曰。雖蒙遠光。身病得除。聞此經語。  懼不敢往也。將無陷入地者。若違經見佛。恐  交致此苦也。我觀如來者。向引經語。此以情
推也。僧宗曰。雖蒙光照。猶以善惡事隔。且慚  愧在顏。不欲去也。

[0512c16]  耆婆答言大王譬如渴人  (至)  而當不蒙慈悲救  濟。

[0512c17]  案。僧亮曰。為闡提說法者。以重況輕。證  必濟也。兼非王所引之經。若果尚為闡提說  法。云何不與惡人坐起耶。

[0512c20]  王言耆婆我昔曾聞  (至)  何故如來而為說法。

[0512c21]  案。僧亮曰。如來言不虛設。云何乃為闡提說  法。必不然也。寶亮曰。耆婆申佛意。傍為說  法。尚為闡提說法。況王非闡提耶。智秀曰。第
三王雖蒙光。心猶未達。請耆婆為決。

[0512c25]  耆婆答言大王譬如有人  (至)  語彼醫言速疾上  車。

[0512c26]  案。僧宗曰。此下第六說譬。以慰王勸令  去。寶亮曰。為闡提說法。凡有三意。如醫治病  人。一為除現苦。二遣眷屬橫苦。三息外人誹
謗。合譬如此。可知也。

[0513a01]  爾時良醫即自思惟  (至)  如是病者必死不疑。

[0513a02]  案。僧亮曰。譬如來為闡提說法。如醫審知病  者必死。不得不說法。一為病人。二為親族。諸  佛亦爾。不得不說也。

[0513a05]  大王世尊亦爾於一闡提輩  (至)  為一闡提而演  說法。

[0513a06]  案。僧亮曰。明闡提說法。有二利不  虛。前去凡夫誹謗。後明利益闡提。顯說法  不空也。譬如淨人者。喻未來善根也。

[0513a09]  王語耆婆若使如來  (至)  得道之人不入地獄。

[0513a10]  案。僧亮曰。冀汝捉持者。懼犯罪增生。入地獄  也。智秀曰。第七始從耆婆勸命駕。至佛所去  也。僧宗曰。第四翻聞法之機發也。

大般涅槃經集解卷第四十三

* * *

【經文資訊】大正藏第 37 冊 No. 1763 大般涅槃經集解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
