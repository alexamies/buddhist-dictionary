大智度論釋兩不和合品第四十  七之餘  (卷六十九)
聖者龍樹造

後秦龜茲國三藏鳩摩羅什譯

[0538b25]  ◎【經】

[0538b25]  「復次，須菩提！說法者有信、有善，欲書、受  深般若波羅蜜，乃至正憶念；聽法者無信、破  戒惡行，不欲書、受深般若波羅蜜乃至正憶
念，當知是為魔事。須菩提！聽法者有信、有  善，說法者無信、破戒惡行。兩不和合，當知  是為魔事。

[0538c01]  「復次，須菩提！說法者能一切施，  心不慳惜；聽法者悋惜不捨。當知是為魔  事。須菩提！聽法者一切能施，心不慳惜；說
法者悋法不施。兩不和合，不得書、持般若  波羅蜜乃至正憶念，當知是為魔事。

[0538c05]  「復次，須  菩提！聽法者欲供養說法人衣服、飲食、臥具、  醫藥、資生所須；說法者不欲受之。當知是
為魔事。須菩提！說法者欲供給聽法人衣服  乃至資生所須；聽法者不欲受之。兩不和合，  不得書、持般若波羅蜜乃至正憶念，當知是  為魔事。

[0538c11]  「復次，須菩提！說法者易悟，聽法人  闇鈍。當知是為魔事。須菩提！聽法者易  悟，說法人闇鈍。兩不和合，不得書、持般若
波羅蜜乃至正憶念，當知是為魔事。

[0538c15]  「復次，須菩提！說法者知十二部經次第義，所  謂修妬路乃至優波提舍；聽法者不知十  二部經次第義。當知是為魔事。聽法者知十
二部經次第義，說法人不知十二部經次第  義。兩不和合，不得書深般若波羅蜜乃至正  憶念，當知是為魔事。

[0538c20]  「復次，須菩提！說法者  成就六波羅蜜，聽法人不成就六波羅蜜。兩  不和合，不得書深般若波羅蜜乃至正憶念，
當知是為魔事。聽法者有六波羅蜜，說法人  無六波羅蜜。兩不和合，不得書深般若波羅  蜜乃至正憶念，當知是為魔事。

[0539a05]  「復次，須菩提！  說法者於六波羅蜜有方便力，聽法人於六  波羅蜜無方便力。兩不和合，不得書深般若
波羅蜜乃至正憶念，當知是為魔事。聽法者  於六波羅蜜有方便力，說法人於六波羅蜜  無方便力。兩不和合，不得書深般若波羅蜜  乃至正憶念，當知是為魔事。

[0539a11]  「復次，須菩提！  說法者得陀羅尼，聽法者無陀羅尼。兩不  和合，不得書深般若波羅蜜乃至正憶念，當
知是為魔事。聽法者得陀羅尼，說法者無陀  羅尼。兩不和合，不得書深般若波羅蜜乃至  正憶念，當知是為魔事。

[0539a16]  「復次，須菩提！說法  者欲令書、持般若波羅蜜乃至正憶念；聽法  人不欲書、持般若波羅蜜，讀、誦乃至正憶念。
兩不和合，不得書深般若波羅蜜乃至正憶  念，當知是為魔事。聽法者欲書、讀、誦、說般若  波羅蜜；說法者不欲令書般若波羅蜜乃至
不欲令說。兩不和合，不得書深般若波羅蜜  乃至正憶念，當知是為魔事。

[0539a23]  「復次，須菩提！說  法者離貪欲、瞋恚、睡眠、掉悔、疑，聽法人貪欲、  瞋恚、睡眠、掉悔、疑。當知是為魔事。聽法者
離貪欲、瞋恚、睡眠、掉悔、疑，說法人貪欲、瞋恚、  睡眠、掉悔、疑。兩不和合，不得書深般若波  羅蜜乃至正憶念，當知是為魔事。

[0539a28]  「復次，須菩  提！書是深般若波羅蜜乃至正憶念時，或  有人來，說：『三惡道中苦劇，汝何不於是身盡
苦入涅槃？何用是阿耨多羅三藐三菩提為？』  兩不和合，不得書深般若波羅蜜乃至正  憶念，當知是為魔事。

[0539b04]  「復次，須菩提！書是深  般若波羅蜜，受持、讀、誦、說、正憶念時，或有人  來，讚四天王諸天，讚三十三天、夜摩天、兜率
陀天、化樂天、他化自在天、梵天乃至非有想非  無想天，讚初禪乃至非有想非無想定，作是  言：『善男子！欲界中受五欲快樂，色界中受禪
生樂，無色界中受寂滅樂；是事亦無常、苦、  空、無我，變相、盡相、散相、離相、滅相。汝何不於  是身中取須陀洹果、斯陀含果、阿那含果、阿羅
漢果、辟支佛道？何用是世間生死中受種種  苦，求阿耨多羅三藐三菩提為？』兩不和合，  不得書深般若波羅蜜，乃至正憶念，當知是  為魔事。

[0539b16]  「復次，須菩提！說法者一身無累，自在  無礙；聽法人多將人眾。兩不和合，不得書深  般若波羅蜜乃至正憶念，當知是為魔事。聽
法者一身無累，自在無礙；說法者多將人眾。  兩不和合，不得書深般若波羅蜜乃至正憶  念，當知是為魔事。

[0539b21]  「復次，須菩提！說法者如是  言：『汝能隨我意者，當與汝般若波羅蜜，令  書、讀、誦、說、正憶念；若不隨我意者，則不與
汝。』兩不和合，不得書深般若波羅蜜，讀、誦、說、  正憶念，當知是為魔事。

[0539b25]  「復次，須菩提！聽法  者欲得追隨如其意；說法者不聽。兩不和合，  不得書深般若波羅蜜乃至正憶念，當知  是為魔事。

[0539b28]  「復次，須菩提！說法者欲得財利故，  與般若波羅蜜，令書、持乃至正憶念；聽法  者以是因緣故，不欲從受。兩不和合，不得
書深般若波羅蜜乃至正憶念，當知是為魔  事。聽法者為財利故，欲書深般若波羅蜜，讀、  誦、說；說法者以是因緣故，不欲與。兩不和合，
不得書深般若波羅蜜，讀、誦、說，當知是為魔  事。

[0539c06]  「復次，須菩提！說法者欲至他方危命之處，  聽法者不欲隨去。兩不和合，不得書深般若  波羅蜜，乃至正憶念，當知是為魔事。聽法者
欲至他方危命之處，說法者不欲去。兩不和  合，不得書深般若波羅蜜乃至正憶念，當知  是為魔事。

[0539c11]  「復次，須菩提！說法者欲至他方飢  餓、穀貴、無水之處，聽法者不欲隨去。兩不  和合，不得書深般若波羅蜜乃至正憶念，當
知是為魔事。聽法者欲至他方飢餓、穀貴、無  水之處，說法者不欲去。兩不和合，不得書深  般若波羅蜜乃至正憶念，當知是為魔事。

[0539c16]  「復  次，須菩提！說法者欲至他方豐樂之處，聽法  者欲隨從去。說法者言：『善男子！汝為利養故
追隨我，汝善自思惟，若得、若不得，無令後悔！』  以是少因緣故，兩不和合。聽法者聞之心  厭，作是念：『是為距逆我，不欲與我相隨。』便
止不去。兩不和合，不得書深般若波羅蜜乃  至正憶念，當知是為魔事。

[0539c24]  「復次，須菩提！說法者欲過曠野，賊怖、旃陀  羅怖、獵師怖、惡獸毒蛇怖；聽法者欲隨逐  去。說法者言：『善男子！汝何用到彼？彼中多有
諸怖——賊怖乃至毒蛇怖。』聽法者聞之，知其不  欲與般若波羅蜜書、持乃至正憶念，心厭，不  欲追隨。以是少因緣故，兩不和合，當知是  為魔事。

[0540a01]  「復次，須菩提！說法者多有檀越數往  問訊，以是因緣故，語聽法者：『我有因緣，應  往到彼。』聽法人知其意，便止。兩不和合，不得
書深般若波羅蜜乃至正憶念，當知是為魔  事。」

[0540a06]  【論】

[0540a06]  問曰：

[0540a06]  有人書、持、讀、誦般若波羅蜜，不能  行而犯戒，或可有是；若不信，云何從受法？

[0540a08]  答曰：

[0540a08]  是人不信般若波羅蜜所謂畢竟空，  但欲求名故讀、誦、廣說；如佛弟子不信外  道經書，亦為人講說。

[0540a10]  復次，不能深心信樂  般若故名不信，非都不信。

[0540a11]  問曰：

[0540a11]  弟子法應  供養師，奉諸所有，何以言師不能施？

[0540a12]  答  曰：

[0540a13]  弟子作是念：「師少物不能捨，何況捨身！  雖讚說布施，是為欺誑！」是故不和合。

[0540a14]  弟  子欲以四事供養師。師少欲知足故不  受，或羞愧似如賣法故不受。或師多知  多識，無所乏少，能供給弟子。弟子自念：「人
當謂我貪師衣食故受法。」或自以德薄，不  消所給。此心雖好，不能成般若波羅蜜  故，亦是魔事。師鈍根者，是誦經師，非解義  師。

[0540a21]  十二部經，亦是誦經師。

[0540a21]  復次，師有六波  羅蜜者，作是念：「弟子罪人、鈍根，不能行  六波羅蜜，著世間事，但有弟子名，無有
實事。」是師不知弟子聞般若已，後成大事，  但以現前無六波羅蜜，不肯教化。弟子亦  作是念：「六波羅蜜義，我亦能行；師但能口說，
不能修行。」不知師轉身因緣當成大事，  又不知師別有讀誦利益因緣，故不和合。

[0540a29]  復次，弟子直信著善法。師不著法，以方  便行六波羅蜜；弟子謂為不深樂六波羅  蜜。何以知之？師或時讚歎六波羅蜜；或時
斷人著故，破散六波羅蜜。弟子有方便，亦  如是。

[0540b04]  問曰：

[0540b04]  若弟子得陀羅尼，師無陀羅尼，  何以為師？

[0540b05]  答曰：

[0540b05]  陀羅尼有種種。有弟子得  聞持陀羅尼，能持、能誦，不能解義；師能為  解說。弟子或能得諸法實相陀羅尼義，而不
能次第讀誦；或師得聞持陀羅尼，未得  大悲故，輕賤弟子，不能教導。

[0540b09]  問曰：

[0540b09]  弟子  欲受持般若波羅蜜，師不與，或可有是；云  何師欲與法，弟子不欲受？

[0540b11]  答曰：

[0540b11]  如先答：  弟子見師有過故，不欲受法。

[0540b12]  復次，師欲  教化前人為弟子；而是人或邪見諸惡  因緣故，不肯受教。

[0540b14]  復次，一切眾生所行法，  同則和合；一人離五蓋，一人不離，故相輕，  相輕故不和合。一切上法皆爾。

[0540b16]  復次，書、誦  般若波羅蜜乃至正憶念時，一人呵三惡  道，一人讚歎諸天，是事如先答。雖不能  都破其善行，且壞其大乘，授小乘法。

[0540b19]  復  次，師少欲知足，不樂眾聚；弟子多有人  眾。師作是念：「弟子雖好可度，而將徒眾  多。」師深著善法，捨離弟子。弟子一身，亦如
是。

[0540b23]  復次，說法者意：若弟子隨我意行，若去、  若住，隨時問訊，如是等。聽法者但欲從求  法利，不能行此眾事。是不和合。或時聽法
者隨意進止、問訊等；說法者不聽，作是  念：「何用是事？損我功德！」聽法者意謂輕賤，  不相好喜。是不和合。

[0540b28]  復次，師為利養故欲  與法；弟子心則不敬師：「云何欲賣經法？」  弟子亦如是，為財利養讀誦般若，非清
淨心故；師知弟子心如是，則薄賤不與。  故不和合。

[0540c03]  復次，師欲至他方，路經嶮難；  弟子惜身命故不能隨，作是念：「我有身，然  後求法。」弟子欲去，亦如是。

[0540c05]  飢餓、穀貴、無水  處，亦如是。

[0540c06]  復次，師欲至豐樂處；弟子欲隨  師，或羞愧不欲將去；或弟子串樂，不任  涉遠；或道里懸遠。或師諳彼國；弟子不
悉，謂師稱美彼國，不必實爾；時或慮  師，謂貪飲食故去。如是等種種因緣，  師語弟子：「如汝所聞彼國土所有，不必盡  爾，好自籌量！若自欲去者便去，無以財物
豐樂故去，至彼不得隨意，勿以見怨！」  師復為說：「汝聞彼國土豐樂故去，非為法  故，不須隨我。」師好心止弟子，不知是
壞般若波羅蜜因緣。弟子聞是說，敬難師  故不能答，便止不去。故不和合。

[0540c17]  師復欲  至遠國，彼中有種種虎狼、賊盜；語弟子  言：「彼間多難，汝不須去！」弟子聞已便止。師  但知彼有難事故止弟子，不知是壞般若
波羅蜜因緣。

[0540c21]  問曰：

[0540c21]  若遠國多難，何以自去？

[0540c22]  答曰：

[0540c22]  有人言：師彼國生故，服習彼土，能自  防護。

[0541a01]  有人言：彼有好師、經書，不惜身命  故去。師作是念：「我身自死則可，云何枉他？」  如是等因緣故，止弟子不令去。

[0541a03]  師多有知  識檀越，心生樂著；弟子少欲知足，不著檀  越。師常隨時問訊檀越；弟子但欲求法，不
喜是事。師知其意，語言：「我有因緣，不得  為汝說法。」弟子聞已，不悅：「師貴俗緣，不  貴於法。」是不和合。

◎

[0541a09]  ◎【經】

[0541a09]  「復次，須菩提！惡魔作比丘形像來，方便  破壞是般若波羅蜜，不得令書、持、讀、誦、說、  正憶念。」

[0541a11]  須菩提白佛言：「世尊！何因緣故，惡魔  作比丘形像，方便破壞般若波羅蜜，不得令  書、持乃至正憶念？」

[0541a13]  佛言：「惡魔作比丘形像  來，壞善男子、善女人心，令遠離般若波羅  蜜，作是言：『如我所說經即是般若波羅蜜，
此經非般若波羅蜜。』須菩提！是中破壞諸比  丘時，有未受記菩薩便墮疑；墮疑故，不書  深般若波羅蜜，不受、不持乃至不作正憶
念。不和合，不得書深般若波羅蜜乃至正  憶念，當知是為魔事。

[0541a20]  「復次，須菩提！惡魔作  比丘身到菩薩所，作如是言：『若菩薩行般若  波羅蜜於實際作證，得須陀洹果、斯陀含
果、阿那含果、阿羅漢果，辟支佛道！』以是兩不  和合，不得書深般若波羅蜜乃至正憶念，當  知是為魔事。

[0541a25]  「復次，須菩提！菩薩說是深般  若波羅蜜時，多有魔事起，留難般若波羅蜜，  是為魔事。菩薩摩訶薩應當覺知，知已遠離。」

[0541a28]  須菩提言：「世尊！何等是魔事留難，菩薩應  當覺知，知已遠離？」

[0541a29]  佛言：「似般若波羅蜜諸魔  事起，似禪波羅蜜、似毘梨耶波羅蜜、似羼  提波羅蜜、似尸羅波羅蜜、似檀波羅蜜魔事
起，菩薩應當覺知，知已遠離。

[0541b03]  「復次，須菩提！  聲聞、辟支佛所應行經，是菩薩摩訶薩應當  知是魔事而遠離之。

[0541b05]  「復次，須菩提！內空乃  至無法有法空，四念處乃至八聖道分，空、無  相、無作解脫門；用是法得須陀洹果、斯陀
含果、阿那含果、阿羅漢果、辟支佛道。如是等  諸經，惡魔作比丘形像，方便與菩薩摩訶薩。  是不和合故，不得書深般若波羅蜜乃至正  憶念，當知是為魔事。

[0541b11]  「復次，須菩提！惡魔作  佛身金色丈光，到菩薩所。是菩薩貪著，貪  著故，耗減薩婆若。是不和合故，不得書深
般若波羅蜜乃至正憶念，當知是為魔事。

[0541b14]  「復  次，須菩提！惡魔作佛身及比丘僧，到菩薩前；  是菩薩起貪著意，作是念：『我於當來世亦當
如是從比丘僧為說法。』是菩薩貪著魔身故，  耗減薩婆若，不得書成般若波羅蜜多乃  至正憶念，當知是為魔事。

[0541b19]  「復次，須菩提！惡魔  化作無數百千萬億菩薩，行檀波羅蜜、尸羅  波羅蜜、羼提波羅蜜、毘梨耶波羅蜜、禪波羅蜜、
般若波羅蜜，指示善男子、善女人。善男子、善  女人見已貪著，貪著故耗減薩婆若，不得書  深般若波羅蜜乃至正憶念，當知是為魔事。
何以故？是深般若波羅蜜中，無有色，無有受、  想、行、識乃至無有阿耨多羅三藐三菩提。  須菩提！是般若波羅蜜若無有色乃至無
阿耨多羅三藐三菩提，是中無佛、無聲聞，無  辟支佛、無菩薩。何以故？一切諸法自性空  故。

[0541c01]  「復次，須菩提！善男子、善女人書是深般  若波羅蜜，受、讀、誦、說、正憶念時，多有留難
起。須菩提！譬如閻浮提中珍寶：金、銀、琉璃、車  璩  、馬瑙、珊瑚等寶，多難多賊；如是，須菩提！  善男子、善女人書是深般若波羅蜜乃至正
憶念時，多賊、多留難起。」

[0541c06]  須菩提白佛言：「如  是！世尊！閻浮提中珍寶：金、銀、琉璃，車  璩  、馬瑙，  珊瑚等，多賊、多難。世尊！善男子、善女人亦
如是，書是深般若波羅蜜乃至正憶念時，  多賊、多留難起，多有魔事。何以故？是愚癡人  為魔所使，善男子、善女人書是深般若波
羅蜜乃至正憶念時，破壞，令遠離。世尊！是  愚癡人少智少慧，是善男子、善女人書深  般若波羅蜜乃至正憶念時，破壞，令遠離。是
愚癡人心不樂大法，是故不書是深般若波  羅蜜，不受、不讀、不誦、不正憶念、不如說修行；  亦壞他人，令不得書深般若波羅蜜乃至如說  修行。」

[0541c18]  佛言：「如是！如是！須菩提！新發大乘意  善男子、善女人為魔所使、不種善根、不供養  諸佛、不隨善知識故，不書深般若波羅蜜
乃至不正憶念，而作留難。是善男子、善女人  少智少慧、心不樂大法，是故不能書是深般  若波羅蜜乃至正憶念，魔事起故。須菩提！
若善男子、善女人能書是深般若波羅蜜乃  至正憶念時，魔事不起，能具足禪波羅蜜乃  至檀波羅蜜，能具足四念處乃至一切種智。
須菩提！當知佛力故，是善男子、善女人  能書是深般若波羅蜜乃至正憶念，亦能具  足禪波羅蜜乃至檀波羅蜜、內空乃至無法
有法空，具足四念處乃至八聖道分、佛十力  乃至一切種智。須菩提！十方現在無量無邊  阿僧祇諸佛亦助是善男子、善女人，令得書
是深般若波羅蜜乃至正憶念；十方阿鞞跋  致諸菩薩摩訶薩亦擁護祐助是善男子、善  女人書深般若波羅蜜乃至正憶念。」

[0542a07]  【論】

[0542a07]  釋曰：

[0542a07]  魔作大沙門形，有重威德，令人  受其語；多持經卷，與眾弟子俱，語諸比丘：  「般若波羅蜜，如我經所說，真實佛語；汝先聞
者不實，非佛所說。」呵毀先經，種種自讚所  說。鈍根菩薩信受是語，生邪見；若利根未  得受記者生疑。何以故？諸佛畢竟空無  相，智慧難解，故不和合。

[0542a13]  或時魔語菩薩：「般若  波羅蜜、三解脫門，廣說但是空；汝常習此  空，於中得證。不得證，云何作佛、作佛法？
先行布施、持戒等，修三十二相福德；坐道  場時，爾乃用空。」菩薩或信或疑，離般若波羅  蜜。

[0542a18]  問曰：

[0542a18]  云何似六波羅蜜名魔事？

[0542a18]  答曰：

[0542a19]  如相似般若波羅蜜中說。

[0542a19]  復次，以著心行  六波羅蜜，是名似。

[0542a20]  聲聞、辟支佛經，無有慈  悲，不求佛道，但欲自度；雖是好事，破菩  薩道，故名魔事。

[0542a22]  問曰：

[0542a22]  若菩薩見佛身，則信  心清淨，云何名魔事？

[0542a23]  答曰：

[0542a23]  一切煩惱、取相，皆  是魔事。是小菩薩未應見佛身，魔作佛妙  形，菩薩心著，為是好身故行道。如未離欲
人見天女形，深心染著，不能堪受天欲，迷  悶而死。是故魔願得滿。

[0542a27]  菩薩雖得少淨心，  而失實相智慧；如人手捉重寶，有人以少  金誑之，捨大價寶而取賤物，是名耗減。

[0542b01]  魔作佛身，將諸比丘，示多菩薩行六波羅  蜜，亦如上。

[0542b02]  此中佛說因緣：「色等一切法自  性空。」

[0542b03]  復次，眾會生疑：「般若波羅蜜是無上法，  多有利益，云何有人憎嫉？」是故佛說譬喻：  「如閻浮提金銀等，多怨多賊為是故出，不
為瓦石等生。般若波羅蜜是佛法藏中妙  寶，微妙、甚深，懈怠鈍根者所不解，是故  呰毀。魔以般若波羅蜜多令眾生入涅槃  故，魔作怨賊。」

[0542b09]  須菩提喜受佛教，述其所說  毀呰破壞般若者：「世尊！是狂癡之人為  魔所使，不得自在，以少智故，不能通達
佛意。是人無有大心，不知清淨法味，但  知三相：貪味、婬欲、瞋恚，如畜生法，與般若  波羅蜜生留難。」

[0542b14]  佛可須菩提所說，語須菩  提：「若菩薩摩訶薩書般若乃至正憶念，魔事  不起，當知是佛力，亦是十方諸佛及諸菩
薩所擁護；而能具足五波羅蜜乃至一切種  智，亦是十方現在佛力。」

[0542b18]  何以故？魔是欲界  主，世間福德、智慧具足，魔是世間生死根本。  色界諸天雖有邪見，常入禪定故心柔
軟，不能有所破壞。無色界中無形故，又心  微細，不能有所作。下諸天無有力勢故，不  能如是破壞。是魔先世業因緣力；又住處
因緣，他作奪取，是中賊主名為魔。是魔相  爾，破壞好事。

[0542b25]  初發心菩薩福德、智慧薄故惜  身，若十方諸佛菩薩不擁護佐助者，不能  成。是故諸佛、菩薩、諸天為破壞魔事，是菩薩
或覺、或不覺；如賊繞城，大人守護，小兒不  覺。

[0542b29]  略說魔事如是，廣說則無量無邊。然  佛意但欲令行者成般若大事，是故師徒宜  應和合，一切惡事，不應計念。

大智度論釋佛母品第四十八

[0542c04]  【經】

[0542c04]  佛告須菩提：「譬如母人有子若五、若十、  若二十、若三十、若四十、若五十、若百、若千。母  中得病，諸子各各勤求救療，作是念：『我等
云何令母得安，無諸患苦不樂之事？風寒、冷  熱，蚊虻、蛇蚖侵犯母身，是我等憂！』其諸子  等常求樂具，供養其母。所以者何？生育我等，
示我世間。如是，須菩提！佛常以佛眼視是  深般若波羅蜜。何以故？是深般若波羅蜜能  示世間相。十方現在諸佛亦以佛眼常視是
深般若波羅蜜。何以故？是深般若波羅蜜能  生諸佛，能與諸佛一切智，能示世間相。以  是故，諸佛常以佛眼視是深般若波羅蜜。又
以般若波羅蜜能生禪波羅蜜乃至檀波羅蜜，  能生內空乃至無法有法空，能生四念處乃  至八聖道分，能生佛十力乃至一切種智。如
是般若波羅蜜能生須陀洹、斯陀含、阿那含、  阿羅漢、辟支佛、諸佛。須菩提！所有諸佛已得  阿耨多羅三藐三菩提，今得、當得，皆因深
般若波羅蜜因緣故得。須菩提！若求佛道善  男子、善女人書是深般若波羅蜜乃至正憶  念，諸佛常以佛眼視是人。須菩提！是求菩薩
道善男子、善女人，諸十方佛常守護，令不退  阿耨多羅三藐三菩提。」

[0542c26]  須菩提白佛言：「如世  尊所說般若波羅蜜能生諸佛、能示世間相。  世尊！般若波羅蜜云何能生諸佛？云何能示
世間相？云何諸佛從般若波羅蜜生？云何  諸佛說世間相？」

[0543a01]  佛告須菩提：「是深般若波  羅蜜中生佛十力乃至十八不共法、一切種  智。須菩提！得是諸法，故名為佛。須菩提！以是
故，深般若波羅蜜能生諸佛。須菩提！諸佛說  五眾是世間相。」

[0543a05]  須菩提言：「世尊！云何深般  若波羅蜜中說五眾相？云何深般若波羅蜜  中示五眾？」

[0543a07]  「須菩提！般若波羅蜜不示五眾  破、不示五眾壞，不示生、不示滅，不示垢、不  示淨，不示增、不示減，不示入、不示出，不示
過去、不示未來、不示現在。何以故？空相不破、  不壞，無相相、無作相不破、不壞，不起法、不  生法、無所有法性法，不破、不壞，相如是示。如
是，須菩提！佛說深般若波羅蜜能示世間相。

[0543a14]  「復次，須菩提！諸佛因深般若波羅蜜，悉知無  量無邊阿僧祇眾生心所行。須菩提！是深般  若波羅蜜中無眾生、無眾生名，無色、無色
名，無受想行識、無受想行識名，無眼乃至  無意，無眼識乃至無意識，無眼觸乃至無  意觸，乃至無一切智、無一切智名。如是，
須菩提！是深般若波羅蜜能示世間相。須  菩提！是深般若波羅蜜亦不示色，不示受、想、  行、識，乃至不示一切種智。何以故？須菩提！
是深般若波羅蜜中尚無般若波羅蜜，何況  色乃至一切種智！

[0543a24]  「復次，須菩提！所有眾生  名數，若有色、若無色，若有想、若無想、若非  有想非無想，若此間世界、若遍十方世界；
是諸眾生若攝心、若亂心，是攝心、亂心，佛如  實知。須菩提！云何佛知眾生攝心、亂心相？  以法相故知。用何等法相故知？須菩提！
是法相中尚無法相相，何況有攝心、亂心！須  菩提！以是法相故，佛知眾生攝心、亂心。

[0543b02]  「復次，  須菩提！佛知眾生攝心、亂心。云何知？須菩  提！以盡相故知，以無染相故知，以滅相故
知，以斷相故知，以寂相故知，以離相故知。如  是，須菩提！佛因般若波羅蜜知眾生攝心、亂  心。

[0543b07]  「復次，須菩提！佛因般若波羅蜜知眾生  染心，如實知染心；瞋心、癡心，如實知瞋心、癡  心。」

[0543b09]  須菩提白佛言：「世尊！云何佛知眾生染  心，如實知染心；瞋心、癡心，如實知瞋心、癡心？」

[0543b11]  佛告須菩提：「染心如實相，則無染心相。何以  故？如實相中，心心數法不可得，何況當得染  心、不染心！須菩提！瞋心、癡心如實相，則無
瞋、無癡相。何以故？如實相中心心數法尚  不可得，何況當得瞋心、不瞋心，癡心、不癡  心！如是，須菩提！佛因般若波羅蜜，眾生染
心，如實知染心；瞋心、癡心，如實知瞋心、癡心。

[0543b18]  「復次，須菩提！佛因般若波羅蜜，眾生無染心，  如實知無染心；無瞋心、無癡心，如實知無瞋  心、無癡心。」

[0543b20]  須菩提白佛言：「世尊！云何眾生  無染心如實知無染心？無瞋心如實知無瞋  心？無癡心如實知無癡心？」

[0543b22]  佛告須菩提：「是  心無染相中，染相、不染相不可得。何以故？  須菩提！二心不俱故。如是，須菩提！佛因般若
波羅蜜，眾生無染心，如實知無染心。須菩  提！是無瞋心、無癡心相中，癡心、不癡心不可  得。何以故？二心不俱故。如是，須菩提！佛因般
若波羅蜜，眾生無瞋心、無癡心，如實知。

[0543b28]  「復次，  須菩提！佛因般若波羅蜜，是眾生廣心，如實  知廣心。」

[0543c01]  須菩提白佛言：「世尊！云何佛因般  若波羅蜜，是眾生廣心，如實知廣心？」

[0543c02]  「須菩提！  佛知諸眾生心相不廣不狹、不增不減、不來  不去；心相離故，是心不廣乃至不來不去。何
以故？是心性無故，誰作廣、誰作狹乃至來  去？如是，須菩提！佛因般若波羅蜜，是眾生  廣心，如實知廣心。

[0543c07]  「復次，須菩提！佛因般若波  羅蜜，是眾生大心，如實知大心。」

[0543c08]  須菩提白佛  言：「世尊！云何佛因般若波羅蜜，是眾生大  心，如實知大心？」

[0543c10]  佛告須菩提：「佛因般若波羅  蜜，不見眾生心來相、去相，不見眾生心生相、  滅相、住相、異相。何以故？是諸心性無故，
誰來誰去？誰生滅住異？如是，須菩提！佛因般  若波羅蜜，是眾生大心，如實知大心。

[0543c14]  「復次，須  菩提！佛因般若波羅蜜，眾生無量心，如實知  無量心。」

[0543c16]  須菩提白佛言：「世尊！云何佛因般  若波羅蜜，眾生無量心，如實知無量心？」

[0543c17]  佛告  須菩提：「佛因般若波羅蜜，知是眾生心，不  見住、不見不住。何以故？是無量心相無依止
故，誰有住不住處？如是，須菩提！佛因般若  波羅蜜，眾生無量心，如實知無量心。

[0543c21]  「復次，須  菩提！佛因般若波羅蜜，眾生不可見心，如實  知不可見心。」

[0543c23]  須菩提白佛言：「世尊！云何佛因  般若波羅蜜，眾生不可見心，如實知不可見  心？」

[0543c25]  佛告須菩提：「眾生心是無相，佛如實知  無相，自相空故。復次，須菩提！佛知眾生心，  五眼不能見。如是，須菩提！佛因般若波羅
蜜，眾生不可見心，如實知不可見心。」

[0543c29]  【論】

[0543c29]  釋曰：

[0543c29]  上說：「十方諸佛及大菩薩擁護般  若波羅蜜乃至正憶念，不令魔得其便。」會  中聽者聞是事已，或作是念：「諸佛阿耨陀
羅三藐三菩提寂滅相，於諸法及眾生無憎  無愛，何以故擁護書持般若乃至正憶念  者？」是故佛告須菩提，為說譬喻：「如子知恩
故，守護其母。般若是十方諸佛母故，若有魔  等留難、欲破壞般若波羅蜜者，諸佛雖  行寂滅相，憐愍眾生故、知恩分故，用慈  悲心常念、用佛眼常見，守護是行般若
者，令得增益，不失佛道。」

[0544a10]  此中佛說因緣：  「諸賢聖及賢聖法皆從般若中生。」

[0544a11]  問曰：

[0544a11]  須  菩提問四種，佛何以止答三事，而不說  「諸佛從般若中生」？

[0544a13]  答曰：

[0544a13]  般若生諸佛，諸佛  從般若生，義無異。

[0544a14]  有人言：諸法和合故能  生般若波羅蜜，般若波羅蜜能生諸佛；有人  行般若波羅蜜及眾行，得成佛。初謂作者，  二謂法。

[0544a17]  若言「墮枝殺人」，若言「墮樹殺人」；  以是事同，故不別答。若說「般若波羅蜜能  生諸佛」，即說「諸佛從般若生」。

[0544a19]  問曰：

[0544a19]  如  餘經說：「五眾破壞，故名世間。」此中何以言  「般若波羅蜜示五眾無破壞生滅」等？

[0544a21]  答曰：

[0544a22]  彼是小乘事，此是大乘事。小乘法多說無  常，大乘法中多說法空。小乘法中先說無  常，後說法空；大乘法中初便說法空。小乘
法中說無常，令眾生怖畏；大乘則不然，是  故說無破壞等。此中佛自說因緣：「空、無相、  無作，終不破、不壞。」般若波羅蜜示如是  等世間相。

[0544a28]  復次，五眾名世間，眾生身形色易  知，餘心數法無形故難知。是故佛語須菩  提：「無量阿僧祇眾生心所行皆知。」深般若
中雖無眾生及色等法乃至一切種智，以般  若方便力而能知眾生心所行。是般若波羅  蜜中畢竟空故，不示色等法乃至一切種智。

[0544b05]  此中佛說因緣：「般若波羅蜜中尚無般若相，  何況色等法！」

[0544b06]  復次，「般若波羅蜜示世間」者，  一切眾生，若色、若無色。色者，欲、色界眾生；  無色者，無色界眾生。有想者，除無想天及非
有想非無想天，餘者是有想；無想者，是無  想眾生；非有想非無想者，是有頂處天。此間  世界者，是三千大千世界；遍十方者，餘無量
無邊阿僧祇世界。是世界六道中三世眾生，  佛悉知其攝心、亂心。

[0544b13]  須菩提聞已，心疑怪：  「諸佛常樂行寂滅諸法空，今云何遍知無  始無邊眾生攝心、亂心？佛心一，眾生心無量
種，云何一時知一切眾生心？」以是故問：「佛云  何知？」

[0544b17]  佛答：「諸法實相智慧故，知眾生攝心、  亂心。」

[0544b18]  須菩提問：「何等是諸法實相？」

[0544b18]  答曰：  「所謂畢竟空。是畢竟空，畢竟空性亦不可得，  何況攝心、亂心！」

[0544b20]  問曰：

[0544b20]  諸法實相畢竟空中，  無分別心心數法，佛云何知其心？

[0544b21]  答曰：

[0544b21]  此  中佛自說：「諸法實相性亦不可得，以是智  慧知眾生攝心、亂心。」何以故？若空性可得，應
有難；空性不可得，云何作難？今，佛過一切  憶想分別虛妄法，安住實相，如實知一切  眾生心；眾生心住虛妄法中故，不能知他  眾生如實。

[0544b27]  先略說「知他心」，次分別眾生  攝心、亂心，所謂三毒、無三毒者，廣、大，無量，不  可見，出、沒，屈、申等。

[0544b29]  須菩提事事問，初答以  諸法實相故，知攝心、亂心。次以盡、無染、滅、  斷、寂、離故知。盡者，無常慧；菩薩行是無常
慧心，離一切世間染。用世間道遮滅結使，  是名滅。用無漏道斷，故名斷。斷諸結使已，  觀涅槃寂滅、離相。以是因緣，得諸法實相；
以諸法實相，知他攝心、亂心皆是實相。

[0544c06]  復  次，是心念念生滅，未來無故不可知；現在  念念滅，住時無故不可知。凡夫人取相分  別，於三世中憶想妄見，謂知心念。以盡
門觀，即是畢竟空；畢竟空故無所著，是時  得道，知諸法實相，於一切法不妄想分  別，則如實知他心。染心者，一切法入法性
中皆清淨，是故說：「染心實相，是中無染心。  何以故？如實中無心無心數法，何況染心！」

[0544c15]  瞋心、癡心亦如是。

[0544c15]  無染心相中，是中無有染  心相，染心從本來無故；亦無不染心，無染  心是寂滅相，無所分別。

[0544c17]  此中佛自說因緣：  「須菩提！二心不俱故。」

[0544c18]  眾生法，心心次第生，無  染心時則無染心。何以故？過去染心已滅，  未來未有，現在無染心，則無有染心；染心
無故，亦無不染心，相待法無故。是故無染  實相中無有染心、不染心。

[0544c22]  無瞋心、無癡心亦  如是。

[0544c23]  廣狹、增減心，皆是眾生取相分別。佛不  如是知。何以故？是心無色無形、無住處、念  念滅，則無廣狹增減差別。

[0544c25]  此中佛自說因  緣：「心性相無故，廣狹等不可得。」廣狹、增  減、大小義，如四無量心中說。

[0544c27]  「無量心」者，廣  心、大心即是無量。又緣無量眾生故名無  量，又緣涅槃無量法故名無量，又心相不
可取故名無量。如有眼、有色因緣故，眼識  生，是識不在眼、不在色、不在中間、不在  此、不在彼，是故無住處。若實無住處，云
何能有所作？若好、若醜，如夢所見事，不可  求其實定相。心亦如是，無依止故無定  相，故名無量。

[0545a06]  廣、大，亦應如是隨義分別  說。

[0545a07]  問曰：

[0545a07]  若知心不可見，佛何以故說「如實  知不可見心」？

[0545a08]  答曰：

[0545a08]  有坐禪人憶想分別，見  是心如清淨珠中縷；觀白骨人中，見心次第  相續生；或時見心在身；或見在緣，如無邊
識處，但見識無量無邊。破如是等虛妄  故，佛言：「如實知眾生心，眾生心自相空故無  相相。」

[0545a13]  復次，佛以五眼觀此心不可得——肉眼、  天眼緣色故不見。慧眼緣涅槃故不見。初  覺法眼，分別知諸法善不善、有漏無漏等；是
法眼入實相中則無所分別，如先說：「一  切法無知者、無見者。」是故不應見。佛眼  觀寂滅相故不應見。眾生心，見者，如實見；  不如凡夫人憶想分別見。

[0545a19]  復次，五眼因緣  和合生，皆是作法，虛誑不實，佛不信不用，  是故言：「不以五眼見。」

◎

大智度論卷第六十九

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
