大智度論釋曇無竭品第八十九  (卷第九十九)
龍樹菩薩造

後秦龜茲國三藏鳩摩羅什譯

[0744c16]  【經】

[0744c16]  「爾時，曇無竭菩薩摩訶薩語薩陀波崙菩  薩言：『善男子！諸佛無所從來，去亦無所至。  何以故？諸法如不動相，諸法如即是佛。善
男子！無生法無來無去，無生法即是佛；無滅  法無來無去，無滅法即是佛；實際法無來無  去，實際法即是佛；空無來無去，空即是佛。
善男子！無染無來無去，無染即是佛；寂滅  無來無去，寂滅即是佛；虛空性無來無去，虛  空性即是佛。善男子！離是諸法更無佛；諸
佛如、諸法如，一如無分別。善男子！是如常一，  無二、無三，出諸數法，無所有故。譬如春末月，  日中熱時，有人見焰動，逐之求水望得。於
汝意云何？是水從何池、何山、何泉來？今何所  去？若入東海、西海、南海、北海耶？』

[0744c29]  「薩陀波崙  言：『大師！焰中尚無水，云何當有來處、去處？』

[0745a02]  「曇無竭菩薩語薩陀波崙菩薩言：『善男子！愚  夫無智，為熱渴所逼，見焰動，無水生水想。善  男子！若有人分別諸佛有來有去，當知是
人皆是愚夫。何以故？善男子！諸佛不可以色  身見，諸佛法身無來無去，諸佛來處、去處亦  如是。善男子！譬如幻師幻作種種，若象、若馬、
若牛、若羊、若男、若女，如是等種種諸物。於汝  意云何？是幻事從何處來？去至何所？』

[0745a09]  「薩陀  波崙菩薩言：『大師！幻事無實，云何當有來去  處？』

[0745a11]  「『善男子！是人分別佛有來有去亦如是。

[0745a11]  「『善  男子！譬如夢中見若象、若馬、若牛、若羊、若男、  若女。於汝意云何？夢中所見，有來處、有去處  不？』

[0745a14]  「薩陀波崙言：『大師！是夢中所見虛妄，云何  當有來去？』

[0745a15]  「『善男子！是人分別佛有來有去亦  如是。善男子！佛說諸法如夢。若有眾生不  知是諸法義，以名字色身著佛，是人分別諸
佛有來有去，不知諸法實際相故，皆是愚夫  無智之數。是人數數往來五道，遠離般若波  羅蜜，遠離諸佛法。善男子！佛說諸法如幻、如
夢。若有眾生如實知，是人不分別諸法若來  若去、若生若滅；若不分別諸法若來若去、若  生若滅，則能知佛所說諸法實相。是人行般
若波羅蜜，近阿耨多羅三藐三菩提，名為真  佛弟子，不虛妄食人信施，是人應受供養，為  世間福田。

[0745a26]  「『善男子！譬如大海水中諸寶，不從  東方來，不從南方、西方、北方、四維、上下來，眾  生善根因緣故，海生此寶。此寶亦不無因緣
而生，是寶皆從因緣和合生，是寶若滅亦不  去至十方。諸緣合故有，諸緣離故滅。善男子！  諸佛身亦如是，從本業因緣果報生，生不從
十方來，滅時亦不去至十方；但諸緣合故有，  諸緣離故滅。

[0745b04]  「『善男子！譬如箜篌聲，出時無  來處，滅時無去處。眾緣和合故生——有槽、有  頸、有皮、有絃、有柱、有棍，有人以手鼓之，眾
緣和合而有聲；是聲亦不從槽出，不從頸出，  不從皮出，不從絃出，不從柱出，不從棍  出，亦不從人手出，眾緣和合爾乃有聲。是因
緣離時，亦無去處。善男子！諸佛身亦如是，從  無量功德因緣生，不從一因一緣一功德生，  亦不無因緣有，眾緣和合故有。諸佛身不獨
從一事成，來無所從、去無所至。

[0745b13]  「『善男子！應  當如是知諸佛來相去相。善男子！亦當知一  切法無來去相。汝若知諸佛及諸法無來無
去、無生無滅相，必得阿耨多羅三藐三菩提，  亦能行般若波羅蜜及方便力。』

[0745b17]  「爾時，釋提桓  因以天曼陀羅花與薩陀波崙菩薩摩訶薩，作  是言：『善男子！以是花供養曇無竭菩薩摩訶
薩，我當守護供養汝。所以者何？汝因緣力  故，今日饒益百千萬億眾生，使得阿耨多羅  三藐三菩提。善男子！如是善人，甚為難遇！為
饒益一切眾生故，無量阿僧祇劫受諸勤  苦。』

[0745b24]  「薩陀波崙菩薩摩訶薩受釋提桓因曼陀  羅花，散曇無竭菩薩上，白言：『大師！我從今日  以身屬師，供給供養。』如是三白已，合手師
前立。

[0745b27]  「是時，長者女及五百侍女白薩陀波崙  菩薩言：『我等從今日亦以身屬師。我等以是  善根因緣故，當得如是法，亦如師所得；共
師世世供養諸佛，世世常供養師。』

[0745c01]  「是時，薩陀  波崙菩薩語長者女及五百女人：『若汝等以  誠心屬我者，我當受汝。』

[0745c03]  「諸女言：『我等以誠  心屬師，當隨師教。』

[0745c04]  「是時，薩陀波崙菩薩及五  百女人，并諸莊嚴寶物上妙供具及五百乘  七寶車，奉上曇無竭菩薩，白言：『大師！我持是
五百女人奉給大師，是五百乘車隨師所用。』

[0745c08]  「爾時，釋提桓因讚薩陀波崙菩薩言：『善哉！善  哉！善男子！菩薩摩訶薩捨一切所有，應如是  如是布施，疾得阿耨多羅三藐三菩提。作如
是供養說法人，必得聞般若波羅蜜及方便  力。過去諸佛本行菩薩道時，亦如是住布施  中，得聞般若波羅蜜及方便力，得阿耨多羅  三藐三菩提。』

[0745c14]  「爾時，曇無竭菩薩欲令薩陀波  崙菩薩善根具足故，受五百乘車、長者女及  五百侍女；受已，還與薩陀波崙菩薩。

[0745c16]  「是時，曇  無竭菩薩說法，日沒，起，入宮中。薩陀波崙菩  薩摩訶薩作是念：『我為法故來，不應坐、臥，當
以二事：若行、若立，以待法師從宮中出說法。』

[0745c20]  「爾時，曇無竭菩薩七歲一心入無量阿僧祇菩  薩三昧，及行般若波羅蜜、方便力。薩陀波崙  菩薩七歲經行、住立，不坐、不臥，無有睡眠，無
欲、恚、惱，心不著味；但念：『曇無竭菩薩摩訶薩  何時當從三昧起，出而說法？』薩陀波崙菩薩  過七歲已，作是念：『我當為曇無竭菩薩摩訶
薩敷說法座，曇無竭菩薩摩訶薩當坐上說  法。我當灑地清淨，散種種華，莊嚴是處，為  曇無竭菩薩摩訶薩當說般若波羅蜜及方便
力故。』是時，薩陀波崙菩薩與長者女及五百  侍女為曇無竭菩薩摩訶薩敷七寶床，五百  女人各脫上衣以敷座上，作是念：『曇無竭菩
薩摩訶薩當坐此座上，說般若波羅蜜及方便  力。』

[0746a04]  「薩陀波崙菩薩敷座已，求水灑地而不能  得。所以者何？惡魔隱蔽，令水不現。魔作是  念：『薩陀波崙菩薩求水不得，於阿耨多羅三
藐三菩提行乃至生一念劣心、異心，則善根  不增、智慧不照，於一切智而有稽留。』

[0746a08]  「爾時，  薩陀波崙菩薩作是念：『我當自刺其身，以血  灑地，令無塵土來坋大師。我何用此身！此身
必當破壞。我從無始生死已來數數喪身，未  曾為法。』即以利刀自刺，出血灑地。薩陀波崙  菩薩及長者女并五百侍女皆無異心，惡魔  亦不能得便。

[0746a14]  「是時釋提桓因作是念：『未曾有  也！薩陀波崙菩薩愛法乃爾，以刀自刺出血  灑地！薩陀波崙及眾女人心不動轉，惡魔波
旬不能壞其善根。其心堅固，發大莊嚴，不  惜身命，以深心欲求阿耨多羅三藐三菩提，  當度一切眾生無量生死苦。』釋提桓因讚薩
陀波崙菩薩言：『善哉！善哉！善男子！汝精進  力大，堅固難動，不可思議！汝愛法、求法，最為  無上！善男子！過去諸佛亦如是，以深心愛
法、惜法、重法，集諸功德，得阿耨多羅三藐三  菩提。』

[0746a24]  「薩陀波崙菩薩作是念：『我為曇無竭菩  薩摩訶薩敷法座，掃灑清淨已訖，當於何處  得好名華莊嚴此地？若曇無竭菩薩摩訶薩
法座上坐說法時，亦當散華供養。』

[0746a27]  「釋提桓因  知薩陀波崙菩薩心所念，即以三千石天曼  陀羅華與薩陀波崙。薩陀波崙受華，以半散  地，留半待曇無竭菩薩摩訶薩坐法座上說
法時當供養。

[0746b02]  「爾時，曇無竭菩薩摩訶薩過七  歲已，從諸三昧起，為說般若波羅蜜故，與無  量百千萬眾恭敬圍遶，往法座上坐。

[0746b04]  「薩陀波  崙菩薩摩訶薩見曇無竭菩薩摩訶薩時，心  淨悅樂，譬如比丘入第三禪。」

[0746b07]  【論】

[0746b07]  釋曰：

[0746b07]  薩陀波崙菩薩雖知諸法空無來去  相，未能深入，亦不能解種種法門；於  諸佛身恭敬深重故，不能觀空。如大海水
波，其力雖大，到須彌山邊則退而無用；薩  陀波崙亦如是，雖有大空智力，到佛所則  亦無用。是故曇無竭菩薩今為說：「諸佛無  所從來、去亦無所至。」

[0746b13]  此中曇無竭自說因  緣，所謂：「諸法如不動相，諸法如即是佛。」

[0746b14]  問曰：

[0746b15]  何等是諸法如？

[0746b15]  答曰：

[0746b15]  諸法實相，所謂性空、無  所得、空等諸法門。

[0746b16]  問曰：

[0746b16]  摩訶般若波羅蜜  於佛法大乘六波羅蜜中第一法，若無佛，則  無說般若者。三十二相、八十隨形好、十力、四
無所畏等色、無色法等淨妙五眾和合，是故  名為佛。如五指和合名為拳，不得言無  拳；名字既異，形亦異，力用亦異，不得言無  拳，是故知有佛。

[0746b22]  答曰：

[0746b22]  不然！佛法中有二  諦：世諦、第一義諦。世諦故言「佛說般若波羅  蜜」，第一義故說「諸佛空，無來無去」。

[0746b24]  如汝說：  「清淨五眾和合故名為佛。」若和合故有，是  即為無。如經中佛自說因緣：「五眾非佛，離
五眾亦無佛，五眾不在佛中，佛不在五眾  中，佛非五眾有。」

[0746b28]  何以故？五眾是五、佛是一，  一不作五、五不作一。又五眾無自性故，虛  誑不實；佛自說：「一切無誑法中，我最第一。」是
故五眾不即是佛。

[0746c02]  復次，若五眾即是佛，諸有  五眾者皆應是佛。

[0746c03]  問曰：

[0746c03]  以是難故，我先說：  「第一清淨五眾、三十二相等名為佛。」

[0746c04]  答曰：

[0746c04]  三  十二相等，菩薩時亦有，何以不名為佛？

[0746c05]  問  曰：

[0746c06]  爾時雖有相好莊嚴身，而無一切種  智；若一切種智在第一妙色身中，是即名為  佛。

[0746c08]  答曰：

[0746c08]  「一切  種  智」，般若中說是寂滅相、無戲  論；若得是法，則名無所得，無所得故名為  佛，佛即是空。如是等因緣故，五眾不得
即是佛。

[0746c11]  離是五眾亦無佛。所以者何？離是  五眾，更無餘法可說；如離五指更無拳法  可說。

[0746c13]  問曰：

[0746c13]  何以故無拳法？形亦異，力用亦  異；若但是指者，不應異。因五指合故拳法  生，是拳法雖無常生滅，不得言無。

[0746c15]  答  曰：

[0746c16]  是拳法若定有，除五指應更有拳可見，  亦不須因五指。

[0746c17]  如是等因緣，離五指更無  有拳；佛亦如是，離五眾則無有佛。

[0746c18]  佛  不在五眾中，五眾不在佛中。何以故？異不  可得故。若五眾異佛者，佛應在五眾中，  但是事不然。

[0746c21]  佛亦不在五眾。所以者何？  離五眾無佛，離佛亦無五眾。譬如比丘  有三衣鉢故，可得言有；但佛與五眾不  得別異，是故不得言佛有五眾。

[0746c24]  如是五  種求佛不可得故，當知無佛；佛無故無  來無去。

[0746c26]  問曰：

[0746c26]  若無佛，即是邪見，云何菩薩  發心求作佛？

[0746c27]  答曰：

[0746c27]  此中言「無佛」，破著佛想，  不言「取無佛想」。若有佛尚不令取，何況  取無佛邪見！

[0746c29]  又佛常寂滅、無戲論相；若人  分別、戲論常寂滅事，是人亦墮邪見。離是  有、無二邊，處中道，即是諸法實相。諸法實相
即是佛。何以故？得是諸法實相，名為得佛。

[0747a04]  復次，色等法如相即是佛，色等法性空是如  相，諸佛如亦性空；以是故，不來不去。不生、不  滅、法性、實際、空、無染、寂滅、虛空性亦如無
來無去。如，乃至虛空性如、佛如，是如一，無二、  無三等別異。

[0747a08]  此中自說因緣：「何以故？出諸  數法，無所有故。」

[0747a09]  如等法是實，是中無有憶  想分別。取相故有名字，名字中有數。

[0747a10]  此  中自說因緣：「空、非實，無所有故。」

[0747a11]  問曰：

[0747a11]  若是法  無所有，云何可見、可聞、有苦有樂、有縛  有脫等分別諸異？

[0747a13]  答曰：

[0747a13]  此中曇無竭自種種  分別譬喻說，所謂如春末月見焰，乃至是人  不分別諸法若來若去。如焰等中雖無
實事，亦能誑人自生苦樂事；諸法亦如是，  雖空、無所有，亦能令人得苦、樂、憂、喜事。夢  等法亦如是。

[0747a18]  復次，佛有二種身：一者、法身，  二者、色身。法身是真佛，色身為世諦故有。

[0747a20]  佛法身相：上種種因緣說諸法實相，是諸法  實相亦無來無去，是故說「諸佛無所從來，  去亦無所至」。若人得諸佛法身相，是名近
阿耨多羅三藐三菩提，未得一切智故名  為近，以相似故。般若波羅蜜名諸法實相；  若能如是行，是為行般若波羅蜜真佛弟  子。真佛弟子者，得諸法實相名為佛；得諸
法實相差別故，有須陀洹乃至辟支佛、大菩  薩；須陀洹等乃至大菩薩，是名真佛弟子。

[0747a29]  不虛妄食人信施者，布施畜生，雖得百  倍果報，而此福有盡有量，不能度眾生生  死故，名為「虛食」。須陀洹等乃至佛，諸賢聖受
人信施；此福果報，乃至涅槃無盡無量，是  故說不虛妄食人信施。

[0747b04]  是人應受一切眾  生供養：若須陀洹應受一切凡夫人供養，斯  陀含應受凡夫人乃至須陀洹供養，阿那
含應受凡夫人及須陀洹、斯陀含供養，阿羅  漢應受凡夫人、須陀洹、斯陀含、阿那含供養，  辟支佛應受凡夫人及須陀洹乃至阿羅漢
供養，近成佛大菩薩應受凡夫人及聲聞、  辟支佛供養。為世間福田者，如植種良  田，成收必多；持戒、禪定、智慧福田，眾生植  福，獲果無量。

[0747b13]  上說「諸佛無來無去」，薩陀波  崙及諸聽者意謂「諸佛尚無，諸法亦應皆滅」，  則墮斷滅！是故今說因緣法譬喻。

[0747b15]  曇無竭  示薩陀波崙：「如汝所著，意謂實有者無；為  度眾生故，從因緣和合則有像現。」

[0747b17]  欲證  明此事故說譬喻：「如大海中生寶，不從十  方來，滅亦無所去；亦不無因緣而生，以  四天下眾生福德因緣故，海生此寶。若劫盡
滅時，亦無去處；譬如燈滅，焰無所至。佛身  亦爾，從初發心所種善根功德，皆是佛身  相好因緣；佛身亦不自在，皆屬本因緣業
果報故生；是因緣雖久住，性是有為法故，必  歸無常，散壞則無身。」

[0747b25]  譬如善射之人，仰射  虛空，箭去雖遠，必當墮地；諸佛身亦如是，  雖相好光明、福德成就、名稱無量、度人無限，  亦歸磨滅。

[0747b28]  問曰：

[0747b28]  若眾生福德因緣故海生珍  寶，何以不近眾生處生，而乃在大海難  得之處？

[0747c01]  答曰：

[0747c01]  海中亦有眾生，龍、阿修羅等  用是寶。

[0747c02]  復次，若寶生人中濁世，貪者覆藏，不  令人得。若好世時，珍寶自生人間，無有惜  者；如彌勒佛時，珍寶如瓦礫。以懈怠懶
惰人惜身，強作願求樂，是故寶在大海不  能得；若大心，不惜身命勤求者乃得。大海  水喻十方六道國土，諸珍寶即是諸佛。如珍
寶為一切眾生故生，而懈怠懶惰者所不  能得；諸佛亦如是，雖為眾生故出世  ，懈怠、小心、貪身著我者不得度。所以者  何？諸法皆從眾緣和合生，眾生有二因緣
故得度：一者、內有正見，二者、外有善說法  者。諸佛雖善說法，眾生內正見不具故，不  能盡度。如寶物雖為眾生出，而有貧窮
眾生；諸佛亦如是，雖為眾生出，而眾生內  正見少故，亦不得度。

[0747c16]  復有箜篌譬喻：有槽、  有頸、有皮、有絃、有棍，有人以手鼓之，眾  緣和合而有聲；如聲亦不在眾緣中，離
眾緣亦無聲，以因緣和合故有聲可聞。  諸佛身亦如是，六波羅蜜及方便力，眾因緣  和合邊生；佛身不在六波羅蜜等法中，亦  不離六波羅蜜等法。

[0747c22]  如聲不以一因緣，亦  非無因緣；佛身亦如是，不從無因緣，亦不  從少因緣，諸善法因緣具足故，生諸佛身。
如鏡中像，眾因緣和合故有，眾緣離故無；諸  佛亦如是，有諸因緣故出現，諸因緣散故  滅。

[0747c27]  「善男子！應如是觀諸佛來去相，一切諸  法相亦應如是知。」

[0747c28]  曇無竭語薩陀波崙：「善  男子！汝能知諸法相不來不去，必得阿耨多  羅三藐三菩提不退轉，亦必能行般若波羅
蜜及方便力。何以故？一切法無障礙故。」

[0748a02]  問曰：

[0748a03]  釋提桓因何以化作文陀羅華與薩陀波  崙？

[0748a04]  答曰：

[0748a04]  釋提桓因愛樂佛道故，常供養諸  菩薩。

[0748a05]  復次，釋提桓因欲攝眾生令入佛道  故，現天王身，以華與薩陀波崙。薩陀波崙  一心求佛道故，諸天來供養；眾生見者，皆亦
發心。釋提桓因為引導眾生故，供養薩陀  波崙。

[0748a09]  有人言：「釋提桓因深愛敬薩陀波崙，上  品來試已，令身體平復，今復以華與之。釋  提桓因力能與一切人華，以眾生無福力
故，設當與者，華即變壞；薩陀波崙福德成就  故，得必不變，是故與；若一切菩薩供養師  時不盡與。」

[0748a14]  應守護供養者，先已說因緣，所  謂割肉出血，試以成親舊故守護。復次，釋提  桓因此中自說因緣，所謂：「汝因緣力故，饒益
百千等眾生。」

[0748a17]  薩陀波崙取華，如其意，供養  曇無竭。

[0748a18]  薩陀波崙初聞師名，後眼見聞法  斷疑故，以身供養。長者女等亦効薩陀波  崙，以身施薩陀波崙。

[0748a20]  問曰：

[0748a20]  薩陀波崙以身  供養曇無竭，曇無竭福田大，女何以不以  身供養，而與薩陀波崙？

[0748a22]  答曰：

[0748a22]  女人智短著  多故，不用捨本師而供養他。又以女身  罪穢，心雖清白，為外有譏謗故。

[0748a24]  問曰：

[0748a24]  長者  女初捨父母，已屬薩陀波崙，今何以復以  身施？

[0748a26]  答曰：

[0748a26]  初捨父母，共薩陀波崙詣曇無  竭，為法故供養，亦不自以身施，父母亦不  以施薩陀波崙；今見薩陀波崙問甚深義，
曇無竭為解說，釋提桓因歡喜供養，是故發  歡喜心，以身供養，以自在心故。

[0748b01]  又一切女  身無所繫屬，則受惡名。女人之禮，幼則  從父母，少則從夫，老則從子。是長者女等，  雖道路共來，不得久無所屬，是故自以身
施，而作是願：「如師所得，我等亦當得之。」

[0748b05]  爾  時，薩陀波崙欲以此女供養曇無竭，慮其  嫌恨故問：「汝等實以誠心供養，我當受  汝。」

[0748b08]  誠心者，不自用心，隨所處分，如無心物。

[0748b09]  諸女人等言：「實以誠心。」

[0748b09]  即時，薩陀波崙以  長者女并諸侍女及五百乘車，奉上曇無竭。

[0748b11]  薩陀波崙欲除世人常疑，謂其欺誑長者，  將諸女來，是故盡以布施，明已無著。

[0748b12]  復次，  薩陀波崙如空中聲，所聞得解歡喜，如世人  所貴內外物盡以供養，欲深入檀波羅蜜  門故。

[0748b15]  釋提桓因知薩陀波崙愛貪等煩惱未  盡，而能盡捨內外布施，無復遺餘，故讚言：  「善哉！」以過去佛為喻：行難事故，得難得
果報，所謂「阿耨多羅三藐三菩提」。

[0748b18]  問曰：

[0748b18]  若曇  無竭欲令薩陀波崙善根具足故受——善根者，  所謂具足檀波羅蜜——何以故還與薩陀波崙？

[0748b21]  答曰：

[0748b21]  曇無竭大智方便，令薩陀波崙大得福  德而無所失，是謂上受。薩陀波崙至誠心  施，斷諸貪著，不望還得，福德具足。曇無
竭思惟薩陀波崙遠來而於五欲心不染  著，舊人供養為善，是故還與。又聞諸女先以  身上薩陀波崙，人非財物，欲遂其本意  故。又是諸女世世為薩陀波崙弟子。如是等
因緣故，還與薩陀波崙。

[0748b28]  問曰：

[0748b28]  諸大菩薩說  法不應疲極，何以入宮？

[0748b29]  答曰：

[0748b29]  隨世人法  故。又眾香城中眾生，不常求道，或時厭息，  受五欲樂；諸天常受五欲故，妨廢求道。有
菩薩所住國，常勤精進，不受五欲。是眾香城  眾生本願雜受，曇無竭隨其志願，欲引導  之，故生其國。是故以眾生聽法疲惓，起入
宮中。又未得道者，法雖微妙，常聞故生疲  厭心，是眾中有是人故。又曇無竭在是中  受富樂，人法故，日沒應息。

[0748c08]  是時，薩陀波崙  作是念：「我為法來，不應坐臥。」

[0748c09]  問曰：

[0748c09]  為法故  何以不應坐臥？

[0748c10]  答曰：

[0748c10]  無是定法。此人大欲、  大精進、恭敬法故，自作是念：「我若坐臥，則是  懶惰。我初求法時，身尚不惜，何況疲惓！」是故
不坐臥。大欲、大精進與坐臥相違故。又  坐、臥則不勤力，行、立則勤力精進，是故常  住二威儀以待師出。

[0748c15]  問曰：

[0748c15]  薩陀波崙先知  師七歲不出不？

[0748c16]  答曰：

[0748c16]  初來不知故。

[0748c16]  又  復曇  無竭亦常七歲不出，以因緣故，自誓七歲  入定。薩陀波崙自誓：「師未出，終不坐臥。」

[0748c18]  又  大人，世間法尚不自違，何況為道法！

[0748c19]  又以  初求法時，尚不惜身，今立七歲，何足為難！

[0748c21]  問曰：

[0748c21]  人身軟弱，何能七歲不坐不臥？

[0748c21]  答曰：

[0748c22]  是時人壽命長，雖復七歲，如今七日。

[0748c22]  又好  世人身福德力大，雖立七歲，不以為難。如  勤比丘，年六十始出家，而自結誓：「我脇不  著席，要盡得聲聞所應得事，乃至得六
神通阿羅漢。」作四阿含優婆提舍，於今大  行於世。此人於惡世尚爾，何況薩陀波崙  生於好世！

[0748c28]  又身力雖弱，以心強故，能辦其  事。

[0748c29]  復次，一心求佛道者，十方諸佛所念；諸  大菩薩及求佛道諸天益其氣力，圍遶守  護，是故雖住立七歲而不疲極。

[0749a02]  問曰：

[0749a02]  曇無  竭入三昧，何以乃至七歲？

[0749a03]  答曰：

[0749a03]  先已答：好  世人壽長，雖七歲不以為久。

[0749a04]  又曇無竭宮  殿、婇女、微妙五欲與天相似；薩陀波崙等新  發意者，心未柔軟，疑曇無竭雖說空法、讚
歎離欲，謂其心未能捨。是故七歲三昧，欲  以除眾疑故，生貴敬心。聞曇無竭七歲三昧，  心、口相應能說、能行，則信受其語，易可得
度。譬如癰瘡未熟，醫則不破，但以藥塗令  熟，熟則易破。

[0749a11]  復次，欲受心生實樂故，入  無量三昧。復次，說法有二種：一者、口說法，二  者、身現法。今欲以身現法故，入無量三昧，
令眾生知攝心入慧，得如實智。菩薩三昧  者，如菩薩義中說。行般若、方便力者，如〈方  便品〉中說。

[0749a16]  薩陀波崙於七歲中，三惡覺觀  不生，不味於味。是人雖未破煩惱，而集  諸善法故，制諸煩惱，不令得生；但一
心念：「曇無竭何時當出？我當從聞般若。」

[0749a19]  過  七歲已，作是念：「我當為曇無竭敷坐處，掃  灑莊嚴。」

[0749a21]  問曰：

[0749a21]  薩陀波崙云何得知過七歲  已，曇無竭當出？

[0749a22]  答曰：

[0749a22]  有人言：先曾七歲展  轉聞知。

[0749a23]  有人言：曇無竭初入三昧時，自  說七歲為限。如釋迦文尼佛告阿難：「我欲  一月、二月入禪定。」阿難以告四眾。

[0749a25]  薩陀波崙  深愛佛法、敬重曇無竭故，供養莊嚴說法  處。出家菩薩但莊嚴其心，詣師受法；在家  菩薩則莊嚴說法處，華香供養。

[0749a28]  復次，薩陀波  崙作是莊嚴，欲令曇無竭知其愛法、欲法  相，深心信樂，故現是事；是故生心，共五百
女等，展力掃灑，自以其金、銀、珍寶敷座。

[0749b02]  薩  陀波崙等雖自有妙好茵褥，為愛法情至  故，以身所著上衣敷座。

[0749b04]  求水灑地，魔隱  蔽故，求不能得。此中自說因緣：「魔作是  念：『若薩陀波崙求水不得，其心則劣，志願
不滿故。又令自鄙其身，我薄福德故，為  供養法，求水不得，以自輕憂愁覆心故。』」

[0749b09]  福德不增、智慧不照不明者，諸憂愁煩惱  覆心故，諸福德、智慧不能照明；譬如日障  蔽故，其照不明。

[0749b11]  魔知其心大，不可沮壞，  但小沮壞，令其稽留。

[0749b12]  爾時，薩陀波崙自刺  其身，出血灑地，欲以淹塵。人血肉雖臭，以  其至心求水不得，意不分別香臭好惡，為
欲淹塵，不惜身命。又薩陀波崙深心愛著  般若波羅蜜故，無所愛惜。

[0749b16]  有人言：「多有諸  天龍、鬼神等常隨逐薩陀波崙，佐助守護，是  故所出之血變為香水。如羼提仙人被割  截時，血化為乳。」

[0749b19]  又以無量福德成就故，隨  願即成。

[0749b20]  問曰：

[0749b20]  若福德成就，隨願即得，魔不  應隱蔽其水？

[0749b21]  答曰：

[0749b21]  是菩薩新發意能成小  願，未能却魔。

[0749b22]  此中薩陀波崙自說出血因  緣：「我從無始生死已來數數喪身，未曾為  法。」

[0749b24]  問曰：

[0749b24]  若薩陀波崙愛法，刺身出血，若其  身死，誰復聽法？

[0749b25]  答曰：

[0749b25]  是事如破骨出髓中  答。又此中諸天、大菩薩守護故，令其不死。又  復惡魔知其心不可沮壞，水則還出。薩
陀波崙等皆無異心者，如人初習慈心，欲  為眾生及為般若波羅蜜故，不惜身命；既  得利刀割身，以痛自逼故，心生悔恨，是名  異。

[0749c02]  是菩薩信力大故，欲得阿耨多羅三藐  三菩提果報故，不計是苦。又以深悲心愛  念眾生，雖受種種苦惱，不以為難；譬如慈
母愛子，雖為子長受勤苦不淨，不以為  惡。又復見諸法實相畢竟空故，知是身  但是虛誑和合；破是虛誑故，割截身時，不  妨阿耨多羅三藐三菩提。魔不得其便者，
如人有瘡則受毒；菩薩若有貪欲、憂愁瘡  者，魔得其便。以出血灑地，心不憂愁故，魔  不得便。如薩陀波崙心，五百女人心亦
如是，敬重薩陀波崙故；見其刺身，應有  憂愁，以其願得滿故，不以為愁。爾時，釋  提桓因見是事已，歎未曾有者，是人未  得無生忍，諸煩惱未斷，為供養法故，不
惜身命，如諸離欲人無異；割截其身，如  斷草木。初心既爾，後心轉增。

[0749c17]  復次，未曾有  者，此中釋提桓因自說因緣：「薩陀波崙愛法  乃爾，以刀自刺等。」

[0749c19]  釋提桓因作是心歡喜  已，讚言：「善哉！」讚其愛法、樂法，勤心精進。以  過去佛為喻：「非但汝今辛苦，過去諸佛求  般若亦爾。」

[0749c22]  薩陀波崙聞釋提桓因安慰其  心已，如火得酥，轉更熾盛，作是念：「我既敷  座灑地，當於何處得好名華莊嚴法處？」

[0749c25]  問曰：

[0749c25]  不見水時，何以不作是念：「當於何  處得水灑地？」

[0749c26]  答曰：

[0749c26]  薩陀波崙以先有水處，  即時皆無，知魔所作；是故自於四大分中  刺水分灑地。身中水種雖多，血是命之所  在，是故刺以灑地。

[0749c29]  華不自有，曇無竭出時  欲至，不容遠求；又所須復多，當以遍覆其  地，是故生念欲得。

[0750a02]  帝釋知其念，即以天華  中妙者，名曼陀羅，三千石與之，足以周事。  帝釋所以不以人華與者，欲令發希有  心故。

[0750a05]  薩陀波崙受華已，分作二分：好者留  以說法時散，餘者覆地。其國俗法以華覆  地，令行其上，以為供養。

[0750a07]  爾時，曇無竭如其  先要，滿七歲已，從三昧起，與無量百千  眾恭敬圍繞，直趣法座，為說般若故。

[0750a09]  問  曰：

[0750a10]  若諸菩薩入微妙三昧中，誰能令起？

[0750a10]  答  曰：

[0750a11]  行者初入時，自作限齊，然後入定；時至，其  心自在從三昧起，悲心故而生覺觀。如一  比丘，入滅受定三昧時，自期聞犍搥
時當起。既入已，時僧坊失火，諸比丘惶懅，  不打犍搥而去。爾時，過十二歲已，檀越  更和合眾僧欲起僧坊，方打犍搥；聞
犍搥聲起，即身散而死。後諸得道者，說其  如此。

[0750a18]  復次，有人言：法性生身大菩薩，如諸  佛常入三昧，無散亂麁心；以神通力故，能  說法、飛行度脫眾生。世俗法故，有出入三
昧相。是故雖入微妙三昧而能還出，以大  悲心牽故；譬如呪術出龍。大眾圍繞者，是  內眷屬；恭敬散華、燒香，隨從而出，為說般若
波羅蜜故。說般若波羅蜜者，因世諦名字  語言，欲示眾生第一義不動相故。薩陀波  崙見曇無竭，即得清淨歡喜，樂遍其身，如
比丘入於三禪。所以者何？多欲眾生，雖非  淨妙，得猶喜樂，何況得見真功德莊嚴身  者！

[0750a29]  薩陀波崙從空中佛聞曇無竭，即生大  欲，得諸三昧，見十方諸佛，復聞十方諸佛  說先世因緣：「唯有曇無竭能度汝耳。」聞是
已，增益其心，渴仰欲見，是故中道欲賣身  供養。今於眾香城七歲不坐不臥欲見曇  無竭。如是渴仰，欲樂來久；如人熱渴所逼，
得濁煖潦水，猶尚歡喜，何況得清冷美水！  既以渴仰情久，又曇無竭功德大，是故悅樂。

[0750b08]  問曰：

[0750b08]  樂有四種，何以但說第三禪樂，  而不說上地定樂及解脫樂？

[0750b09]  答曰：

[0750b09]  以欲  界眾生，於三受中多貪樂受。聞涅槃樂無  所有，則心不樂喜；以上四禪中斷苦樂故，  心亦不樂；第三禪中樂，樂之極。

[0750b12]  復有人言：薩  陀波崙新發意未入細深妙定故，見曇無  竭發大歡喜，似如三禪樂。薩陀波崙自  覺我大歡喜故，即時捨喜，得清淨法性，遍
身安樂，是故以三禪樂為喻。

大智度論卷第九十九

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
