大方廣佛華嚴經隨疏演義鈔卷  第六十
唐清涼山大華嚴寺沙門澄觀述

[0474c27]  疏。第二廣觀障治下。疏中有二。先總明來  意。於中有二。先明觀故。論云。復觀察障對  治不善業道及果。善業道及果。及上上清淨
後起增上心。求學下即標舉行心。全是論  文。

[0475a02]  疏。若直就下釋文。先順經則先明觀要  心攝善是行。今論既通屬佛善。即佛善通於  觀行。則前四善但明於觀。以前三善菩薩不
行。其菩薩善先已行故。疏且分為二。先觀  不善等者。此中總有四門。一障治分別。不善  為所治故。二凡聖分別。天人為凡三乘為
聖。三大小分別。二乘為小故。四因果分  別。菩薩為因佛為果故。四重之中料揀。五  重十善不善唯屬所治。是故別為一段。

[0475a10]  疏。  以順理益物正反惡故者。明善是能治。  故纓絡云。順理生心名善乖背為惡。又益  物為善損物為惡。故云正反惡故。

[0475a13]  疏。或  由三時之心等者。略舉四重。一約時。如欲  行善時。正行善時。行善已時。三時俱重為  上善。隨一二輕為中三時俱輕為下。二
約境者。如一不殺。不殺蚊蚋為上。不殺  畜生為中。不殺人為下善。殺即反此。三  約心輕重者。隨於一境。如殺一畜。猛利重
心。處中心。不獲己而殺心。為上中下三品  之惡。三重不殺即三品之善。四約自作教他  者。具自他為上。唯自非他為中。自雖不  作而教他作為下。

[0475a23]  疏。細論其義多品不同  者。將上四事交絡相望。則成多品。如約殺  境。境是一重。更以重心則為二重。復三時
重即為三重。更教人殺為其四重。餘例  可思。言為不善者反此。可知者此有二  意。一者通相前但約不殺。今約殺等。二者  如一殺境前來不殺蚊蚋為上善等。今殺
蚊蚋為下惡。殺畜為中惡。殺人為上惡  等。引瑜伽六十釋為不善。至下當明。

[0475b02]  疏。  初標所修善同者。下四十善唯佛一善獨云  上上。前三但云又此上品十善故。云三乘  善同者。若准論經菩薩亦云上上。然云上
者。即前人天善中三品之上故。五淨居是色  界善為上。而聖依此修故。就上善論其差  別。

[0475b08]  疏。次顯所用功異者。此語即借莊子第  一逍遙篇言也。惠子謂莊子曰。魏王貽我  大瓠之種。我樹之成而實五碩。以盛水漿。
其堅不能自舉也。剖之以為瓢。則瓠落  而無所容。非不咢然大也。吾為其無用掊  之。莊子曰。夫子固拙於用大矣。宋人有善  為不龜手之藥者。世世以洴澼絖為事
(其藥令人手不拘折故常漂絮於水中也)  客聞之曰。請買其方百  金。聚族而謀曰。我世世洴澼絖。不過數金。  今一朝而  煮  技百金。請與之。客得之。以說
吳王。越有難。吳王使之將。冬與越人水戰  大敗越人。裂地而封之。能不龜手一也。或  以封。或以不免於洴澼絖。則所用之異也。
今子有五碩之瓠。何不攄以為大罇而浮  乎江湖。而憂其瓠落無所容也。則夫子猶  有蓬之心也  (蓬非直達者也此章言物各有所宜苟得其宜安往而不逍遙哉)
今借此言。一種十善猶不龜手之藥也。凡  夫用之處乎生死。二乘用之纔能自免。則  猶漂絮也。菩薩用之兼濟無外。則裂地而  封矣。

[0475b27]  疏。於中初句對前彰勝者。三乘皆有  勝劣分別。然前劣亦名所觀境界。後勝即是  能觀之行。言以實相智修者。以經云以智
慧修習。論經云。與智慧觀和合修行。論云。  智慧觀者。觀實相觀故。釋曰。謂實相者。即  四諦理。雙照事理實也。四諦之義下當結  示。即以智慧心中修十善故。

[0475c04]  疏。一因集者。  昔集小因今成小行。依之集道故名為集。  二畏苦者。厭當苦故。三捨心者。即唯求自
度。下二兼劣緣覺者。四不及自悟。五不及  觀緣。彼經云聞聲。論云觀者。念音聲故。何  者音聲。我人眾生等但有名故。釋曰。此中論
意言聲聞者。謂眾生我人但有名故。名為  念聲。義說聞聲非要耳聞應具二義故。  瑜伽八十二云。從他聽聞正法音聲。又令  他聞正法涅槃。故曰聲聞。即聲聞聲聞。又
瑜伽八十四說四種聲聞。今是趣寂四聲聞  義。玄中已明。疏。結成自乘者。論云。如是彼  音聲解入故。眾生無我非法無我。意云。唯生  無故。但成聲聞乘。

[0475c17]  疏。然能治下結成四諦  為聲聞乘惡因惡果二體俱亡。善體不亡。故  上為道迷勝義愚等起於十善。此便順滅。
滅此異於人天言成聲聞乘義含道滅  者。道即因乘。滅即果乘。

[0475c21]  疏。第三緣覺善者。  然緣覺聲聞各有二類。總相而說。聲聞觀  諦。緣覺觀緣。聲聞依聲。緣覺依現事。而
各成二者。一聲聞聲聞。謂本求聲聞。亦觀  四諦。於最後身值佛成果。二緣覺聲聞謂  昔求緣覺觀十二緣。於最後身值佛為說  十二因緣教。依聲悟故名緣覺聲聞。言緣
覺二者。一緣覺緣覺。謂本求緣覺。於最後  身不值佛世。自藉現事因緣得道。二聲聞  緣覺。謂先求聲聞悟得初果。未現涅槃人
天七返。七返滿已值無佛世。藉現事緣而  得道果。今此就其緣覺緣覺以明善法。此  人勝故。

[0476a04]  疏。方便不具力不堪說者。緣覺出  世無九部經。故此無所依。故不能說。非是  智慧劣於聲聞。餘可準知。廣如瑜伽。本地
分中者。有十七地。聲聞地當第十三從二  十一論至三十四。即此卷中明緣覺地。第  十四終此卷。建立緣覺有五種相。一種性。
二道。三習。四住。五行。言種性者。謂由三相  應正了知一本性獨覺。先未證得彼菩提  時。有薄塵性。由此不樂憒鬧深樂寂靜。
二有薄悲性。於利生事不樂三有中根性。  是慢行希願。無師無敵而證二道亦有三。一  百劫親承佛修蘊善巧等。二值佛世近善  士聞法未得煖等。三已得沙門果未究
竟。三習者。依其三種習菩提分。四住者。初  名麟角。樂寂靜處。後二名部行。亦樂部眾  等五行。謂依村落等守根正念。神通化物
不言說法。又云。一切本來一向趣寂。釋曰。  今經論中通三種性。總句修習顯己有習亦  有道。初自覺者。即是麟角。二不能說。即
是彼行。亦是前明薄悲種性。三觀少境界  有二意。前意由有道故。後意通相而明。  餘多大同。

[0476a25]  疏。第四菩薩十善疏文有三。初  舉論四名。次四中下料揀。後言因集下依  論牒釋。

[0476a27]  疏。二具足悲愍是菩薩用者。論  云。見諸眾生習行苦因及受苦時。起悲愍  心。意云。見行苦因愍其當苦。見已受苦  果悲欲拔之。

[0476b01]  疏。一觀求行證智度滿者。  論云。三者受大位地。是故求證佛廣大智。  二盡淨諸障斷二十二愚。已斷二十。唯如來
地。亦有二愚。一於一切所知境界極微細  著愚。二極微細礙愚。佛善方斷。論云。此中但  說菩薩地廣成便足。何故復說地淨波羅
蜜淨。釋曰。此意云第十地淨。但用初句即  顯智地已滿。何用後二論。答意云。以下二  句顯成初句深廣之行。謂一從初地來。展
轉淨障至此究竟。故論云。有上上清淨故。  二者一地一度淨故。論云。第一法清淨故。第  一法者。即波羅蜜義。第五佛善。

[0476b12]  疏。前三屬佛  者。是顯佛德。唯明觀門。後一思齊乃有二  意。一約所求德。二地思齊。即是行門。二顯
佛法殊勝。亦是觀門四中。一對凡彰淨。二  對小彰捨。三通觀諸菩薩明方便。四以自  對佛明求。

[0476b17]  疏。一者滅者。謂不善業道。此是  止惡。止惡對習故有共言。

[0476b18]  疏。二者捨者。謂  十力等自在成就。十力降魔所作增上。二乘  所無。故名為捨。

[0476b20]  疏。三方便者。通舉菩薩善  巧修習。令佛十善得圓滿故。

[0476b21]  疏。四菩薩求  無厭足。疏文有四。一舉經明求。二上雖下  揀所行善。三佛善望已下舉論意帖。論云。
餘殘無厭足故。四一切智下釋經應令具足  清淨之言。第三攝眾生戒。

[0476b25]  疏。前中顯此戒  增上者。即論初生起。云已上依大悲利  益眾生戒增上。上但自善。今悲兼濟故云  增上。

[0476b28]  疏。論名時差別者。論就智中云有三  種相。一者時差別。二者報差別。三者習氣差  別。今以後二在知果中。知因是時差別。

[0476c01]  疏。  盡壽作等者。盡壽為上品。多時為中。少時  為下。而言等者。此是瑜伽五十三明於百  行。亦名百非。十善用之名為百行。十惡用
之即是百非。等者等取少分殺多分殺全分  殺。自作教人。以無量門稱揚讚述。見殺生  等深生慶悅。生大歡喜歷於十惡。即為百  非。

[0476c08]  疏。餘有三品如上十善者。上十善中釋  三品竟。反例云為不善者。反此可知。瑜  伽六十廣顯差別。今指三品者。彼略有四。
一約三時。今已明竟。二約境有勝劣。三約  心有輕重。四約自作教他。前十善中勝境  不殺善則為下。不傷蚊蚋是上品善。今即
反此。如前已明。三約心有輕重者。初義約  三時輕重。今約一時即有輕重。故經說言  重心殺蟻過於輕心殺人等輕心中容  重心以為三品。此心輕重。亦約能起煩惱。
有上中下。故瑜伽第八云。軟謂不善者。為  軟品貪瞋癡所起等三品。自作教他。輕重如  前善中。故瑜伽六十廣說者。正說於惡。論
云。殺生所引惡業有其四句。一有作而非  增長。為愚童及不思已悔等。二不作而增  長。謂思欲殺等事。三俱四俱非。可知餘業
亦爾。意三業中無第二句。於初句中無不  思而作他逼令作。釋曰。即上四句。第一為  中品。第二為下品。俱為上品。俱非或誤殺
等。並非三品。上皆瑜伽意。若準如來祕密  藏經。大迦葉問佛十惡何者最重。佛答言。  殺及邪見。釋曰。此即十惡互望。次又云。十惡
等乃至小罪堅執名犯。若不堅執乃至無  間。不名為犯。釋曰。此即約心意明邪見執  著為重。言不犯者。意是輕微。故下文中初
云。盜塔寺物不名為犯。後言此人因此墜  墮。因此解脫。如人自天墜地亦因地起。次  經又云。父得緣覺道。子斷父命。名殺中重。
奪三寶物。名盜中重。母若出家得阿羅漢。  共為不淨。是婬中重。若以不實語謗佛。是  妄語中重。若兩舌語壞賢聖僧。是兩舌中重。
若罵聖人。是惡口中重。言說壞亂求法之  人。是綺語中重。若五逆初業。是瞋恚中重。欲  劫奪持戒人物。是貪中重。邪見中重。謂之
邊見。結云此為十惡中重。釋曰。此即約境  勝劣。但舉其重。中下可知。又云。迦葉若有  眾生具斯十惡。解知如來說因  緣  法無我
無人無法本性常淨。不說此人趣向惡道。  何以故。無積集故。釋曰。此即淨名理觀懺  意。亦是上來無執著心。不名為犯。亦同如
來為闍王說。無能殺等非今正要。義便故  來令人解滅。疏。依正法念經三途之中  各有邊正者可知。

[0477a21]  疏。即人中殘報者。天中  亦有殘報。人中重故多故。所以偏說。疏。雜  集瑜伽等論。開習氣果以之為二者。即
雜集第七故論云。又十不善業道異熟果者。  於三惡道中隨下中上。受傍生餓鬼捺落  迦異熟。等流果者。各隨其相感得自身眾具
衰損。所謂壽命短促常貧窮等。如其所應。增  上果者各隨其相感得所有外事衰損。所謂  外具乏少光澤是殺生增上果。下引經列釋。
而等流但舉其一。多同此經正惡等流其增  上果。亦唯舉一。唯邪婬果。但言塵坌妄語。  則云多諸臭穢。餘並大同。然十善亦有三  果等流但云謂即於彼處各隨其相感得
自身眾具興盛。增上果者。謂即於彼各隨  其相感得外事興盛。更不別說。亦應例  惡得長壽無病等。以經及論不別顯故。

[0477b07]  疏。  亦不明差別餘報。瑜伽第九大同此說。若  準俱舍論云。何緣此十各招三果。答此令  他受苦斷命壞滅故。且初殺生令他受苦
受異熟果。斷他命故受等流果。令他失減  受增上果。餘惡例知。顯宗四十四中義亦同  此。而以受苦為其加行。墮於地獄。根本斷
命感於等流。又一師云。先受異熟。後受近  增上及遠增上。與今大同。則加行根本俱招  三果。

[0477b16]  疏。多是前重後輕者。以瞋恚等流前輕  後重。故云多也。

[0477b17]  疏。若水之流濕者。周易乾  卦云。水流濕。火就燥。雲從龍。風從虎。則各  從其類也。

[0477b19]  疏。護眾生命如護己命下。亦  即是前對治離也。

[0477b20]  疏。依增上悲念眾生  故者。正釋集字。依前攝善起悲攝生。名  戒增上。今依上悲欲拔眾生。悲心能起利  眾生事。故名為集。

[0477b23]  疏。論就別相為八種  眾生者。此之十心與離瞋中六心有同有  異。故論解釋亦小不同。前六心者。一慈心。
二利益心。三哀愍心。四歡喜心。五利潤心。六  攝受心。望此十心有四差別。一離合不同。  前惡行眾生此分為二。所謂惡行及外道故。
前攝菩提願眾生。此分為二。謂同行眾生。  及攝菩提願眾生故同。二通別不同。前於  貧乏及苦眾生。共起二心。所謂憐愍及與樂
心。今此別與。謂於苦眾生生安樂心。於貧  生悲。三起心不同。前於貧所起憐愍。憐貧  苦故。今於非貧所起於悲心。欲拔苦故。
又復前者。於樂眾生起利潤心。令捨放逸  住善法故。今起憐愍心。念其當受眾苦  報故。四前後不同。前第二惡行眾生。此為
第一。彼第四苦惱眾生。此為第三。彼前第  一怨讎眾生。此為第三。彼前第三貧窮眾生  此為第四。除此四異餘皆相似。疏。於貧苦
眾生者。前但言苦即違緣逼迫。今言貧苦  者。順緣不足。言愍其放逸者。當受苦故。  故經云。福德力故生多放逸。生放逸故即  無持戒心。以是因緣故墮地獄。然十句
為八者。後三通為菩提。有下中上。下劣於  己者。攝如己心。等於己者。推如師心。勝  於己者。同於佛也。

[0477c18]  疏。惡慧惡欲者。論云。  惡意惡心。梵云末那。此翻為意。梵云末底。  此翻為慧也。聲勢相近。譯者之誤。今經為  正。

[0477c21]  疏。我淨等者。然其四倒因計五陰依法  計我謂想行蘊依身計淨。謂依色蘊取  像。思慮任運計我。薄皮所覆任運計淨。故
不假專念。若計心為常。多由思度計受  為樂。要對境忘念。則我淨如俱生常樂。  如分別故有難易。遠公以我為常。本淨是  樂原。便以本末釋難易。因說有九種本末。
一如起信真如為本無明為末。依於真如  有無明故。二無明為本三倒為末。三三倒  之中見倒為本想心為末。四三倒為本四倒  為末。五四倒之中我淨為本常樂為末。六
四倒為本生惡道稠林為末。七即此為本  起現行惑為末。八諸惑為本諸業為末。九  諸業為本苦果為末。今但舉第五耳。此之  九重於斯非要。亦有少理故復錄之。

[0478a06]  疏。由  計等者。計我多欲名計淨多欲色。如涅槃  者。發心品已引。

[0478a08]  疏。行於實道者。論釋正念。  正念即四念。治四倒故。

[0478a09]  疏。二對怨於心中  者。以文不次故舉帖之。疏。結上三業者。邪  語邪業皆屬邪命故。謂寶翫受用者。寶翫即
貪。受用即瞋。煩惱所燒通三毒說。

[0478a12]  疏。然癡  有二下別明癡相。疏亦復不知下成上迷。  前貪瞋之二即法華意。彼經云。父雖憐愍善  言誘喻。而諸子等樂著嬉戲。不肯信受。不
驚不畏。了無出心。亦復不知何者是火何  者為舍云何為失。但東西走戲視父而已。  然彼經火通因果。故彼經云為度眾生生  老病死憂悲苦惱三毒之火。今此正明三毒
之火。寶翫受用亦即果火。故彼經云。亦以五  欲財利故受種種苦。失謂不知失於法身。  亦是不知苦集過失。此中正明起惑故。疏
不引。何者為舍。舍即五蘊。次文用之。

[0478a23]  疏。二  無求出意者。即迷滅道。即是不知何者為  舍。是故疏云迷火宅之為樂。是不識滅不  解修道。以求出離為無求出意疏。一愚
癡者。然其四過皆是集。惡行過癡是根本。  謂為現小樂造於罪行。招當大苦故為愚  癡。重暗下六字別明三過二字為一。其之  所覆障通上二義。

[0478b01]  疏。二入陰翳下開此過  名以為二義。初增惡中陰翳是癡。稠林喻  使。使即隨眠。由愚癡心與使為因。以因依
果為陰翳林故。疏云增長結使。增長結使  即是增惡。此增惡事即業之過。此明遠善者。  論云遠離無漏智慧。無漏智慧即是善也。亦  由於癡為此善障。

[0478b07]  疏。三行曠野險道者。疏  取論意。按經以釋然。此二句論經不同故。  彼經云。墮大黑暗處。墮其所見。到種種險
道。論釋云。受至大對過患。如經墮大黑暗  處故。是中對者。黑暗示現。如暗中行處處  障礙。如是相似法故受大對。事成至諸惡
趣。是故名墮。此釋上句多作罪因。於臨終  時見惡報相。心生悔見過如經隨其所見  到種種險道故。見險道者。悔見故見本  罪相。不能集彼對治正見隨其所見者。於
死時故。釋曰。二經文異。皆上句明果。下句  明因。而論經險道在因。今經險道在果。今  經曠野即大黑暗處。行即墮義。今疏解釋亦
不違論。但略受生至大對之言。為受苦報  過耳。大即曠野對即障礙。故疏云生死長  廣即曠野名大。多難障礙即是對字。論語小
僻。故按經釋耳。經云起諸惡見。即論經隨  其所見對種種險道。惡見是能對。故論釋下  句但云多作罪因。於臨終時見惡報相。意明。
下句是因。所到險道即上句之果。故釋上句  云受大對事成至諸惡趣。是故名墮。由此今  經善得論意譯迴險道在於上句刊定。不  知此意。便合此經二句釋論隨其所見到
種種險道。復將前遠善失智慧光明。為論初  句。受至大對。或言。今經闕論上句墮。大黑  暗處俱不曉也。

[0478c03]  疏。或悔先所修者。謂解追悔  不能修習觀行對治。但生追悔以擾於  心。故淨名令慰喻有疾菩薩云。說悔先罪。
而不說入於過去。二疏或起惡見者。謂或  平生曾修少善。造罪至多。臨終惡報撥善無  益。名為惡見。

[0478c08]  疏。一見如實相者。通於事理。  事實明信因果。理實不取諸相。故論經云。  得不隨他一切如實無障礙智故。疏初句自
體者。此句亦總亦別。別即所隨生死自體。總  即能在。謂修善人也。總疏已明。疏佛雖出  世者。具七難故除佛前後。

[0478c13]  疏。乃至等者。以  論云謂梵天等梵世間等以為出世正見故。  釋曰。梵天是正。梵世間是依。

[0478c15]  疏。初句依止  者。以論經有三句。論云離善導師依不善  地。如經遠善巧導師故。二者依止怨地。如  經入魔意稠林故。三者遠離作善知識地。
如經遠離佛意故。今經以初似三故略無  初句。

[0478c20]  疏。盡論意。合初二句釋經一句。依止  怨故。是第二句失離惡法。即第一句。以依  止怨必失遠於離惡之師。此二相成。故得  合一也。

[0478c23]  疏。初一道差別者。然道約輪轉故  喻河流。界約難出故比牢獄。皆增苦過下  明外道小乘多乖道過。

[0478c25]  疏。求有沒中者。  造善等業求於有果。名為沒中。

[0478c26]  疏。然其總  中者。總以六道為河。今取賴耶恒轉也。七  識波浪並如前說。

[0478c28]  疏。故此苦果者。相續義故。  如河雖深若無流續則易枯涸。

[0478c29]  疏。於此生  死者。瑜伽八十六明由五種相當知順流  而被漂溺。一若於此漂溺。二由此漂溺。三  依此漂溺。四如此漂溺。五漂溺時。

[0479a03]  疏。已具  注於文之下兼解釋本論。以經別加四流  異於愛故。合四與五以為一漂。

[0479a05]  疏。由此  漂溺者。即瑜伽第二由愛故漂。如河有大  名其必深廣如恒河等。

[0479a07]  疏。一顯河急者。即  瑜伽第五漂溺時也。緩水易度。生死若緩聖  道可生。壯色不停剎那遷變。纔欲修道三  昧已無。此即約果。

[0479a10]  疏。隨欲等者。五塵之境  皆有順違。故生三覺。亦兼八覺。如發心品。  此即約因故云依此漂溺。若無惡覺即無  漂故。即瑜伽論五中第二。

[0479a13]  疏。涅槃則以欲等  者。即第二經純陀。反教文殊令顯佛無為。  喻云。譬如貧女止他客舍寄生一子。是客
舍主驅逐令去。携抱是兒欲至他國。於其  中路遇惡風雨寒苦並至。為諸蚊虻蜂螫  毒蟲之所唼食。僧宗曰。為其邪學之所抗  折。譬之風雨。未免煩惱吞噬善根。譬如毒
蛇蟲。今疏意云。經以六道喻河流等。即是  果河。應以欲等譬於毒蟲。例如宗釋。論無  別釋故引異釋耳。

[0479a22]  疏。第二起難有四者。初  一見。次二愛。後一慢。由身見執者。亦即俱  舍由二不超欲。由三復還下。釋曰。此即五
順下分結。由二不超欲者。即欲貪及瞋。由三  復還下者。即身見戒禁取疑。經唯身見。故前  行疏云執取之言亦含戒取。是同還欲界之
惑。略無疑耳。故貪瞋二如守獄卒。身見等  三如防邏人。

[0479a29]  疏。若准涅槃下欲會論經。先  引涅槃。愛見羅剎皆乞浮囊義。如前引迴  文不盡正會論文。若盡應云水中愛見羅
剎故。於中執取正於水即果流故。

[0479b03]  疏。配蘊  窟疏求欲等樂著者。此是論文。初求五欲  得己樂楚。眾生處處著。故有等言。疏受用  事時中我慢大慢憍慢者。多恃才能云受用
事。大慢等即三地有文。我慢於等自大故  云大慢。於上不恭說為憍慢。自高  [夌*欠]  物總  顯慢義。而云原阜者。爾雅云。高平曰陸。大  陸曰阜。

[0479b10]  疏。四滯枯洲者。論經云我慢陸地  之所燋枯。論云。一執。二轉還。三中著。四者  洲故。

[0479b12]  疏。皆翻上三段者。謂一自體。二起難。  三明失也。六中如一與善因即離自體。既  無自體。即無難及失。餘五亦然。故云皆翻  也。

[0479b15]  疏。一苦事等者。一鞭杖楚撻故。二費用  資財。三親屬分張。四枷鎖著體。五垣牆防邏  法說五中前三苦者。一病苦。二求不得苦。三
愛別離苦。四戒難者。謂後二是業。初犯戒  業。上二界離無慚愧故不起犯戒。五見難。  當邪見業癡為本故。

[0479b20]  疏。無始發方便者。則  顯二是中間所趣不真。三是終造即行不  真。此三失道翻有妄集。後三失滅翻有妄
苦。前二內苦。一四大即老病苦。二五盛陰  苦。三總餘五苦。人皆厭苦。由著我故不能  得出。

[0479b25]  疏。唯大涅槃者。翻前失滅得如實  法。翻前失道三種如實。前二事實。後一理  實。

[0479b27]  疏。餘如涅槃二十一說者。即南經也。北  經當二十三。皆高貴德王菩薩品。經中廣  說三惡覺過。令起六念善覺。後有此喻。經
云。善男子。譬如有王。以四毒蛇。盛之一篋。  令人瞻養餧飼臥起摩洗其身。若令一蛇  生瞋恚者。我當準法戮之都市。爾時其人
聞王切令心生惶怖捨篋逃走。王時復遣  五旃陀羅。拔刀隨後。其人迴顧見後五人  遂疾捨去。是時五人以惡方便藏所持刀。  密遣一人詐為親善而語之言。汝可還來
其人不信。投一聚落欲自隱匿。既入聚  中。窺看諸舍都不見人。執諸坯器悉  空無物。既不見人。求物不得。即便坐地  聞空中聲。咄哉男子。此聚空曠無有居民。
今夜當有六大賊來。汝設遇者命將不全。  汝當云何而得免之。爾時其人恐怖遂增  復捨而去。路值一河。其河漂急無有船筏。
以怖畏故。即取種種草木為筏。復更思惟。  我設住此當為四大毒蛇五旃陀羅一詐親  者及六大賊之所危害。若渡此河筏不可  依。當沒水死。寧沒水死。終不為彼蛇賊
損害。即推草筏置之水中。身倚其上。手  抱脚蹋截流而去。既達彼岸安隱無患。心  意泰然恐怖消除。釋曰。上具引經在文可  知。下合文廣。今當撮略云菩薩摩訶薩得
聞受持大涅槃經。觀身如篋。地水火風  如四毒蛇。蛇有四毒。見毒觸毒氣毒齧毒。常  伺人便性各別異。敬養無益。四大亦爾。又
蛇以呪藥可治。四大亦爾。應遠離之趣  八聖道。五旃陀羅。即是五陰。彼旃陀羅令人  恩愛別離怨憎集會。又嚴器仗則能害人。常
有害意。遍害一切人無手足刀仗侍從則  為其害。五陰亦爾。令人遠善近惡。煩惱自  嚴器仗常言一切。若無戒定慧刀善知識  侍則為其害陰又過彼。彼害不能令墮
地獄。但害有罪。亦不自害。財貨可脫。不必  常害。唯在一處殺己不墮五陰。反此有智  之人。應當遠離依八正道六度萬行。令心
如虛空。身如金剛。一詐親善以喻於愛。常  伺人便令人輪轉。但見身口不見其心。愛  但虛妄無有真實。愛又過彼。無始終故。難
知故。難遠故。若有智慧不為其害。空聚  落者。即是六入。無人人空器等空者。以明法  空。凡夫遠望生不空想。菩薩知空。六大賊
者。即是六塵。劫人善法不擇好惡。令貧孤  露作一闡提。無善防衛則為其劫又遇大  賊賊劫現在唯劫欲界塵劫三世亦劫  三界。唯菩薩勇健有善僕從。不為其劫。直
去不迴。河喻煩惱。猶如駛流深難得底。墮  未至底即便命終。眾生亦爾。未至空底即  便輪迴二十五有。河唯沒身不沒善法。煩
惱反此。故應勤修六度萬行。以為船筏至  涅槃岸。餘如彼經。

[0480a21]  疏。不定聚眾生實有大  乘等者。然三聚皆有。且約長時入正定聚  動經多劫。故唯不定則可迴也。

[0480a23]  疏。廣大佛  法者。亦是教道。智慧即是證道。二地竟。第  三發光地。

[0480a25]  疏。所以來者。來意中三。初正明。  二引證。三會釋。今初有二意。一就三學。二  地是戒。三地是定。四地已上皆屬於慧。故
為次第。則令初地亦屬戒收。

[0480a28]  疏。又前三下  二約寄位。謂初地為施。二地為戒。三地為  修。此三所以名世間者。世間有情多分行
故。故俱舍云。契經說有三福業事。一施類  福業事。二戒類福業事。三修類福業事。此云  何立福業事名。頌云。施戒修三類。各隨其
所應。受福業事名。差別如業道。釋曰。類謂  性類。此三各別。一類性故。定名修者。頌云  等引善名修。極能熏心故。謂離沈掉名之
為等引生功德名之為引。此定地善。極能  熏心令成德類。故獨名修。

[0480b09]  疏。故深密下引  經證。

[0480b10]  疏。此則具前下三會釋也。謂一前位持  戒未得等持。即三學意。二既言未得世間  等持。即寄位意。在文可知。

[0480b12]  疏。言發光下二  釋名。於中三。一敘異名。二申正解。三總  結揀定。初中金光者。即第三經。經云。無量
智慧光明三昧不可傾動。無能摧伏。聞持  陀羅尼為作本故。是故三地說名明地。言  十住論。即十住毘婆沙。當第一仁王下當  釋之。

[0480b18]  疏。今統收下第二正釋。後故瑜伽下  引證。於中四。一正證聞持等而為所發。二  由內心淨下證明三學三既言下疏指後
義釋成能發四攝。論下引例釋成。攝論  即當第七。論云。由無退轉等持等至所依  止故。大法光明所依止故。名發光地。世親釋  云。由此地中與三摩地三摩鉢底常不相
離無退轉故。於大乘法能作光明。名發光  地。無性釋曰由無退轉等持等至所依止  者。謂此地中證希有定。能發智光。明了諸  法故名發光。得已不失名無退轉。諸靜慮
定名為等持。諸無色定名為等至。等持者。  心一境性。等至者正受現前。大法光明所依  止者。謂此地中與定相應無退轉故。於諸
大乘契經等法得智光明。此地是彼所依因  故。名為發光。釋曰。此二釋論皆當第七。大  同小異故。

[0480c05]  疏。略指同於瑜伽。次云金光明  者。如前已引。

[0480c06]  疏。二以聞持能發下即第二  前所發以分能所。於中三。初正立。二以聞  法竟下以聞釋成。三故瑜伽下引證結成。

[0480c08]  疏。  三以勝定下第三會。取第一二種所發以為  能發。於中分二。先正立。後故下論云下引  證。於中四。一引本論。二引唯識。三謂由得
下釋唯識意。以成前義。四故上下引上本  分成唯識義。

[0480c13]  疏。餘諸經論下第三總結揀定  上。恐學人欲見異釋故委出之。實無異轍。  餘論之言今當更出。顯揚第三云。三發光地。
謂諸菩薩住此地中。善修治第二地故。超  過一切聲聞獨覺地。證得極淨三摩地。蘊大  智光明之所依止。是故此地名為發光。則亦
不異前矣。又上言仁王名明慧地者。即下  卷中明三賢十聖。各修一觀門皆名法師  故。故經云。大牟尼言。有修行十三觀門。諸
善男子。為大法王。從習忍至金剛頂。皆  為法師依持建立。今言第三地者。彼經云。  復次名明慧道人。常以無相忍中行三明  觀。知三世法無來無去亦無住處。心心寂
滅盡滅三界癡煩惱故。證得三明。一切功  德觀故。釋曰。立名小異義理同經。

[0480c27]  疏。故十  淨心下此前總結。此下揀定也。

[0480c28]  疏。若所離下  第三離障。初舉本分。其名委具。二引唯識立  名。則總釋義委具。於彼論中先釋障。後釋
愚。障中忘失三慧故名闇鈍。三慧別障如  下愚中。今但總說後由斯已下釋斷二愚。一  欲貪愚。但略舉愚。應有問云。上標所知今
何得舉欲貪煩惱。答彼次論云。彼昔多與  欲貪俱故。名欲貪愚。今得勝定及修所成。  彼既永斷。欲貪隨伏。此無始來依彼轉故。釋
曰。以欲貪故。多住散亂故。障定修慧。以  此欲貪依障而轉。障盡欲亡。

[0481a09]  疏。二圓滿陀  羅尼下此持通四。一法持。二義持。三呪持。  四能得忍持。以聞思慧與彼聞持極相近  故。所以偏說非不障修。

[0481a12]  疏。苦約所證唯  就總持者。四證如以明所流是教法故。然  所證如。論自釋云。此有二意。一由得三慧
照大乘法。觀此教法根本真如。如即勝流  故。論釋云此如流教最為勝故。二若證此  如。說法勝故。故疏結云。能捨身命求此善
說。善說即勝。然捨此身下即無性菩薩釋攝  論言。謂此所流教法最勝。故捨身命求此  善說不以為難。

[0481a20]  疏。其所成行亦唯禪者。  即下厭分及求法行。即方便攝行。莊嚴論云。  第三住能生欲界。而不退禪。

[0481a22]  疏。其所得果  亦法及禪者。下引梁論證於得法。引金光  明證於得禪。

[0481a24]  疏。前中四分者。疏文分三。初  總科。二此地修禪下解釋。三亦可下對屬三  心疏則異前。二地下疏取彼經以揀今文
言更以十心者。能念即此地初十心。於禪  定中求欲深故。所念即是二地即十心。以  欲求禪却念淨戒。戒清淨故乃得禪定。次  引瑜伽證成上義。先明所念。後復由餘十
下即是能念。起此十心在於地前修成下  中。未入此地故成上品。方入三地。三地即  是增上心住。

[0481b04]  疏。初言淨心者。然十皆清淨。  初句兼總偏得淨名。

[0481b05]  疏。依不捨自乘者。謂  所住大乘之法堅心不動。此句是總。下及前  十者。即前地十不捨淨戒方得定故。

[0481b07]  疏。若  不勝進即名為退者。此未得不退故。論  云。五依不捨自乘勝進。

[0481b09]  疏。謂自他煩惱者。  釋云二地。二地有何煩惱。謂障三地者。是  二地惑。今不現前。故云不壞。疏。等至八禪
自在者。論云。三摩提自在。三摩提是古梵語。  即三摩鉢底。此云等至故。

[0481b13]  疏。皆以有智故  不染煩惱者。以有智故。慶快殊勝處染不  染。

[0481b15]  疏。此廣大二心與前後有異者。諸處  有智上求為大。有悲兼物為廣。前地亦以  不染為大。利他名勝。今以利他非小乘故
亦得名大。智不求狹亦得稱廣。

[0481b18]  疏。厭行  分中二。先正科。後又此下攝位。前二自分。  後一勝進自分。護小乘之過勝進依前進  修。

[0481b21]  疏。命行二字是所無常法者。即經有為  字。此同涅槃我觀諸行悉皆無常。疏云何此  無常即前命行者。命行是論經即有為此問
無常所以亦無常法。

[0481b24]  疏。何者是無常即前  不住者。不住是論經即無常字。此問無常體  相故。下經云剎那等。故疏論云。依身轉時
力生三種苦者。內報遷移名身轉時。從觸生  受從受生苦。已是無常況三苦更起。故是  無常。由轉生苦。故轉為力。

[0481b29]  疏。形色增損者。  食為便利資內污穢垢污不淨顯現於外。  故云不淨。以增損故即是無常。

[0481c02]  疏。依不護  諸惡力等者。論經此句亦云無常。遠公云。  此以無常顯於無常。以夭壽等麁相無常。  顯於有為法性是無常。無我理細不顯無
常。今經異論。云不安隱故。

[0481c06]  疏。直釋不配  無常及與無我。而通兩意作無常釋。不異  遠公作無我者遇緣夭逝不自在故。下第  五句正無我所。故彼疏云。不定我所反顯我
無。

[0481c10]  疏。然無常有二種者。遠公云。應有三  種。一分段無常。分段兩向用之。向前為無  常所以。今此為無常體性。故此分段不出
此二少時。亦名念念無常故。次經云。剎那  生滅四相遷故。

[0481c14]  疏。二自性不成實下疏文有  四。一總釋名。二即下三句下別釋經文。三  約三世遷滅下結示文意。經從前際生即是
生義。今非從故名為不生。向後際去即是滅  義。今非向故名為不滅。亦應不住。不住通  於無生無滅。為對生滅是無常義顯不生
滅是無常義。順淨名故。四此中三世約相  續門下揀門不同。謂諸經論中辨法有二。  一相續門者。約就三時以辨一法。當知是  法從於過去來向於後世。如人說言。我從
生來向於老去。今是此門故云非從前際  生等。二以三時對別諸法。名生滅門。是則  一法隨時為三。三法相望。過去已去。當者
方來。現者今住。故引有部。從未來藏入現  在等。則謝往名過。過往背今稱之為去。  在當名未。當起之法。趣現名來。亦可來者
是其現義。當法未現名為未來。今名現法。  住現相故名為現在。依此門辨無生滅義  故。今依前門故。於未來義則可具言。過
去已滅。未來未至。現在無住。故無生滅。今  依前門故。於未來却名不去。是故結云二  門不同。

[0482a06]  疏。第二至無救者。無常理定非物  能裁。故云無救。如四方山來。即涅槃文。如  四諦品。

[0482a08]  疏。別中九高約生老病死者。科文即  為四段。初四約死。次二約資生。第七約老。  後二約病。而生過不約人所愛故略而無
之。就總相言約生老病死。又生一種。含  在資生等中。以諸增長位總名生故。又此  四段亦攝八苦。二即求不得苦。死兼愛別離  苦。病中有怨憎會苦。五盛陰苦通在於
四。今初死苦望之遠近。故有四句。初言未  至者。自少及長皆歸死門。一息尚還。假言  未至。臨風微燭何所依憑。文殊云。生死有
畏菩薩。當何所依。淨名答云。菩薩於生死  畏中。當依如來功德之力。凡夫無此故無  所依。二死時將臨名為既至。故無常經云。
云何保形命不覺死來侵。三死相現前者。  諸識昏昧六腑空虛。餘息淹淹心魂悄悄。或  隨業報中陰現前。內識外身皆有死相。陰
轉死相即曰中間。難向死門故多涕泗。四  正捨命風刀解體。故曰分散。氣絕神逝名  捨命時。故無常經云。命根氣欲盡。支節悉分
離。眾苦與死俱。此時徒歎恨兩目俱翻上。  死刀隨業下。意想並慞惶。無能相救濟。五  根已苦不能安排。將前憂悲隨逐於苦。增
心熱惱。言同住者。即是與心相應義也。明  此死人但與憂悲苦惱同住故。六地云。死  時別離。愚迷貪戀。心胸煩悶。為愁涕泗。咨
嗟為歎。在五根為苦。在意地為憂。憂苦  轉多為惱。若準涅槃。直觀於死自有十義。  云夫死者於險難處無有資糧。去處懸遠  無有伴侶。晝夜常行不知邊際。深邃幽暗
無有燈明。入無門戶而有處所。雖無痛  處不可療治。往無遮止到不得脫。無所  破壞見者愁毒。雖非惡色而令人怖。致  在身邊不可覺知。

[0482b11]  疏。次二約資生者。非  唯不知追求受用皆悉是苦。亦不知前皆悉  是苦。亦不知前皆歸於死。而初追求愛順
憎違。求順不得即求不得苦。憎違而至即  怨憎會苦。

[0482b15]  疏。六苦多樂少者。且順妄樂名  為樂少。積而禍集已是苦矣。散而貪戀斯苦  更多。亦愛別離苦也。

[0482b17]  疏。七於身老時者。第  三約老明無救也。壯色不停猶如奔馬。西  日黯黯熟能駐之。

[0482b19]  疏。後二約病者。初一少時  病。後一老時病。言病因者。樂受生貪。則房  色竭其骨髓。滋味煎其腸藏。安得不病苦
受生瞋。則憤恚填於心胸。不思危難安不  病哉。癡則愚暗不識是非。動皆顛墜安不  病哉。九中然老亦病因。而不云因者。老亦
即病。謂年耆根熟形變色衰。飲食不能氣力  虛微。坐起苦極餘命無幾。豈非病哉。況加  客病難復再康枯柳遭霜生茂無日。隨風  墜葉歸樹何期。

[0482b28]  疏。論云後三句皆明身患  事何故不在初說者。問意云何。謂前四後  三是老病死同身患事。何不一處併而說
之。而於中間間以追求。答云示身數數患  事者。為欲彰身患事非一。遍於老少故  分兩處。言可卒加者。病之與死皆可卒至。  故復應問言。既云患事非一。何不前明老
病相耶。則應答云。死過重故。故前疏云此  相顯故。

[0482c07]  疏。菩提菩提斷等者。如前已引智  相智性即法華意。

[0482c08]  疏。上二妙用自在者。結上  句當體顯用。下句寄對顯勝。然此五句皆  有攝功德大。疏文從略下清淨亦然皆帶總
句。疏三大義下三句。亦前二正明德行圓  滿。後一寄對顯勝。不雜外道故。言大義者  義即義利。利他德廣故名為大。疏四無譏嫌
者。淨德殊勝故。無雜者。論名不同攝功德  大前云寄對名為無比顯勝踰越二乘今  云不雜。即勝過外道。

[0482c16]  疏。一無惱即離惑習  無明不雜故者。四住之結名之為惑。四住種  子名之為習及無明住地三類皆惑故並不  雜。雜即惱故。

[0482c19]  疏。若依根本亡故憂悲隨盡  者。身受名苦。心受曰憂。先由身苦後起心  憂。是故說苦以為根本憂為涅槃巨害。故
偏言之。若據根本應言無苦。

[0482c22]  疏。一得體  等者。無憂即無上苦。無畏即無於惑。惑  苦雙亡名為無餘。

[0482c24]  疏。二得用者。對上體言  無住涅槃。即體用雙具。即具大智故不住  生死。具大悲故不住涅槃。

[0482c26]  疏。由俱不住  下疏釋論也。論云菩薩至涅槃城不復退  還。而能利益眾生。得世間出世間勝事。疏  釋意云。由不住涅槃能入世間。由不住生
死能出世間。此二無礙即是勝事。勝事即  無住涅槃故。無住涅槃唯佛方得名為勝事。

[0483a03]  疏。以斯為業則翻有為之業者。以前菩提  涅槃但無惑苦。不言無業者。以有利樂之  業不與惑苦共俱故。翻有為之業耳。上來  亦即淨樂我常。

[0483a06]  疏。謂見佛智勝利者牒前  護小有為下牒前護煩惱行所以不次者。  為順生後悲心便故。

[0483a08]  疏。今眾生上遠慈  尊下。此有兩重父子。一約人。上遠慈尊是  孤。不化眾生是獨。二約法。又無方便為
孤。方便以為父故。又闕善心為獨。善心成  實男故。疏次三依有求。由迷四諦故。前二  有障後一無治。故不證滅。

[0483a13]  疏。空知此輩  皆是增上慢人者。即法華經文大意。未得  究竟。謂為究竟故。然此上文多同二地。彼  以廣解。

[0483a16]  疏。又上總別下上依論文此直就  經耳。

[0483a17]  疏。第二決志救度中。疏文有二。先依  論釋。後申別理。前中云初三何處救度等  者。論為三段。此是第一。次五度行。論云。以
何救度後一度果。論云。云何救度。成疏文皆  具。然初度處三道。論主皆有妄想之言。謂  皆妄想因果可除斷故。

[0483a22]  疏。定慧合說者。問  此非慧也。慧合定中亦非戒地。戒何別說。  前戒已成不依定故。此中之慧是定中慧故。
疏滅除沈掉故云調伏者。沈是昏沈。是定  順障。是慧違障。掉即掉舉。是慧順障。是定  違障。定多易沈。慧多易掉。故名順障。沈
不明了。掉不寂靜。故名違障。論云滅除沈  掉隨煩惱使者。沈掉即是隨惑使即隨眠種  現俱亡故。

[0483b01]  疏。更有一理者。第二申別理也。  於中初附論申。次然三學下通不次妨。後  若直就經下一向別說。

[0483b03]  疏。第三修行方便攝  行中又二先釋行名。後文分下科釋。今初  就方便攝行之相。

[0483b05]  疏。文已具今先略示。謂菩  薩因前三種觀故。知生死多過眾生未出。  佛智大利眾生未得。便念眾生墮在眾苦。
何方拔之令得涅槃。即知不離無障礙智。  乃至不離善巧多聞。遂求正法。得已思修  入禪無色。依定觀法得無生慧。依無生慧。
生如實覺。依如實覺得無礙智。便能拔眾  生出生死苦。得涅槃樂。攝相如是。疏。牒  前二行為三因者。二行即護煩惱及護小  乘。護小行中有狹及小。故有三因。

[0483b14]  疏。護煩  惱行為離妄想因者。謂三雜染皆為妄想  故。疏前釋三種雜染皆名妄想。二由念眾  生常在世間不捨離故。三知一切智智下
名精進因者。非勇猛求不能證故。問上文  先求佛智後念眾生。今何在後牒佛智耶。  答前由先念眾生處有為過佛智勝利不  能得之。故起悲心悲其處過。後求佛智
拯此沈溺。

[0483b22]  疏。論經具有者。彼云。此諸眾生  墮在大苦煩惱業中。疏第三思得方便於中  五。一總舉文理。二言有五者下列其名位。
三然此五下總顯文意。四此五之中下舉論  總釋。五正釋文。四中又二。一出經意成論  為三之由。二論依此義下正舉論釋。而  論總云是中方便攝行有三種。問前來豈非
方便攝行。何以至此始云攝行。答上之二  段牒前起後。方欲傍求未得名為方便攝  行。今此求得攝生方便。方得其名。證中最  極名畢竟盡起中漸增名為上上。第三可
知。疏釋如實覺云隨順如實覺者。論總云  彼盡。以如來所說一切法隨順如實覺起  故疏分論文兩段釋之。先釋一切法。而遠  公云。如來所說一切法略有二種。一三地中
從佛所聞之法。二當地中諸佛七勸所說之  法。今於此二起如實覺。如實覺者。隨順相  應故。一順三地所聞法。起得無生忍及深行
等。疏依此義云因音聲忍得無生忍。然無生  忍從四地起。亦證三地之中所聞法故。成  於順忍。順忍之力得於無生故。以順忍釋。
論隨順三地所聞即音聲忍。二對七勸得  如實覺。即八地中得無量身及淨佛土。十自  在等得勸之後方成此故。今約展轉故略  不明。

[0483c17]  疏。三此覺不離無生慧下。第三方  便無自相行及共相生為慧行故。疏文委  具。

[0483c19]  疏。得三地滿勝進分禪者。淨禪有四。一  退分。二住分。三勝進分。四決定分。今即第三  四。即下於四地決定能發。

[0483c21]  疏。謂即三地禪  中之智者。即修慧也。是下經中觀於諸法不  生不滅。明是三地自智慧觀。

[0483c23]  疏。彼四地之  慧下揀今修慧。但是四地證前相故。尋求  趣本。故名彼慧以為光明。由此三地得  名明地。

[0483c26]  疏。此中修慧由聞慧故者。論云。此  是彼起依止行。聞慧方便是起所依。是故修  行名彼起依止行。意云。由聞解修故。修求  聞之行。

[0483c29]  疏。三節皆慧者。一四地證慧。二三地  修慧。三求法聞慧。瑜伽八十三云。慧有多  種。言慧光者。即聞思慧。言慧耀者。即修所
成慧。然此第五即是聞慧。

[0484a03]  疏。初結前標後  者。標云正法通於教義。五重方便本由求  法。故於正法倍復增求。疏。初文有十下
分之為二。先釋後料揀。今初。十句即是三  慧。而有四節。初三唯聞。第四五六通聞思  慧。第七唯思。後三唯修。

[0484a08]  疏。無慢心故者。  有慢則不求。二不妬他解故生喜悅。樂  法故問。無折伏他心。好心好法名之為  喜。終時愛味說以為樂。疏八到法下於後
三中初一是定。後二是慧。若隨位分到法初  地。住法即是四地已上。行法即當八地已  上。

[0484a14]  疏。九住出世間智故者。即釋經住法。  而論經云。歸依法。論釋云。依出世間智故。  謂四地證智是所歸依。疏若望後厭分下第
二料揀。於中三。初慧行料揀。二於中初日  夜下。能所求料揀。以顯勤行者。此即三地能  求法行下九皆是所求修行之法。三又此十
句下能所受分別。言思通教義者。始依教  思。終則依義。

大方廣佛華嚴經隨疏演義鈔卷第六十

* * *

【經文資訊】大正藏第 36 冊 No. 1736 大方廣佛華嚴經隨疏演義鈔  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
