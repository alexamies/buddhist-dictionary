佛祖統紀卷第五十一
宋咸淳四明福泉沙門志磐撰

歷代會要志第十九之一

[0450b08]  自有佛法以來。所以知三教之並興。諸宗  之互立與夫世變之不常。固已繫之編年。至  欲考一事之本末。則歲月散漫莫之可尋。
今故開張眾目會其事要。俾討論典故者  識某事於某朝某年之下。茲但舉略以指廣  云耳。

[0450b14]  君上奉法　　屢朝拜佛　　天書御製

[0450b15]  聖君護法　　試經度僧　　特恩度僧

[0450b16]  進納度僧　　士夫出家　　沙門封爵

[0450b17]  僧職師號　　不拜君父　　不稱臣僧

[0450b18]  崇禮高行　　沙門著書

君上奉法

[0450b20]  漢明帝。問摩騰法師曰。佛出世何不及此。  答曰。佛雖不往。然光明及處。千年五百。皆  有聖人傳佛聲教。而往化之。

[0450b23]  吳主皓問佛法於闞澤。答曰。孔老法天。諸  天奉佛。

[0450b25]  晉元帝。召潛法師講經。著屐登殿○明帝  幸興皇寺。集義學沙門講道○成帝召義  法師入禁中授五戒○召潛法師講般若
經○召支遁法師入禁中講經○簡文幸  瓦官。聽汰法師講放光般若經。

[0450c01]  宋高祖設齋內殿。沙門道照陳詞。帝稱善○  文帝率公卿。日集祇洹寺。聽求那跋摩講  華嚴十地品○帝與侍中何尚之論佛理
○帝聞生法師佛性義。詔求沙門述生法  師頓悟義○孝武召猷法師內殿說法○四  月八日內殿灌佛齋僧。

[0450c07]  齊高帝。幸莊嚴寺。聽達法師講維摩經○  武帝華林園受八關齋戒○帝不豫。詔諸沙  門祈佛七日。天香滿殿。

[0450c10]  梁武帝。重雲殿講經。沙門法彪為都講○  召旻法師入殿。講勝鬘經。公卿畢集○帝  集諸沙門製文。永斷酒肉○帝服田衣
禮婁約法師受具足戒。公卿道俗受戒者。  四萬八千人○召雲光法師內殿講經。天雨  寶華○帝幸同泰寺捨身○京城大疫。為  百姓設救苦齋。幸同泰寺行清淨大捨。開
涅槃經題設道俗大齋五萬人○帝幸同泰  寺講涅槃經○帝幸同泰寺發金字般若  經題。聽法者三十萬人○幸同泰寺設盂蘭  盆齋○簡文帝四月八日。建齋度人。親為
願文陳武帝迎佛牙於杜姥宅。設四部無  遮大會○幸大莊嚴寺捨身。群臣表請還  宮○幸大莊嚴寺發金光明經題○勅大  內設仁王齋○召瓊法師於重雲殿。講大
品般若經○太極殿設無礙大會。行捨身  法○集沙門行方等懺法華懺金光明懺  ○宣帝召暅法師。為七廟講大品般若經  ○後主召聚法師。赴太極殿講金光明經。
○詔顗禪師赴太極殿。講大智度論題。般若  經題。詔顗禪師居光宅寺。帝幸寺聽講仁  王經。躬禮三拜○詔顗禪師赴崇正殿。為皇  太子授菩薩戒。

[0451a04]  北魏孝文。詔德法師一月三入殿說法。帝數  幸王園寺。與沙門談論佛法○幸白塔寺  聽登法師講成實論○詔四月八日迎洛京
諸寺佛像。入閶闔宮受散花禮敬○宣武  御式乾殿講維摩經。西域沙門至者三千  人。

[0451a10]  北齊文宣。幸遼陽甘露寺。禪居深觀。勅非  軍國大事不得聞○武成詔藏法師。赴太  極殿講華嚴經。

[0451a13]  隋文帝。詔興法師。太興殿授菩薩戒○晉王  迎顗禪師至揚州。設千僧齋受菩薩戒。

[0451a15]  唐太宗詔常法師入內殿。為皇后太子授  菩薩戒○奘法師譯瑜伽師地論。勅寫新譯  經論頒賜九道總管○武后詔藏法師講新
譯華嚴經。師指殿隅金師子為譬。集其言  為金師子章○中宗詔於化度寺設無遮  大會○召藏法師入殿授菩薩戒○召北  宗秀禪師居內道場。禮為國師○玄宗召
淨禪師至闕問道○肅宗召不空三藏灌  頂授戒○詔南陽忠禪師問道○召隣法師  入禁中講經○代宗詔建盂蘭盆會。設七  廟神座迎行衢道○詔徑山欽禪師入見。
賜號國一禪師○德宗幸安國寺設盂蘭  盆供○順宗詔尸利禪師咨問禪理○憲  宗問觀法師華嚴法界。豁然有得。封大統  清涼國師○召鵝湖義禪師問佛性○召
章敬憚禪師咨問禪法○召寬禪師咨問  禪要○穆宗遣兩街迎請汾陽業禪師。中  夜說法端坐而逝○敬宗幸興福寺觀敘法  師講經。

[0451b05]  文宗。詔圭峯密禪師問佛法○宣宗遣使  以師禮召鹽官安禪師。力辭。勅所居為齊  豐寺○召辯禪師入見問道○懿宗於禁
中延名僧設講座自唱經題手錄梵文  ○設萬僧齋自升座為讚唄。長眉僧來應  供。陵空而去。

[0451b11]  五代唐莊宗。召三聖然禪師問法。

[0451b12]  大宋太祖。詔沈義倫。以金銀字寫金剛經。  召蘊法師講演○詔超法師等入內誦金字  大藏經○上手金剛經常自讀誦。謂趙普
曰。不欲甲冑之士知之。但言讀兵書○  太宗召赤脚道者入見。問南方禪律如何  化物云云○幸開寶塔問。僧何人。曰塔主。  上曰。朕塔因何卿作主○上問。僧何來。答
曰。廬山臥雲菴。上曰。臥雲深處不朝天○  詔兩街僧錄省才進盂蘭盆儀○真宗召  浮石矩法師講四十二章經○仁宗頂玉  冠觀音像。以朝百官○勅韶州迎六祖衣
鉢。入京供養○詔左街璉禪師入對化成  殿○召舜禪師入對便殿。賜紫衣銀鉢○  乾元節勅福聖塔院。建大齋。施袈裟○神  宗勅大內設千僧齋。施金剛經袈裟○詔
淨慈本禪師。住京師慧林。入對延和殿○  徽宗嘉州奏。古樹有定僧。詔輿至禁中。曰  我遠法師弟慧持也。上令圖形製讚○欽宗
高宗即位遣八輦。召金山勤禪師。詣行在  說法○高宗幸上竺大士殿。炷香賜萬歲香  山為大士供○孝宗遣內都監。至徑山問  道於杲禪師○靈山琳法師入見問道○幸
上竺問訥法師歲旦光明懺之旨。賜錢建  十六觀堂。內翰樓鑰作記○勅禁中建內觀  堂。一遵上竺制度○佛生日召上竺訥法  師。領五十僧。入內觀堂行護國金光明三
昧。賜帛五十匹。歲以為常○召靈隱遠禪  師入對選德殿○召天竺靈隱徑山及三教  之士。集內觀堂賜齋○召上竺訥法師獨  對選德殿。問大士靈迹法華經旨○召雁
山中仁禪師入對禁中○幸上竺禮大士。  賜白雲堂印。令三學諸宗並詣白雲堂。公  舉用印○召靈隱光禪師入對。賜號佛照  ○召靈隱光禪師入對。進宗門直指○召
雪竇印禪師入見。奏對大說。即日住徑山  ○上稱壽皇。召訥法師入內殿注金剛  經。

屢朝拜佛

[0451c20]  漢武帝幸甘泉宮。禮祭天金人  (漢人未知佛故謂之金人)  。

[0451c22]  明帝。拜洛陽聖冡佛舍利塔○吳王孫皓拜  沙門康僧會受戒○梁武帝北面禮遺約  法師受戒○陳武帝率群臣拜佛牙○後
主三命智者。請講仁王經○北魏太祖所  經郡國。見沙門皆致敬○孝文迎洛京諸  像。入宮禮敬○北齊文宣命三藏譯經。帝  躬禮梵文○隋文帝詔延法師升御座。拜跪
受戒○唐高宗迎鳳翔佛骨。入內禮敬○肅  宗禁中立道場。禮敬講讚○代宗鑄金像  成。率百僚致拜○德宗迎鳳翔佛骨入禁  中禮敬○憲宗迎佛骨入禁中禮敬○懿
宗迎拜佛骨。

[0452a05]  大宋真宗上元幸寺觀。百拜已上○徽宗迎  佛牙入內敬禮製讚○孝宗幸上竺大士  殿。問訥法師合拜不合拜。師曰。不拜則各
自稱尊。拜則遞相恭敬。上忻然致拜。

天書御製

[0452a10]  梁武帝製水陸儀文。於金山修供○亮法師  撰涅槃疏。帝親製序○帝親製涅槃大品淨  名三慧諸經義記○唐太宗奘法師新譯經
論。御製聖教序○高宗御製慈恩寺碑○  武后御製華嚴經序○中宗淨三藏譯經。  御製聖教序○睿宗菩提流志譯寶積經。  御製聖教序○玄宗御注金剛般若經○代
宗不空三藏重譯仁王經御製序○憲宗般  若三藏譯本生心地經御製序○穆宗御  製南山律師讚  (至今齋用此讚)  。

[0452a20]  宋太宗。天息災三藏譯經。御製聖教序○詔  以御製祕藏詮緣識論消搖詠命兩街箋  注。入藏頒行○真宗法賢三藏譯經。御製聖
教序○御製崇釋論○登封泰山。御製重修  佛像記○詔趙安仁編修太平祥符法寶錄  御製序○詔以太宗御製妙覺集入大藏  ○御注四十二章經。御注遺教經○右街祕演
請以御製法音集箋注入藏○仁宗御製三  寶讚。賜宰輔譯經院○御製天竺字源序。  賜譯經院○御製景祐法寶錄序○高宗幸  太學製文宣王及七十二弟子讚○孝宗御
書靈感觀音之寺。賜上竺山○御書太白名  山。賜天童朴禪師○佛照光禪師住阿育王  山。賜御書妙勝之殿為舍利殿額○御製  原道論○御製圓覺經。賜徑山印禪師。

聖君護法

[0452b07]  隋文帝。勅有毀佛天尊像者大逆不道論○  詔諸有佛像碎身遺影所在。官檢送寺莊嚴  (時當周武毀法之後)  。

[0452b10]  唐德宗。京兆尹宇文  炫  。乞以廢寺為學舍  材。勅不許○勅寺觀嚴潔。不得容外客居  住○宣宗裴休言。寺觀多為官僚寓客蹂
踐。詔今後不得在寺居止。

[0452b14]  宋太祖。詔寺院經周朝未毀者聽存。已  毀寺佛像許移置存留○詔諸郡銅像依舊  存○詔如聞道場。夜集士女無益修持。並
加禁止○太宗謂近臣曰。儒人多薄佛。向  為中竺佛金剛座令蘇易簡作碑。指佛為  夷。遂別命為之○詔嶺南僧置妻孥。所在  長吏深宜戒厲。○真宗侍讀孫奭請損修
寺度僧。上曰。釋道二門有助世教。安可即  廢○詔京城鬻酒肉者。去寺觀百步外。酤  市於僧者。重論其罪○臣僚言。愚民侫佛
蠹害國政。上曰。佛教使人遷善。安可禁止  ○詔諸寺觀殿階上。不許人民袒露坐臥○  詔新譯頻那夜迦經。葷血為祀。不許入藏
○祥符勅品官毀辱僧尼。口稱禿字者。勒  停見任。庶民流千里○徽宗宣和勅吳國  公主敬重空門。品官庶民有毀辱僧尼者。  照祥符三年指揮○孝宗鄭國公主出家。勅
品官庶民有毀辱僧尼者。照祥符宣和勅  旨。僧尼犯。官司不得理行。須奏聞取旨。

試經度僧

[0452c05]  唐中宗景龍初。詔天下試經度僧。山陰靈隱  僧童大義。誦法華試中第一○肅宗勅白衣  誦經五百紙。賜明經出身為僧。時僧標試
中第一○代宗勅童行策試經律論三科。給  牒放度○敬宗勅僧背經百五十紙。尼百紙。  許剃度○宣宗勅每歲度僧。依戒定慧三  學。擇有道性通法門者。

[0452c12]  梁末帝勅天下僧尼。入京城比試經業。

[0452c13]  唐末帝誕節度僧。立講經禪定持念文章議  論為四科。

[0452c15]  周世宗。勅男子十五誦經百紙女子七十紙。  郡考試聞祠部給牒。

[0452c17]  宋太祖。詔沙門殿試經律論義十條。全中  者賜紫衣○太宗雍熙詔天下係帳童行並  與剃度。今後讀經及三百紙。方許係帳○
至道詔兩浙福建路。每寺三百人。歲度一  人。尼百人度一人。誦經百紙。讀經五百紙。  為合格○真宗詔釋道歲度十人。特放一  人不試經業○詔天下童行。試經業剃度
○仁宗詔試天下童行誦法華經。中選者  得度。參政宋綬夏竦監試。

[0452c26]  孝宗。上竺訥僧錄。乞行試經度僧。

特恩度僧

[0452c28]  漢明帝。五岳道士角法不勝。司空劉峻士庶  張子尚後宮陰夫人道士呂惠通等。並求出  家。

[0453a02]  隋文帝。勅士庶出家。是歲度僧五十萬○煬  帝詔七日行道。總度千僧。

[0453a04]  唐太宗正觀元年。度天下僧尼三千人○九  年詔度僧尼三千人。務取德業精明者○  二十二年。奘法師謂。弘法須人度僧為要。
乃詔每寺度五人。凡一萬七千人○玄宗不  空三藏建灌頂壇。度人千萬數○勅每郡度  真行童子三人○睿宗普度僧道三萬人○  文宗勅僧尼非正度。許具名申省給牒。時入
申七十萬人。

[0453a12]  後唐明宗閩王。度僧二萬人。

[0453a13]  宋太祖長春節。度童行八千人○太宗普度  童子十七萬人○真宗登封泰山。詔天下寺  觀各度一人。陪位僧道各度弟子一人○
以吳國大長公主出家。詔童子十人度一人  ○詔僧道係帳童行普與剃度。是歲度僧尼  二十四萬五千七百七十人。道士女冠七千  一百七十人○仁宗判都省馬亮。請無得收
度真刑文身者○神宗勅錢唐天竺觀音院。  歲度一人以奉香火。

進納度僧

[0453a23]  唐肅宗至德初。宰相裴冤請鬻度牒。謂之  香水錢○聽白衣誦經賜出身。或納錢百  緡請牒剃度。

[0453a26]  宋神宗。司諫錢公輔言。遇歲饑河決乞鬻  度牒○高宗勅賣四字師號○自治平末。  始賣度牒。舊以黃紙偽為者多。至是戶部
朱異奏。令僧道用勅綾牒○詹叔義上表。  乞住賣度牒○勅僧道始令納免丁錢。謂  之清閑錢。

士夫出家

[0453b04]  漢明帝。司空劉峻陰夫人等皆出家。

[0453b05]  梁武帝。通事舍人劉思刕表求出家。賜名  惠地。

[0453b07]  敬帝。補闕宗殆棄官出家。號無名。有息心  銘行於世○北魏孝文。京兆王太子興表  求出家。賜名僧懿○太后馮氏。出俗為尼。
居瑤光寺○宣武太后高氏。出俗為尼。居  瑤光寺○度支尚書裴植母夏侯氏。年七十  出家為尼。入嵩高山○孝莊太后胡氏。出  俗為尼。居瑤光寺。

[0453b14]  唐高祖。釋智岩初為中郎將。棄官為僧。異  僧謂之曰。卿八十一出家矣○高宗。武后  生皇子。賜名佛光王。踰月。詔於奘法師寺。
出家落髮○武后初為宮人。出業感寺為  尼。高宗見之納後宮○代宗。宰相杜鴻漸  臨終。命朝服加僧伽梨剃鬚髮。別眾而  逝。依沙門法焚軀。○穆宗。幽州節度劉總
剃髮為僧。封大覺師。賜臘五十○宣宗。初  封光王武宗忌之遁去作沙彌。至鹽官為  書記。武宗崩。百官迎王即位。

[0453b24]  梁太祖。吳越王幼子令因為僧伽同三十  臘○唐莊宗。騎將史銀鎗。悟禪道出家名  契澄。

[0453b27]  宋真宗。吳國長公主出家。法名清裕○宰相  王旦薨。遺令請大德施戒。剃髮著三衣火  葬。楊億與其子議。但以三衣置棺中○高
宗。給事中知瀘州馮檝。別僚佐著僧衣。升  座說偈而化。

沙門封爵

[0453c04]  梁武帝。勅沙門惠超為壽光殿學士。

[0453c05]  北魏明元。封沙門法果為宜城子。加封安  城公。  諡  靈公。

[0453c07]  唐太宗。勅沙門智威為四大師。封朝散大  夫○高宗時勅惠威為四大師。封朝散大  夫  (即法華天宮二威法師也)
武后封法朗九人。為縣公。賜  袈裟銀龜袋○中宗封萬回法雲公○勅慧  範封正議大夫。上庸郡公。惠珍九人。並朝散  大夫封縣公○勅惠範加銀青光祿大夫。萬
歲朝散大夫。封縣公。廣清殿中監充功德  使○睿宗萬回卒。贈司徒虢國公○法藏法  師卒贈鴻臚卿○玄宗菩提流志卒。贈鴻臚  卿○肅宗沙門道平。為金吾大將軍。破安
祿山反賊○代宗沙門不空封特進鴻臚卿。  加開府儀同三司。進封肅國公。食邑三千  戶。卒贈司空○德宗沙門圓照充內供奉鴻  臚卿○僖宗沙門妙行誦經見佛大士。賜
號常精進菩薩。爵開國公。

[0453c22]  宋太宗譯經三藏天息災。試光祿卿。法天施  護。並試鴻臚卿。月給酥酪錢○仁宗譯經  銀青光祿大夫試光祿卿法護卒○欽宗東京
留守宗澤承制命沙門法道。補宣教郎。參  謀軍事。

僧職師號

[0453c28]  晉安帝。秦主以僧  [契-大+石]  為國僧正。法欽為僧  錄○宋文帝勅尼寶賢為京邑尼僧正○  孝武勅道猷為新安寺法主○勅道溫為都
邑僧正○順帝勅法持為天下僧正。

[0454a03]  齊高帝詔法頴為京邑僧主○武帝勅玄暢  法獻為僧主。分任江南北事。

[0454a05]  梁武帝詔雲光法師為大僧正。

[0454a06]  陳文帝。勅寶瓊為京邑大僧統○宣帝勅曇  瑗為國僧正○後主勅惠暅為京邑大僧正  ○北魏文成勅師賢為沙門統○勅曇曜為  昭玄沙門都統。

[0454a10]  北齊文宣詔高僧法常為國師○勅曇延法  師為昭玄上統○置昭玄十統。以沙門法  上為大統。尊為國師。

[0454a13]  隋文帝。勅僧猛為隋國大統○詔曇遷為昭  玄大沙門統。

[0454a15]  唐太宗。詔杜順和尚入見。錫號帝心○武  后勅神秀禪師入京行道。歷三朝皆禮為國  師○玄宗沙門一行號稱天師○勅辯才為
朔方管內教授○肅宗召南陽惠忠禪師入  見。號稱國師○代宗詔南岳法照為國師  ○德宗賜澄觀清涼法師教授和上○憲宗  賜沙門知玄悟達國師○封澄觀大統清涼
國師。○勅沙門端甫錄街左僧事。靈邃錄右  街僧事○穆宗勅沙門惟英充兩街僧統○  文宗左街僧錄內供奉三教談論引駕大師  大達法師端甫。右脇而滅○勅沙門雲端充
左右街僧錄○宣宗勅靈晏充左右街僧錄  ○勅知玄法師充三教首座○勅三教首座  辯章充左街僧錄。僧徹充右街僧錄○懿宗  延慶節勅左街僧錄惠照大師清蘭。右街僧
錄明徹大師彥楚。講論佛法○勅沙門覺暉  充左右街副僧錄。

[0454b03]  漢吳越王錢俶。奉沙門德韶為國師。

[0454b04]  宋太宗吳越國僧統贊寧入見。賜號通惠大  師○真直史館編修贊寧遷右街僧錄○  賜四明延慶知禮法智大師○賜天台東山
本如神照大師○仁宗賜三藏法護普明慈  覺傳梵大師○神宗天竺海月大師惠辯補  都師○高宗賜法道寶覺圓通法濟大師○  賜徑山宗杲大惠禪師○孝宗賜靈山子琳
慈受大師○賜上竺若訥右街僧錄○賜上  竺若訥左街僧錄慧光法師○賜靈隱惠遠  佛海禪師○賜靈隱德光佛照禪師。

不拜君父

[0454b15]  晉成帝。相國庾氷議。令沙門盡敬王者。何  充抗論不行○安帝。桓玄議。令沙門盡敬  王者。廬山遠法師抗辨不行。

[0454b18]  宋孝武。制沙門盡敬君上。前廢帝制停致  敬。

[0454b20]  隋煬帝。詔沙門道士致敬王者。沙門明瞻抗  詔。謂僧無敬俗之典。遂寢。

[0454b22]  唐太宗。詔僧道致敬父母。逾年停致敬○  高宗。勅僧道無得受父母尊長拜○玄宗。  勅僧道致敬父母。逾月罷致敬。

不稱臣僧

[0454b26]  齊武帝。沙門僧鍾見上稱貧道。上以問王  儉。對曰。晉宋以來多稱貧道。而使預座。

[0454b28]  唐肅宗。勅僧尼朝會表奏毋得稱臣  (禮記。儒有上不臣  天子下不事諸侯。漢王儒仲見光武稱名不臣)  。

崇禮高行

[0454c02]  宋明帝。詔猛法師月給錢三萬車輿吏力。僧  瑾賜法技一部。

[0454c04]  梁武帝。惠約法師每入朝。必設特榻。帝座  居其側○勅法雲法師為大僧正。官給吏  力。

[0454c07]  陳宣帝。詔割始豐縣調。以奉顗禪師。

[0454c08]  隋文帝。靈藏律師居大興善寺。勅左右僕  射兩旦參問起居○曇延法師升御座南  面授法。

[0454c11]  唐太宗。四祖道信禪師四徵不起。就賜珍  繒。以旌其道○代宗。詔徑山欽禪師入見。  賜號國一。勅杭州長吏。月至候問。

[0454c14]  宋太祖。吳越僧統贊寧入見。一日七宣。賜號  通慧。

沙門著書

[0454c17]  梁武帝。沙門慧皎撰高僧傳十四卷起漢永  平盡梁天監。開德業為十科。

[0454c19]  隋文帝。翻經學士費長房。進開皇三寶錄。

[0454c20]  唐高宗。沙門道宣撰續高僧傳三十卷。起梁  天監盡唐正觀○沙門道世撰法苑珠林一  百卷。總括大藏分門類事○德宗。湖州刺史
于頔進沙門皎然杼山詩集。藏於御書殿  梁末帝。沙門歸序進經論會要。詔入大藏。  賜演教大師。

[0454c26]  晉天福沙門可洪。進大藏經音義四百八十  卷。

[0454c28]  周世宗。沙門義楚進釋氏六帖勅付史館。  賜紫衣縑幣。

[0455a01]  宋太祖。吳越壽禪師著宗鏡錄一百卷○沙  門文勝奉勅修大藏隨函索隱六百六十卷  ○太宗翰林李昉等。進太平廣記。其間錄佛
法者三十卷○通慧大師贊寧進續高僧傳  三十卷。起唐正觀。勅入大藏。又撰鷲嶺聖  賢錄五十卷。僧史略三卷○真宗。沙門道原  進景德傳燈錄三十卷○譯經潤文官趙安
仁。修藏經錄二十一卷。賜名大中祥符法寶  錄○沙門道誠著釋氏要覽三卷○益州進  沙門仁贊釋氏會要四十卷○仁宗。三藏惟  淨進新譯經音義七十卷○三藏惟淨。進新
譯大藏目錄二帙。賜名天聖譯教錄。賜光梵  大師紫衣○參政王隨進刪修景德傳燈錄  十五卷○駙馬都尉李遵勗廣傳燈為三十  卷。賜名天聖廣燈錄○沙門契嵩進輔教編
定祖圖正宗記。勅入大藏。賜明教大師紫衣  縑幣○徽宗。沙門惟白進續燈錄。勅入大  藏。賜佛國禪師金襴衣○尚書王古閱大  藏撰法寶標目八卷○石門惠洪撰禪林僧
寶傳三十卷。

佛祖統紀卷第五十一  (終)

* * *

【經文資訊】大正藏第 49 冊 No. 2035 佛祖統紀  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
