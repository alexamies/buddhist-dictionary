佛說如幻三摩地無量印法門經卷中

西天譯經三藏朝奉大夫試光祿卿傳法大師賜紫臣施護等奉　詔譯

[0360a14] 復次彼彼樓閣周匝，或有天女執眾樂器，所謂琵琶篳篥、琴笙箜篌、螺鼓小鼓、拍板等類，作妙音樂。或有天女捧赤栴檀香末，或有天女捧龍實栴檀香末，或有天女捧沈水栴檀香末，或有天女捧黑沈栴檀香末，或有天女捧眾妙栴檀香末，或有天女執優鉢羅華、俱母陀華、奔拏利迦華，或有天女執曼陀羅華、摩訶曼陀羅華，或有天女執播嚕沙迦華、摩訶播嚕沙迦華，或有天女執曼殊沙華、摩訶曼殊沙華，或有天女執嚕左華、摩訶嚕左華，或有天女執作訖囉華、摩訶作訖囉華、三滿多作訖囉華、蘇嚕唧囉作訖囉華，或有天女執贊捺囉華、摩訶贊[木*奈]囉華、蘇嚕唧囉贊[木*奈]囉華，或有天女執薩他羅華、摩訶薩他羅華、蘇嚕唧囉薩他羅華。或有天女捧天妙衣，及妙華妙香、塗香末香等，隨處而住。

[0360a29] 而彼一一樓閣之中，各各有大妙寶莊嚴師子之座，化如來像安處其上，三十二相莊嚴具足。又復一一樓閣之中，化出八萬四千真珠瓔珞，其珠三色，謂青白赤。又復一一樓閣之中，化出八萬四千殊妙寶幢，以諸金鈴網覆其上，天衣垂下而為嚴飾。又復一一樓閣之中，化出八萬四千寶瓶，盛諸妙香。又復一一樓閣之中，化出八萬四千上妙寶蓋，以百千種極妙彩繪而為嚴飾。又復一一樓閣之中，化出八萬四千多羅行樹，及八萬四千七寶行樹，一一皆以寶繩交絡。又復一一樓閣之中，化出八萬四千懸鈴寶網，微風吹動出和雅音，如百千種妙音樂聲。又復一一樓閣之中，化出寶池，是池純以金沙布底，七寶界道，瑠璃水精周匝莊飾，八功德水充滿其中，池中出生優鉢羅華、鉢訥摩華、俱母陀華、奔拏利迦華等，其池復有鳧鴈鴛鴦異鳥和鳴。八萬四千妙寶行樹，周匝圍繞，上以八萬四千寶繩，交絡而為嚴飾。又復一一樓閣之中，出大光明，廣照八萬四千由旬。

[0360b20] 爾時觀自在菩薩摩訶薩、大勢至菩薩摩訶薩，及彼所來諸菩薩眾，以是殊妙莊嚴一切樓閣，一時置在一樓閣中，諸莊嚴事互不相礙，譬如力士屈伸臂頃，到此娑婆世界。而諸菩薩，以神通力故，各以所現八十四俱胝功德莊嚴殊妙樓閣，置於佛會，如其所應神通威力，令此娑婆世界地平如掌，而佛會中亦不迫窄。是諸樓閣出大光明，照此三千大千世界。是時彼二菩薩，前詣佛所，頭面禮足，右繞三匝退住一面，俱白佛言：「無量光如來、應供、正等正覺，致問世尊釋迦牟尼如來，少病少惱、動止輕利、安樂行不？」彼二菩薩復白佛言：「我等菩薩聲聞，於極樂世界見佛世尊，故來瞻覲。」

[0360c04] 時此娑婆世界佛會之中，所有菩薩聲聞大眾，見此世界清淨嚴飾，及見無數廣大樓閣已，咸起是念：「如來何故現是威力，而能令彼諸大菩薩來至於此？」

[0360c09] 爾時勝華藏菩薩承佛威神，從座而起前白佛言：「希有。世尊！希有。善逝！今此娑婆世界如是嚴飾及現樓閣，為是如來威神力邪？為是彼二菩薩威力所變？願佛為說。」

[0360c13] 佛告勝華藏菩薩摩訶薩言：「勝華藏！此非如來威神之力，乃是觀自在菩薩摩訶薩、大勢至菩薩摩訶薩威力所變，故現是相。」

[0360c15] 勝華藏復白佛言：「希有。世尊！希有。善逝！此二大士，已得不可思議願力清淨、善根潔白，乃能有是神通威力。」

[0360c18] 佛言勝華藏：「如是如是，如汝所說。此二大士已於俱胝百千那庾多劫，積集善根清淨潔白。又復已得如幻三摩地法門，從是三摩地中，能現如是種種色相神通等事。復次勝華藏！且置是事，汝觀東方為有何相？」勝華藏菩薩承佛聖旨，即以無礙清淨天眼，觀見東方殑伽沙數佛剎之中，有殑伽沙數諸佛世尊，彼一一佛前，皆有觀自在菩薩摩訶薩、大勢至菩薩摩訶薩，各禮佛足，又聞其言：「無量光如來、應供、正等正覺，致問世尊，少病少惱、動止輕利、安樂行不？」及見無量廣大樓閣妙寶嚴飾；如是南西北方，四維上下，一一皆見殑伽沙數佛剎之中，有殑伽沙數諸佛世尊，彼一一佛前皆有二大士各禮佛足，又聞其言：「無量光如來、應供、正等正覺，致問世尊，少病少惱、動止輕利、安樂行不？」及見無量廣大樓閣妙寶嚴飾。

[0361a05] 時勝華藏菩薩見是相已，復白佛言：「希有。世尊！希有。善逝！此二大士真實已得最勝如幻三摩地門，能於十方諸佛剎中悉現其身，神通威力不可思議。」

[0361a09] 爾時世尊觀察眾會，如其所應現神通相。即時會中一切大眾，以佛威神力故，皆如勝華藏菩薩，亦能見彼十方世界如殑伽沙數諸佛剎土，彼彼剎中佛世尊前，皆有二大士，各禮佛足，乃至見彼廣大樓閣妙寶嚴飾。當此眾會見是相時，會中有三萬二千眾生發阿耨多羅三藐三菩提心。

[0361a16] 爾時勝華藏菩薩摩訶薩復白佛言：「世尊！此二大士，於何佛所發阿耨多羅三藐三菩提心？而所發心為久近耶？其佛如來，名字何等？惟願世尊，善為宣說，令餘菩薩知其所修，如其所行，畢竟皆得行願圓滿。」

[0361a20] 佛告勝華藏菩薩言：「汝應善聽，極善作意，今為汝說。」是時勝華藏菩薩受教而聽。

[0361a23] 佛言勝華藏：「乃往過去阿僧祇阿僧祇劫前，又經廣大無量無邊不可思議劫數，過是劫已，將此三千大千世界碎為微塵，一塵一劫，過是微塵劫數之前，時有世界，名無量功德寶莊嚴普現妙樂，有佛出世，號師子遊戲金光王如來、應供、正等正覺、明行足、善逝、世間解、無上士、調御丈夫、天人師、佛、世尊。彼佛剎中，所有功德莊嚴等事，廣大無量。勝華藏！於汝意云何？彼無量光如來、應供、正等正覺，極樂世界中所有功德莊嚴，是為多不？」

[0361b03] 勝華藏言：「甚多。世尊！無量無邊不可思議。」

[0361b04] 佛言勝華藏：「我以譬喻略明斯義。譬如有人，取彼一毛析為百分，將其一分於大海中取一滴水。勝華藏！於汝意云何？彼毛端水是為多邪？餘大海水而為多邪？」

[0361b08] 勝華藏白佛言：「世尊！毛端之水極為微少，餘大海水深廣無量。」

[0361b09] 佛言勝華藏：「汝今當知，無量光如來極樂世界，所有功德莊嚴等事，如毛端水；師子遊戲金光王如來無量功德寶莊嚴普現妙樂世界，所有功德莊嚴等事，如大海水。又師子遊戲金光王如來會中所有菩薩聲聞之眾，比無量光如來會中菩薩聲聞多百千倍，彼佛世尊隨應演說三乘之法。勝華藏！以要言之，彼師子遊戲金光王如來剎土之中，所有功德莊嚴及妙樂事，假使我於殑伽沙數劫中廣以辯才，而亦不能說其邊際。

[0361b20] 「復次勝華藏！彼師子遊戲金光王如來法中，有王名勝威，其王於千世界中，自在特尊，廣大富盛，正法化世，有七萬六千最上園苑，王所受用；其王諸子，各有一萬園林受用。」

[0361b23] 勝華藏菩薩白佛言：「世尊！彼佛剎中有女人不？」

[0361b25] 佛言：「不也。善男子！彼佛剎中，尚無女人名字可聞，況有女人邪？其中生者皆是化生，清淨潔白、咸修梵行，一切眾生皆以法喜禪悅為食，不受一切麁惡叚食。勝華藏！其王與子於八萬四千俱胝歲中，尊重供養師子遊戲金光王如來。彼佛世尊知王深心起淨信已，即為宣說無量印善巧法門。勝華藏！何等名為無量印善巧法門邪？謂諸菩薩摩訶薩所起諸行，未甞於限量法中而有趣求。何以故？以諸菩薩行無量布施、無量持戒、無量忍辱、無量精進、無量禪定、無量智慧，於無量生死中隨入，於無量眾生中慈愍，無量剎土莊嚴，無量聲聞莊嚴，無量色相成就，具足無量音聲及無量辯才。

[0361c09] 「勝華藏！諸菩薩乃至一發心所有善根，尚起無量廣大之心迴向一切，況復積集無量行願，普用迴向一切眾生，使諸眾生悉證無生，如佛涅槃而得涅槃。善男子！此即名為無量迴向。以是迴向故，即空、無相、無願而悉無量，真如、實際、法界亦復無量，解脫、無生、離諸繫著。善男子！以要言之，無量義者，即一切法無量。何故說一切法為無量邪？以一切法無生無滅故無量，若法無量即無生無滅，若法無生無滅即無量，是名無量印法門。

[0361c19] 「勝華藏！爾時彼師子遊戲金光王如來，為彼勝威王，如是宣說無量印善巧法門時，其王於一切法而得覺了。

[0361c22] 「復次勝華藏！彼勝威王於佛法中修禪定行，後於一時安處禪定。其王忽然左右二脇，生二蓮華殊妙可愛，清淨猶如龍實栴檀香，於其華中生二童子，跏趺而坐。其王見已歎未曾有，即向童子說伽陀曰：

「『汝或是天或是龍，　　或復夜叉羅剎類，
　　若人非人若神仙？　　汝等何名為我說。』

[0361c29] 「時右脇生者童子，即說伽陀答彼王曰：

「『於一切法空性中，　　汝今問我何名字，
　　然彼諸法本無名，　　何故以名而見問？
　　法空性中無天龍，　　亦無夜叉羅剎類，
　　人與非人若神仙，　　彼等一切無所有。』

[0362a05] 「時左脇生者童子，亦說伽陀答彼王曰：

「『名與名體二皆空，　　能名所名俱無有，
　　於一切法無名中，　　但以強名而表示。
　　當知真實名自性，　　是中非見亦非聞，
　　本來無滅復無生，　　何故以名而見問？
　　諸所作事所有名，　　既以假名而表示，
　　是故我今亦假名，　　一名寶嚴二寶上。』

[0362a12] 「彼二童子說伽陀已，宿善力故得五神通，即與勝威王同詣師子遊戲金光王如來所。到已頭面各禮佛足，右繞三匝，退住一面。彼二童子，合掌向佛異口同音，說伽陀曰：

「『我今當以何等物，　　供養正覺二足尊？
　　此事願佛開我心，　　令我聞已心安定。
　　我今無華亦無香，　　復無飲食及衣服，
　　諸妙供養悉皆無，　　將何供養最勝者？』

[0362a20] 「爾時彼佛，為二童子說伽陀曰：

「『若能一發菩提心，　　廣為眾生作利樂，
　　此即名為真供養，　　正覺三十二相者。
　　若人以彼殑伽沙，　　是等數量諸佛剎，
　　滿中勝上諸妙華，　　供養世尊救世者，
　　若人至心但合掌，　　發起無上菩提心，
　　是人所獲勝福門，　　倍多於前無有量。
　　異此何名真供養？　　異此何名勝依止？
　　若人能發菩提心，　　我說名為上智者。』

佛說如幻三摩地無量印法門經卷中

【經文資訊】大正藏第 12 冊 No. 0372 佛說如幻三摩地無量印法門經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，陳伯勳大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA