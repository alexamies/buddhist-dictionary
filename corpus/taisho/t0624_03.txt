佛說伅真陀羅所問如來三昧經卷下

後漢月氏三藏支婁迦讖譯

[0360c11] 伅真陀羅諸子聞是法得歡喜信忍，各各解身上珍寶以供養上佛，各各說言：「今用吾等故以是所有上佛，今還得聞諸法。」各各白佛：「甚可奇。是伎樂之音乃作是問，諸坐化菩薩悉決其難，其在會者皆無狐疑，為我等開無央數冥而令得明。是者誰之所致，令諸伎樂音乃作是難問，諸坐化菩薩而皆發遣，悉為解之？」

[0360c18] 佛言：「皆怛薩阿竭之所致。若我欲令空而作音聲常可致，何況伎樂及諸樹？以是故，怛薩阿竭所作不可計。」

[0360c20] 伅真陀羅諸子皆言：「令一切人皆如怛薩阿竭。」

[0360c21] 及伅真陀羅八萬四千夫人，各各持天珠而奉上佛，則時散佛頭上，便化作八萬四千交露帳。其中悉有床，具足皆珍寶，皆布天繒以為綩綖。諸交露帳中悉有坐佛，其佛皆三十二相、諸種好悉具。八萬四千夫人見是變化莫不歡喜，皆發阿耨多羅三耶三菩提心，皆踊躍合作一音，而嘆：「怛薩阿竭已自淨復淨他人，悉去諸垢，無所著、無所污，其明甚好，其眼如優鉢華。今自歸明若如月(一)。

[0361a01] 「其歡者莫若如見佛，佛為一切莫不斷其罪，所語其聞者莫不歡悅，常愛樂於廬野，以眾寶而合成，悉覽持法寶藏。今自歸無所不度者(二)。

[0361a04] 「若度水以到岸，却外道、伏諸邪，其淨於蓮華，以空率化、以諦教道。今自歸歡喜者(三)。

[0361a06] 「度四竇，已四諦而率人，於世間行與人眼，足下輪有千好。今自歸音安好(四)。

[0361a08] 「其身過於人，為一切而說之。其有力無與佛等。今自歸十種力(五)。

[0361a10] 「而斷欲，有所得而不喜、無所得不已憂。於世間開盲者如冥中然燈火(六)。

[0361a11] 「已伏心致十種力而施與，自娛樂身已伏寂而度。今自歸而無何(七)。

[0361a13] 「其相者而甚尊，在於一切為之上，為一切示現，莫不得其本。其忍及慈已自娛樂。今自歸為尊所敬(八)。

[0361a15] 「若船師無所不度，佛者是即尊。燒三毒、壞絕眾冥，一切愚闇皆蒙其恩莫不來供。今自歸寂諸惡已盡(九)。

[0361a18] 「光而七尺，色若如金，其音甚大，聲而清淨，於人之上是則為尊。今自歸為一切而作本者(十)。

[0361a20] 「貢高諸冥已悉除去，度於一切，自守如道，為眾作導，所語悉諦而無有異。今自歸於冥而作明(十一)。

[0361a22] 「其祠祀而甚大，故名字而悉聞其法。說如所言，其所聞莫不遍。今自歸歡喜(十二)。

[0361a24] 「大已住其處，降伏貢高自用者，於一切而無所著，故知而極尊。今自歸脫人之欲者(十三)。

[0361a26] 「其聲甚好，音聞梵天。悉知罪福，去人之垢。曉知五陰，所作得重莫能等者。今自歸去諸穢垢(十四)。

[0361a28] 「其心悉等，將護一切，已率其意，其知無所不曉。已住於道，所作悉正、所教皆諦，莫不得脫。今自歸所知而時(十五)。

[0361a30] 「為人示導。其德軟好，其聞音者莫不解釋。眾魔甚多，莫不而伏。一切悉過自用、諸所貢高。今自歸已去眾惡(十六)。

[0361b03] 「諸有附者莫不隨教，皆而來敬，莫不供者。其佛難值，所入微妙，其來問者，莫不喜悅。今自歸其德無輩(十七)。

[0361b05] 「其意己力無所不曉，於好、於醜其心適等，已堅住其處，莫能動者。今自歸已總諸力(十八)。

[0361b07] 「其手足而有網、足下有輪，脫諸生老死，常勝一切。今自歸其德如天無所不蓋(十九)。」

[0361b09] 則時伅真陀羅夫人讚嘆已竟，各各復問：「雖發阿耨多羅三藐三菩提心，難以母人自致阿耨多羅三耶三菩提(二十)。」

[0361b11] 佛言：「以一事離於母人，疾得男子，至阿耨多羅三耶三菩提。何謂一事？以發薩芸，若作無央數功德而不忘，是為一事。

[0361b14] 「復有二事，母人疾得男子，自致阿耨多羅。何謂二事？所作如所語，不事諸天，但歸於佛；所作如正，不信於邪，是為二事。

[0361b17] 「復有三事，母人疾得男子，自致阿耨多羅。何謂三事？護身三事而淨、護口四事、護意三事，是為三事。

[0361b19] 「復有四事，母人疾得男子，自致阿耨多羅。何謂四事？所施與不諛諂、於戒而不諛諂、常自守護亦不諛諂、聽聞其法亦不諛諂，是為四事。

[0361b22] 「復有五事，母人疾得男子，自致阿耨多羅。何謂五事？用法故、所作如法、聞法而直住、不樂於母人、常念作男子，是為五事。

[0361b25] 「復有六事，母人疾得男子，自致阿耨多羅。何謂六事？不懈怠、所作不忘、其心柔軟、質朴而不諛諂、亦無姿態、所作至誠，是為六事。

[0361b28] 「復有七事，母人疾得男子，自致阿耨多羅。何謂七事？常念佛得法身、常念法得佛慧、常念僧欲令來屬、常念戒欲淨之所求、常念施與去諸垢、常念天上欲令如菩薩心、常念人欲度生死故，是為七事。

[0361c03] 「復有八事，母人疾得男子，自致阿耨多羅。何謂八事？不以飲食而自樂、亦不華、亦不香、亦不眾好雜色、亦不至戲觀之廬、亦不倡伎而為樂、亦不歌、舞，是為八事。

[0361c07] 「復有九事，母人疾得男子，自致阿耨多羅。何謂為九？亦無所斷、亦無所著、亦不念有我、亦不念有人、亦不念有壽、亦不念有命、亦不念有所生、亦不念無所生、而信因緣，是為九事。

[0361c11] 「復有十事，母人疾得男子，自致阿耨多羅。何謂為十？為一切而有慈、不貪利、一切物亦不念他、男子身命盡而不欺眾、不兩舌而憙罵、亦不妄語、其有作倡伎樂其心不以為樂、亦不起意、亦無所恨而正住、不以邪罪福事而索知，是為十事，母人可得為男子，疾得阿耨多羅三藐三菩提。

[0361c17] 「母人有施心、有法心，視諸色若水中之聚沫，自於色不貢高。於安、於苦，視若雨中之泡，若得安不以為愛、若得痛而不怒。於安隱亦不喜、於痛亦不憂，視而知思想若野馬。其心亦不在男、亦不在女。生死譬如芭蕉，知生死無有可，於生死亦不念有、亦不念無。其識譬如幻，視其心意若幻無有異。於諸法無有著，以四大——地、水、火、風——而知一切。若舍以三事而得成——有草、有土、有木。人者，亦無吾、無我、無命所作，如所為無崖閡，是則本。眼已自然而有所視。眼者，如水中泡，但怙以肉而裏空，本空而淨；耳、鼻、口、身、意亦爾。視其身若如影、其聲者譬若嚮、知其心如幻，其作是者，疾離母人而得男子，自致阿耨多羅三藐三菩提。」

[0362a03] 佛說是時，諸夫人皆歡喜，已頭面著佛足。

[0362a04] 應時佛笑，無央數色光明而從口出，遍十方還，繞身三匝還從頂入。阿難從坐起，正衣服，長跪已，讚嘆而問：「面明如月，其光甚尊，其色如火中之金。今笑，願聞其緣，今欲所問(一)。

[0362a07] 「總持尊慧，為一切悉作本，其因地之者莫不供事。屬之所笑會有歡者，今欲而問(二)。

[0362a09] 「已法施自樂、已清淨之戒、忍辱之力，屬之所笑是誰之本，今欲所問(三)。

[0362a11] 「精進而根得成之力，以禪惟務以自娛樂，其慧若天，無所不遍。屬之所笑而為誰本，今欲所問(四)。

[0362a13] 「常若有慈，加之於哀護，壽適平而無奇特。屬之所笑，誰當得本？今欲所問(五)。

[0362a15] 「已斷三毒而有三眼，所語法譬若甘露。屬之所笑，誰當值本？今欲所問(六)。

[0362a17] 「降伏眾魔，却於外道，已四諦而教。屬之所笑，誰當致本？今欲所問(七)。

[0362a18] 「尊於十力，決斷眾疑，其德無數。屬之所笑，誰當得本？今欲所問(八)。」

[0362a20] 佛語阿難：「乃見伅真陀羅諸夫人眷屬為我作禮者不？」

[0362a21] 阿難白言：「已見。」

[0362a21] 佛謂阿難：「諸夫人因是歡喜為我作禮，而自發心合會功德。壽終已後離於母人，當得男子，便生兜術天上，當與彌勒相見，講議菩薩之事。彌勒佛時皆當供養，是波羅劫其當作佛者皆悉來而供養，稍稍於是劫中當成菩薩行。伅真陀羅自致至成佛，是諸夫人皆當生彼佛剎，悉作菩薩道。」

[0362a29] 伅真陀羅白佛：「今吾等所作已若如佛，生死已盡，但住於天及人，已住於佛道。今已具法藏、已住其慧地、已治於功德、已現於諦道、已說漚惒拘舍羅、已造菩薩心，開決眾法說所說而得、依歡喜而聞法。」

[0362b04] 時眾會及諸菩薩各各有念：「伅真陀羅能至久如而成佛，號字云何？及其剎土有眾菩薩及其所有？」

[0362b06] 佛應時悉知諸菩薩所念，便呼阿難，謂：「伅真陀羅王却後七萬四千八百劫當為佛，號字群那羅耶波披沙(漢曰德王明)，其剎土名栴陀惟摩羅(漢言日月明)，其劫名羅陀那三披(漢言寶等有)。其地平等，悉白琉璃；其地之明，譬若如日；其地甚淨，無有塵垢。在於虛空而有交露之帳，皆悉眾寶，諸菩薩悉坐其中。所行徑處，諸菩薩各見佛，見已便念：『我之所見若如是。』化諸菩薩所疑，所見佛則當開解其疑，皆當得無所從生法樂忍。

[0362b16] 「爾時，剎土無有城郭、丘聚、縣邑、王者之土，一切人皆在交露帳中，不見母人、亦不聞母人，其往生者皆悉而化在蓮華師子之座。眾菩薩以禪為樂、以法歡喜為食。亦無異道，不聞異道一切，但有眾菩薩悉摩訶衍。無有邪道、不信佛者，亦無眾魔、亦無魔民。亦無求者、亦無苦者，以好之藏、以空印而封。彼聞諸天及人等無異，但有名字。

[0362b23] 「其佛壽十小劫，當以無央數眾菩薩以為僧，悉當得不可議惟務。是佛欲般泥洹時，先當授菩薩決。其菩薩名曰漚多惟授，後當作佛，號字摩訶惟授(漢言大嚴)，是劫羅陀羅三披——於佛、於法、於僧無有盡時，故名曰羅陀那三披。」

[0362b28] 伅真陀羅於佛前受決，即時歡喜踊躍，飛上去地百四十丈而住——欲令一切在會者而歡喜。自用功德、因佛威神而說嘆：「諸法本淨若空，自然無有，自然故無垢。其知是者，則佛之上子(一)。

[0362c03] 「若夢之所見不可得，故不可持，若如虛空。其知諸法如夢，不以死生為勤苦(二)。

[0362c05] 「如幻師有所現，於其中無所得。其五陰，若如幻(三)。

[0362c06] 「其色本，若水中之沫；痛痒者，若水中之泡；而自然思想者，若野馬、如芭蕉，無所得。生死無所得(四)。心意所知，但有字。」

[0362c09] 佛言：「若如幻，知五陰本如空，於生死不已等已四大，等如稱，所已等如毒故(五)。

[0362c10] 「六衰者如空野，已如法持佛威神(六)。

[0362c11] 「自伏者乃施與，為是者即之安；其已淨，是即戒；想已盡，則忍辱；能自制而寂為精進(七)。所作而無異，是則之為禪；如所緣無所礙，故慧；持是學則波羅蜜(八)。

[0362c15] 「無我、無人則善慈，清淨者是為哀，其寂者若護，等作是行上梵天(九)。以四事雜施與受佛。忍以不怒，貪已無，過所有(十)。無我、壽命亦爾，六衰空而悉寂。其知者則菩薩(十一)。菩薩者不希望，不想有人、無人，亦不想有我、無我，其心不二，故無所著(十二)。

[0362c20] 「法無所有、而無所依，去無所至、來無所從，住法身無所閡。怛薩者與佛等(十三)。亦不有、亦不無，因法緣所因便有。若電現則滅，心者亦爾(十四)。於生死而有行，其心不可見。心者如風，無所著。

[0362c24] 「其心者為本淨，已知心本淨，於生死無所沾污(十五)。

[0362c25] 「若垣壁牆，因土、草木而得成，其身無知。譬若石本之淨，身者無所希望(十六)。

[0362c27] 「若風不可得，其聲亦爾。若山中有妓樂之響，其知是聲之亦淨，於是響亦不作欲(十七)。

[0362c29] 「若虛空而不墮，無所住、無有處；盡知諸法若虛空，無所住、無所止，如是知者已為等住(十八)。

[0363a02] 「若有大火，不能焦燒其虛空；其知諸法淨若空，若異方剎土而有大火，往到彼間，其火亦不能害。已知是法，不已須彌、遮迦和山之為礙；其知是者，能遍諸剎土。其四大——地、水、火、風——悉平等，用空故。其知是者，能到億億剎土(十九)。

[0363a07] 「於三界而有聲——上、中、下——於百億劫而有聲，無有竟，本自然故(二十)。

[0363a08] 「佛色心等如稱而微妙，用淨故。諸佛平等若稱(二十一)。

[0363a09] 「菩薩行已，合會無央數之功德。已知善心諸法悉平等，後能便受其決(二十二)。

[0363a11] 「菩薩者，自己界於法身而甚淨。其知是者，後乃受決(二十三)。

[0363a12] 「於色不想、於想亦不想，於痛痒、思想、生死、識亦不想，以法故而受決。受決者不以陰四大故，空者盡平若稱，已知是者為無所從生，後乃受決(二十四)。

[0363a16] 「盡者，不能自知；不盡者，不能知盡；已向盡者，諸法忍後乃受決。無想者，若直之道；有想者，若入邪道；於諸法無所著，已過三世，其知是者乃得決(二十五)。

[0363a19] 「自知我而自然，諸法悉自然；無我而自然，用空故而自然；空者自然無所有，其知三蓋心等而空，是故曰自然。其知受決者，不當作是知，為有希望故。其知不心、不意受決者，是則為受決(二十六)。」

[0363a23] 伅真陀羅謂諸會者：「若等悉住在地，而我在虛空。其知在地、於虛空，心適等，遍於三世而無所著(二十七)。」

[0363a26] 伅真陀羅讚歎說是，從虛空來下，前到佛所而白曰：「今佛者用我故於世而有，佛盡為我說。吾之願已從無央數阿僧祇劫而行菩薩道，不忘功德，今悉得聞。」

[0363a29] 時會諸菩薩各有是念：「伅真陀羅已從本何過去佛而發心？」

[0363b02] 佛則知諸菩薩所念，欲決其疑，故喚提無離菩薩言：「過去不可勝數阿僧祇劫，爾時有佛號字羅陀那吱頭(漢言為寶英)，其剎土名曰首呵(首呵者，漢言曰為淨貌)，其劫名波羅林(波羅林者，清淨貌)。爾時，怛薩阿竭有十二億菩薩，皆精進、悉得忍、皆阿惟越致。其佛壽六十億歲。其剎土莊嚴，無所不辦。其地悉琉璃，無種諸穀者。其有飢渴，名美飲食盡悉在前。其土者無有異道，皆悉摩訶衍。

[0363b10] 「爾時之世有遮迦越羅，名曰尼彌陀羅，而主四方。是遮迦越羅供養佛、六十億菩薩至千億萬歲，所作功德而無央數。及夫人八萬四千，及子千人，及官屬八萬四千人與俱發阿耨多羅三耶三菩提心，發心復供事佛至億萬歲。却後以太子——名曰和陀波利林——代而立為王，棄國行作沙門。其太子立為王者亦供養佛如前數已，復立其子而為王，便棄國行作沙門。如是展轉相傳如前法，乃至盡于佛壽。其佛般泥洹已。最後末王而制持法。」

[0363b20] 佛語提無離菩薩：「汝乃知時遮迦越羅尼彌陀羅不？今現伅真陀羅是。」

[0363b21] 提無離則言：「善哉，善哉。佛之智以不可計盡久遠悉知而說之。」

[0363b23] 佛言：「是智不足言。所以故？能知一切人已過去、當來、今現在心所行，有所因、無所因，有功德、無功德，是故怛薩阿竭智無所罣礙。」

[0363b26] 佛說無所罣礙時，八萬四千人悉發阿耨多羅三耶三菩提心。

[0363b27] 伅真陀羅與宮室眷屬供養佛七日已，便持所有國土悉奉上佛：「是者皆怛薩阿竭所有。時時抂尊來到是間，當用哀一切故。」

[0363c01] 伅真陀羅太子——名曰遺摩羅涅——以摩尼珠交露以奉上佛，白言：「今吾伅真陀羅者於伎樂而有大欲，唯願佛以法教照吾等，令於伎樂而無欲心。」

[0363c04] 佛言：「從今已去我為若心作護，有伎樂之音時，令若聞六十四法聲當所向。何謂六十四法？但聞無常聲、苦聲、空聲、無我聲、寂聲、清淨聲、無生死聲、本淨聲、無所從生聲、如其本聲、本際聲、本無聲、法身聲、怛薩阿竭聲、無人聲、無壽聲、無命聲、無來聲、無當來聲、無過去聲、無現在聲、無處所聲、無所得聲、無所上聲、布施聲、淨戒聲、忍辱聲、精進聲、一心聲、智慧聲、慈聲、哀聲、護聲、等聲、佛聲、法聲、僧聲、不忘菩薩聲、意止聲、意斷聲、神足聲、根聲、力聲、覺意聲、道所入聲、響聲、觀聲、漚和拘舍羅聲、四事雜布施聲、教一切聲、護法聲、降伏魔聲、幻聲、夢所見聲、若日明聲、若響聲、若水中影聲、不壞法身聲、十種力聲、四無所畏聲、十八法不共聲、阿耨多羅三耶三菩提聲、阿惟越致聲、莊嚴國土聲，是為六十四事。諸所伎樂以佛威神但聞法聲，已入是者便得三十七品。」

[0363c22] 時會者莫不歡喜，皆以頭面著地，各各悉言：「菩薩甚尊，已住法者皆為佛所護。」

[0363c24] 佛語：「諸會者！如若之言：『菩薩已住法者，皆為佛所護。』所以者何？以護菩薩者，為護一切人。所以者何？菩薩發心用一切故，所以為僧那，將護愚冥脫於生死，皆至泥洹。」

[0363c27] 佛言：「其知護菩薩者，是人已為護一切人。以其有、以鉢、震越衣被所當得者而與菩薩已，為施與一切已。所以者何？菩薩出息、入息而得生活。譬若如人有出息、入息，因是而得住足，欲饒益一切故。」

[0364a03] 一切眾會諸欲天子、諸色天子、清淨天子、真陀羅、揵陀羅、摩休勒，皆讚歎勸助佛之所言，皆持眾華而散佛上。

[0364a05] 伅真陀羅自念：「諸比丘、菩薩、上至佛，皆當還去。」

[0364a06] 欲令因伅真陀羅神足而還，便化作交露車，縱廣三百里，皆悉眾寶，無央數寶以為諸樹。為怛薩阿竭作師子座，高四丈九尺，以天繒、無央數色有綩綖布其諸座，令諸比丘、菩薩各各就坐。為諸帝釋、四梵天王作座如天座，則已成辦，白佛：「已加哀，當就之。」

[0364a12] 佛與比丘僧、諸菩薩悉就伅真陀羅車，則時因伅真陀羅神足去地百四十丈，其車行於虛空，八千天子、其諸伅真陀羅、揵陀羅皆共隨從。伅真陀羅以金為繩，與眷屬俱挽交露車適當向道。佛放光明，悉照三千大千剎土。

[0364a17] 王阿闍世及諸群臣、比丘、比丘尼、優婆塞、優婆夷見光明，知佛當來，悉持繒、蓋幡、花香出羅閱城，皆出而行迎。

[0364a20] 伅真陀羅八萬四千伎樂皆作倡伎，鼓琴瑟而行，其音先聞，伅真陀羅與子及眷屬挽車送佛。至耆闍崛山中已到，佛從車已下自就其座，諸比丘、菩薩皆在前而住。阿闍貰王、比丘、比丘尼、優婆塞、優婆夷、諸一一尊者、及散王屬阿闍貰者，皆持繒蓋、華香，悉以供養佛作禮，各各問言怛薩阿竭。

[0364a26] 提無離菩薩問佛：「伅真陀羅與諸眷屬以車送佛到是，當得何功德？」

[0364a28] 佛言：「伅真陀羅及眷屬其發阿耨多羅三耶三菩心者，因是功德皆當得五旬，乃至成佛而不忘。從一剎到一剎供養諸佛，聞其法亦供。視諸比丘僧皆當知宿命，悉當成無極之大哀，常當護法、常當教化一切人。」

[0364b04] 王阿闍貰語伅真陀羅：「善哉，仁者！為佛所譽。」阿闍貰復報語伅真陀羅：「仁所作功德，願分我少所，令我得其功德。」

[0364b06] 伅真陀羅則答言：「若可意者，持是功德而相與及一切人。何以故？菩薩諸所作功德皆為一切故，不於中有所貪。諸所作功德不念獨是我所作，一切人許；菩薩有所作，為一切當蒙其福祐。何以故？菩薩者是一切之因緣，稍而自習故能益於人。」

[0364b12] 伅真陀羅謂阿闍貰：「善哉，仁者！而得二加羅蜜：一者、是佛，二者、是文殊尸利。蒙是恩，所作非法其狐疑悉得解除。」

[0364b14] 阿闍貰王言：「菩薩所作甚善，已意作法器，諸所聞法其心不疑、亦不念、亦不忘。」

[0364b16] 提無離菩薩問佛：「何謂菩薩能作法器？」

[0364b17] 佛言：「以三十二事為法器。何謂三十二事？菩薩堅住為佛所護，是為法器(一)；其意不諂，所語無異，於功德有信，是為法器(二)；以習菩薩事，是為法器(三)；所聞用意，是為法器(四)；已入意稍欲至道，是為法器(五)；入知諸本，是為法器(六)；布施得尊，是為法器(七)；淨戒具足所願，是為法器(八)；忍辱者致三十二相，是為法器(九)；精進者一切諸佛法，是為法器(十)；一心者療治其病，是為法器(十一)；智慧者無所罣礙，是為法器(十二)；慈者為一切人而等，是為法器(十三)；其哀者護一切貧窮，是為法器(十四)；其護者為哀一切人，是為法器(十五)；等心者為一切其心無有異，是為法器(十六)；為人作迦羅蜜，是為一切功德之法器(十七)；所聞不厭足，是為般若波羅蜜法器(十八)；作沙門，雖離父母親屬，其心不已為勤苦，是為法器(十九)；樂在山間，而自獨處其心專一，是為法器(二十)；能忍空閑，可得禪旬，是為法器(二十一)；其無者，己所有而與之，便教導人，是為法器(二十二)；護諸法，使盲冥而得明，是則為法器(二十三)；知陀隣尼，曉了其事能開導人，是為法器(二十四)；在所欲為一切人能決其疑，是為法器(二十五)；其念佛者疾得見佛，是為法器(二十六)。(二十七、二十八兩法諸本並皆闕)；其無瞋怒、其心不恨，其功德不知盡，是為法器；已知空事，不慕所有，是為法器；曉了十二因緣過著，斷上而去，是為法器(二十九)；已得法忍者，是為法器(三十)；今受決不久，是為法器(三十一)；於阿惟越致前其力故不動轉，是為法器(三十二)。是為三十二事菩薩法器。」

[0364c16] 說是時，萬人皆發阿耨多羅三耶三菩心，皆舉言：「令一切悉得是法器，令吾等逮得如佛所說法器。」

[0364c18] 佛謂伅真陀羅：「可還處所，勿令人勤勞。」

[0364c19] 伅真陀羅言：「其心念勞者，是非菩薩；其不念勞者，是為菩薩。」

[0364c20] 伅真陀羅復問佛：「何所菩薩念勞？何所菩薩而不念勞？」

[0364c22] 佛言：「菩薩以四事可知有勞。何謂四事可知有勞？聞無央數人，其心恐怖，是為一勞；聞不可度生死，其心恐怖，是為二勞；聞不可限諸佛智，其心恐怖，是為三勞；聞無央數功德而成一相，其心恐怖，是為四事知而有勞。

[0364c27] 「菩薩以四事知而不勞。何謂四事？欲度一切人皆令至泥洹，是為一事不以為勞；欲自護無央數生死蓋，欲作功德，其心不恐，是則不為勞；聞無央數佛智，欲悉具足，其心不恐，是則不難；聞無央數功德而成一相，其心不恐，續作功德不以為難，是為四事知菩薩而不為勤勞。

[0365a04] 「復有四事知而計勤勞。何謂四事？中間中間愛樂聲聞之事而往附覲；中間中間樂辟支佛法而往親近；諸法欲盡時而不用意，亦無有護；亦不教人發菩薩心。是為四事知菩薩而計勤勞。

[0365a08] 「復有四事不可計有勞。何謂四事？不於羅漢、辟支佛法而自娛樂；聽亡身命不離其法；若聞有好人可發菩薩心，故往教不避大遠。是為四事知菩薩而不為勞。

[0365a12] 「復有四事可知有勞。何謂四事？若沙門、婆羅門、貧窮乞丐者，如有所求輒瞋怒向之；但憂食飲臥起得安，而不念餘人；不念學問；我當多知，時時所聞慧急去而不欲教人向。是為四事知菩薩而計有勞。

[0365a16] 「復有四事知而不計勞。何謂四事？其乞丐者有所求則而施與，視之如迦羅蜜，其心柔軟，好顏向一切；不自念身安，但欲安他人；於學不以厭足；如所聞教化一切人，無所希望。是為四事知菩薩不計有勞。

[0365a21] 「復有四事菩薩計而有勞。何謂四事？不求波羅蜜道；不以四事而有所施；於一切人不精進而欲教其趣；可所聞念已為足，不念菩薩道。是為四事知計有勞。

[0365a24] 「復有四事可知菩薩不計有勞。何謂四事？若身被火不已為劇，求諸波羅蜜亦如是不以懈怠；以四事施與常以備足，不逆求者；以精進欲於人歡喜；欲具諸功德，知而不厭。是為四事菩薩知不計勞。」

[0365a29] 佛謂阿闍貰：「聞菩薩而不計勞？」

[0365b01] 則答言：「已聞。」

[0365b01] 佛言：「已聞者，從今已去，其有行菩薩者，所作勿厭，極而計勞。」

[0365b02] 王阿闍貰問佛：「何謂菩薩行？」

[0365b03] 佛則於伅真陀羅、揵陀羅諸會中而言：「各各得所。其阿闍貰聞佛所說菩薩行，如所行聞法則作行，於菩薩不計勤苦而行。於一切等心行、堅固行、諦行，其意所作而淨行，於菩薩法而不諂行。布施行、與行、所有無所惜行。其作菩薩行、不作有所依淨戒行。寂行、身口意淨行，菩薩已心常念而行忍辱行，棄捨眾恨而行。其作菩薩行者，不起其意精進行。有所致行，於生死不以勤劇而行，其作菩薩行其心不怯弱。禪行、知行、安身心而行，其作菩薩行心而不亂。菩薩者，以智慧行當如法行，其行菩薩不計有所得。慈行、柔心行、常作哀行、菩薩所作行無有恚行，空行、以意行、無有想清淨行，其菩薩行無所願，菩薩行是當行，具足意智慧行。

[0365b17] 「菩薩所行，無所礙信行、精進行、用意安三昧行。其菩薩行無所斷神足行、惟務行、以五旬行。菩薩所作而不罪行，平實行、乘法行、欲教一切而行。其如菩薩行所作而不藉因緣行、如作行、斷絕眾冥行。於菩薩所作而不錯淨行、清淨行、脫眾垢行，菩薩其作是行。無有悔安行、護一切令無畏行，菩薩其作是行，為悉具足所欲。如日行、如月行、如蓮花不污行，菩薩作是行，為諸天一切之所敬。如釋行、如梵行、具足道行，菩薩其作是行眾魔悉恐。

[0365b28] 「持行、尊行、盡婬怒癡行，菩薩作是行者，無央數諸天皆讚歎之。

[0365b29] 「所行、久長行、智慧眼清淨行，菩薩作是行者無所希望。

[0365c01] 「寂行、肅行、於名色無所著行，菩薩其作是行無有罪。菩薩所作如是行，為諸天所歎。

[0365c03] 「所語柔軟行、如平等行、捨邪道行，菩薩之所行。以慧為本行、勇猛行、動眾魔行、會當坐佛樹無有異行，得陀隣尼行者，菩薩在所作而不厭行。

[0365c06] 「山間行、能忍行、常愛樂欲作沙門行，菩薩所行。如所因欲脫行而心行、於一切而尊行、菩薩所緣所而不失辯行、漚和拘舍羅行、於禪旬而不希望行、其作菩薩無所法行、於俗行、非俗行、欲色無色行，菩薩作是行無所畏，一切無所不行，盡知一切人行。

[0365c12] 「菩薩所行譬若如天，無所不覆(三十二)。」

[0365c13] 佛說菩薩行時，五百菩薩皆得無所從生法樂忍。

[0365c14] 於眾會八千人皆發阿耨多羅三耶三菩心，悉對佛言：「吾等悉當奉行菩薩行，如所行。」

[0365c16] 佛作瑞應，欲令伅真陀羅還歸其處。時伅真陀羅宮室眷屬遶佛三匝，前長跪而辭，放身光明，皆作伎樂，鼓於琴瑟，地六反為震動而雨天華，便還處所歸其宮室。

[0365c20] 釋提桓因白佛言：「今伅真陀羅供養佛、及法、比丘僧、諸菩薩，其功德已出我上。」

[0365c22] 佛語釋提桓因：「不獨過若上，其德已過三千大千剎土諸釋梵四天王、諸聲聞、辟支佛上。所以過者何？菩薩一發心過諸聲聞、辟支佛、一切人，當因其法得度脫故。

[0365c25] 「菩薩勝於一切，莫能有勝於佛者，故知無能勝菩薩者。所以者何？佛因菩薩心而自致成，諸聲聞悉因佛法而得成。」

[0365c28] 佛說是語，釋提桓因則自泣淚出，白佛：「今我有損，本不發菩薩心。」

[0365c29] 時座中有天子名曰懼或，謂釋提桓因：「佛法而普天莫不發菩薩心。今若之悔，當復何益？所以者何？焦燒菩薩種故，已不在菩薩法器。」

[0366a04] 懼或說是語時，五百忉利天子皆發阿耨多羅三耶三菩心。

[0366a05] 懼或天子白佛：「我見佛從本行、菩薩從提和竭佛受決得無所從生法忍，時今怛薩阿竭如所得法樂忍，惟願說之，今吾等聞佛。」

[0366a08] 佛言：「無功德菩薩不能得聞無所從生法樂忍。」

[0366a09] 佛語懼或：「菩薩以四事得無所從生法忍。何謂四事？等知諸佛以過去當來今現在無有(一)、於諸法等無有異(二)、等諸剎土(三)、等一切人(四)，是為四事。

[0366a12] 「復有四事。何謂四事？樂空而知四禪(一)、以無極哀樂於三活(二)、以漚和拘舍羅樂六波羅蜜(三)、以智慧樂於五旬(四)，是為四事。

[0366a15] 「復有四事。何謂四事？於五陰求菩薩道，菩薩知五陰而自然(一)；於四大求菩薩以自然(二)；信四大，於六衰求菩薩，視六衰而自然(三)；於諸法求菩薩，於諸法自然而不疑(四)。是為四事。

[0366a19] 「復有四事。何謂四事？以住於本際而知諸法(一)；已住怛薩阿竭，於法無所不入，於三世而等(二)；入於法身，悉知諸法其相若空不可壞(三)；視諸法悉等無有異(四)。是為四事。菩薩得無所從生法樂忍。」

[0366a24] 說是時，五百菩薩悉得無所從生法樂，懼或天子得法忍不疑。

[0366a25] 說是欲竟時，佛呼阿難：「若悉得伅真陀羅所問不？」

[0366a26] 阿難白言：「悉得，甚善。是法快哉無比，甚深微妙如本所說。以是而知本，曉了諸法。」

[0366a28] 阿難白佛：「如本所聞法，今聞是者可悉曉了。今我聲聞聞是，悉曉了是法，何況菩薩其智無極，其心若海，無所不受；其智甚廣，無所不苞。於諸法無所不總、於眾寶而為大器、於一切無倩者而為作倩，若視厚其慧不可度。」

[0366b04] 阿難復問佛：「其後聞是者，當得向法明？」

[0366b05] 佛言：「今怛薩阿竭一毛光明悉覆三千大千日月之明，如怛薩阿竭舉身毛光明，不如得是法明，其決無所不過。所以者何？諸明者皆因智慧而得。法明者而知一切人，故尊而無蓋者一。其後聞是者皆得慧明，便持、諷、誦、讀、教人，為其法智不離菩薩，用一切故，於無極哀以為摩呵僧那僧涅，以慈而為鎧以降伏眾魔，稍近佛樹下。」

[0366b13] 阿難白言：「今我承佛威神而持是法，其諷、誦、讀、為一切人廣說，其福云何？」

[0366b14] 佛言：「若有人以七寶滿三千大千剎土，施與須陀洹、斯陀含、阿那含、阿羅漢、辟支佛、上至佛，所作功德至千歲。」佛問阿難：「其德甚多不？」

[0366b17] 阿難白言：「甚多，甚多。天中天！」

[0366b18] 佛言：「不如男子、女人奉行菩薩事而晝夜各三諷、誦、讀。若為人說是法中事，其德出彼上，何況說如是法者？何以故？菩薩以經中四事為人說解中義，是故為法施——眾施中之尊——於是為極上之恩，法施者是為極上之護。何以故？其法施者，聞聽心垢則除，便得脫。其所有物而施與，但長養於生死，其欲度於生死者，當以法而施與。是為隨佛教法施者，一切人因是中而得德。

[0366b27] 「菩薩法施時，得三十二事。何謂三十二事？用意安(一)；所作安(二)；於行安(三)；於愛欲少(四)；於怒尠(五)；癡亦爾(六)；自就脫復脫人度生死(七)；為人所愛(八)；為諸天所歎(九)；為龍、閱叉、犍陀羅所護(十)；因所作而分越(十一)；便得衣鉢、震越、床臥具、病瘦醫藥(十二)；名聲遠近莫不聞者，終不為邪之所得(十三)；為諸佛之所讚，便能行護法(十四)；因是而得法身，不畏於惡道(十五)；於諸天及人不以為難(十六)；所生不離諸佛法(十七)；所生便知宿命(十八)；所生愛(十九)；身而不缺減(二十)；便逮得三十二相(二十一)；得陀隣尼所破壞欲(二十二)；而知諸因緣以禪自養(二十三)；以大慧治道路(二十四)；於冥疾明(二十五)；其心不邪念(二十六)；俗事之所施與而過上(二十七)；於法藏不可盡在所欲(二十八少，二十九至三十二四法，諸本皆闕)，是為三十二。」

[0366c12] 釋提桓因白佛：「我奉行持是法。若佛般泥洹以後，其有人應法器者，我當擁護，令得聞是法。所以者何？如是經中所說功德，用功德歡喜故。」

[0366c15] 佛言：「善哉，善哉。釋提桓因！於我前而勇猛若師子，說後當護是法。用是功德故，若阿須倫欲以兵而來，不敢當若。所以者何？是法要無能得者。而若欲護之，其有所畏者所見不邪故。於法無所希望，是故為護。」

[0366c20] 梵天白佛：「其有郡國、縣邑、聚落其說是法，吾等自當捨其處所，當往擁護。所以故？聲聞、辟支佛、釋、梵因是法而得自成致。」

[0366c23] 四天王白佛：「吾等是佛弟子，皆當奉行是法，當擁護之，令得久住。其吾等所部主不信佛法者，若龍、閱叉、犍陀羅、真陀羅、摩休勒，其有不信者，我當令信。」則皆言：「隨其習俗，說呪曰：

[0367a02] 「多錍唵錍阿獵錍婆少獵錍休晏摩休晏伊晏牽晏阿和[口*鞮]惟越[口*鞮]波利眄陀那尼蚊眄波袈散那吚和吚和惟利頞眄妲眄妲摩羅伊陀

[0367a05] 「悉當令信向佛法。其有邪意者，皆令正心；其有閱叉自用者，皆不自貢高，皆當令讚歎佛而擁護法。是要，佛之所說。」

[0367a08] 四天王呪是言：「其有求人短者，皆得不勝。」

[0367a09] 佛語彌勒、提無離菩薩：「我從阿僧祇劫而行菩薩道，今以法而相屬，累令得久住。」

[0367a11] 彌勒菩薩謂提無離菩薩：「佛般泥洹已後，吾等當護是法，當教告人，廣說其事。後世若有菩薩有功德者，當逮得是經卷，我等當勸助而擁護之。若後世其逮得是經者，有書、諷、誦、讀皆得安隱，當知彌勒、提無離菩薩之所擁護。」

[0367a16] 時於會中魔來而白佛：「佛為聲聞說法時，我不恐懼、亦無所憂。佛今所說菩薩印、住怛薩阿竭、稍近菩薩道、為一切作護，我今聞是愁憂。譬若如老，今以羸極，若欲躄地，惟怛薩阿竭加哀而哀。所以者何？聞是甚愁、甚憂，從今已去莫復說是。」

[0367a21] 佛謂：「魔莫復啼哭、亦勿致愁，今若伴者亦甚眾多。其有不聞是法者悉是其伴，信樂者少少耳。」

[0367a24] 佛以取土著爪甲上：「其有信向是法，其數若爪上之土；其有不信者之數，譬若地之土。如地土之數，不信者悉若之侶也，用是故且自歡喜。」

[0367a27] 無央數一切人界，說是法時悉發阿耨多羅三耶三菩提心，九萬二千菩薩皆得無所從生法忍，八萬四千人皆得須陀洹道，八千比丘皆得阿羅漢。

[0367b01] 爾時，三千大千剎土而為六反震動，其光明無所不照，普雨於天華，其琴瑟倡伎樂不鼓而自鳴。諸天無央數輩在虛空中，皆言：「善哉，善哉。吾等於閻浮利再見法輪而轉。如怛薩阿竭於波羅那界轉於法輪多得安隱，不如今之所說復增加轉倍。其有持、諷、誦、讀是經者，所說以為助法輪轉。」

[0367b08] 彌勒、提無離菩薩及阿難問佛：「是法為何等？當云何行？」

[0367b09] 佛言：「是名『伅真陀羅所問諸波羅蜜解諸法寶品』。」

[0367b10] 佛說是經，彌勒、提無離菩薩、比丘僧、諸天、人、犍陀羅、鬼神、龍，莫不歡喜，前為佛作禮而去。

佛說伅真陀羅經卷下

【經文資訊】大正藏第 15 冊 No. 0624 佛說伅真陀羅所問如來三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA