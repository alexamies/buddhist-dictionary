阿彌陀經通贊疏卷下
大慈恩寺沙門窺基撰

[0343b13]  經曰：「舍利弗！若有善男子、善女人聞說阿彌陀  佛，執持名號，若一日、若二日、若三日、若四日、若  五日、若六日、若七日，一心不亂」。

[0343b15]  贊曰：第二  說多因也。善男子者，梵云烏波索迦，此云近  事男，索者男聲也，堅持五戒堪可親近承事
比丘僧故。善女人者，烏波斯迦，斯者是女聲  也，亦持五戒堪可承事比丘尼故。西天分男  女二聲故。聞說阿彌陀佛者，謂於善友處聞
此阿彌陀教中往生之事，或自尋覽。執持佛  名號一日乃至七日一心者，更無間隔，故名  曰一心。不亂者，專注無散也。

[0343b23]  問：「《淨土論》云：女  人及根缺，二乘種不生。云何相違？」

[0343b24]  答：「只如女  子念佛，至意專精，命盡欲生，轉成男子便生  淨土，有何不可；根缺亦爾。《文殊般若經》云：若
人欲生他方現在淨妙國土者，應當隨彼國  土佛名，一心誦念，願往生者，必得往生。《觀佛  三昧經》云：此念佛三昧，欲使成就，有五因緣：
一、持戒不犯；二、不起邪見；三、不生諂慢；四、不  恚不嫉；五、勇健精進。《鼓音聲經》云：令念彼佛  名號，七日七夜六時禮拜。《賢愚經》云：持戒專
念七日，亦得往生。《平等覺經》及《大阿彌陀經》  並說三輩得生，如彼中說。」

[0343c06]  經曰：「其人臨命終時，阿彌陀佛與諸聖眾現在  其前」。

[0343c07]  贊曰：第三聖眾來迎也。其人者，既七  日念佛行人也。臨命終時者，此一報壽命臨  欲終時，即彼佛與諸聖眾，即彼國菩薩聲聞
等，現身於念佛修行人前，如梁朝珍禪師見  白銀臺或見化佛來迎也。

[0343c12]  經云：「是人終時，心不顛倒，即得往生阿彌陀佛  極樂國土」。

[0343c13]  贊曰：第四眾生往生。不顛倒者，  不移正念也，即得往彼國也，蓮華化生顏貌  端正如諸菩薩，心無顛倒意想正修，便別穢
方頓生淨土，故云即得往生。

[0343c16]  問：「眾生惡業無  量，如何念佛滅除業障便得往生淨土？」

[0343c17]  答：「《十  疑論》說有三義故能敵惡業：一者在心，為造  罪是虛妄心，念佛是真實心，以實除虛有何
不可，如千年之闇不能拒朝日之光；二者在  境，謂造罪緣於顛倒境界，念佛緣於勝妙功  德，以真遣偽有何不可；三者在淨，謂造罪是
染意，念佛是淨心，淨勝染劣詎可相比，如童  子  [木*為]  刀能斷千丈之索，一星之火能燒萬束  之薪。又《觀經》云：於念念中滅除八十億劫生
死之罪。罪業既除，得生何惑？西域之人臨命  終時皆以幡像前引，親友知識助念彌陀令  發往生之意，是此教也。又《華嚴》云：將欲沒者
令其憶念想見如來，命終得生淨土。見有臨  命欲終，勸念佛名，又示尊像，令其瞻敬，令生  善念即得往生。」

[0344a02]  問：「臨終作善便得往生，何假  預前修諸勝業？」

[0344a03]  答：「人生壽夭難測短長，或即  病因昏迷、或即非時奄逝，既闕生前之善，難  逃後世之殃，預作善緣恐防斯咎。」

[0344a05]  問：「往生之  人有中有身否？」

[0344a06]  答：「《群疑論》中有二師義：一師  云極善極惡無中有；二、不揀善惡，但有捨報  受生者皆有中有，為傳識故，除現世變身即
無中有。淨土既是極善，中有定有，有者為  正。」

[0344a11]  經曰：「舍利弗！我見是利故說此言，若有眾生聞  是說者，應當發願生彼國土」。

[0344a12]  贊曰：第五結  勸往生。我見是利者，我者世尊稱我也，見是  利者見是殊常勝利益，故勸生彼國也。

[0344a15]  經曰：「舍利弗！如我今者讚嘆阿彌陀佛不可思  議功德」。

[0344a16]  贊曰：第三諸佛證明。文分為三：初、  陳自讚言；二、引他佛證；三、釋經名字。此即初  也。如我今者，自指也，彼佛功德不可以心思
言議故也。

[0344a20]  經曰：「東方亦有阿閦鞞佛、須彌相佛、大須彌佛、  須彌光佛、妙音佛」。

[0344a21]  贊曰：第二引他佛證。《稱  讚淨土經》云十方諸佛，此略舉六方，便為六  段。且舉東方，每一方各有五段：一、指國土；二、
舉佛名；三、辨多少；四、明證相；五、引證言，今初  兩段合一唱也。東方者指國土，亦有阿閦下  舉佛名。先引東方者，西域以東為上，所以先
舉。阿閦梵語，此云無動，不被煩惱四魔違順  等動故。須彌相者，謂金容尊狀若須彌。大須  彌者，謂諸相甚大如大山王。須彌光者，大如
山王身光故。妙音者，其聲微妙清徹遠聞。

[0344b02]  經曰：「如是等恒河沙數諸佛，各於其國，出廣長  舌相，遍覆三千大千世界」。

[0344b03]  贊曰：第三辨多  少、四明證相。如是等恒河沙數諸佛，是辨多  少。各於其國，辨明證相也。如是等佛數比河
沙而不具列，故言等也。恒河數者，梵云殑伽，  訛略云恒河，是河神之名，河從彼稱。殑音其  [(美-(王/大)+弔)*令]
反去聲也。經中說河沙為喻。無熱惱池出  四大河，此河即一也。由具五義：一、由沙多；二、  由世人共為福水，入洗罪滅、投死生天；三、雖
經劫壞名字常在；四、佛多近此宣說妙法；五、  眾人共委，故多為喻。仍取初出池口方四十  里河以為喻，明證相。諸佛各於其國出廣長
舌相者，即各在本國舒舌相也。三千大千世  界者，准《大論》云：千須彌山、千日月、千四天下，  及千梵王是謂小千，以小千為一數至千名
大千，故名三千，非小中故為大千。《俱舍論》云：  小千至初禪，中千至二禪，大千至三禪，俱同  一成壞遍，此故云遍，故云遍覆三千大千世
界也，表無量劫來口離四過感此舌相也。證  小事即覆面門以至髮際，今證大事故至三  千。今說因微果勝，恐眾生疑，此乃拋苦惱之
要門、證常樂之疾路，事既廣大，現瑞非輕，舒  舌相而遍覆大千，證西方而真快樂。

[0344b25]  經曰：「說誠實言，汝等眾生當信是稱讚不可思  議功德，一切諸佛所護念經」。

[0344b26]  贊曰：第五引  證詞。經文易見。誠者實也。

[0344b27]  問：「汝等者！為是六  方諸佛告語自國聽徒，為當釋迦勸試祇園  之眾？」

[0344b29]  答：「觀此經勢而有二意：一、他方諸佛告  自國聽眾；二、釋迦轉引彼佛意言證彼西方，  令一會眾生信敬也。」

[0344c02]  一切諸佛所護念經者，  即是此經也，准此具足應名稱讚阿彌陀佛  不可思議功德，其文略也。一切諸佛所護念
經者，諸佛護持明記憶念也，即眾行雖廣難  方念佛之功德福，然多爭並持經之力，故使  六方諸佛以神力而護持。沙界聖人乃一念  而憶念，故云一切諸佛所護念經。

[0344c08]  問：「若釋迦  談於淨土，可言佛所護念；諸佛不說此經，何  說佛所護念？」

[0344c10]  答：「王言是勅，佛語成經，既稱讚  於淨方，此說便成經也。或可佛所護念者即  指釋迦所說阿彌陀經也。」

[0344c12]  問：「靈山開塔要假  召集分身，舍衛啟筵何故不邀諸佛？」

[0344c13]  答：「召佛  開其寶塔，赴彼佛之願心，證土啟相信誠，顯  此尊之悲意，但各居自國不至此方也。」

[0344c16]  經曰：「舍利弗！南方世界有日月燈佛、名聞光佛、  大焰肩佛、須彌燈佛、無量精進佛」。

[0344c17]  贊曰：第二  南方也。分五如前，此前二段也  (一指國土、二舉佛名)  ，可知。  日月燈佛者，身光智光內外俱照故。名聞光
者，有大名聞光照內外，或聞名見光生覺悟  故。大焰肩者，身光發焰出於肩故，或肩者齊  也，即身光智光皆發焰齊也。須彌燈者，身光
如燈焰有破暗故。無量精進者，利樂有情也。

[0344c24]  經曰：「如是等恒河沙數諸佛，各於其國，出廣長  舌相，遍覆三千大千世界」。

[0344c25]  贊曰：第三辨多  少、第四明證相，行相如何。

[0344c27]  經曰：「說誠實言，汝等眾生當信是稱讚不可思  議功德，一切諸佛所護念經」。

[0344c28]  贊曰：第五引  證詞，亦同前釋。

[0345a01]  經曰：「舍利弗！西方世界有無量壽佛、無量相佛、  無量幢佛、大光佛、大明佛、寶相佛、淨光佛」。

[0345a02]  贊  曰：第三西方，同前五段，此二文也。無量壽  者，即西方本尊，依二義得名，如前已解。

[0345a04]  問：「儒  宗尚無自伐其善，何故彌陀自讚難思？」

[0345a05]  答：「據  其文勢即是諸佛稱讚。又設若彌陀自讚，於  理何違，引轉眾生令生勝意。」

[0345a07]  無量相者，相好  無量故。無量幢者，身量功德高而復峻由如  幢也。大光者，身智二光無不照故。大明者，得
佛三明無不知故，即正遍知也。寶相者，內外  二相皆可寶重故。淨光者，淨者無漏。光者身  智二光，故言淨光也。

[0345a13]  經曰：「如是等恒河沙數諸佛，各於其國，出廣長  舌相，遍覆三千大千世界。」

[0345a14]  贊曰：第三、第四  文也。如上說也。

[0345a16]  經曰：「說誠實言，汝等眾生當信是稱讚不可思  議功德，一切諸佛所護念經。」

[0345a17]  贊曰：第五文  也，引證詞可知。

[0345a19]  經曰：「舍利弗！北方世界有焰肩佛、最勝音佛、難  阻佛、日生佛、網明佛」。

[0345a20]  贊曰：第四北方證也，  文五同前。焰肩佛義同於前。最勝音，音聲美  妙勝過餘故。難阻佛者，諸魔不能阻礙故。日
生者，依智慧日流聲教故，或依智慧日令眾  生生諸善法故。網明者，施此教網令眾生生  於明解故。

[0345a26]  經曰：「如是等恒河沙數諸佛，各於其國，出廣長  舌相，遍覆三千大千世界」。

[0345a27]  贊曰：第三、第四  文，如前可知。

[0345a29]  經曰：「說誠實言，汝等眾生當信是稱讚不可思  議功德，一切諸佛所護念經」。

[0345b01]  贊曰：第五段  文，意可知也。

[0345b03]  經曰：「舍利弗！下方世界有師子佛、名聞佛、名光  佛、達磨佛、法幢佛、持法佛」。

[0345b04]  贊曰：第五下方  證也。文五同前，此二文也。師子佛者，如於  師子獸中自在，佛於法中自在故得此名。又
世師子伏諸猛獸，佛即伏四魔也。名聞者，名  振十方故。名光者，聞名見光生覺悟故。達磨  者梵語，此云法也，以法為身，即有為無為諸
法所依止故。法幢佛者，廣開大法，高峻如幢  故也。持法佛者，持過去佛法付未來故。

[0345b12]  經曰：「如是等恒河沙數諸佛，各於其國，出廣長  舌相，遍覆三千大千世界」。

[0345b13]  贊曰：第三、第四，  文相可知。

[0345b15]  經曰：「說誠實言，汝等眾生當信是稱讚不可思  議功德，一切諸佛所護念經」。

[0345b16]  贊曰：第五文  也，行相同前。

[0345b18]  經曰：「舍利弗！上方世界有梵音佛、宿王佛、香上  佛、香光佛、大焰肩佛、雜色寶華嚴身佛、娑羅樹
王佛、寶華德佛、見一切義佛、如須彌山佛」。

[0345b20]  贊  曰：第六上方佛。文五同前，此初二文也。梵音  者，聲相美妙聞者悅心故。宿王佛者，宿者星
也，月是星中之王；佛者，是十地菩薩二乘凡  夫之王也，得自在故。香上佛者，戒德馨香更  無過上故。香光佛者，馨香自遠，光彩教門故。
大焰肩佛者，身肩發焰故。雜色寶華嚴身佛  者，心華發明自嚴飾故，或可雜色眾寶以嚴  其身，飾形可以美价故。娑羅樹王佛者，如大
樹王能覆癊故，佛能覆癊諸眾生故。寶華德  佛者，身智功德如寶可重故。見一切義佛者，  義者境也，佛具五眼見一切境故。如須彌山  佛者，福智如山巍巍高峻故。

[0345c04]  經曰：「如是等恒河沙數諸佛，各於其國，出廣長  舌相，遍覆三千大千世界」。

[0345c05]  贊曰：第三、第四，  文可知也。

[0345c07]  經云：「說誠實言，汝等眾生當信是稱讚不可思  議功德，一切諸佛所護念經」。

[0345c08]  贊曰：第五文  也，同前可知。

[0345c10]  經云：「舍利弗！於汝意云何，何故名為一切諸佛  所護念經」。

[0345c11]  贊曰：第三釋經名字。文分為三：  初徵問、次通釋、後結勸。此初也。世尊云：「汝，舍  利弗！還知此經如何得名一切諸佛所護念經  否？」

[0345c15]  經曰：「舍利弗！若有善男子、善女人聞是諸佛所  說名及經名者，是諸善男子、善女人皆為一切  諸佛共所護念，皆得不退轉於阿耨多羅三藐
三菩提」。

[0345c18]  贊曰：此是第二通釋也。善男子、善  女人等，是所護人也。聞是阿彌陀佛及聞六  方恒沙佛名者，能護念人也。是諸善男子、善
女人皆為一切諸佛所護念者，得正護念也。  即受持經及佛名男子、女兒，因聞諸佛及釋迦  佛說修淨土經，方始得生淨土，即此經是諸
佛所匡護明記憶念故。阿耨多羅三藐三菩  提者，阿之言無，耨多羅云上，三云正，藐云  等，三云正，菩提云覺，即是無上正等正覺。

[0345c26]  問：  「為但念阿彌陀佛即得不退，為更有餘方便？」

[0345c28]  答：「非但稱念禮敬，又應至心於諸佛前懺悔、  勸請、隨喜、迴向、發願，由懺悔故轉諸定業，如  如意珠隨願即得不退轉。為由諸佛護念故，
於無上正等覺心得不退也。」

[0346a03]  經云：「是故，舍利弗！汝等皆當信受我語，及諸佛  所說」。

[0346a04]  贊曰：此第三結勸也。是故者，結上之  詞。皆當等者，勸勵之語。汝等信我上來所說  及六方諸佛之言。

[0346a07]  經云：「舍利弗！若有人已發願、今發願、當發願欲  生阿彌陀佛國者」。

[0346a08]  贊曰：自下第四三生發  願。文分為四：第一、發心往生；第二、彰其勝益；  第三、位居三世；第四、勸生彼國。此即初也。已
發願者過去，今發願者現在，當發願者是未  來。欲者希望也。生者即五蘊假者也。

[0346a13]  經云：「是諸人等，皆得不退轉於阿耨多羅三藐  三菩提」。

[0346a14]  贊曰：第二彰其勝益。念佛發願故，  一即彼佛冥加，二即此佛潛衛，遂令求道之  心不退、願生之志不轉，故言不退轉。若已發
願已得不退，今發願者即現在今得不退，當  發願者當得不退轉也。

[0346a19]  經曰：「於彼國土，若已生、若今生、若當生」。

[0346a19]  贊曰：  第三位居三世。已發願者，為過去發願者已  生。今發願者，為現在者即生。未來發願者，為  未來未來發願當生。

[0346a23]  經曰：「是故，舍利弗！諸善男子、善女人若有信者，  應當發願生彼國土」。

[0346a24]  贊曰：第四勸生彼國。  若有信心深重、煩惱輕微，知大覺以誠言，獲  良願而當往也。

[0346a27]  經曰：「舍利弗！如我今者稱讚諸佛不可思議功  德，彼諸佛等亦稱說我不可思議功德」。

[0346a28]  贊曰：  第五彼尊讚歎咸曰希奇。文有四段：初、讚功  德難思；二、歎化行濁世；三、嗟訝成佛；四、說法
幽玄。此文是初。我讚六方諸佛能為眾生作  真實語，眾生因此心無疑惑。又彌陀如來慈  悲接引，我等偏讚彼佛，彼佛復讚於我。

[0346b05]  經曰：「而作是言，釋迦牟尼佛能為甚難希有之  事，能於娑婆國土五濁惡世，劫濁、見濁、煩惱濁、  眾生濁、命濁中」。

[0346b07]  贊曰：第二歎化行濁世。而  作是言，結集家敘也。釋迦，梵語，此云能仁，牟  尼，此云寂默。得姓之緣如別處說。言甚難希
有之事者，即是忍苦教化眾生之事也。能於  娑婆國土者，梵云娑婆，此云堪忍，堪可忍受  苦惱之事故也。五濁惡世者，略以五門：一、釋
名；二、出體；三、對治；四、癈立；五、相攝。初、釋名  者，濁是滓穢義，如食滓穢下惡可污，名之為  濁。此言意說劫增之時，三災漸輕、煩惱轉薄，
眾生向好、惡見漸微，命根轉長漸漸向勝。已  上好可忻名之為清，眾生無苦化佛不出世。  諸化佛出世必向劫減，小三災漸起煩惱轉
厚，眾生向惡染見漸增，命根轉短漸漸向劣，  下惡可厭故立濁名。五者是數，帶數釋也。次  望別名，皆持業釋也。或以別揀總，亦依主釋。

[0346b22]  二、出體者，《地持論》云：謂今世人多皆短壽，極  長百歲，是名命濁。此以本識名言種子，由業  所引功能差別命根為體，善業力弱命根漸
短，由殺生業之所感故。若諸眾生不識父母、  不識沙門及宗族尊長，不修義理、不怖不畏今  世後世惡業果報，不修惠施不作功德、不修
齊法不持禁戒，是名有情濁。雖第八識名為  有情，今說由近惡外緣故，五蘊假者作惡無  善名有情濁，合以第八識及五為性。若此眾
生增非法貪，或惠刀劍或施器仗，諍訟鬪亂  諂曲妄語，攝受邪法及餘惡不善法，是名煩  惱濁。除五見外，所餘一切煩惱隨煩惱皆煩惱
濁體，此非法貪、惠刀劍等令行殺害，或慳好  財但捨刀劍，因非法貪諍等竟起，乃至諸餘  惡不善法通攝一切煩惱隨煩惱盡，由性數
習逢惡境牽煩惱尤重。若於今世法壞法沒，  像法漸起邪法轉生，是名見濁。此以五見而  為體性，多近外道惡見數生。若飢饉劫起、疾
病劫起、刀兵劫起，是名劫濁。此以色蘊四塵  為體，或通五蘊，仍是不相應時為其體，依四  五蘊而建立故，煩惱增多惡業尤重，便招惡  果三災遂生。

[0346c14]  三、對治者，《智度論》中立四悉檀，  悉檀宗也：一、世界悉檀；二、為人悉檀；三、對治  悉檀；四、第一義諦悉檀。劫濁、眾生濁，世界悉
檀治之。識器世間、眾生世間悉皆虛幻，厭怖  修道即永離故。命濁以各各為人悉檀治之。  識知人由善業所得，修持淨戒行不殺等，命
自長故，或為三乘之人各說自乘涅槃之果，  便除生死所有命濁。煩惱濁、見濁，對治悉檀  治之。修習隨應對治之道令不起故。由三悉
檀破五濁故，入第一義證會真宗。

[0346c23]  四、癈立  者，何故唯立五濁不增減耶？答：眾生有二：  一、惡行，謂在家白衣；二、邪行，謂出家外
道，白衣無慧煩惱增時名煩惱濁，外道邪解  浪推求時立為見濁；又諸鈍惑名煩惱濁，諸  餘利惑名為見濁。由此二因得當果時，離合
不同，復分二濁，合二內果名眾生濁，惡眾生  故；合二外果總名劫濁，惡器具故。劫謂時分，  時無別時，依法辨故。劫濁故，以惡器為體。此
惡眾生及與外果，雖復總陳，是二濁果未辨。  何者？正惡果體今顯根本故立命濁，或內惡  果名為命濁，外惡果者名為劫濁。此惡因果
由誰而有？謂惡眾生，故名眾生濁。

[0347a06]  由此五濁  據增行相，欲令生厭故偏說五。五相攝者，《薩  遮尼乾子經》云立十二濁：一、示現劫濁；二、示
現時濁；三、示現眾生濁；四、示現煩惱濁；五、示  現命濁；六、示現三乘差別濁；七、示現不淨國  土濁；八、示現難化眾生濁；九、示現說種種煩
惱濁；十、示現外道亂濁；十一、示現魔濁；十二、  示現魔業濁。劫濁及時即劫濁，眾生及難化  眾生即眾生濁，煩惱及說種種煩惱即煩惱
濁，命即命濁，外道亂即是見濁，此八即五濁。  餘之四種謂三乘差別、不淨國土、魔及魔業，  非五濁攝。五濁據勝，唯實雜染；十二濁通能  化能障，佛示現故。

[0347a18]  問：「何故釋迦百歲時生，彌  勒八萬歲出？」

[0347a19]  答：「各據本願，出時不同故。」

[0347a20]  經曰：「得阿耨多羅三藐三菩提」。

[0347a20]  贊曰：第三  嗟訝成佛。緣此界境唯穢惡人，不足是非，證  菩提如火內生蓮，得解脫似氷中出燭故  也。

[0347a24]  經曰：「為諸眾生說是一切世間難信之法。」

[0347a24]  讚  曰：第四說法幽玄。難信之法者，只如此典一  朝誦佛十念精進誠，超五濁之穢方、登初地之  淨域，豈非難信哉？上來第五彼尊讚嘆咸曰：
「希奇訖！」

[0347a29]  經曰：「舍利弗！當知我於五濁惡世行此難事」。

[0347b01]  贊曰：下第六段我佛敘陳獨稱難事。文分為  四：初、敘行難修；二、敘果難證；三、敘法難信；四、
總結甚難。此即初也。行此難事者，即三僧祇  劫萬行備修，捐身命以殉菩提，捨國城而為  郡眾，方成正覺，豈非難事也！

[0347b06]  經曰：「得阿耨多羅三藐三菩提」。

[0347b06]  贊曰：此第  二敘果難證。如上已解，其文可知。

[0347b08]  經曰：「為一切世間說此難信之法」。

[0347b08]  贊曰：此  第三敘法難信也。

[0347b10]  經曰：「是為甚難」。

[0347b10]  贊曰：此第四段總結甚難，  結上三事。

[0347b11]  上來已解正宗分訖。

[0347b12]  經曰：「佛說此經已，舍利弗及諸比丘，一切世間  天、人、阿修羅等，聞佛所說，歡喜信受，作禮而去」。

[0347b14]  贊曰：第三流通分文有四段：初、說經事畢；  二、聽法緣終；三、聞法歡忻；四、退辭佛去，四段  合一唱也。佛說此經已者，是第一說經事畢，
及諸下文皆結集之語也。舍利弗及諸比丘，  一切世間、天、人、阿修羅等聞佛所說者，是第  二聽法緣終。言世間者，即有情世間也，可破
壞故。天人者，天即欲界六天。天者，即光潔自  在名天。人即人趣，謂多忍義名人。阿修羅此  云非天，如人不仁名曰非人，修羅亦爾。歡喜
信受者，是第三聞法歡忻，顏舒曰歡，神悅曰  喜，故云歡喜，即意識相應喜受也。此經乃三  乘妙旨，眾聖要樞，出生死之鴻源，證真常之
疾路，得路得聞圓備，豈不樂哉！故云歡喜。

[0347b26]  問：  「先標聽徒之處兼明菩薩聲聞，經終作禮歡  忻，何故不明菩薩？」

[0347b28]  答：「迓影略說，不必俱陳。」

[0347b28]  作  禮而去者，是第四退辭佛去。五輪俱屈，三業  歸誠，咸別世尊，各還本土，故云作禮而去。

佛說阿彌陀經通贊疏卷下  (終)

[0347c04]  此慈恩所撰《阿彌陀經通贊》一卷者，祐世僧  統於元豐、元祐之間，入于中華求得，將到  流通之本也。  (予)
助洪願，付於廣教院，命工  重剶，自戊辰十月十九日起首，至十二月  十日畢乎矣。所有功德自利利他，此世來  生福慧圓滿，普與含識同會樂方。時大安
五年已已二月晦日記。

[0347c11]  海東大慈恩玄化寺住持廣祐僧統釋韶  顯題

[0347c14]  件書等  (予)  以嘉保二年孟冬下旬，西府郎會  宋人柳裕傳語高麗王子義天，誂求極樂  要書、彌陀行願相應經典章疏等。其後折
裕守約，以永長二年  (丁丑)  三月二十三日  (丁  丑)  送自義天所傳得彌陀極樂書等十三部  二十卷。則以同五月二十三日家時興福
寺淨名院到來，懇誠相臻，清素自  [怡-台+皆]  ，仍以  彼本，已重新寫，善種不朽，宿心爰成，欲為  自他法界往生極樂之因緣矣！

[0347c23]  康和四年  (壬午)  四月二十二日未剋藥師  寺西室大房書寫畢。

[0347c25]  願以此書寫善根，先二親消滅罪障，次桓  賢終往生極樂矣！  (生年)  三十一。但此書者，  桓賢沒後，門弟之中常住僧房修學為宗之
輩可傳領也。

[0347c29]  嘉曆元年  (丙寅)  六月十七日，依眾議誂有  小生分書寫所奉奇符春日社西新談議  屋也。

[0348a03]  大法師源覺

* * *

【經文資訊】大正藏第 37 冊 No. 1758 阿彌陀經通贊疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，Jasmine 大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
