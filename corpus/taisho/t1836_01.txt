大乘百法明門論解卷上  (本地分中略錄名數)
天親菩薩造

唐三藏法師玄奘奉　詔譯

唐慈恩法師窺基註解

明魯庵法師普泰增修

[0046a25]  大者揀小為義，乘者運載得名，  (名義互言)  百數也，  法謂世出世之法，故心法八、心所五十有一、
色乃十一、不相應二十有四、無為法六，故為  大乘百法也。明乃菩薩無漏之慧，以能破暗  故。門以開通無壅滯為言，論乃揀擇性相，教  誡學徒之稱。

[0046b01]  〈本地分〉中者，乃《瑜伽論》五分之  一。略錄名數者，於六百六十法中，提綱挈領，  取此百法名件數目。此論主急於為人，而欲
學者知要也。

[0046b04]  又會六釋云：大乘者，是能詮教，  唯聲、名、句、文四法故劣；百法乃所詮事，理通  一百法故勝。將勝就劣，以劣顯勝，云大乘之
百法，依士釋也。

[0046b07]  又百法是所緣，乃舉全數故  勝，明是能緣之慧，即別境五中之一，法爾故  劣。將劣就勝，以勝顯劣，云百法之明，依主釋  也。

[0046b10]  又明是能緣，即別境中慧故劣；門是所緣，  通舉百法故勝。將勝就劣，以劣顯勝，云明之  門，依士釋也。

[0046b12]  又門是所詮事理，乃通指百法  故勝；論是能詮教，唯聲、名、句、文故劣。將劣就  勝，以勝顯劣，云門之論，依主釋也。

[0046b14]  又論為體，  乃聲、名、句、文；門為用，於論上有不壅滯之功  能。以體就用，攝用歸體，云門即論，持業釋也。

[0046b17]  又論乃體，則取聲、名、句、文四法；大乘為用，此  論體上有揀小運載二義，故云大乘。以體就  用，攝用歸體，云大乘即論，持業釋也。

[0046b19]  又大乘  通教理行果，是所詮故勝；論是能詮，唯教故  劣。將劣就勝，以勝顯劣，云大乘之論，依主釋  也。

[0046b22]  又大等六字，是所詮故勝；論是能詮，唯教  故劣。將劣就勝，以勝顯劣，云大乘百法明門  之論，依主釋也  (亦可謂帶數依主)  。

[0046b24]  又大乘等五字，通一  百法，屬所詮故勝；門論二字乃能詮故劣。將  劣就勝，以勝顯劣，云大乘百法明之門論，依  主釋也
(亦帶數依主釋也)  。

[0046b27]  又大乘是能詮教體，門論是  用。此教體上有妙旨悟入之義門，決擇性相，  教誡學徒，斷惡生善之功用，故名論。將體就
用，攝用歸體，云大乘即門論，持業釋也。  (作十釋竟)  。

[0046c02]  北天竺富婁沙富羅，此云丈夫。國有國師，婆  羅門姓嬌尸迦，生三子，同名婆藪盤豆。此云  天親，乃帝釋之弟，毘搜紐天王之後，雖同一
名，復有別號：長曰阿僧迦，此云無著，乃菩薩  根性。季子別名比隣持跋婆，此云母兒，蓋比  隣持，此云母；跋婆云子，亦云兒。中子博學多
聞，遍通墳籍，神才俊朗，戒行清白，無與儔匹，  兄弟皆兼別號故，法師但名婆藪盤豆，不相  濫也。依《瑜伽論》廣造諸論，以釋大乘，發揮非  空非有中道之教。
(詳於舊藏經甚字函《婆藪盤豆傳》)  。

[0046c12]  如世尊言：「一切法無我。」

[0046c12]  如世尊言，原為佛說，  乃論主推尊法有所自。一切法等者，總標百  法及二無我以為宗旨，乃一論之綱領也。若
究所宗，總一代聖教淺深為次，分而為八：

[0046c15]  一、  我法俱有宗，此宗攝二十部、五部之義，謂犢  子部、法上部、賢胄部、正量部、密林山部，或  亦取經部根本一分之義。

[0046c18]  二、法有我無宗，攝  三部全，謂一切有部、雪山部、多聞部，更兼化  地部末計一分之義。

[0046c20]  三、法無去來宗，攝七全  部，謂大眾部、鷄胤部、制多山部、西山住部、  北山住部、法藏部、飲光部，兼取化地部，根本  一分之義。

[0046c23]  四、現通假實宗，攝說假部全末、經  部一分之義。此上四宗，唯為小乘。

[0046c24]  五、俗妄真  實宗，即說出世部。

[0046c25]  六、諸法但名宗，即一說部，  此二通於大小乘。

[0046c26]  七、勝義俱空宗。八、應理圓  實宗。後二唯大，此論旨趣即第八宗；於深密  三時，乃第三時也。

[0046c28]  言三時者，初四阿含言有，  第二時八部般若言空，第三時即解深密經  空有雙彰，中道教也。

[0047a02]  何等一切法？云何為無我？

[0047a02]  問有五種，謂利  樂有情問、不解問、愚癡問、試驗問、輕觸問。  此即利樂有情問也。

[0047a05]  一切法者，略有五種：

[0047a05]  此總標諸法也。稱理  言之，實有無量，以眾生性欲無量，是以瑜伽  始五識身，歷至法界六百六十等法。今言五
位百法，豈非要略乎？故云略有五種。自此至  真如無為，總答初問。

[0047a10]  一者、心法，二者、心所有法，三者、色法，四者、心不  相應行法，五者、無為法。

[0047a11]  心法者，總有六義：  一、集起名心，唯屬第八，集諸種子，起現行故。  二、積集名心，屬前七轉識能熏，積集諸法種
故；或集起屬前七轉現行共集，熏起種故；或  積集名心，屬於第八含藏，積集諸法種故。  三、緣慮名心，俱能緣慮自分境故。四、或名為
識，了別義故。五、或名為意，等無間故。六、或第  八名心，第七名意，前六名識，斯皆心分也。

[0047a18]  言  心所有法者，具三義故：一、恒依心起；二、與心  相應；三、繫屬於心。具此三義，名為心所故；要
心為依，方得起故；觸等恒與心相應故。既云  與心相應，蓋心不與心自相應故；心非心所  故；他性相應，非自性故。

[0047a23]  相應之義有四：謂時、  依、所緣及事皆同，乃相應也。觸等看與何心  生時，便屬彼心之觸等，故如次為三義也。

[0047a26]  色法者，識之所依、所緣，乃五根、五境質礙之  色，亦名有對色，以能、所造八法而成，乃十  有色也；無對色即法處色也。

[0047a28]  言不相應行  法者，行蘊有二：一、相應行，即心所法。二、不  相應行，即始自得、終至不和合性，二十四法  是也。

[0047b02]  言無為法者，即不生不滅、無去無來、非  彼非此、絕得絕失，簡異有為，無造作故，名曰  無為也。

[0047b05]  一者、最勝故，二、與此相應故，三、所現影故，四、分  位差別故，五、所顯示故。

[0047b06]  言初心法八種，造善  造惡，五趣輪轉，乃至成佛，皆此心也。有為法  中此最勝故，所以先言。言與此相應故者，謂
此心所與其心王常相應故。望於心王，此即  為劣，先勝後劣，所以次明。所現影故者，即前  色法，謂此色法不能自起，要藉前二所變現
故；自證雖變，不能親緣故。置影言簡，其見分  亦自證變，則非是影。或與自證通為本質故，  或簡受所引色非識變影。第六緣時以彼為
質，質從影攝，前二能變，此為所變，先能後所  故次言之。分位差別者，言此不相應行，不能  自起，藉前三位差別，假立前三是實，此一為
假，所以第四明之。言所顯示者，此第五無為  之法，乃有六種，謂此無為體性甚深，若不約  事以明，無由彰顯故。藉前四斷染成淨之所
顯示，前四有為，此即無為，先有後無，所以最  後明也。

[0047b23]  如是次第，

[0047b23]  此結答也。由上如是勝劣、能所、  實假、有無故，云如是次第。此略結上文，總標  五位章門，下乃備列百法名數也。

[0047b26]  第一、心法略有八種：

[0047b26]  此總標，下別列。

[0047b27]  一、眼識，二、耳識，三、鼻識，四、舌識，五、身識，六、意識，

[0047b28]  隨根立名，具五義故，謂依發屬助。如除根  發之識，餘四皆依根之識等，依主也；根發，依  士也。雖六識身皆依意轉，此隨不共意識名
依發等，故五識無相濫矣。蓋兼未自在位言  之爾，或唯依意故名意識，辨識得名，心、意  非例。

[0047c05]  七、末那識，

[0047c05]  華言意識，如藏識名識，即意故；  第六意識，如眼識名識，異意故。然諸聖教，恐  此濫彼故，於第七但立意名；又以簡心之與
識，以積集、了別劣餘識故；或欲顯此與彼意  識為近所依故，但立意名爾。

[0047c10]  八、阿賴耶識。

[0047c10]  華言藏識，能含藏諸種故；又  具三藏義故，謂能藏、所藏、執藏也；與雜染互  為緣故，有情執為自內我故。由斯三義，而得
藏名，藏即識也。

[0047c14]  第二心所有法，略有五十一種，分為六位：一、遍  行有五，二、別境有五，三、善有十一，四、煩惱有六，  五、隨煩惱有二十，六、不定有四。

[0047c16]  此舉總數，以  標列章門，下乃隨章列名。言遍行者，遍四一  切心得行故。謂三性、八識、九地，一切時俱能
遍故。言別境者，別別緣境，而得生故。所緣  之境則有四，乃所樂之境、決定境、曾習境、  所觀境，各緣不同，故云別境。解現下文。言
善十一者，唯善心中可得生故，此世、他世俱  順益故，性離愆穢，勝過惡故。言煩惱者，性是  根本煩惱攝故；又能生隨惑，名為根本煩擾
也。惱，亂也。擾亂有情，恒處生死也。言隨煩惱  者，隨他根本煩惱，分位差別，等流性故，此亦  見下文。言不定者，由不同前五位心所，於善
染等皆不定故，非如觸等定遍心故，非如欲  等定遍地故，不立定名也。

[0048a01]  一、遍行五者：

[0048a01]  此別標，下列名。

[0048a02]  一、作意，二、觸，三、受，四、想，五、思。

[0048a02]  言作意者，謂  警覺應起心種為性，引心令趣自境為業。觸  者，令心心所觸境為性，想、受、思等所依為業。
受者，領納順、違、俱非境相為性，起欲為業，  能起合離，非二欲故；亦云令心等起歡、慼、捨  相  (此解詞異意同)  ，想則於境取相為性，施設種種名
言為業，謂安立自境分齊故，方能隨起種種  名言。思則  令心造作  為性，於善品等役心為  業，為能取境正因等相，驅役自心能造善  等。

[0048a12]  二、別境五者：

[0048a12]  此別標，下列名。

[0048a13]  一、欲，二、勝解，三、念，四、三麼地，五、慧。

[0048a13]  言欲者，於  所樂境希望為性，勤依為業。勝解者，於決定  境印持為性，不可引轉為業。謂邪正等教理
證力，於所取境，審決印持，由此異緣不能引  轉故，若猶豫境，勝解全無，勝即是解。念者，  於曾習境令心明記不忘為性，定依為業。謂
數憶持曾所受境而不忘失，能引定故。三麼  地者，此云等持，於所觀境令心專注不散為  性，智依為業。謂得、失、俱非境中，由定令心專
注不散，依斯便有決定智，生心專注言顯，所  欲住即便能住，非唯一境；不爾，見道歷觀諸  諦，前後境別，應無等持也。言慧者，於所觀境
揀擇為性，斷疑為業。謂觀得、失、俱非境中，由  慧推求得決定故。上言解現下文者，義在此  爾。  (欲益得其詳，請閱成唯識第五卷)  。

[0048a28]  三、善十一者：

[0048a28]  此標章下別列。

[0048a29]  一、信，二、精進，三、慚，四、愧，五、無貪，六、無瞋，七、無癡，  八、輕安，九、不放逸，十、行捨，十一、不害。

[0048b01]  言信者，  於實德能深忍樂欲，心淨為性，對治不信，樂  善為業。謂於諸法實事理中，深信忍故；於三
寶真淨德中，深信樂故；於一切世出世善深  信有力，能得能成，起希望故。此三種信也。言  心淨為性者，謂此性澄清能淨心等，如水清
珠能清濁水，故云心淨為性也。言精進者，  於善惡品修斷事中勇捍為性，對治懈怠，滿  善為業。謂善品修、惡品斷，勇表勝進，簡諸染
法；捍表精純，簡淨無記。又云勇而無怯、捍而  無懼。言滿善者，圓了善事名為滿善。故三根  為作善，此名滿善，能滿彼故。或曰：「《唯識論》言
精進一法，在三根後；《百法》則信後即言。何耶？」  曰：「唯識乃立依次第，此乃因依次第。蓋信為  欲依，欲為勤依，故此信後而便言勤，勤即精
進也，但勤通三性，進唯善性攝也。」立依者，  謂根依精進立捨等三，所依四法，立理須合  說，故三根後方說精進。言慚者，依自法力崇
重賢善為性，對治無慚，止息惡行為業。自法  力者，自謂自身，法謂教法，言我如是身、解如  是法，敢作諸惡耶？言愧者，依世間力，輕拒暴
惡為性，對治無愧，止息惡行為業。世人譏呵  名世間力輕，有惡者而不親，拒惡法業而不  作也。言無貪者，於有、有具無著為性，對治
貪著，作善為業。言有、有具者，上一有字，即三  有之果，有具即三有之因。言無瞋者，於苦、苦  具無恚為性，對治瞋恚，作善為業。言苦、苦具
者，苦謂三苦，苦具者苦因。無癡者，於諸事理  明解為性，對治愚癡，作善為業。言輕安者，遠  離麁重，調暢身心，堪任為性，對治昏沈，轉依
為業。離重名輕，調暢身心名安，謂此伏除能  障定法，令所依止轉安適故。言堪任者，有  所堪可，有所任受。言轉依者，令所依身心，去
麁重、得安隱故。言不放逸者，精進三根，於  所修斷防修為性，對治放逸，成滿一切世出  世善事為業。防修者，於所斷惡防令不起，
於所修善法，修令增長。言精進三根者，此不  放逸，即四法防修功能，非別有體；或云：「信等  亦有防修功能，何不依立？」曰：「餘六比四，勢用
微劣，故不依立。偏何微劣？非善根故，非遍策  故。」言行捨者，精進三根，令心平等、正直，無功  用住為性，對治掉舉，靜住為業。言行捨者，乃
行蘊中捨，簡受蘊捨故。言令心平等等者，由  捨令心離昏掉時，初心平等，次心正直，後無  功用，此初中後差別之位也。此亦即四法者，
離彼四法，無別相用矣。何知無別？曰：「若能令  靜即是四法，若所令靜即心等故。」或曰：「既即  四法，何須別立？」曰：「若不別立，隱此能故。」言
不害者，於諸有情不為損惱，無瞋為性，能  對治害，悲愍為業。謂即無瞋，於有情所不為  損惱，假名不害。無瞋翻對斷物命，瞋不害，但
違損惱物害。無瞋與樂，不害拔苦，此二麁相  差別，理實無瞋，實有自體，不害依彼，一分假  立，為顯慈悲，二相別故，利樂有情，彼二勝  故。

[0048c27]  四、煩惱六者：

[0048c27]  此別標章，下別列名。

[0048c28]  一、貪，二、瞋，三、慢，四、無明，五、疑，六、不正見。

[0048c28]  言貪  者，於有、有具染著為性，能障無貪，生苦為業。  生苦者，謂由愛力取蘊生故。瞋者，於苦、苦具
憎恚為性，能障無瞋，不安、惡行所依為業。不  安者，心懷憎恚，多住苦故，所以不安。慢者，恃  己於他，高舉為性，能障不慢，生苦為業。生苦
者，謂若有慢，於德有德心不謙下，由此死生  輪轉無窮，受諸苦故。無明者，於諸理事迷暗  為性，能障無癡，一切雜染所依為業。雜染所
依者，由無明起癡、邪定、貪等煩惱隨煩惱  業，能招後生雜染法故。疑者，於諸諦理猶豫  為性，能障不疑、善品為業。障善品者，以猶豫
故善不生也。惡見者，於諸諦理顛倒推度，染  慧為性，能障善見，招苦為業。蓋惡見者，多受  苦故，此見有五：謂身、邊、邪見、取戒、禁取也。此
六即俱生，若開惡見成十，即分別惑也。又十  惑中，瞋唯不善，餘九皆通有覆不善。

大乘百法明門論解卷上

* * *

【經文資訊】大正藏第 44 冊 No. 1836 大乘百法明門論解  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，Kitty Kwong 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
