佛說演道俗業經


乞伏秦沙門釋聖堅譯

[0834a19]  聞如是：

[0834a19]  一時，佛在舍衛國祇樹給孤獨園，與  大比丘眾千二百五十，菩薩無數，四輩之眾，  天、龍、鬼神、阿須倫會。時，給孤獨氏與五百居
士出舍衛城行詣佛所，稽首足下却坐一面。  叉手問佛：「居處治家財有幾輩？出家修道行  異同乎？當奉何法疾成無上正真之道？復以  何宜化眾生耶？」

[0834a25]  佛言：「善哉問也。開發曈曚  將來學施。」

[0834a26]  佛言：「財有三輩：一曰下財；二曰中  財；三曰上財。何謂下財？有人治產積聚錢財，  不敢衣食，不修經戒，不能孝順供養二親，不
樂隨時給足妻子，欲其消息充饒飽賜，奴客、  徒使衣裁蔽形、食係口腹，抱愚守惜如蜂愛  蜜。不信先聖，不奉高士、沙門、道人，不好布施
種福為德。心自計常，不慮對至——合者必散、禍  福自追。貪慕身地不覺惱恨，咄嗟沒過入泥  黎門。其身緣食四大虺盛，神寄其中假號
為名，羸弱猶化危脆不固，不解非常倚世之  榮，心懷萬憂，謂亦長生，心存吾我，不達悉空。  三界尚虛，況人、物乎？汲汲迭惑——貪、婬、嫉妬。

[0834b09]  「如斯行者，奉養父母安和至心，出辭還返不  失顏色，晨定暮省小心翼翼，念二親恩而無  窮極，給足妻子應時衣食，恩情歸流與共同
歡，妻子如是也終無私行，瞻視奴客、眷屬、徒  使不令飢乏。不信死後當復更生，謂死滅盡  歸於無形。供孝所生念乳養恩，給足妻子戀
恩愛情，瞻視僕使欲得其力，不能奉敬沙門、  道人，不肯行善布恩施德，後當得福與眾殊  特，是謂中財。」

[0834b17]  佛於是頌曰：

「常能念乳養，　　孝順供二親，  
給足其妻子，　　隨時不失節；  
奴客及徒使，　　慰勞不加惡，  
下侍皆順從，　　遣行不違教。  
不信後世生，　　聞之驚不喜，  
自計身有常，　　長存不終亡。  
三界如幻化，　　當識此辭章，  
己所為罪福，　　從本而受之。」

[0834b26]  佛復告長者：「上財業者，謂其人若有財寶能  自衣食，孝順父母不失時節，恒瞻顏色不令  懷慼，出不犯禁入不違禮，造行清白不使污
染，恭敬尊長謙遜智者，啟受博聞等心不邪，  下劣貧厄咸蒙仗荷，給贍妻子常令備豐，  除諸邪念修以正治，消息奴使不令窮匱，不
妄撾罵加之慈愍，奉敬先聖、至學、正士、出家  順法沙門賢明，夙夜行禮不失其意，布施所  乏使成道德，恣講經典并化癡冥，以善方便
不失其時，自安護彼一切眾生。猶如牸牛食  蒭出乳，乳出酪，酪出酥，酥出醍醐，醍醐最柔  特妙。其自安身愍哀十方，多所慈念、多所安
隱，諸天人民皆得蒙度。是人最尊無上無比，  為無儔匹、為世大雄，獨步無侶。」

[0834c10]  佛於是頌曰：

「若有眾財業，　　以自好衣食；  
供養孝父母，　　不失其顏色。  
出遊不犯禁，　　還返不違禮；  
造行常清白，　　順法不荒迷。  
供敬奉尊長，　　謙遜明智者，  
啟受博聞士，　　等心不慕邪。  
隨時給妻子，　　各令得其所，  
慈賜奴僕使，　　衣食常豐足。  
奉沙門學士，　　布施授供養，  
從受深妙法，　　棄捐癡聾盲。  
愍傷十方人，　　不獨為身行，  
常自安其已，　　亦解一切厄。  
譬如酥醍醐，　　本從蒭草出，  
既可用安身，　　身和無疾疹。  
普哀眾生類，　　其心常平一，  
以是四等行，　　速逮成至佛。」

[0834c27]  佛告長者：「出家修道學有三品：一曰聲聞；二  曰緣覺；三曰大乘。何謂聲聞？畏苦厭身，思無  央數生死之難、周旋之患視身如怨，四大猶
虺、五陰處賊，坐禪數息安般守意，觀身惡露  不淨之形，畏色欲本——痛、想、行、識，怖地獄苦、餓  鬼之厄、畜生惱結、人中之難、天上別離，不可
稱計、輪轉無休如獄中囚，欲斷生死勤勞之  罪，求無為樂泥洹之安。但自為己不念眾生，  常執小慈不興大哀，倚于音聲不解空慧，三
界猶幻，趣自濟己不顧恩慈，是為聲聞學。」

[0835a07]  佛  於是頌曰：

「畏無量生死，　　周旋之艱難，  
心已懷恐懼，　　唯欲求自安。  
坐禪而數息，　　專精志安般，  
觀身中惡露，　　不淨有若干。  
棄捐三界色，　　斷欲得自安，  
不能修大慈，　　唯志樂泥洹。」

[0835a15]  佛告長者：「緣覺者，本發大意為菩薩業，布施、  持戒、忍辱、精進、一心、智慧，以用望想求為尊
豪，天上、天下咸令自歸，三十二相八十種好，  威神德重巍巍堂堂無能及者。不解如來色  身所現，因世愚人不識大道，斷生死流不能
反原，盡生死本故為現身，相好嚴容、文辭  言教以化愚冥顯示大明，及著相好謂審有  色像。雖行四等、四恩、六度無極、三十七品，觀
十二緣欲拔其原，不解本無，悕望大道；正使  積德如虛空界，不得至佛。所以者何？用不達  故。何謂不達？布施、持戒、忍辱、精進、一心、智慧、
四等、四恩有所悕望，念救一切五趣生死，解  空、無想、不願諸法，曉一切法如幻、化、夢、野馬、  影響、芭蕉、泡沫皆無所有，道慧無形等如虛
空，無所增壞普度眾生。」

[0835a29]  佛於是頌曰：

「本發菩薩意，　　志慕大乘業，  
但欲著佛身，　　不了無適莫。  
布施戒忍辱、　　精進禪息智，  
四等恩六度，　　惟己樂無為；  
慕三十二相，　　八十好巍巍，  
天上天下尊，　　脫五陰六衰。  
但察其麁事，　　不能觀深微，  
雖欲度十方，　　心口自相違。  
不了如幻化、　　水沫泡野馬、  
芭蕉如夢影，　　妄想甚眾多。  
正使作功德，　　猶如江河沙，  
心懷無上真，　　不解除眾魔。」

[0835b13]  佛告長者：「其大乘學，發無上正真道意，行于  大慈等如虛空，而修大悲無所適莫，不自憂  身但念五趣一切眾生普欲使安，奉四等心——
慈、悲、喜、護，惠施仁愛、益義等利救濟十方。  布施、持戒、忍辱、精進、一心、智慧，六度無極無  所悕望，以施一切眾生之類。觀于三界往返
周旋，勤苦艱難不可稱計，念之如父、如母、如  子、如身等而無異，為之雨淚，欲令度厄至于  大道。」

[0835b21]  佛於是頌曰：

「發無上大意，　　行慈悲喜護，  
大哀如虛空，　　行等無適莫；  
立德不為己，　　唯為十方施，  
度脫諸群生，　　使至大道智。

[0835b26]  「又有四事得至大乘：一曰布施給諸窮乏；二  曰不擇豪、劣，行輕、重心；三曰所可施與，無所  悕望不求還報；四曰以此功德施於眾生。」

[0835b28]  佛  於是頌曰：

「布施攝貧窮，　　不行輕重心，  
志慧無悕望，　　不求還得報；  
愍念於群黎，　　往來周旋者，  
以此功德施，　　悉令至大道。」

[0835c05]  佛告長者：「奉戒有四事，疾成大乘：一曰守口、  護身心，不念非；二曰出入行步不失禮節；三  曰不願生天、轉輪聖王、釋、梵之位；四曰以是
禁戒惠施眾生。」

[0835c08]  佛於是頌曰：

「常護身口意，　　心堅如太山，  
若出入行步，　　未曾失禮節；  
不願生天上，　　釋梵轉輪王，  
則以此正行，　　用惠一切人。」

[0835c13]  佛告長者：「忍辱有四事，疾成大乘：一曰若罵  詈者不計音聲；二曰若撾捶者計如無形；三  曰若毀辱者謂如風吹；四曰有加害者常懷
大哀。」

[0835c16]  佛於是頌曰：

「撾罵令默然，　　自計本無形，  
設有恨意起，　　心輒還自止；  
和心顏色悅，　　眾人咸恭敬，  
用是得成佛，　　三十二相明。」

[0835c21]  佛告長者：「精進有四事：一曰夙夜奉法未曾  懈廢；二曰寧失身命不違道教；三曰勤諷深  典不以懈惓；四曰廣欲救濟諸危厄者——是為
四。」佛於是頌曰：

「夙夜奉大法，　　未曾有忽忘，  
寧自失身命，　　不敢違道教；  
誦習深經典，　　不以為懈惓，  
救濟眾危厄，　　不使心懷怨。」

[0835c29]  佛告長者：「禪思有四事：一曰樂習精修閑居  獨處；二曰靜身、口、心令不憒亂；三曰雖在眾  閙常能定己；四曰其心曠然而無所著。」

[0836a02]  佛於  是頌曰：

「恒好於精修，　　志閑居獨處，  
靜其身口意，　　未曾念憒閙；  
數處眾亂中，　　心定無忽變，  
一心見十方，　　道慧起神足。」

[0836a08]  佛告長者：「智慧有四事：一曰解於身空，四大  合成、散壞本無主名；二曰其生三界皆心所  為，心如幻化倚立眾形；三曰了知五陰本無
處所，隨其所著因有斯情；四曰曉十二緣本  無根原，因對而對現——是為四。」

[0836a12]  佛於是頌曰：

「悉解其身空，　　四大而合成，  
散滅無處所，　　從心而得生；  
五陰本無根，　　所著以為名，  
十二緣無端，　　了此至大安。」

[0836a17]  佛告長者：「智慧復有六事：一曰解色如聚沫；  二曰了痛痒如水泡；三曰思想如野馬；四曰  曉生死如芭蕉；五曰察識如幻；六曰心神如
影響，計本悉空皆無處所。」

[0836a20]  佛於是頌曰：

「解色如聚沫，　　痛痒如水泡，  
思想猶野馬，　　生死若芭蕉，  
了識假譬幻，　　三界無一好，  
分別悉空無，　　爾乃至大道。」

[0836a25]  佛告長者：「慈有四事：一曰慈念十方；二曰如  母育子；三曰極愍念之；四曰如身無異——是為  四。」

[0836a27]  佛於是頌曰：

「慈念於十方，　　如母育赤子，  
常懷極愍念，　　如身等無異。」

[0836b01]  佛告長者：「哀有四事：一曰愍之；二曰為之雨  淚；三曰身欲代罪；四曰以命濟之。

[0836b02]  「喜有四事：  一曰和顏；二曰善言；三曰說經；四曰解義。

[0836b03]  「護  有四事：一曰教去惡就善；二曰常訓誨歸命  三寶；三曰使發道意；四曰開化眾生——是為四。」

[0836b06]  佛於是頌曰：

「愍念為雨淚，　　身欲代其罪，  
捨命而濟之，　　不以為懷恨。  
和顏演善言，　　講法分別義，  
教去惡就善，　　誨歸命三寶。」

[0836b11]  佛告長者：「有四法，疾成無上正真之道：一曰  解空，學無所求；二曰無想、無所悕望；三曰無
願，不慕所生；四曰常等三乘之業，無去、來、今——  是為四。」

[0836b14]  佛於是頌曰：

「解空無所求，　　無想悕望報，  
不慕願所生，　　常等三世行。」

[0836b17]  佛告長者：「有四事法，疾成佛道：一曰一切皆  悉本淨；二曰而解萬物普如幻化；三曰生死  斷滅皆從緣對；四曰計其緣對本亦無形。」

[0836b19]  佛  於是頌曰：

「一切悉本淨，　　解物如幻化，  
生死從緣對，　　計本亦無形。」

[0836b23]  佛告長者：「有六法疾成正覺：一曰身常行慈，  無怨無結；二曰口常行慈，演深慧義；三者心  慈、仁和、調隱，哀念十方；四曰護戒不造，想求
大乘之業；五曰正觀見十方空，道、俗不二；六  曰供足乏食，救身之業以濟危厄——是為六。」

[0836b27]  佛  於是頌曰：

「身常行慈心，　　未曾捶怨結，  
口恒修言愍，　　演深慧之誼。  
心和仁調隱，　　哀念諸十方，  
護戒不起想，　　正觀十方空。」

[0836c04]  佛告長者：「有四事疾成佛道：一曰奉精進業  悉無所著；二曰教化眾生道心不斷；三曰遊  于生死不以患厭；四曰大慈大哀不捨權慧——
是為四。」

[0836c07]  佛於是頌曰：

「精進無所著，　　教化未曾斷，  
不患厭生死，　　不廢捨權慧。」

[0836c10]  佛告長者：「開化眾生有四事：一曰不信生死  者，則以現事禍、福喻之；二曰不信三寶，顯示  大道；三曰迷惑邪徑，指語三乘，佛道獨尊而
無有侶；四曰三界所有悉如幻化無一真諦——  是為四。」

[0836c14]  佛於是頌曰：

「不信生死禍福示，　　墮邪見者顯大道，  
佛道獨尊而無侶，　　三界悉空如幻化。」

[0836c17]  佛告長者：「開化復有七事：一曰慳貪者教令  布施；二曰犯惡者誨令奉戒；三曰瞋恚者勸  令忍辱；四曰懈怠者化令精進；五曰心亂者
誨令定意；六曰愚冥者教令至學智度無極；  七曰不知隨時顯權方便——是為七。」

[0836c21]  佛於是頌  曰：

「慳者教布施，　　犯惡令奉戒，  
瞋恚勸忍辱，　　懈怠勸精進，  
亂者使定意，　　愚冥教令學，  
智慧度無極，　　隨時發善權。」

[0836c27]  隨時菩薩問佛：「何故學者有上、中、下，不悉普  等至大乘乎？」

[0836c28]  佛言：「學者其心，見有遠近、解有  深淺、志有優劣，故示三乘。計本無三，假引為  喻。譬如有人為國大臣聰明智慧，王之所重，
參誼國事，一以委託不懷疑慮。又斯大臣  有三親友：一曰太子；二曰尊者；三曰凡人。大  臣舉治國之政頗有漏失，眾人潛入白之
於王，謂圖逆辟。王聞懷疑，問諸臣曰：『當何  罪之？』諸臣得便各重罪之：或言斫頭，或言截  手斷足，或言割耳及鼻、挑眼去舌。王察眾臣
所議甚重，告曰：『不然！此人明達，偶有小失，不  宜乃爾。當捉閉著獄。』諸臣唯從不敢復言。告  邊臣曰：『速下文書，令收勅臣閉在刑獄。』

[0837a10]  「時，凡  親友聞之悲念，欲使出獄，力劣不任，唯以衣  被、飲食所乏，日日供之；亦不能令不見考
治。尊者又聞，心用辛酸，往至其所解喻獄吏，  不令搒笞，痛苦休息，不堪出獄。至太子聞，以  為罔然，『是吾親親無有重罪，眾臣憎之，讒之
於王，不宜取爾。』往詣王所，具陳本末，謂無逆  肆，當用我故願赦其殃。王用愛子，即赦使出  獄，與王相見令業如故。

[0837a18]  「其國王者謂如來。其  太子者智慧度無極、善權方便菩薩，逮得無所  從生法忍權慧之宜，乃能得出於三界獄，得
成為佛廣濟眾生。尊者親友謂行淨戒，免三  惡趣不助三界，可受天上、人間福，不得至道。  凡知友者謂布施業，此適能脫餓鬼之界，不
免地獄、畜生之厄。所以者何？如其所種各得  其類，發無上正真道意，奉於大慈無極大哀，  開化一切故，得至佛道。本典大道不達深法，
不解進退中止自廢，故為緣覺。畏生死難往返  周旋，但欲自濟，不念苦人故，墮聲聞。各隨本  行而獲致之。」

[0837a29]  說是經時，給孤獨氏居士五  百長者，皆發無上正真道意。有數千人遠塵  離垢，諸法眼生。箜篌樂器不鼓自鳴，飛鳥走
獸相和悲聲。當是之時，莫不歡喜自歸佛者。

[0837b04]  居士復問：「初學道者始以何志？」

[0837b04]  佛言：「先習五  戒，自歸於三。何謂五戒？一曰慈心恩仁不殺；  二曰清廉節用不盜；三者貞良鮮潔不染；四
曰篤信性和不欺；五曰要達志明不亂。何謂  三自歸？一曰歸佛無上正真；二曰歸法以自  御心；三曰歸眾，聖眾之中所受廣大，猶如大
海靡所不包。復有四法：一曰道跡；二曰往  還；三曰不還；四曰無著。緣覺至佛無上大道，  得天、人身皆由之生。次行四等、四恩、四辯、六
度無極、大慈大哀，得成大道。前知無窮却覩  無極，教訓十方何智不逮？」

[0837b14]  阿難問曰：「此經何  名？云何奉行？」

[0837b15]  佛言：「名曰『解俗家業三品之財  出家修道無上正真』，其要號曰『演道俗業』。」

[0837b16]  佛  說如是。賢者阿難，給孤獨居士、五百清信士，  莫不歡喜。

佛說演道俗業經

* * *

【經文資訊】大正藏第 17 冊 No. 0820 佛說演道俗業經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
