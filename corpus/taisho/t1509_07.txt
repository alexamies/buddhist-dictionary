大智度初品中佛土願釋論  第十三  (卷第七)
龍樹菩薩造

後秦龜茲國三藏法師鳩摩羅什  奉　詔譯

[0108a28]  【經】

[0108a28]  願受無量諸佛世界。

[0108a28]  【論】

[0108a28]  諸菩薩見諸  佛世界無量嚴淨，發種種願。

[0108a29]  有佛世界都  無眾苦，乃至無三惡之名者；菩薩見已，自  發願言：我作佛時，世界無眾苦，乃至無三惡  之名，亦當如是。

[0108b03]  有佛世界七寶莊嚴，晝夜  常有清淨光明，無有日月；便發願言：我作  佛時，世界常有嚴淨光明，亦當如是。

[0108b05]  有  佛世界一切眾生皆行十善，有大智慧，衣  被飲食，應念而至；便發願言：我作佛時，世  界中眾生，衣被飲食，亦當如是。

[0108b08]  有佛世  界純諸菩薩，如佛色身三十二相，光明徹照，  乃至無有聲聞、辟支佛名，亦無女人，一切  皆行深妙佛道，遊至十方，教化一切；便發
願言：我作佛時，世界中眾生，亦當如是。

[0108b13]  如是等無量佛世界種種嚴淨，願皆得之。  以是故名「願受無量諸佛世界」。

[0108b14]  問曰：

[0108b14]  諸菩  薩行業清淨，自得淨報，何以要須立願然後  得之？譬如田家得穀，豈復待願？

[0108b16]  答曰：

[0108b16]  作福  無願，無所摽立，願為導御，能有所成。譬  如銷金，隨師所作，金無定也。如佛所說：

[0108b19]  有人修少施福，修少戒福，不知禪法；聞  人中有富樂人，心常念著，願樂不捨，命終  之後，生富樂人中。

[0108b21]  復有人修少施福，修少  戒福，不知禪法；聞有四天王天處、三十三  天，夜摩天、兜率陀天、化樂天  (專念色欲，化來從己)  、他
化自在天  (此天他化色欲，與之行欲，展轉如是，故名他化自在)  ，心常願樂，  命終之後，各生其中；此皆願力所得。

[0108b25]  菩薩亦  如是，修淨世界願，然後得之。以是故知，  因願受勝果。

[0108b27]  復次，莊嚴佛世界事大，獨行  功德不能成故，要須願力。譬如牛力雖能  挽車，要須御者能有所至；淨世界願亦
復如是，福德如牛，願如御者。

[0108c01]  問曰：

[0108c01]  若不作  願，不得福耶？

[0108c02]  答曰：

[0108c02]  雖得，不如有願；願能  助福，常念所行，福德增長。

[0108c03]  問曰：

[0108c03]  若作願得  報，如人作十惡，不願地獄，亦不應得地  獄報？

[0108c05]  答曰：

[0108c05]  罪福雖有定報，但作願者修少  福，有願力故得大果報，如先說。罪中報苦，  一切眾生皆願得樂，無願苦者，是故不願
地獄。以是故，福有無量報，罪報有量。

[0108c08]  有人  言：最大罪在阿鼻地獄，一劫受報；最大福  在非有想非無想處，受八萬大劫報。諸菩  薩淨世界願，亦無量劫入道得涅槃，是為
常樂。

[0108c12]  問曰：

[0108c12]  如〈泥黎品〉中謗般若波羅蜜罪，  此間劫盡，復至他方泥黎中，何以言「最大  罪受地獄中一劫報」？

[0108c14]  答曰：

[0108c14]  佛法為眾生故，  有二道教化：一者、佛道，二者、聲聞道。

[0108c15]  聲聞道  中作五逆罪人，佛說受地獄一劫；菩薩道  中破佛法人，說此間劫盡，復至他方受無  量罪。

[0108c18]  聲聞法最第一福，受八萬劫；菩薩道中  大福，受無量阿僧祇劫。

[0108c19]  以是故福德要須  願，是名「願受無量諸佛世界」。

[0108c21]  【經】

[0108c21]  念無量佛土，諸佛三昧，常現在前。

[0108c22]  【論】

[0108c22]  「無量佛土」，名十方諸佛土。「念佛三昧」，名  十方三世諸佛，常以心眼見，如現在前。

[0108c23]  問  曰：

[0108c24]  云何為念佛三昧？

[0108c24]  答曰：

[0108c24]  念佛三昧有二  種：一者、聲聞法中，於一佛身，心眼見滿十方；  二者、菩薩道於無量佛土中，念三世十方  諸佛。

[0109a02]  以是故言「念無量佛土，諸佛三昧，常  現在前」。

[0109a03]  問曰：

[0109a03]  如菩薩三昧種種無量，何以  故但讚是菩薩念佛三昧常現在前？

[0109a04]  答曰：

[0109a05]  是菩薩念佛故，得入佛道中。以是故，念佛  三昧常現在前。

[0109a06]  復次，念佛三昧能除種種煩  惱及先世罪；餘諸三昧，有能除婬不能除  瞋，有能除瞋不能除婬，有能除癡不能
除婬、恚，有能除三毒不能除先世罪。是  念佛三昧，能除種種煩惱、種種罪。

[0109a10]  復次，念佛  三昧有大福德，能度眾生；是諸菩薩欲度  眾生，諸餘三昧無如此念佛三昧福德，能速  滅諸罪者。如說：昔有五百估客，入海採
寶；值摩伽羅魚王開口，海水入中，船去  駃疾。船師問樓上人：「汝見何等？」答言：「見三  日出，白山羅列，水流奔趣，如入大坑。」船師
言：「是摩伽羅魚王開口，一是實日，兩日是魚  眼，白山是魚齒，水流奔趣是入其口。我曹  了矣！各各求諸天神以自救濟！」是時諸人各
各求其所事，都無所益。中有五戒優婆塞  語眾人言：「吾等當共稱南無佛，佛為無上，  能救苦厄！」眾人一心同聲稱南無佛。是魚先
世是佛破戒弟子，得宿命智，聞稱佛聲心  自悔悟，即便合口，船人得脫。以念佛故，能  除重罪、濟諸苦厄，何況念佛三昧！

[0109a26]  復次，佛為法王，菩薩為法將，所尊所重唯  佛世尊，是故應常念佛。

[0109a27]  復次，常念佛得種種  功德利。譬如大臣特蒙恩寵常念其主；菩  薩亦如是，知種種功德、無量智慧皆從佛
得，知恩重故常念佛。汝言「云何常念佛，不  行餘三昧」者，今言「常念」，亦不言「不行餘  三昧」，行念佛三昧多，故言「常念」。

[0109b03]  復次，先雖  說空、無相、無作三昧，未說念佛三昧，是故  今說。

[0109b06]  【經】

[0109b06]  能請無量諸佛。

[0109b06]  【論】

[0109b06]  「請」有二種：

[0109b06]  一者、佛  初成道，菩薩夜三、晝三六時禮請；偏袒右肩，  合掌言：「十方佛土無量諸佛初成道時未轉  法輪，我某甲請一切諸佛為眾生轉法輪
度脫一切。」

[0109b10]  二者、諸佛欲捨無量壽命入涅  槃時，菩薩亦夜三時、晝三時，偏袒右肩，合  掌言：「十方佛土無量諸佛，我某甲請令久
住世間，無央數劫度脫一切，利益眾生。」

[0109b13]  是  名「能請無量諸佛」。

[0109b14]  問曰：

[0109b14]  諸佛之法，法應說  法廣度眾生，請與不請法自應爾，何以須  請？若於自前面請諸佛則可，今十方無  量佛土諸佛亦不自見，云何可請？

[0109b17]  答曰：

[0109b18]  諸佛雖必應說法，不待人請，請者亦應得  福。如大國王雖多美饍，有人請者必得  恩福，錄其心故。又如慈心念諸眾生令
得快樂，眾生雖無所得，念者大得其福。  請佛說法，亦復如是。

[0109b22]  復次，有諸佛無人請  者，便入涅槃而不說法。如《法華經》中多寶  世尊，無人請故便入涅槃。後化佛身及七
寶塔，證說《法華經》故，一時出現。亦如須扇  多佛，弟子本行未熟，便捨入涅槃，留化佛  一劫以度眾生。今是釋迦文尼佛，得道後五
十七日寂不說法；自言：「我法甚深，難解難  知！一切眾生縛著世法，無能解者，不如默  然入涅槃樂。」是時，諸菩薩及釋提桓因、梵天
王諸天合掌敬禮，請佛為諸眾生初轉法  輪。佛時默然受請，後到波羅  [木*柰]  鹿林中轉  法輪。如是，云何言請無所益？

[0109c04]  復次，佛法等  觀眾生，無貴無賤，無輕無重；有人請者，  為其請故便為說法。雖眾生不面請佛，佛  常見其心亦聞彼請；假令諸佛不聞不見，
請佛亦有福德，何況佛悉聞見而無所益？

[0109c08]  問  曰：

[0109c09]  既知請佛有益，何以正以二事請？

[0109c09]  答  曰：

[0109c10]  餘不須請，此二事要必須請；若不請  而說，有外道輩言：「體道常定，何以著法，多  言多事？」以是故，須請而說。若有人言：「若知
諸法相，不應貪壽久住世間而不早入  涅槃。」以是故須請。若不請而說，人當謂佛  愛著於法，欲令人知；以是故，要待人請
而轉法輪。諸外道輩自著於法，若請、若不  請而自為人說；佛於諸法不著不愛，為  憐愍眾生故，有請佛說者，佛便為說，諸  佛不以無請而初轉法輪。如偈說：

「諸佛說何實，　　何者是不實，  
實之與不實，　　二事不可得。  
如是真實相，　　不戲於諸法；  
憐愍眾生故，　　方便轉法輪。」

[0109c24]  復次，佛若無請而自說法者，是為自顯自執  法，應必答十四難。今諸天請佛說法，但  為斷老病死，無戲論處，是故不答十四難
無咎。以是因緣故，須請而轉法輪。

[0109c27]  復次，  佛在人中生，用大人法故，雖有大悲，不  請不說；若不請而說，外道所譏。以是故，初  要須請。又復外道宗事梵天，梵天自請，則外
道心伏。

[0110a02]  復次，菩薩法，晝三時、夜三時常行三  事：

[0110a03]  一者、清旦偏袒右肩，合掌禮十方佛，言：  「我某甲若今世、若過世無量劫，身口意惡業  罪，於十方現在佛前懺悔，願令滅除，不復
更作。」中、暮、夜三亦如是。

[0110a06]  二者、念十方三世諸  佛所行功德，及弟子眾所有功德，隨喜勸助。

[0110a08]  三者、勸請現在十方諸佛初轉法輪，及請諸  佛久住世間無量劫，度脫一切。

[0110a09]  菩薩行此  三事，功德無量，轉近得佛。以是故須請。

[0110a11]  【經】

[0110a11]  能斷種種見、纏及諸煩惱。

[0110a11]  【論】

[0110a11]  「見」有二  種：一者常，二者斷。

[0110a12]  常見者，見五眾常，心忍  樂；斷見者，見五眾滅，心忍樂。

[0110a13]  一切眾生多  墮此二見中。菩薩自斷此二，亦能除一切眾  生二見，令處中道。

[0110a15]  復有二種見：有見、無見。

[0110a16]  復有三種見：一切法忍，一切法不忍，一切法  亦忍亦不忍。

[0110a17]  復有四種見：世間常，世間無常，  世間亦常亦無常，世間亦非常亦非無常。

[0110a18]  我  及世間有邊、無邊亦如是。

[0110a19]  有死後如去，有  死後不如去，有死後如去不如去，有死後亦  不如去亦不不如去。

[0110a21]  復有五種見：身見、邊  見、邪見、見取、戒取。

[0110a22]  如是等種種諸見，乃至六  十二見斷。如是諸見，種種因緣生，種種智門  觀，種種師邊聞。如是種種相，能為種種結
使作因，能與眾生種種苦，是名「種種見」。  「見」義，後當廣說。

[0110a26]  「纏」者，十纏：瞋纏、覆罪纏、睡纏、  眠纏、戲纏、掉纏、無慚纏、無愧纏、慳纏、嫉纏。

[0110a27]  復  次，一切煩惱結繞心故，盡名為「纏」。

[0110a28]  「煩惱」者，  能令心煩，能作惱故，名為「煩惱」。煩惱有二  種：內著，外著——內著者，五見、疑、慢等；外著者，婬、
瞋等；無明內外共。

[0110b02]  復有二種結：一、屬愛，二、屬  見。

[0110b03]  復有三種：屬婬，屬瞋，屬癡。

[0110b03]  是名煩惱。

[0110b03]  纏  者，有人言「十纏」，有人言「五百纏」。

[0110b04]  煩惱名一  切結使：結有九結，使有七，合為九十八  結。

[0110b06]  如《迦旃延子阿毘曇》義中說：十纏、九十八  結，為百八煩惱。

[0110b07]  《犢子兒阿毘曇》中結使亦  同纏，有五百。

[0110b08]  如是諸煩惱，菩薩能種種方  便自斷，亦能巧方便斷他人諸煩惱。

[0110b09]  如佛  在時，三人為伯、仲、季，聞毘耶離國婬女人  名菴羅婆利，舍婆提有婬女人名須曼  那，王舍城婬女人名優鉢羅槃那。有三人
各各聞人讚三女人端正無比，晝夜專念，心  著不捨，便於夢中夢與從事。覺已心念：「彼  女不來，我亦不往，而婬事得辦。」因是而悟：
「一切諸法皆如是耶？」於是往到颰陀婆羅菩  薩所，問是事。颰陀婆羅答言：「諸法實爾，皆  從念生。」如是種種為此三人方便巧說諸
法空，是時三人即得阿鞞跋致。

[0110b19]  是諸菩薩亦  復如是，為諸眾生種種巧說法，斷諸見、纏、  煩惱。是名「能斷種種見、纏及諸煩惱」。

[0110b22]  【經】

[0110b22]  遊戲出生百千三昧。

[0110b22]  【論】

[0110b22]  諸菩薩禪定  心調，清淨智慧方便力故，能生種種諸三昧。  何等為三昧？善心一處住不動，是名三昧。

[0110b24]  復  有三種三昧：有覺有觀、無覺有觀、無覺無觀  三昧。

[0110b26]  復有四種三昧：欲界繫三昧、色界繫三  昧、無色界繫三昧，不繫三昧。

[0110b27]  是中所用菩薩  三昧，如先說，於佛三昧中未滿，勤行勤修  故，言「能出生」。

[0110b29]  問曰：

[0110b29]  諸菩薩何以故出生遊  戲是百千種三昧？

[0110c01]  答曰：

[0110c01]  眾生無量，心行不同，  有利有鈍，於諸結使有厚有薄；是故菩薩  行百千種三昧，斷其塵勞。譬如為諸貧人
欲令大富，當備種種財物，一切備具，然後  乃能濟諸貧者。又復如人欲廣治諸病，當  備種種眾藥，然後能治。菩薩亦如是，欲廣  度眾生故，行種種百千三昧。

[0110c07]  問曰：

[0110c07]  但當出  生此三昧，何以故復遊戲其中？

[0110c08]  答曰：

[0110c08]  菩薩  心生諸三昧，欣樂出入自在，名之為「戲」，非  結愛戲也。「戲」名自在；如師子在鹿中自在
無畏故，名為「戲」。是諸菩薩於諸三昧有自  在力，能出能入亦能如是。

[0110c12]  餘人於三昧中，  能自在入，不能自在住、自在出；有自在住，  不能自在入、自在出；有自在出，不能自在
住、自在入；有自在入、自在住，不能自在出；  有自在住、自在出，不能自在入。

[0110c16]  是諸菩薩  能三種自在，故言「遊戲出生百千三昧」。

[0110c18]  【經】

[0110c18]  諸菩薩如是等無量功德成就。

[0110c18]  【論】

[0110c19]  是諸菩薩共佛住，欲讚其功德，無量億劫  不可得盡。以是故言「無量功德成就」。

[0110c21]  【經】

[0110c21]  其名曰：颰陀婆羅菩薩  (秦言善守)  、剌那伽羅菩  薩  (秦言寶積)  、導師菩薩、那羅達菩薩、星得菩薩、
水天菩薩、主天菩薩、大意菩薩、益意菩薩、增  意菩薩、不虛見菩薩、善進菩薩、勢勝菩薩、常  勤菩薩、不捨精進菩薩、日藏菩薩、不缺意菩
薩、觀世音菩薩、文殊尸利菩薩  (秦言妙德)  、執寶印  菩薩、常舉手菩薩、彌勒菩薩，如是等無量  千萬億那由他諸菩薩摩訶薩，皆是補處紹  尊位者。

[0110c29]  【論】

[0110c29]  如是等諸菩薩，共佛住王舍  城耆闍崛山中。

[0111a01]  問曰：

[0111a01]  如是菩薩眾多，何以獨  說二十二菩薩名？

[0111a02]  答曰：

[0111a02]  諸菩薩無量千萬億，  說不可盡，若都說者，文字所不能載。

[0111a03]  復次，  是中二種菩薩：居家、出家。

[0111a04]  善守等十六菩薩，  是居家菩薩；颰陀婆羅居士菩薩，是王舍城  舊人；寶積王子菩薩，是毘耶離國人；星得長
者子菩薩，是瞻波國人；導師居士菩薩，是  舍婆提國人；那羅達婆羅門菩薩，是彌梯羅  國人；水天優婆塞菩薩。

[0111a09]  慈氏、妙德菩薩等，是  出家菩薩。

[0111a10]  觀世音菩薩等，從他方佛土來。

[0111a10]  若  說居家，攝一切居家菩薩；出家、他方亦如  是。

[0111a12]  問曰：

[0111a12]  善守菩薩有何殊勝，最在前說？若  最大在前，應說遍吉、觀世音、得大勢菩薩  等；若最小在前，應說肉身初發意菩薩等。

[0111a15]  答曰：

[0111a15]  不以大，不以小，以善守菩薩是王舍  城舊人，白衣菩薩中最大。佛在王舍城欲  說般若波羅蜜，以是故最在前說。

[0111a17]  復次，是  善守菩薩，無量種種功德，如《般舟三昧》中，佛  自現前讚其功德。

[0111a19]  問曰：

[0111a19]  若彌勒菩薩應稱  補處，諸餘菩薩何以復言「紹尊位者」？

[0111a20]  答曰：

[0111a21]  是諸菩薩於十方佛土皆補佛處。

◎大智度初品中放光釋論第十四

[0111a23]  【經】

[0111a23]  爾時，世尊自敷師子座，結加趺坐，直身  繫念在前，入三昧王三昧，一切三昧悉入其  中。

[0111a25]  【論】

[0111a25]  問曰：

[0111a25]  佛有侍者及諸菩薩，何以故自  敷師子座？

[0111a26]  答曰：

[0111a26]  此是佛所化成，欲以可適  大眾，以是故，阿難不能得敷。

[0111a27]  復次，佛心化  作，故言「自敷」。

[0111a28]  問曰：

[0111a28]  何以名「師子座」？為佛化  作師子，為實師子來，為金銀木石作師子  耶？又師子非善獸故，佛所不須，亦無因  緣故，不應來！

[0111b02]  答曰：

[0111b02]  是號名「師子」，非實師  子也。佛為人中師子，佛所坐處若床若地，  皆名「師子座」。譬如今者國王坐處，亦名師子  座。

[0111b05]  復次，王呼健人，亦名人師子；人稱國王，  亦名人師子。又如師子，四足獸中獨步無  畏，能伏一切；佛亦如是，於九十六種道中
一切降伏無畏故，名人師子。

[0111b08]  問曰：

[0111b08]  多有坐  法，佛何以故唯用結加趺坐？

[0111b09]  答曰：

[0111b09]  諸坐法  中結加趺坐最安隱，不疲極；此是坐禪人坐  法，攝持手足，心亦不散；又於一切四種身  儀中，最安隱。

[0111b12]  此是禪坐取道法坐，魔王見  之，其心憂怖。

[0111b13]  如是坐者，出家人法，在林樹  下結加趺坐，眾人見之皆大歡喜，知此道  人必當取道。如偈說：

「若結加趺坐，　　身安入三昧；  
威德人敬仰，　　如日照天下。  
除睡嬾覆心，　　身輕不疲懈；  
覺悟亦輕便，　　安坐如龍蟠。  
見畫加趺坐，　　魔王亦愁怖，  
何況入道人，　　安坐不傾動。」

[0111b22]  以是故，結加趺坐。

[0111b22]  復次，佛教弟子應如是  坐。有外道輩，或常翹足求道、或常立、或荷  足——如是狂狷，心沒邪海，形不安隱；以是故，
佛教弟子結加趺直身坐。何以故直身？心  易正故，其身直坐則心不嬾；端心正意，繫  念在前。若心馳散，攝之令還。欲入三昧
故，種種馳念皆亦攝之；如此繫念，入三昧  王三昧。

[0111b29]  云何名「三昧王三昧」？是三昧於諸三  昧中最第一自在，能緣無量諸法。如諸人中  王第一，王中轉輪聖王第一，一切天上天下
佛第一；此三昧亦如是，於諸三昧中最第  一。

[0111c04]  問曰：

[0111c04]  若以佛力故，一切三昧皆應第一，  何以故獨稱三昧王為第一？

[0111c05]  答曰：

[0111c05]  雖應以  佛神力故，佛所行諸三昧皆第一，然諸法中  應有差降。如轉輪聖王眾寶，雖勝一切諸  王寶，然此珍寶中自有差別，貴賤懸殊。

[0111c08]  是  三昧王三昧，何定攝？何等相？

[0111c09]  有人言：三昧  王三昧名為自在相，善五眾攝，在第四禪  中。何以故？

[0111c11]  一切諸佛於第四禪中行見諦  道，得阿那含，即時十八心中得佛道。

[0111c12]  在第  四禪中捨壽，於第四禪中起，入無餘涅槃。

[0111c13]  第四禪中有八生住處。

[0111c14]  背捨、勝處、一切入多  在第四禪中。

[0111c15]  第四禪名不動，無遮禪定法。  欲界中諸欲遮禪定心，初禪中覺觀心動，二  禪中大喜動，三禪中大樂動，四禪中無動。

[0111c17]  復  次，初禪火所燒，二禪水所及，三禪風所至，  四禪無此三患；無出入息，捨念清淨。

[0111c19]  以是  故，三昧王三昧應在第四禪中，如好寶物  置之好藏。

[0111c21]  更有人言：佛三昧誰能知其相？  一切諸佛法，一相無相，無量、無數、不可思議。  諸餘三昧尚不可量、不可數、不可思議，何
況三昧王三昧！如此三昧，唯佛能知。如佛神  足、持戒尚不可知，何況三昧王三昧！

[0111c25]  復次，  三昧王三昧，諸一切三昧皆入其中故，名  三昧王三昧。譬如閻浮提眾川萬流皆入大  海，亦如一切民人皆屬國王。

[0111c28]  問曰：

[0111c28]  佛一切  智無所不知，何以故入此三昧王三昧，然  後能知？

[0112a01]  答曰：

[0112a01]  欲明智慧從因緣生故，止  外道六師輩言「我等智慧一切時常有、常知」  故。以是故言「佛入三昧王三昧故知，不  入則不知。」

[0112a04]  問曰：

[0112a04]  若如是者，佛力減劣！

[0112a04]  答曰：

[0112a05]  入是三昧王三昧時，不以為難，應念即得；  非如聲聞、辟支佛、諸小菩薩方便求入。

[0112a06]  復次，  入是三昧王三昧中，令六神通通徹十方，  無限無量。

[0112a08]  復次，佛入三昧王三昧，種種變  化現大神力。若不入三昧王三昧而現神  力者，有人心念：「佛用幻力、呪術力，或是大
力龍神力，或是天，非是人。何以故？一身出  無量身，種種光明變化故，謂為非人。」斷此  疑故，佛入三昧王三昧。

[0112a13]  復次，佛若入餘三昧  中，諸天、聲聞、辟支佛或能測知；雖言佛神力  大而猶可知，敬心不重。以是故，入三昧王
三昧中，一切諸眾聖，乃至十住菩薩不能  測知，不知佛心何所依、何所緣。以是故，佛  入三昧王三昧。

[0112a18]  復次，佛有時放大光明，現  大神力：如生時、得道時、初轉法輪時、諸天聖  人大集會時、若破外道時，皆放大光明。今
欲現其殊特故，放大光明，令十方一切天  人眾生及諸阿羅漢、辟支佛、菩薩皆得見知。  以是故，入三昧王三昧。

[0112a23]  復次，光明神力有  下、中、上：呪術、幻術能作光明變化，下也；諸天  龍神報得光明神力，中也；入諸三昧，以今世
功德心力，放大光明現大神力，上也。以  是故，佛入三昧王三昧。

[0112a27]  問曰：

[0112a27]  如諸三昧各  各相，云何一切三昧悉入其中？

[0112a28]  答曰：

[0112a28]  得是  三昧王三昧時，一切三昧悉得，故言「悉入  其中」。是三昧力故，一切諸三昧皆得，無量無  數，不可思議。以是故名為「入」。

[0112b02]  復次，入是三  昧王三昧中，一切三昧欲入即入。

[0112b03]  復次，入是  三昧王三昧，能觀一切三昧相，如山上觀  下。

[0112b05]  復次，佛入是三昧王三昧中，能觀一切  十方世界，亦能觀一切眾生。

[0112b06]  以是故，入三  昧王三昧。

[0112b08]  【經】

[0112b08]  爾時，世尊從三昧安庠而起，以天眼觀  視世界，舉身微笑。

[0112b09]  【論】

[0112b09]  問曰：

[0112b09]  云何世尊入三  昧王三昧無所施作，而從定起觀視世界？

[0112b11]  答曰：

[0112b11]  佛入是三昧王三昧，一切佛法寶藏悉  開悉看。是三昧王三昧中觀已，自念：「我此法  藏無量無數，不可思議！」然後從三昧安庠
而起，以天眼觀眾生，知眾生貧苦。此法藏  者從因緣得，一切眾生皆亦可得，但坐癡  冥，不求不索。以是故，舉身微笑。

[0112b16]  問曰：

[0112b16]  佛有  佛眼、慧眼、法眼，勝於天眼，何以用天眼觀  視世界？

[0112b18]  答曰：

[0112b18]  肉眼所見不遍故；慧眼知諸  法實相；法眼見是人以何方便、行何法得  道；佛眼名一切法現前了了知。

[0112b20]  今天眼緣世  界及眾生，無障無礙，餘眼不爾。慧眼、法眼、佛  眼雖勝，非見眾生法；欲見眾生，唯以二
眼：肉眼、天眼。以肉眼不遍，有所障故，用天  眼觀。

[0112b24]  問曰：

[0112b24]  今是眼在佛，何以名為「天眼」？

[0112b24]  答  曰：

[0112b25]  此眼多在天中，天眼所見，不礙山壁樹  木。若人精進、持戒、禪定行力得，非是生分。以  是故，名為天眼。

[0112b27]  復次，人多貴天，以天為主，  佛隨人心，以是故名為天眼。

[0112b28]  復次，天有三  種：名天、生天、淨天。

[0112b29]  名天：天王、天子是也。

[0112b29]  生天：  釋、梵諸天是也。

[0112c01]  淨天：佛、辟支佛、阿羅漢是也。

[0112c02]  淨天中尊者是佛，今言「天眼」，亦無咎也。

[0112c02]  「天  眼觀視世界」者，以世界眾生常求安樂而  更得苦；心著吾我，是中實無吾我。眾生常  畏苦而常行苦，如盲人求好道，反墮深  坑。

[0112c06]  如是等種種觀已，舉身微笑。

[0112c06]  問曰：

[0112c06]  笑從  口生，或時眼笑，今云何言「一切身笑」？

[0112c07]  答曰：

[0112c08]  佛，世界中尊，得自在，能令一切身如口、如  眼，故皆能笑。

[0112c09]  復次，一切毛孔皆開，故名為笑；  由口笑歡喜故，一切毛孔皆開。

[0112c10]  問曰：

[0112c10]  佛  至尊重，何以故笑？

[0112c11]  答曰：

[0112c11]  如大地，不以無事  及小因緣而動；佛亦如是，若無事及小因緣  則不笑，今大因緣故一切身笑。云何為大？
佛欲說摩訶般若波羅蜜，無央數眾生當  續佛種，是為大因緣。

[0112c15]  復次，佛言：「我世世曾  作小虫、惡人，漸漸集諸善本，得大智慧；今  自致作佛，神力無量最上最大。一切眾生亦
可得爾，云何空受勤苦而墮小處？」以是故  笑。

[0112c19]  復次，有小因大果、小緣大報。如求佛道，  讚一偈、一稱南無佛、燒一捻香，必得作佛；  何況聞知諸法實不生不滅、不不生不不滅，
而行因緣業亦不失！以是事故笑。

[0112c22]  復次，般  若波羅蜜相，清淨如虛空，不可與，不可取。  佛種種方便，光明神德，欲教化一切眾生  令心調柔，然後能信受般若波羅蜜。以是
故，因笑放光。

[0112c26]  笑有種種因緣：有人歡喜而  笑，有人瞋恚而笑，有輕人而笑，有見異事  而笑，有見可羞恥事而笑，有見殊方  異俗而笑，有見希有難事而笑。

[0112c29]  今是第一  希有難事：諸法相，不生不滅，真空無字無名，  無言無說；而欲作名立字，為眾生說令  得解脫，是第一難事。譬如百由旬大火聚，
有人負乾草入火中過，不燒一葉，是甚  為難。佛亦如是，持八萬法眾名字草，入諸  法實相中，不為染著火所燒，直過無礙，是  為甚難，以是難事故笑。

[0113a07]  如是種種希有難  事故，舉身微笑。

[0113a09]  【經】

[0113a09]  從足下千輻相輪中，放六百萬億光明。

[0113a10]  【論】

[0113a10]  問曰：

[0113a10]  佛何以故先放身光？

[0113a10]  答曰：

[0113a10]  上笑因  緣中已答，今當更說。有人見佛無量身，放  大光明，心信清淨恭敬故，知非常人。

[0113a12]  復次，佛  欲現智慧光明神相故，先出身光，眾生  知佛身光既現，智慧光明亦應當出。

[0113a14]  復次，一  切眾生常著欲樂，五欲中第一者色；見此妙  光，心必愛著，捨本所樂；令其心漸離欲，然  後為說智慧。

[0113a17]  問曰：

[0113a17]  其餘天人亦能放光，佛  放光明有何等異？

[0113a18]  答曰：

[0113a18]  諸天人雖能放光，  有限有量；日月所照，唯四天下；佛放光明，  滿三千大千世界，三千大千世界中出，遍
至下方。餘人光明，唯能令人歡喜而已；佛  放光明，能令一切聞法得度，以是為異。

[0113a22]  問  曰：

[0113a23]  如一身中，頭為最上，何以故先從足下  放光？

[0113a24]  答曰：

[0113a24]  身得住處，皆由於足。

[0113a24]  復次，一身  中雖頭貴而足賤，佛不自貴光，不為利養，  以是故於賤處放光。

[0113a26]  復次，諸龍、大蛇、鬼神，  從口中出光，毒害前物；若佛口放光明，  眾生怖畏，是何大光！復恐被害，是故從足  下放光。

[0113a29]  問曰：

[0113a29]  足下六百萬億光明，乃至肉  髻，是皆可數；三千大千世界尚不可滿，何  況十方！

[0113b02]  答曰：

[0113b02]  此身光是諸光之本，從本，枝流  無量無數。譬如迦羅求羅虫，其身微細，得風  轉大，乃至能吞食一切；光明亦如是，得可  度眾生轉增無限。

[0113b06]  【經】

[0113b06]  足十指、兩踝、兩  [蹲-酋+(十/田/ㄙ)]  、兩膝、兩髀、腰、脊、腹、背、臍、
心、胸德字、肩、臂、手十指、項、口、四十齒、鼻兩孔、  兩眼、兩耳、白毫相、肉髻，各各放六百萬億光  明。

[0113b09]  【論】

[0113b09]  問曰：

[0113b09]  足下光明能照三千大千及十  方世界，何用身分各各放六百萬億光明？

[0113b11]  答曰：

[0113b11]  我先言足下光明照下方，餘方不滿，  是故更放身分光明。

[0113b12]  有人言：一切身分，足  為立處故最大，餘不爾；是故佛初放足下  六百萬億光明以示眾生。如三十二相中初
種足下安住相，一切身分皆有神力。

[0113b15]  問曰：

[0113b16]  依何三昧、依何神通、何禪定中放此光  明？

[0113b17]  答曰：

[0113b17]  三昧王三昧中放此光明，六通中如  意通、四禪中第四禪放此光明。第四禪中火  勝處、火一切入，此中放光明。

[0113b19]  復次，佛初生  時、初成佛時、初轉法輪時皆放無量光明滿  十方，何況說摩訶般若波羅蜜時而不放  光？譬如轉輪聖王珠寶，常有光明照王軍
眾，四邊各一由旬；佛亦如是，眾生緣故，若  不入三昧，恒放常光。何以故？佛眾法寶  成故。

[0113b26]  【經】

[0113b26]  從是諸光出大光明，遍照三千大千世  界。從三千大千世界，遍照東方如恒河沙等  諸世界，南西北方、四維、上下亦復如是。若
有眾生遇斯光者，必得阿耨多羅三藐三菩  提。

[0113c01]  【論】

[0113c01]  問曰：

[0113c01]  如火相上焰，水相下潤，風相傍  行；是光明火氣應當上去，云何遍滿三千大  千世界及十方世界？

[0113c03]  答曰：

[0113c03]  光明有二種：一  者火氣，二者水氣。日珠火氣，月珠水氣。火相  雖焰上，而人身中火上下遍到。日火亦爾，是
故夏月地水盡熱。以是故，知火不皆上。

[0113c06]  復次，  是光明，佛力故，遍至十方；譬如強弓遣箭，  隨所向至。

[0113c08]  問曰：

[0113c08]  何以先照東方，南、西、北後？

[0113c09]  答曰：

[0113c09]  以日出東方為上故，佛隨眾生意，先  照東方。

[0113c10]  復次，俱有一難。若先照南方，當言：  「何以不先照東、西、北方？」若先照西方、北方  亦爾。

[0113c12]  問曰：

[0113c12]  光明幾時當滅？

[0113c12]  答曰：

[0113c12]  佛用神力  欲住便住，捨神力便滅。佛光如燈，神力如  脂，若佛不捨神力，光不滅也。

[0113c15]  【經】

[0113c15]  光明出過東方如恒河沙等世界，乃至  十方亦復如是。

[0113c16]  【論】

[0113c16]  問曰：

[0113c16]  云何為三千大千  世界？

[0113c17]  答曰：

[0113c17]  佛《雜阿含》中分別說：千日、千月、千  閻浮提、千衢陀尼、千欝怛羅越、千弗婆提、千  須彌山、千四天王天處、千三十三天、千夜摩天、
千兜率陀天、千化自在天、千他化自在天、千  梵世天、千大梵天，是名小千世界，名周利。  以周利千世界為一，一數至千，名二千中
世界。以二千中世界為一，一數至千，名三  千大千世界。初千小，二千中，第三名大千。千  千重數，故名「大千」；二過復千，故言「三千」。是
合集名。百億日月乃至百億大梵天，是名三  千大千世界。是一時生、一時滅。

[0113c27]  有人言：住  時一劫，滅時一劫，還生時一劫。是三千大千  世界，大劫亦三種破：水、火、風；小劫亦三種破：
刀、病、飢。此三千大千世界在虛空中；風上水，  水上地，地上人。須彌山有二天處：四天處，  三十三天處。餘殘夜摩天等，福德因緣七寶
地，風舉空中；乃至大梵天，皆七寶地，皆在風  上。是三千大千世界光明遍照，照竟，餘光過  出，照東方如恒河沙等諸世界；南西北方、四  維、上下，亦復如是。

[0114a07]  問曰：

[0114a07]  是光遠照，云何不滅？

[0114a08]  答曰：

[0114a08]  光明以佛神力為本，本在故不滅。譬  如龍泉，龍力故水不竭。是諸光明以佛心  力故，遍照十方，中間不滅。

[0114a10]  問曰：

[0114a10]  如閻浮提  中種種大河，亦有過恒河者，何以常言「恒  河沙等」？

[0114a12]  答曰：

[0114a12]  恒河沙多，餘河不爾。

[0114a12]  復次，是恒  河是佛生處、遊行處，弟子眼見，故以為喻。

[0114a13]  復  次，佛出閻浮提，閻浮提四大河北邊出，入四  方大海中。北邊雪山中，有阿那婆達多池；  是池中有金色七寶蓮華，大如車蓋。阿那
婆達多龍王，是七住大菩薩。是池四邊有四  流水：東方象頭，南方牛頭，西方馬頭，北方師  子頭。東方象頭出恒河，底有金沙；南方牛
頭出辛頭河，底亦有金沙；西方馬頭出婆  叉河，底亦有金沙；北方師子頭出私陀河，  底亦有金沙。是四河皆出北山：恒河出北  山入東海，辛頭河出北山入南海，婆叉
河出北山入西海，私陀河出北山入北海。  是四河中，恒河最大；四遠諸人經書，皆以恒  河為福德吉河，若入中洗者，諸罪垢惡皆悉
除盡。以人敬事此河，皆共識知故，以恒河  沙為喻。

[0114a28]  復次，餘河名字喜轉，此恒河世世  不轉，以是故，以恒河沙為喻，不取餘河。

[0114b01]  問曰：

[0114b01]  恒河中沙，為有幾許？

[0114b01]  答曰：

[0114b01]  一切算數  所不能知，唯有佛及法身菩薩能知其數。  佛及法身菩薩，一切閻浮提中微塵生滅多  少，皆能數知，何況恒河沙？如佛在祇桓外林
中樹下坐，有一婆羅門來到佛所問佛：「此  樹林有幾葉？」佛即時便答：「有若干數。」婆羅門  心疑：「誰證知者？」婆羅門去至一樹邊，取一樹
上少葉藏，還問佛：「此樹林定有幾葉？」即答：  「今少若干葉。」如其所取語之。婆羅門知已，  心大敬信，求佛出家，後得阿羅漢道。以是
故，知佛能知恒河沙數。

[0114b11]  問曰：

[0114b11]  有幾許人值  佛光明必得阿耨多羅三藐三菩提？若值光  明便得道者，佛有大慈，何以不常放光明  令一切得道？何須持戒、禪定、智慧，然後得
道？

[0114b15]  答曰：

[0114b15]  眾生種種因緣得度不同：有禪定  得度者，有持戒說法得度者，有光明觸身  而得度者。譬如城有多門入處，各各至處不
異。有人光明觸身而得度者，有若見光明、  若觸身不得度者。

[0114b20]  【經】

[0114b20]  爾時，世尊舉身毛孔皆亦微笑而放光  明，遍照三千大千世界，復至十方如恒河沙  等世界。若有眾生遇斯光者，必得阿耨多羅  三藐三菩提。

[0114b23]  【論】

[0114b23]  問曰：

[0114b23]  上已舉身微笑，今何  以故復一切毛孔皆笑？

[0114b24]  答曰：

[0114b24]  舉身微笑是麁  分，今一切毛孔皆笑是細分。

[0114b25]  復次，先舉身微  笑光明有數，今一切毛孔皆笑，有光明而  無數。

[0114b27]  復次，先舉身光明所未度者，今值毛  孔光明，即便得度。譬如搖樹取果，熟者前  墮；若未熟者，更須後搖。又如捕魚，前網
不盡，後網乃得。

[0114c01]  笑因緣，如上說。

◎

大智度論卷第七

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
