大唐內典錄卷第十
京師西明寺釋氏撰

  * 歷代眾經有目闕本錄第五 
  * 歷代道俗述作注解錄第六 
  * 歷代諸經支流陳化錄第七 
  * 歷代所出疑偽經論錄第八 
  * 歷代眾經錄目終始序第九 
  * 歷代眾經應感興敬錄第十 

歷代眾經有目闕本錄第五

[0326a19]  序曰。自佛經之流東夏也。六百餘載。三被誅  除。值弘護者觀機而作。先隱巖穴固守至真。  雲霧霑漬又被淹爛。及後興法方事拾遺。百
不存一。且存綱領。賴值江表五代奉信無  虧。遂使傳度法本周流寰宇。而西晉之末天  下分崩。譯人遭難寄死無地焉。使經本獨得
安全。又漢靈栖遑東西臨幸。佛經俗典於此  淪亡。故致目本俱遺其數不少。今總會群錄  鳩聚結之。勘本則無。挍目便有。恐後獲者據
現錄無。便委棄之同於疑偽。是以尋閱古今  諸錄。挍定經本有無。有則依而入藏。無則題  目擬訪。庶有同舟之士。懷斯而廣集云。

[0326b02]  尋群錄闕本其類繁多。試以現經挍閱定錄。  居然顯異。今欲列名廣示。且已備在前篇。  紙墨易繁終為詞費。故略而不敘。必搜訪獲
本真偽莫分。或人代未明。可依錄撿歷。則名  目顯然是非斯決。故不勞備載。又隨代後錄  皆連寫之。又可易見。

歷代道俗述作注解錄第六

[0326b09]  大智度論明十二部經中。乃至後代凡聖解  釋佛語。斯即是第十二部優波提舍經。據唐  言譯云論議也。深有所以名之為議。義取
慧解通敏能之。非彼庸疎而得陳迹。故佛經  東漸。自漢至唐。年過六百代經偏正道俗歸  信森若繁雲。毘贊正理弘揚大化。世高創述
於緣理。斖斖惟良。釋安甄解於持心。超然孤  逈。  沿  斯以降代有人焉。約准卷收將二千  卷。今人澆薄多不鏡尋。致令前錄同所輕削。
所以通法不能開俗。如不編次則相從埋沒。  昔齊末梁初。有鍾山定林寺僧祐律師。弘護  在懷。綜拾遺逸。纘述經誥。不負來寄。今敘其  所綴為始。餘則附錄列之。

[0326b22]  釋僧祐撰三藏集十有二卷。其雜錄序曰。夫  靈源啟潤則萬流脈散。玄根毓萌則千條雲  結。何者。本大而末盛。基遠而緒長也。自尊經
神運秀出俗典。由漢屆梁世歷明哲。雖復緇  服索飾。然並異迹同歸。至於講議讚析代  代彌精。注述陶練人人競密。所以記論之富。  盈閣以  [牣-刀+ㄉ]
房。書序之繁。充車而被軫矣。宋  明皇帝。摽心淨境載飡玄味。迺勅中書侍郎  陸澄。撰錄法集。陸博識洽聞包舉群籍。銓品
名例隨義區分。凡十有六帙。百有三卷。名為  續法論。其閱古今亦已備矣。雖非正經。而  毘贊道化。可謂聖典之羽儀。法門之警衛。足
以輝顯前緒照進後學。是以寄于三藏集末  以廣支葉之覽焉。宋明帝。勅中書侍郎陸澄  撰續法論。目錄序。

[0326c08]  論。或列篇立第兼明眾義者。今總其宗致。不  復摘分。合之則體全。別之則文亂。

[0326c10]  置難形神援譬薪火。庾闡發其議。謝瞻廣其  意。然桓譚未及聞經。先著此言。有足奇者。宜  其掇附。

[0326c13]  牟子不入教門而入緣。序以特載。漢明之時  像法初傳故也。

[0326c15]  魏祖答孔。是知英人開尊道之情。習生貽安。  則見令主弘信法之心。所以有取二書指存  兩事。又支遁敷翰遠公等江南僧業故兼錄  之。

  * 即色遊玄論  (支道林王敬和問支答) 
  * 辯者論  (支道林) 
  * 釋即色本無義  (支道林王幼恭問支答) 
  * 不真空論  (釋僧肇) 
  * 本無難問  (郄嘉賓竺法汰難郄答往返四首) 
  * 郄與法濬書 
  * 郄與開法師書 
  * 郄與支法師書 
  * 心無義  (桓敬道王稚遠難桓答) 
  * 釋心無義  (劉遺民) 
  * 法性論上下  (釋慧遠) 
  * 實相義  (釋道安) 
  * 問實相  (王稚遠外國法師答) 
  * 問如法性實際  (釋慧遠什法師答) 
  * 問實法有  (釋慧遠什法師答) 
  * 問分破空  (釋慧遠什法師答) 
  * 實相論  (釋曇無成) 
  * 實相通塞論  (釋道含) 
  * 會通論  (支曇諦) 
  * 支書與郄嘉賓 
  * 會通論上下  (釋慧義) 
  * 始元論  (釋僧宗) 
  * 略論諸經 
  * 勝鬘經序  (釋慧觀) 
  * 百論序  (釋僧叡) 
  * 百論序  (釋僧肇) 

[0327a16]  右續法論第一帙  (法性集一十五卷)  。

  * 涅槃無名論  (釋僧肇) 
  * 佛性論上下  (釋僧琮) 
  * 問涅槃有神不  (王稚遠什法師答) 
  * 問滅度權實  (王稚遠什法師答) 
  * 問清淨國  (王稚遠什法師答) 
  * 涅槃三十六問  (竺道生) 
  * 釋八住初心欲取泥洹義  (竺道生) 
  * 與諸道人論大涅槃義  (苑伯倫) 
  * 論經目 
  * 大涅槃經序 
  * 辯佛性義  (竺道生王稚遠問竺答) 
  * 佛性集  (釋惠靜) 
  * 佛性論 

[0327b02]  右續法論第二帙  (覺生集七卷)  。

  * 道行指歸  (支道林何敬問支答) 
  * 道行指歸  (亡是公述相傳云) 
  * 般若無名論  (釋僧肇劉遺民難肇答) 
  * 問佛成道時何用  (王稚遠什法師答) 
  * 問般若法  (王稚遠什法師答) 
  * 問般若稱  (王稚遠什法師答) 
  * 問般若知  (王稚遠什師答) 
  * 問般若是實相智非  (王稚遠什答) 
  * 問般若薩婆若同異  (王稚遠什師答) 
  * 問無生法忍般若同異  (王稚遠什師答) 
  * 問禮事般若  (王稚遠什師答) 
  * 問佛慧  (王問什師答) 
  * 問權智同異  (王問什答) 
  * 問菩薩發意成佛  (王問什法師答) 
  * 般若析疑略序  (釋道安) 
  * 大品經序  (釋道安) 
  * 大品經序  (釋僧叡) 
  * 大智釋論序  (釋僧叡) 
  * 般若經問論序  (釋慧遠) 
  * 中論序  (釋僧叡) 
  * 小品經序  (釋僧叡) 
  * 合維摩詰經序  (支敏度) 
  * 道行品注序 
  * 維摩詰經注序  (釋僧肇) 
  * 毘摩羅詰經義疏序  (釋僧叡) 
  * 自在王經後序  (釋僧叡) 
  * 思益經義疏序  (釋僧叡) 
  * 與釋慧遠書論真人至極  (苟問慧遠答) 
  * 與諸道人論般若義  (范伯倫) 

[0327c06]  右續法論第三帙  (般若集六卷)  。

  * 問法身  (王稚遠什答) 
  * 問法身  (釋慧遠什答) 
  * 重問法身  (釋慧遠什答) 
  * 問真法身像類  (釋慧遠什答) 
  * 問真法身壽  (釋慧遠什答) 
  * 問法身應感  (釋慧遠什答) 
  * 問法身非色  (釋慧遠什答) 
  * 問修三十二相  (釋慧遠什答) 
  * 問法身二一義  (竺僧弼問釋惠嚴答) 
  * 丈六即真論  (釋僧肇) 
  * 通佛影迹  (顏延年) 
  * 通佛頂齒爪  (顏延年) 
  * 通佛衣鉢  (顏延年) 
  * 通佛二  [疊*毛]  不然  (顏延年) 

[0327c21]  右續法論第四帙  (法身集四卷)  。

  * 問法身佛盡本習  (釋慧遠什答) 
  * 佛成佛時斷何累  (王稚遠什答) 

[0327c24]  右續法論第五帙  (解脫集一卷)  。

  * 法華經後序  (釋僧叡) 
  * 妙法蓮華經序  (釋慧遠) 
  * 妙法蓮華經宗要序  (釋惠觀) 
  * 與竺道生書  (劉遺民) 
  * 法華經論 
  * 辯三乘論  (支道林) 
  * 無三乘統論  (釋慧遠) 
  * 問釋道安三乘并書  (竺法汰) 
  * 問三乘一乘  (什答) 
  * 問得三乘  (王稚遠什師答) 
  * 問三歸  (王稚遠什師答) 
  * 問辟支佛  (王稚遠什師答) 
  * 四阿含慕抄序 
  * 長阿含經序  (僧肇) 
  * 三法度經序  (釋慧遠) 
  * 正誣論 
  * 了本生死經注序 
  * 法句經序 
  * 明佛論  (宗少文) 
  * 譬道論  (孫興公) 
  * 坐右銘  (支道林) 
  * 道學誡  (支道林) 
  * 切悟章  (支道林) 
  * 支道林答謝長遐書 
  * 離識觀  (顏延年) 
  * 張景胤與從弟景玄書  (論西方并答) 
  * 奉法要  (郄嘉賓) 
  * 七眾法 
  * 通神祝  (郄嘉賓) 
  * 明感論  (郄嘉賓) 
  * 問菩薩生五道中  (王稚遠什師答) 
  * 明七佛  (王稚遠什答) 
  * 問不見彌勒不見千佛  (王稚遠什答) 

[0328b03]  右續法論第六帙  (教門集十二卷)  。

  * 優婆塞五學跡略論上下  (三藏法師) 
  * 法社節度序  (釋慧遠) 
  * 外寺僧節度序  (釋慧遠) 
  * 節度序  (釋慧遠) 
  * 般若臺眾僧集議節度序  (支道林) 
  * 比丘尼節度序  (釋慧遠) 
  * 咸康六年門下議并詔及何次道議  (二首) 
  * 晉成帝詔及何次道議四首  (詔是庾季昭作) 
  * 桓敬道書與八座論人敬王者  (八座答) 
  * 桓敬道與王稚遠書往反九首 
  * 桓敬道與釋慧遠書往反三首 
  * 桓敬道偽詔沙門不須敬天子并卞嗣之答往  反十首 
  * 桓敬道沙汰沙門教 
  * 釋慧遠答桓敬道書論科簡沙門事 
  * 宋武作相沙汰道人教 
  * 沙門不敬王者論  (釋慧遠) 
  * 問佛法不老  (王稚遠什答) 
  * 與釋慧遠書論沙門袒服  (鄭道子) 
  * 沙門袒服論  (釋慧遠何無忌難遠答) 
  * 與禪師書論踞食  (鄭道子) 
  * 與王司徒諸人書論據食  (范伯倫釋慧遠答范重答) 
  * 與道生慧觀二法師書  (范伯倫) 
  * 論據食表并詔四首  (范伯倫) 

[0328b28]  右續法論第七帙  (戒藏集八卷)  。

  * 本起四禪序并注  (支道林) 
  * 安般守意經注序  (康會) 
  * 十二門經注序  (釋道安) 
  * 十二門注序 
  * 陰持入經序 
  * 人本欲生經注序 
  * 禪經序  (釋僧叡) 
  * 禪經序  (釋慧遠) 
  * 釋神足  (釋慧遠) 
  * 問念佛三昧  (釋慧遠什答) 
  * 妄書禪慧宣諸弘信  (顏延年) 
  * 問慧思修禪定義在家習定法 

[0328c13]  右續法論第八帙  (定藏集四卷)  。

  * 阿毘曇心序  (釋慧遠) 
  * 阿毘曇序 
  * 阿毘曇五法行義  (謝慶緒) 
  * 阿毘曇心略解數 
  * 阿毘曇心雜數林 
  * 問竺道生諸道人佛義  (范伯倫) 
  * 眾僧述范問 
  * 范重問道生往反三首 
  * 傅季友答范伯倫書 
  * 辯宗論  (謝靈運) 
  * 法勗問往返六首 
  * 僧維問往返六首 
  * 慧驎述僧維問往返  (六首) 
  * 驎維問往返六首 
  * 竺法網釋慧林問往返十一首 
  * 王休元問往返  (十四首) 
  * 竺道生答王問一首 
  * 漸悟論  (釋慧觀) 
  * 竺道生執頓悟論 
  * 謝康樂靈運辯宗述頓悟 
  * 釋慧觀執漸悟 
  * 明漸論  (釋曇無成) 

[0329a07]  右續法論第九帙  (慧藏集七卷)  。

  * 問遍學  (外國法師答) 
  * 問遍學  (釋慧遠什答) 
  * 重問遍學  (釋慧遠什答) 
  * 問羅漢受  (釋慧遠什答) 
  * 論三行上  (郄嘉賓) 
  * 敘通三行  (郄嘉賓) 
  * 郄與謝慶緒書往返  (五首) 
  * 論三行下  (郄嘉賓) 
  * 郄與傅叔玉書往返三首 
  * 答英郎與書一首  (并答) 
  * 王季琰書往返  (四首) 
  * 與仰法師書  (并答二首) 
  * 道地經注序 
  * 略解三十七品次第  (什法師) 
  * 本業略例  (支道林) 
  * 本業經注序  (支道林) 
  * 論十住上下  (傅叔玉) 
  * 書與謝慶緒論十住往返四首  (二首今為下卷) 
  * 傅叔玉重書并謝答 
  * 四十二字十住義  (釋曇遇) 
  * 實相摽格論 
  * 問住壽  (釋慧遠什答) 
  * 問釋道安六通  (竺法汰) 

[0329b03]  右續法論第十帙  (雜行集十卷)  。

  * 神本論  (支曇諦) 
  * 命源論  (釋慧靜) 
  * 識三本論  (謝慶緒) 
  * 支道人書與謝論  (三論并答) 
  * 戴安道書與謝論三識  (并答往反三首) 
  * 四執論 
  * 問精神心意識  (王稚遠什答) 
  * 問十數論  (王稚遠什答) 
  * 辯心意識  (釋慧遠) 
  * 釋神名  (釋慧遠) 
  * 驗寄名  (釋慧遠) 
  * 問論神  (釋慧遠) 
  * 問釋道安神  (竺法汰) 
  * 問神識  (王稚遠什答) 
  * 五陰三達釋  (郄嘉賓) 
  * 問後識追憶前識  (釋慧遠什答) 
  * 神不更受形論  (庾仲初) 
  * 更生論  (羅君章孫安國難羅答) 
  * 習鑿齒難 
  * 神不滅論  (鄭道子) 
  * 桓君山新論論形神書與何彥德論感果生滅  五往返  (顏延年) 
  * 山伯源問 
  * 摯元禮諮 
  * 顏答山摯二難 

[0329c01]  右續法論第十二帙  (色心集九卷)  。

  * 問四相  (釋慧遠) 
  * 物不遷論  (釋僧肇) 
  * 申無生論  (釋曇無成) 

[0329c05]  右續法論第十三帙  (物理集三卷)  。

  * 牟子  (一云蒼梧太守牟子博傳) 
  * 舊首楞嚴經後序 
  * 支法護像贊  (支道林) 
  * 答孔文舉書  (魏武帝) 
  * 與釋道安書  (習鑿齒) 
  * 與釋道安書  (伏玄度) 
  * 與高句驪國道人書  (支道林) 

[0329c13]  右續法論第十四帙  (緣序集二卷)  。

  * 難沙門于法龍  (釋道彥龍答) 
  * 答謝宣明難佛理  (范伯倫) 
  * 論撿  (顏延年) 
  * 答或人問  (顏延年) 
  * 關中法滲道人與涼州同學書 
  * 達性論  (何承天) 
  * 顏延年釋何五往返  (延問何答) 
  * 均善論  (釋慧琳) 
  * 何承天與宗少文書五往返  (演均善論) 
  * 斷家養論  (何彥德) 
  * 釋慧琳難廣何  (顏延年) 
  * 顏重與何書 

[0329c26]  右續法論第十五帙  (雜論集六卷)  。

  * 辯教論  (桓敬道) 
  * 婚農無傷論  (釋慧琳) 
  * 昭拯明化論  (顧長康) 
  * 問難  (釋慧琳) 

[0330a03]  右續法論第十六帙  (雅論集三卷)  。

[0330a04]  自漢末晉初。軍國競接乍分乍統。教明未融  雖有命篇。已備代錄既並約文。故不重出。東  晉迄今詞什繁富。如不歷顯將何陳迹。故沿
時隨出。如後備之。然續法論中間題英作。試  閱群錄不無遺漏。故從次纘集。又本文罕具  難具見之。正獲題目著于此錄。惜乎塵委  斯文墜諸。

  * 東晉元帝楊都瓦官寺沙門竺僧敷撰神無形  論一卷 
  * 東晉成帝沙門康法暢撰人物始義論一卷 
  * 晉哀帝會稽沃州沙門支道林撰論六首  (別集十卷) 
  * 即色遊玄論 
  * 辯三乘論 
  * 聖不辯知論 
  * 釋蒙論 
  * 辯著論 
  * 道行指歸 
  * 本業本起等諸序 
  * 晉哀帝沙門竺僧度撰毘曇指歸一卷 
  * 晉孝武世九江廬山沙門釋慧遠撰論三十餘  卷  (別集十卷) 
  * 大智論要略  (二十卷) 
  * 問什師大乘深義  (三卷) 
  * 法性論 
  * 明報應論  (為晉太尉桓玄作) 
  * 釋三報論 
  * 辯心識論 
  * 沙門不敬王者論 
  * 問袒服論 
  * 諸經論序 
  * 晉孝武世剡東仰山沙門竺法濟撰高逸沙  門傳一卷 
  * 晉孝武世荊州上明寺沙門釋曇微撰論二卷 
  * 立本論九篇 
  * 六識指歸十二首 
  * 晉孝武世廬山東林寺沙門釋曇詵撰六卷 
  * 注維摩詰經  (五卷) 
  * 窮通論  (一卷) 
  * 前秦符氏當晉孝武太元中長安沙門釋道安  撰注三十許卷 
  * 般若析疑略  (二卷) 
  * 大十二門注解  (二卷) 
  * 陰持入注解  (二卷) 
  * 答法汰難  (二卷) 
  * 光贊折中解  (一卷) 
  * 光贊抄解  (一卷) 
  * 般若折疑准起重解 
  * 道行集異注 
  * 小十二門注解 
  * 了本生死注解 
  * 密迹持心二經甄解 
  * 賢劫諸度無極解 
  * 人本欲生注撮解 
  * 安般守意解 
  * 大道地注解 
  * 眾經十法連雜注解 
  * 義指注解 
  * 九十八結連約通解 
  * 三十二相解 
  * 三界混然諸雜錄 
  * 答法將難 
  * 西域志 
  * 後秦姚氏晉安帝世天竺沙門鳩摩羅什注維  摩經撰實相論 
  * 後秦京兆沙門釋僧肇撰論注經如左 
  * 注維摩經 
  * 撰般若無知論 
  * 不真空論 
  * 物不遷論 
  * 涅槃無名九折十演論無名子  (今有其論云是肇作然詞力浮薄寄  名烏有) 
  * 後秦隱逸沙門釋道恒撰駮論百行箴 
  * 宋朝楊都龍光寺沙門竺道生著。善不受報  頓悟成佛等論諸卷。又著應有緣論。佛無淨  土論。佛性當有論法身無色論。二諦論 
  * 前齊朝武帝世沙門釋王宗撰 
  * 佛制名數經五卷  (舊錄為偽今撿依經名教) 
  * 前齊太宰竟陵王簫子良撰注經史義等二  十餘部將三百卷  (餘有二十餘部單卷文繁不載) 
  * 注遺教經  (一卷) 
  * 注優婆塞戒  (三卷) 
  * 抄妙法蓮華經  (五十九卷) 
  * 抄阿毘曇毘婆沙  (五十九卷) 
  * 抄百喻經  (三十八卷一云法句譬經) 
  * 抄維摩詰經  (二十六卷) 
  * 抄方等大集經  (十二卷) 
  * 抄華嚴經  (一十四卷) 
  * 抄地持  (一十二卷) 
  * 抄菩薩決定要行  (十卷亦名淨行優婆塞經) 
  * 抄成實論  (九卷王請僧柔等二十法師出之) 
  * 抄勝鬘經  (七卷) 
  * 抄阿差末經  (四卷) 
  * 抄摩訶摩耶經  (三卷) 
  * 抄淨土三昧經  (四卷) 
  * 抄胎經  (三卷) 
  * 抄方便報恩經  (二卷) 
  * 抄央掘摩羅經  (二卷) 
  * 抄義足經  (二卷) 
  * 抄頭陀事經  (二卷) 
  * 抄律中事 
  * 三寶記  (十卷亦云佛史法傳僧錄) 
  * 淨住子上下  (二十卷) 
  * 雜義記  (二十卷) 
  * 齊武帝世永明中沙門釋超度撰律例七卷 
  * 齊楊都靈根寺沙門釋法瑗注解勝鬘經三卷 
  * 齊會稽法華山沙門釋慧基注解遺教經一卷 
  * 齊楊都沙門釋弘充注文殊問菩提及首楞嚴  二經 
  * 齊司徒文宣府記室王巾撰僧史一十卷 
  * 齊南郡武當山隱士劉虬注法華無量義二經  并序一十一卷 
  * 齊代有人抄撮眾經以類相從號法苑經合  一百九十卷  (出僧祐錄) 
  * 梁朝武帝天監年鍾山定林寺律師釋僧祐  撰述十一部一百八十餘卷 
  * 出三藏集記  (一十六卷) 
  * 法苑集  (一十五卷) 
  * 眾僧行儀  (三十卷) 
  * 弘明集  (一十四卷) 
  * 世界記  (十卷) 
  * 集諸寺碑文  (四十六卷) 
  * 集諸僧名行記  (三十九卷) 
  * 釋迦譜  (一十卷) 
  * 薩婆多師資傳  (五卷) 
  * 十誦義記  (十卷) 
  * 諸法集雜記傳銘  (七卷) 
  * 梁高祖武皇帝注摩訶般若經一百卷  (或成五十卷者) 
  * 梁太宗簡文帝撰法寶聯璧二百二十卷  (一名法集) 
  * 梁鍾山開善寺沙門釋智藏奉勅撰義林八十  一卷 
  * 梁楊都大莊嚴寺沙門釋僧旻奉勅撰眾經要  八十八卷 
  * 梁楊都建初寺沙門釋僧朗奉勅注大涅槃  經七十二卷 
  * 梁楊都莊嚴寺沙門釋寶唱奉勅撰諸經律相  合一百餘卷 
  * 經律異相并目  (五十五卷) 
  * 出要律儀  (二十卷并翻梵言三卷) 
  * 名僧傳并序目  (三十一卷) 
  * 飯聖僧法  (五卷) 
  * 眾經目錄  (四卷) 
  * 眾經護國神錄  (三卷) 
  * 眾經護國龍錄  (三卷) 
  * 眾經滅罪法  (三卷) 
  * 梁楊都靈根寺沙門釋慧令奉勅撰般若抄一  十二卷 
  * 梁會稽嘉祥寺沙門釋慧皎撰高僧傳一十四  卷 
  * 梁著作中書監裴子野撰沙門傳三十卷  (其十卷劉璆續) 
  * 梁外兵郎劉璆奉勅撰楊都寺記一十卷 
  * 梁中宗元帝文學虞孝敬撰內典博要三十卷 
  * 魏期城太守楊衒之撰洛陽伽藍記五卷 
  * 後齊鄴下定國寺沙門釋法上撰增數法門四  十卷  (一名內法數林)  撰佛性論等  (十卷) 
  * 後周沙門釋曇顯奉魏丞相宇文泰撰大乘眾  經要二十二卷 
  * 後周新州願果寺沙門釋僧勔釋老子化胡  傳難道十八條 
  * 後周長安崇華寺沙門釋慧善撰散花論八  卷 
  * 後周武帝世沙門釋亡名著論一十一卷別集  十卷 
    * 至德論 
    * 淳德論 
    * 遣執論 
    * 不殺論 
    * 去是  非論 
    * 修空論 
    * 影喻論 
    * 法界寶人銘 
    * 厭  食觀 
    * 驗善知識記 
  * 後周武帝世終南山沙門釋靜藹撰三寶集一  十卷 
  * 後周武帝世長安沙門釋道安撰二教論一十  二篇 
  * 陳朝西域三藏真諦制眾經通序二卷翻梵言  七卷 
  * 陳朝南岳大明寺沙門釋慧思撰觀門等十  一卷 
    * 四十二字門二卷 
    * 無諍門二卷 
    * 隨自意三  昧 
    * 次第禪要 
    * 釋論玄門 
    * 三智觀門 
  * 隋朝相州大慈寺沙門釋靈裕撰論記三十  卷  (別集八卷) 
    * 安民論  (一十二卷) 
    * 陶神論  (十卷) 
    * 因果論  (二卷) 
    * 聖迹  記  (二卷) 
    * 塔寺記  (一卷并寺誥) 
    * 經法東流記 
    * 昭玄  十德記 
    * 僧尼制 
  * 隋朝天台山修禪寺沙門釋智顗撰觀論傳  等八十七卷 
    * 圓頓止觀  (十卷) 
    * 禪波羅蜜門  (十卷) 
    * 維摩經疏  (三十卷) 
    * 法華玄  (十卷) 
    * 法華疏  (十卷) 
    * 小止觀  (兩卷) 
    * 六妙門 
    * 覺意三昧 
    * 法華三昧 
    * 觀心論 
    * 三觀義 
    * 四教義 
    * 四悉檀義 
    * 如來壽量義 
    * 法界次第章  (三卷) 
    * 大方等行法 
    * 般舟證相  行法 
    * 請觀音行法 
    * 南岳思禪師傳 
  * 隋朝真寂寺沙門釋信行撰三階集錄將四  十卷 
    * 對根起行雜錄集  (三十五卷) 
    * 三階位別錄集  (四卷) 
  * 隋朝京師大興善寺沙門釋僧粲撰十種大  乘論一卷 
  * 隋朝大興善寺沙門釋僧琨撰論場一部三  十卷 
  * 隋朝滄州逸沙門釋道正撰凡聖行法六部  五十許卷 
    * 凡聖六行一部  (二十卷) 
    * 六行法一部  (十卷) 
    * 六行門一部  (七卷) 
    * 六行要一部  (五卷) 
    * 六行略一部  (三卷) 
    * 六行錄一部一卷  (謂罪行　福行　小乘人行　小菩薩行　大菩薩行　佛果證行) 
  * 隋朝日嚴寺沙門釋彥琮撰諸論傳二十許  卷別集十卷 
    * 通學論 
    * 辯教論 
    * 辯正論 
    * 通極論 
    * 福  田論 
    * 僧官論 
    * 善財錄 
    * 諸新經序 
    * 笈多  傳四卷 
    * 西域志十卷 
  * 隋朝舍衛寺沙門釋慧影撰論解二十七卷 
    * 述智論解二十四卷 
    * 傷學論 
    * 存廢論 
    * 厭  修論 
  * 隋朝相州秀才儒林郎侯君素撰旌異傳二  十卷 
  * 隋朝晉王府祭酒徐同卿撰通命論兩卷 
  * 隋朝翻經學士劉憑撰外內傍通比挍數法  一卷 
  * 隋朝翻經學士費長房撰開皇三寶錄一十  五卷 
  * 隋高祖文皇帝勅有司撰眾經法式一部十卷 
  * 隋著作王邵撰靈異志一部二十卷  (隋運者) 
  * 隋天台山國清寺沙門釋灌陌撰觀法傳一  十三卷 
  * 四念觀處 
  * 天台山國清寺百錄  (五卷) 
  * 金光明行法 
  * 修禪證相口決 
  * 天台智者別傳 
  * 杭州真觀法師別傳 
  * 隋煬帝東都雒濱上林園翻經舘沙門釋明  則撰翻經法式十卷  (別集十卷) 
  * 隋煬帝東都翻經舘沙門釋行矩撰法訓二卷 
  * 皇朝京師延興寺沙門釋玄琬撰論門一十  二卷 
    * 三德論 
    * 入道方便門  (二卷) 
    * 鏡喻論 
    * 無礙緣起 
    * 十種讀經儀 
    * 無盡藏  儀 
    * 發戒緣起  (二卷) 
    * 法界像圖 
    * 懺悔罪法 
  * 皇朝西明寺沙門釋玄惲論觀記律儀一百  七十四餘卷  (本名道世) 
    * 敬福論十卷  (略論二卷) 
    * 大小乘觀門十卷 
    * 釋門靈感記  (五十卷) 
    * 法苑珠林一百卷 
    * 四分律僧尼討要  (各五卷) 
  * 皇朝大慈恩寺沙門釋玄應撰眾經音二十  五卷 
  * 皇朝終南山龍田寺沙門釋法琳撰論十卷  別集二十卷 
    * 破邪論一部三卷 
    * 辯正論一部八卷 
  * 皇朝紀國寺沙門釋慧淨撰論注序十有餘  卷別集三卷 
    * 注金剛般若經 
    * 釋疑論 
    * 諸經講序 
    * 內詩英華一部十卷 
  * 皇朝門下典儀李師政撰內德論一卷三篇 
  * 皇朝西明寺沙門釋法雲撰論二部一十三  卷 
    * 辯量三教論一部三卷 
    * 十王正業論一部十卷 
  * 皇朝終南山沙門釋道宣撰傳錄等合一百  餘卷 
    * 釋門懺悔儀一部  (三卷) 
    * 釋迦方誌一部  (二卷) 
    * 古今佛道論衡一部三卷 
    * 大唐內典錄一部十卷 
    * 續高僧傳一部  (三十卷) 
    * 後集續高僧傳  (十卷) 
    * 廣弘明集一部三十卷 
    * 東夏三寶感通記一部三卷 
    * 刪補律相雜儀合二十卷 
  * 皇朝坊州玉華宮寺沙門釋玄奘撰大唐西  域傳一部一十二卷 
  * 皇朝弘福寺沙門釋彥悰撰大唐京寺錄一  部一十卷 

[0333a26]  右略列諸代道俗所傳撿阮氏七錄僧祐統  敘更有綴緝  (但有空名闕本故略)  ◎。

◎歷代諸經支流陳化錄第七

[0333a29]  序曰。所言支流出生經者。謂於本部敷時救  弊而陳異卷也。今就文尋撿括其大抵。都非  極言。何者。大聖垂教發悟在心。不以事相而
詮教體。故集眾託處。為成信之階基。放光動  地。開蒙情之兆域。然後資其故習因而陶化。  統其解網之要。揚其決目之方。知煩惱非趣
聖之由。識解悟為出凡之徑。一聞決絕。若瓦  裂而天分。再尋根力。便入位而登住。今則單  品別卷曲寫時心。未曰紹隆抑惟離本。故淳
味流變。明于涅槃極誡。抄略非具。固涉邪求  之緣。然本其啟化之辰非無其理。以經教初  傳譯人創列。梵本彫落全部者希。華嚴涅槃
尚三分獲一。況餘群部。寧不品卷。支離。故安  法師云。得略翻略得廣翻廣。斯言是也。一四  句頌聞之而啟惑。一四諦言聞之而生天。況
乎全品離詞。而非悟俗之要。即言明達豈乖  聖心之旨哉。由斯以言則發智之通鑒也。復  何論於本末敘其澆薄之競乎。固當不以曲  滯之心而光其所出耳。

[0333b19]  依撿群錄斯緣備列詳之。今復連寫則致弊  於紙墨。然恐亂於疑偽。或有涉於緝修。故兩  錄列名。定非別生之位。自餘不顯。便是支分
之經。又代代分張卷部漸廣。故且約指大數  求名。故目出之。

[0333b24]  大乘別生經二百二十一部二百六十三卷

[0333b25]  小乘別生經三百四十一部三百四十六卷

[0333b26]  余撿定其所出小乘別生。二十五經出增一。  四十經出中含。一百二十八經出雜含。四經  出長含。五十經出生經。五經出賢愚。十二經
出道地。八經出義足。餘則本起普曜等經。斯  並具錄本部別品流化至於入藏。見錄具引  出於四含者。此乃本譯殊品文義俱異。不同
出生之經也。恐有迷於兩經。故重銓顯分其  名體也。

歷代所出疑偽經論錄第八

[0333c06]  序曰。古人云。正道遠而難希。邪徑捷而易  明。斯言得矣。夫真經體趣融然深遠。假托之  文詞意淺雜。玉石朱紫迷者混之。至於通鑒
逃形無所。固當定名偽妄。何得隷在遲疑。故  晉彌天釋道安著疑錄云。外國法學皆跪而  口受。同師所受。若十二十轉以授後學。若有
一字異者共相推核得便擯之。僧法無縱也。  經至晉土其年未遠。而憙事者以沙糅金。斌  斌如也。而無括正。何以別真偽乎。農者禾草
俱存。后稷為之歎息。金匱玉石同緘。卞和為  之懷恥。安敢豫學次。見涇渭雜流龍蛇並進。  豈不恥之。今列非佛經以示將來學士。共知
鄙倍焉。安序如此。妄作者凶終。歸愚者沿至  代代其濫不無。或致妖訛相接。或因飾偽邪  命。斯徒眾矣。務須糺除其中名目相同與正
不別。如提謂法句之流。若不親尋則迷名法  愚斯及矣。可不誡哉。自法流中原三被除屏  及後開顯未閱正經。好事狂生。我聞興於
戶牖。流俗蒙叟。印可出於胸懷。並趨耳目之  事情。故非經通之意。致詿誤後學。良足寒心。  悲哉。末法遂及此乎。昔隋祖開皇創定經錄
挍閱偽濫。卷將五百。已總焚除。今人中流傳  猶未銓敘。既是法穢不可略之。故隋代顯  明。庶知博觀之弘益也。

  * 寶如來經  (南海胡作一加三昧字) 
  * 定行三昧經  (或云佛遺定行摩目連所問經) 
  * 真諦比丘慧明經  (或云惠明比丘經或云清淨真諦經) 
  * 尼吒國王經  (或云尼吒黃羅國王經或云黃羅王經) 
  * 匈有萬字經  (或云匈現萬字經) 
  * 薩和菩經  (舊錄云國王薩恕菩薩) 
  * 善信女經二卷  (或云善信經) 
  * 護身十二妙經  (一云度世護世經) 
  * 度護經  (一云度護法經) 
  * 毘羅三昧經二卷 
  * 善王皇帝經二卷  (一云善王皇帝功德經或為一卷) 
  * 惟務三昧經  (一作惟無三昧) 
  * 阿羅訶公經  (一云相國阿羅呵公經) 
  * 慧定普遍神通菩薩經  (一加國土字) 
  * 陰馬藏經  (一加光明字) 
  * 大育王經  (一云佛在波羅奈者) 
  * 四事解脫經  (一云四事八解度人經) 
  * 大阿那律經  (非八念者) 
  * 貧女人經  (一云難陀者舊錄云貧女難陀經) 
  * 鑄金像經 
  * 四身經 
  * 普慧三昧經 
  * 阿秋那經  (舊錄加三昧字) 
  * 兩部獨證經 
  * 法本齊經  (西涼州來) 
  * 覓歷所傳大尼戒 

[0334b01]  右二十六部三十卷出安法師偽疑經  (從大阿那  律經後九經僧祐錄云闕本)  。

  * 比丘應供法行經  (題云羅什出僧祐錄云撿無羅什譯) 
  * 居士請僧福田經  (題云曇無讖出祐錄注云撿無) 
  * 灌頂度星招魂斷復連經 
  * 決定罪福經 
  * 無為道經二卷 
  * 情離有罪經 
  * 燒香呪願經  (一云呪願經) 
  * 安墓呪經 
  * 觀月光菩薩記 
  * 佛鉢記  (或云佛鉢記甲申年大水及月光菩薩出事) 
  * 彌勒下教經  (在鉢記後) 
  * 九十六種道經  (已前十二部並文義乖正詞偈淺鄙故入疑中) 
  * 灌頂藥師經  (宋孝武世惠簡出之今勘隋唐二錄具重翻正非疑) 
  * 提謂波利經二卷  (宋武時北國曇靖撰) 
  * 寶車經  (或加妙好字淮周曇辯撰青州沙門道侍改治) 
  * 菩薩福藏法花三昧經  (齊武時僧導備撰備後改名道歡) 
  * 佛法六義第一應知 
  * 六通無礙六根淨業義門  (上二部齊武時比丘法願抄集) 
  * 佛所制名義經五卷  (齊釋王宗抄經撰以經名亂故列) 
  * 眾經要覽法偈  (二十一首梁天監二年比丘道歡撰) 

[0334b23]  右二十部二十六卷撿梁沙門僧祐錄有目  (其中藥師六義六根名數要覽等未可涉疑)  。

  * 大法尊王經三十一卷 
  * 十方佛決狐疑經 
  * 八方根本八十六佛名經 
  * 普賢菩薩說證明經 
  * 彌勒成佛本起經一十七卷 
  * 彌勒下生觀世音施珠寶經 
  * 彌勒成佛伏魔經  (一云救度眾生經) 
  * 妙法蓮華度量天地經 
  * 觀世音詠託生經 
  * 滅七部莊嚴成佛經 
  * 空寂菩薩所問經  (一名法滅盡經偽妄非護所出) 
  * 照明菩薩經  (一加頭陀字) 
  * 照明菩薩方便譬喻治病經 
  * 首羅比丘見月光童子經 
  * 阿難現變經 
  * 般若玄記經 
  * 幽深玄記經 
  * 大契經四卷 
  * 玄記經二卷 
  * 發菩提心經 
  * 菩薩求五眼經 
  * 般泥洹後諸比丘經 
  * 小般泥洹經  (一名大法滅經) 
  * 佛說法滅盡經 
  * 五濁惡世經 
  * 妙法蓮華天地變異經 
  * 華嚴十惡經 
  * 觀世樓炭經 
  * 小樓炭經 
  * 正化內外經二卷  (一名老子化胡經傳錄云晉時祭酒王浮作) 
  * 須彌四域經 

[0334c29]  右三十一部。八十四卷。撿隋費長房錄。攝  入偽妄中。

  * 抄為法捨身經  (六卷) 
  * 抄法華藥王經 
  * 抄維摩經二卷  (方便佛國問疾三品) 
  * 抄菩薩本業願行經 
  * 抄法律三昧經 
  * 抄照明三昧不思議事經 
  * 抄諸佛要集經 
  * 抄大乘方便要慧經 
  * 抄樂瓔珞莊嚴方便經 
  * 抄未曾有因緣經 
  * 抄諸法無行經 
  * 抄無為道經 
  * 抄德光太子經 
  * 抄安般守意經 
  * 抄菩薩本業願行品 
  * 抄四諦經要數 
  * 抄普賢觀懺悔法 
  * 抄阿毘曇五法行經 
  * 抄分別經 
  * 抄魔化比丘經 
  * 抄優婆塞受戒品 
  * 抄優婆塞受戒法 
  * 抄貪女為國王夫人經 

[0335a25]  右二十三部。二十九卷。並齊竟陵王所抄。  既異本經。題抄顯別。令後尋者知有所因。  然風味弘通義理愜附。接蒙俗之繁博。考
性欲之殊途。有道存焉。義非疑妄。而僧祐  長房諸錄。並注疑經。莫不恐涉澆浮餘波  失本。然情取會解事取簡要。前後翻傳備
本無一。猶能開明像正誘訓塵蒙。半偈全  頌寶璧之喻顯然。四字八言靜倒之方攸  託。據此而述。何得雷同。玉石不有甄解者  乎。

  * 薩婆若陀眷屬莊嚴經 

[0335b07]  右一經。撿僧祐錄云。梁天監九年。郢州僧  妙光所出。朝法擯訖。

  * 梁朝博士江泌女比丘尼僧法所誦出淨土  經等三十五卷  (已備代錄撿不從譯群錄並入疑中) 
  * 梵天神策經 
  * 天皇梵摩經 
  * 安墓經 
  * 安塚經 
  * 安宅經 
  * 危脆經 
  * 安宅神呪經 
  * 天公經 
  * 度生死海神船經 
  * 度法護經 
  * 救蟻沙彌經 
  * 北方禮佛呪願經 
  * 敬福經 
  * 阿羅呵條國王經 
  * 五百梵志經  (一名亦有亦無經) 
  * 修行方便經 
  * 偈令經 
  * 度世不死經 
  * 齋法清淨經 
  * 佛說正齊經 
  * 佛說法社經  (披尋古錄更別正本) 
  * 呪魅經 
  * 尸陀林經 
  * 招魂魄經 
  * 太子讚經 
  * 比丘法藏見地獄變經 
  * 人民求願經 
  * 閻羅王東太山經 
  * 七寶經 
  * 字論經 
  * 救護眾生惡疾經 
  * 救護身命經 
  * 五果譬喻經 
  * 國一切度經  (一名薩利薩經) 
  * 孤兒女經 
  * 度人王并民受戒正信除邪經 

[0335c18]  右二十八部。單經。撿隋經法師錄。入偽妄  分。

  * 諸佛下生大法王經六十卷  (余於汾部親見此文) 
  * 方廣滅罪成佛經三卷 
  * 占察經兩卷  (上卷一百八十事卜占) 
  * 法句經兩卷  (下卷寶明菩薩) 
  * 金棺囑累經 
  * 罪福決疑經 
  * 五辛經 
  * 初教經 
  * 罪報經  (與正經罪報輕重全異) 
  * 日輪供養經 
  * 乳光經  (其文全異於正經云不得服乳獲罪) 
  * 福田報應經 
  * 寶印經 
  * 究竟大悲經三卷 
  * 獨覺論 
  * 毘尼決正經 
  * 優波離論 
  * 普決論  (一本加惟識字) 
  * 阿難請戒律論 
  * 迦葉問論 
  * 大威儀請問論 
  * 寶鬘論 
  * 遺教論 
  * 沙彌論 
  * 文殊請問要行論 

[0336a16]  右諸偽經論。人間經藏往往有之。其本尚  多。待見更錄。

歷代所出眾經錄目第九

[0336a19]  序曰。名教設位戡濟淪亡。將使真偽分流邪  正異轍。所以歷代道俗崇重教門。皆敦編次  沿  時無替。考挍存沒三十餘家。銓定人代皆
遵安錄。然彌天亞聖道洽幽明。感神僧而示  慈天。蒙印定而明注解。故能徵覈教旨。輕斵  鑿而重淳風。商度句義。宗質文而排鄙野。致
使遺文餘行。經累代而逾新。其德孔明固略  標擬。自餘後作皆號命家。詞什繁略難為通  簡。然相乘置位代出新經。法俗贊述無時不
有。比多惰學無暇博觀。競撮本經少有通贍。  所以傳述義解斯文蓋闕。然夫開信適道權  謀率先。導達化源理兼俗典。故慧遠釋桓玄
之疑。道林開郄超之信。僧會啟吳王之惑。次  道弘宋主之心。  沿  彼迄今代有其事。莫不雅  引三際。陳報應如指掌。綜襲六經。明殃咎之
倚伏。傍括子史統詳譬喻。以近徵遠用俗悟  道。知幾其神在斯一舉。豈得埋名削迹而不  列挺者乎。今所撰錄該括眾氏勘閱正偽研
訪遺逸偽無所取。非目無以定名遺篇。所求  列卷以彰可錄。敢敘由來用陳有寄。想諸來  鑒復織組焉。

  * 古經錄一卷 

[0336b12]  右尋諸舊錄。多稱為古錄。則似秦時釋利  防等所齎經錄。

  * 舊錄一卷 

[0336b15]  右撿。似是前漢劉向挍書天閣。往往多見  佛經。斯即往古藏經錄。謂孔壁所藏。或  秦政焚書人中所藏者。

  * 漢時佛經目錄一卷 

[0336b19]  右撿。似是迦葉摩騰所譯四十二章經等。  因即撰錄。

  * 魏時沙門朱士行漢錄一卷 

[0336b22]  右依撿。元是頴川沙門。於洛陽講道行經。  因著其錄。

  * 西晉沙門竺法護眾經錄一卷 

[0336b25]  右依撿。是晉武帝長安青門外大寺沙門  也。翻經極廣因出其錄。

  * 西晉清信士聶道真眾經錄一卷 

[0336b28]  右依撿。晉惠帝永嘉中。稟受護公之筆匠  也。後自翻經。因出錄云。

  * 二趙經錄一卷 

[0336c02]  右依撿。似是二石趙時諸錄遙注。未知姓  氏。

  * 前秦沙門釋道安綜理眾經目錄一卷 

[0336c05]  右依撿。東晉孝武太元中。前秦沙門也。自  前諸錄。但列經名品位大小。區別人代蓋  無所紀。後生追尋莫測由緒。安乃總集名
目表其時世。銓品新舊定其制作。眾經有  據自此而明。在後群錄資而增廣。是知命  世嘉運睿哲卓興。可不鏡諸。其文見僧祐  錄。

  * 後秦沙門釋僧叡二秦錄一卷 

[0336c13]  右依撿。後秦姚興弘始年。長安沙門也。即  前道安之弟子。神用通朗思力摽舉。參譯  什門多有撰緝。

  * 東晉沙門竺道祖眾經錄四部 
    * 魏世經錄目一卷 
    * 吳世經錄目一卷 
    * 晉世雜錄一卷 
    * 河西經錄目一卷 

[0336c21]  右四錄。依撿東晉廬山東林寺遠公弟子  釋道流創撰。未就而卒。同學道祖為成之。

  * 東晉沙門支敏度經論都錄一卷 

[0336c24]  右依撿。晉成帝豫章山沙門也。其人總挍  古今群經。故撰都錄。敏度又撰別錄一部。

  * 前齊沙門釋王宗錄二卷 

[0336c27]  右依撿。齊武帝時沙門也。所出此錄。見梁  三藏集記。

  * 前齊沙門釋道慧宋齊錄 
  * 後魏沙門菩提流支錄 
  * 後齊沙門釋道憑錄 
  * 始興錄  (未詳作者) 
  * 廬山錄  (未詳作者) 
  * 釋正度錄 
  * 王車騎錄 
  * 岑號錄 
  * 釋弘充錄  (南齊楊都人) 
  * 華林佛殿錄四卷  (梁天監年勅沙門僧紹撰) 
  * 隋沙門釋靈裕譯經錄 
  * 眾經都錄八卷  (撿名似總合群家而未詳作者) 

[0337a12]  已前諸錄。二十四家。撿紀傳有之。未見其  本。故列名而已。

  * 眾經別錄二卷  (未詳作者言似宋時) 
    * 上卷三錄 
      * 大乘經錄第一 
      * 三乘通教錄  第二 
      * 三乘中大乘錄第三 
    * 下卷七錄 
      * 小乘經錄第四 
      * 篇目闕本錄  第五 
      * 大小乘不判錄第六 
      * 疑經錄第七 
      * 律錄第八 
      * 數錄第九 
      * 論錄第十 

[0337a20]  都一千八十九部二千五百九十三卷。

  * 梁出三藏集記  (齊末梁初沙門釋僧祐撰) 
    * 新集撰出經論錄一 
    * 新集異出經論錄二 
    * 新集序四部律錄三 
    * 新集安公古異經錄四 
    * 新集安公失譯經錄五 
    * 新集安公涼土異經錄六 
    * 新集安公關中異經錄七 
    * 新集續撰失譯經錄八 
    * 新集抄經錄九 
    * 新集安公疑經錄十 
    * 新集疑經偽撰錄十一 
    * 新集安公注及雜志錄十二 

[0337b05]  右都合一十二件二千一百六十二部四千  三百二十八卷。

  * 元魏眾經錄目  (永熙年勅舍人李廓撰) 
    * 大乘經目錄一 
    * 大乘論目錄二 
    * 大乘經  注目錄三 
    * 大乘未譯經論目錄四 
    * 小乘  經律目錄五 
    * 小乘論目錄六 
    * 有目闕本  目錄七 
    * 非真經目錄八 
    * 非真論目錄九 
    * 全非經愚者作目錄十 

[0337b13]  右都合十件四百二十七部二千五十三卷。

  * 梁代眾經目錄  (天監十七年勅沙門寶唱撰) 
    * 第一卷  (大乘) 
    * 第二卷  (小乘) 
    * 第三卷  (先異譯經禪經戒律疑經  注經數論義記) 
    * 第四卷  (隨事別名隨事失名譬喻佛名神呪) 

[0337b17]  右四卷二十件凡一千四百三十三部三千  七百四十一卷。

  * 齊代眾經目錄  (武平年沙門法上撰) 
    * 雜藏錄 
    * 修多羅錄 
    * 毘尼錄 
    * 阿毘曇錄  別錄 
    * 眾經抄錄集錄 
    * 人撰作錄 

[0337b22]  右八件經律論真偽凡七百八十七部二千  三百三十四卷。

  * 大隋眾經目錄七卷  (開皇十四年勅翻經所沙門法經等二十大德撰) 

[0337b25]  依撿。其錄位為九條。區別品類為四十二  分。初六分略示經律三藏大小之殊。粗顯  傳譯是非真偽之目。後之三錄。並是集傳
記注。此名道俗所修。雖非西域所製。莫非  光贊正經發明宗教開進後學。

[0337c01]  右九錄凡二千二百五十七部五千三百一  十卷。

  * 開皇三寶錄  (開皇十七年大興善寺翻經學士費長房撰) 

[0337c04]  合一十五卷  (一卷總目　兩卷入藏　三卷帝年　九卷代錄)  。

[0337c05]  右所出經律戒論傳二千一百四十六部六  千二百三十五卷。

  * 隋仁壽年內典錄五卷  (京師延興寺釋玄琬傳云文帝勅大興善寺大德與翻經  沙門學士披撿法藏詳定此錄) 
    * 單本一 
    * 重翻二 
    * 賢聖集傳三 
    * 別生四 
    * 疑偽五 

[0337c11]  右五件。即今京輦通寫盛行。直列經名仍  銓傳譯。所略過半未足尋之。其序略云。別  生疑偽不須抄寫。已外三分入藏所收。至
如法寶集之流。淨住子之類。還同略抄。例  入別生。餘有僧傳等。詞集文史。體非淳正。  事誰可尋。義無在錄。云云。已如上紀。

  * 大唐京師西明寺所寫王翻經律論集傳等  (顯慶三年) 

[0337c19]  入藏正錄合七百九十九部三千三百六十  一卷  (五萬六千一百七十五紙)  。

  * 大唐內典錄一帙十卷 
    * 歷代眾經傳譯錄五卷 
    * 歷代翻經單重人代存亡錄一卷 
    * 歷代眾經分乘入藏錄二卷 
    * 歷代眾經舉要轉讀錄一卷 
    * 歷代眾經有目闕本錄 
    * 歷代道俗述作注解錄 
    * 歷代眾經支流陳化錄 
    * 歷代所出疑偽經論錄 
    * 歷代眾經錄目所從序 
    * 歷代眾經應感興敬錄 

[0338a03]  下六錄合成一卷。

[0338a04]  右總合一十八代所出經教凡二千二百六  十二部七千餘卷  (可自算定則知作者疲焉)  。

[0338a06]  余少沐法流。五十餘載。宗匠成教執範賢明。  每值經誥德能無不目閱親謁。至於經部大  錄欣悟良多。無論真偽思聞其異。自方朔覩
昆明之灰。劉向挍佛經天閣。故知周漢久已  聞之。非後顯宗方流此地。故法蘭創出章本。  世高廣譯眾經。餘部相從無非通道。故魏晉
之後騰譯欝蒸。制錄討論居然非一。或以數  列。或用名求。或憑時代。或寄參譯。各紀一  隅務存所見。斯並當時稽古識量修明。而綴
撰筆削不至詳密者。非為才不足而智不周  也。直以宅身所遇天下分崩。壃場關艱莫閱  經部。雖聞彼有終身不  [門@視]  。今則九圍靜謐八
表通同。尚絕追求諸何纂歷上集群目取訊  僧傳等文勘閱詳定。更參祐房等錄祐錄徵  據。文義可觀。然大小雷同三藏糅雜。抄集參
正傳記亂經。考括始終莫能通決。房錄後出  該贍前聞。然三寶共部偽真淆亂。自餘諸錄  胡可勝言。今余所撰望革前弊。然以七十之
年獨運神府。撿括漏落終陷前科。具述所懷  示其量據。庶有同好復雅正之。可不同舟相  從懷古。

歷代眾經應感興敬錄第十

[0338a28]  序曰。三寶弘護各有司存。佛僧兩位。表師資  之有從。聲教一門。顯化導之靈府。故佛僧隨  機。感見之緣出沒。法為除惱。滅結之候常臨。
所以捨身偈句。恒列於玄崖。遺法文言。總會  於龍殿。良是三聖敬重。藉顧復之劬勞。幽  明荷恩。慶靜倒之良術。所以受持讀誦必降
徵祥。如說修行無不通感。天竺往事固顯常  談。震旦見緣紛綸恒有。士行投經於火聚。焰  滅而不焦。賊徒盜葉於客堂。既重而不舉。或
合藏騰於天府。或單部瑞於王臣。或七難由  之獲銷。或二求因之果遂。斯徒眾矣。不述難  聞。敢隨代錄用程諸後。經不云乎。為信者
施疑則不說。至如石開矢入。心決致然。水流  氷度。情疑頓決。斯等尚為士俗常傳。況慧拔  重空道超群有。心量所指窮數極微。因緣之
遘若影隨形。祥瑞之徒有逾符契。義非隱默  故述而集之。然尋閱前事多出傳紀。志怪之  異冥祥。旌異之與徵應。此等眾矣備可覽
之。恐難覩其文固疏其三數。并以即具所詳  示存感通之有數矣。

[0338b19]  高僧傳云。宋元初中有黃龍沙彌曇無竭者。  誦觀音經淨修苦行。與諸徒屬二十五人。往  尋佛國。備經荒險貞志彌堅。既達天竺舍衛。
路逢山象一群。竭齎經誦念稱名歸命。有師  子從林中出。象驚奔走。復有野牛一群。鳴吼  而來。將欲加害。竭又如初歸命。有大鷲飛來。  牛便驚散。遂得剋免。

[0338b26]  又昔東晉孝武之前。恒山沙門釋道安者。經  石趙之亂避地于襄陽。注般若道行密迹諸  經。折疑甄解二十餘卷。恐不合理。乃誓曰。
若所說不違理者。當見瑞相。乃夢見胡道人  頭白眉毛長。語安曰。君所注經殊合道理。我  不得入泥洹。住在西域。當相助弘通。可時
時設食也。後十誦至。遠公云。昔和上所夢  乃賓頭盧也。於是立座飯之。又感神僧現形  說法云。

[0338c06]  又蜀郡沙門釋僧生者。出家以苦行致目為  蜀三賢寺主。誦法華習定。甞山中誦經。虎蹲  其前。竟部乃去。每至諷詠。輒見左右四人
為侍。年雖衰老而翹勤彌勵。遂終其業云。

[0338c10]  又扶風釋道冏者。為師入河南霍山採鍾乳  四人。入穴數里。三人溺死。炬火又亡。冏素誦  法華。憑誠乞濟。有頃見螢火。追遂得出穴。
頻作普賢行道。並見感應。或見胡僧入坐。或  見騎馬人至。未及言次倐忽不見。後遊宋都。  以般舟為業。中夜入禪。見四人御車呼冏上
乘。不覺自身已在大路。見一人坐胡床侍衛  數百人。見冏驚起曰。向令知處而已。何忽勞  屈法師。遂拜別令送還寺。扣門方開。房門亦  閉。眾咸敬服。

[0338c20]  又宋孝建中。釋普明者。少出家。稟性清純。蔬  食布衣懺誦為業。誦法花維摩。若諷誦時。有  別衣別座。未嘗穢雜。每至勸發品。輒見普賢
乘象立其前。誦維摩亦聞空中倡樂之聲云。

[0338c24]  又宋太始中。楊都瓦官寺釋慧果者。少以蔬  素自節。誦法花十地。甞於圊前一鬼致敬  云。昔為眾僧作維那。小不如法。墮在噉糞鬼
中。法師慈悲願助拔濟。又昔有錢三千。埋在  柿樹下。願取為福果。因告眾掘錢為造法華  設會。後夢見鬼云。已得改生。大勝昔日之苦  報也。

[0339a02]  前齊永明中。楊都高座寺釋慧進者。少雄勇  遊俠。年三十忽悟非常。因出家。蔬食布衣誓  誦法華。用心勞苦執卷便病。迺發願造百部
以悔先障。始聚得一千六百文。賊來索物。進  示經錢。賊慚而退。爾後遂成百部。故病亦損。  誦經既度。情願又滿。廻此誦業。願生安養。聞
空中告曰。汝願已足。必得往生。因無病而卒。  年八十餘矣。

[0339a10]  永明中。會稽釋弘明者。止雲門寺。誦法華禮  懺為業。每旦水瓶自滿。實諸天童子為給使  也。又虎來入室伏床前。久之乃去。又見小
兒來聽經云。昔是此寺沙彌。盜僧厨食。今  墮圊中。聞上人誦經。故力來聽。願助方便  免斯累也。明為說法領解方隱。後山精來惱。
明乃捉取腰繩繫之。鬼謝遂放。因之永絕。

[0339a17]  昔元魏天平年中。定州募士孫敬德。在防造  觀音像。年滿將還在家禮事。後為賊所引。不  堪栲楚。遂妄承罪。明日將決。其夜禮懺流
淚。忽如睡夢。見一沙門教誦救生觀世音經。  經有諸佛名。令誦千遍得免苦難。敬覺如夢  所緣了無參錯。遂誦一百遍。有司執縛向市。
且行且誦。臨刑滿千。刀下斫之折為三段。皮  肉不傷易刀又斫。凡經三換刀折如初。監司  問之。具陳本末。以狀聞承相高歡。乃為表
請免死。因此廣行於世。所謂高王觀世音也。  敬還設齋迎像。乃見項上有三刀痕。見齊書。

[0339a28]  梁天監末。富陽縣泉林寺釋道琳者。少出家  有戒節。誦淨名經。寺有鬼怪。自琳居之便歇。  弟子為屋壓頭陷入胸。琳為祈請。夜見兩胡
僧拔出其頭。旦遂平復。琳又設聖僧齋。鋪新  帛於床上。齋畢見帛上有人迹。皆長三尺。眾  咸服其徵感。

[0339b05]  後魏末。齊州釋志湛者。住大山北人頭山邃  谷中銜草寺。省事少言人鳥不亂。讀誦法花。  人不測其素業。將終時神僧寶誌謂梁武曰。
北方銜草寺須陀洹聖僧今日滅度。湛之亡  也無惱而化。兩手各舒一指。有梵僧云。斯初  果也。還葬此山。後發看之。唯舌如故。乃立
塔表之。今塔存焉。鳥獸不敢陵踐。

[0339b12]  又茫陽五侯寺僧。失其名。誦法華為常業。初  死權殮隄下。後改葬。骸骨並枯。唯舌不壞。雍  州有僧。亦誦法華。隱白鹿山。感一童子供給。
及死置尸巖下。餘體並枯。唯舌如故。

[0339b16]  齊武成世。并東看山人掘見土黃白。又見一  物狀如兩脣。其中有舌鮮紅赤色。以事聞奏。  帝問道俗。沙門法上曰。此持法華者六根不
壞也。誦滿千遍其徵驗乎。乃集持法華者圍  繞誦經。纔始發聲。此靈脣舌一時鼓動。同見  毛竪。以事奏聞。乃石函緘之。

[0339b22]  又魏高祖大和中。代京閹官自慨刑餘奏乞  入山修道。勅許之。乃齎華嚴晝夜讀誦。禮悔  不息。一夏不滿。至六月末髭鬚生得丈夫相。
以狀聞。帝大驚重之。於是國敬華嚴復尊恒  日。並見侯君素旌異記。

[0339b27]  隋開皇初。有楊州僧。忘其名。誦通涅槃。自矜  為業。岐州東山下村中沙彌誦觀音經。二俱  暴死。心下俱暖。同至閻羅王所。乃處沙彌
金高座。甚恭敬之。處涅槃僧銀高座。敬心不  重。事訖勘問。二俱餘壽。皆放還。彼涅槃僧  情大恨恨。恃所誦多。問沙彌住處。於是兩辭
各疏所在。彼從南來至岐訪得具問所由。沙  彌言。初誦觀音。別衣別所燒香呪願。然後乃  誦。斯法不怠。更無他術。彼僧謝曰。吾罪深
矣。所誦涅槃威儀不整。身口不淨救忘而已。  古人遺言。多惡不如少善。於今取驗。悔往而  返。

[0339c10]  釋道積。貞觀初。住益州福成寺。誦通涅槃。淨  衣澡沐日為恒度。慈愛兼濟固其深心。終于  五月。炎氣赫然。而尸不腐臭。百有餘日跏坐
如初。道俗莫不嘉賞。

[0339c14]  時蜀川又有釋寶瓊者。綿竹人。出家貞素讀  誦大品。兩日一遍。無他方術。唯勸信佛為先。  本邑連比什邡。並是米族。初不奉佛。沙門不
入其鄉。故老人女婦不識者眾。瓊思拔濟待  其會眾。便往赴之不禮而坐。道黨咸曰。不禮  天尊非沙門也。瓊曰。邪正道殊所奉各異天
尚禮我。我何得禮老君乎。眾議紛紜。瓊曰。吾  若下禮必貽辱也。即禮一拜。道像連座動搖  不安。又禮一拜。連座反倒狼籍在地。遂合眾
禮瓊。一時迴信。乃召成都大德。就而陶化。以  貞觀八年終於所住。

[0339c25]  釋空藏者。貞觀時。住京師會昌寺。誦經三百  餘卷。說化為業。遊浪川原。有緣斯赴。昔往藍  田負兒山誦經。齎麵六斗擬為月調。乃經三
周。日噉二升。猶不得盡。又感神鼎。不知何來。  時至玉泉。以為終焉之地。時經亢旱泉竭。  合寺將散。藏乃至心祈請。泉即應時涌溢。道
俗動色驚嗟不已。貞觀十六年終於京寺。還  葬山所。

[0340a04]  釋遺俗者。不測所住。遊行醴泉山原。誦法花  為業。乃數千遍。貞觀中因疾將終。告友人慧  廓禪師曰。比雖誦經意望有驗。若生善道舌
根不朽。可埋之十年發出。若舌朽滅知誦無  功。若舌如初。為起一塔生俗信敬。言訖而終。  至十一年。依言發之。身肉都盡。唯舌不朽。
一縣士女咸共戴仰。乃函盛舌大起塔於甘  谷岸上。

[0340a12]  又郊南福水之陰有史村。史呵誓者。誦法華  經。名充令史。往還徒步生不乘騎。以依經  云哀愍一切故也。病終本邑。香氣充村。並怪
而莫測其緣。終後十年。其妻又殞。乃發塚合  葬。見其舌本如生。餘肉並朽。乃別收葬。斯徒  眾矣。餘且略之。

[0340a18]  貞觀五年。有隆州巴西令令狐元軌者。信敬  佛法。欲寫法華金剛般若涅槃等經。無由自  撿。憑彼土抗禪師撿挍。抗乃為在寺如法潔
淨。寫了下帙。還岐州莊所。經留在莊。并老子  五千文同在一處。忽為外火延燒。堂是草覆。  一時灰蕩。軌于時任馮翊令。家人相命撥灰
取金銅經軸。既撥外灰。其內諸經宛然如故。  潢色不改。唯箱帙成炭。又覓老子。便從火化。  乃收取諸經。鄉村嗟異。其金剛般若一卷題
字燋黑。訪問所由。乃初題經時。有州官能書。  其人行急。不護潔淨直爾立題。由是被焚。  其人見在瑞經亦存。京師西明寺主神察目  驗說之。

[0340b02]  余曾於隰州有曇韻禪師。定州人。行年七十。  隋末喪亂隱于離石比干山。常誦法華。欲寫  其經。無人同志。如此積年。忽有書生無何而
至云。所欲潔淨並能行之。於即清旦食訖入  浴著淨衣。受八戒入淨室。口含檀香。燒香  懸旛寂然抄寫。至暮方出。明又如初。曾不告
倦。及經寫了如法嚫奉。相送出門斯須不見。  乃至裝潢一如正法。韻受持讀之。七重裹結。  一重一度香水洗手。初無暫廢。後遭胡賊。乃
箱盛其經置高巖上。經年賊靜方尋不見。周  慞窮覓。乃於巖下獲之。箱巾糜爛撥朽。見經  如舊鮮好。余以貞觀十一年親自見之。

[0340b14]  降州南孤山陷泉僧徹禪師。曾行遇癩者在  穴中。徹引至山中。為鑿穴給食。令誦法華。素  不識字。加又頑鄙。句句授之終不辭倦。誦經
向半。夢有教者。自後稍聰。得五六卷。瘡漸覺  愈。一部既了。鬚眉平復肌膚如常。故經云。病  之良藥。斯誠驗矣。

[0340b20]  河東有練行尼。常讀誦法華訪工書者寫之。  價酬數倍。而潔淨翹勤有甚餘者。一起一浴  然香熏衣。筒中出息通於壁外。七卷之功八
年乃就。龍門寺僧法端。集眾講經。借此尼經  以為揩定。尼固不與。端責之。事不獲已。乃自  送付端。端開讀之。唯見黃紙了無文字。餘卷
亦爾。端愧悔還尼。尼悲泣受已。香水澆函  頂戴繞佛。七日不休。開視文字如故。即貞觀  二年端自說之。

[0340b29]  昔開皇初。有河東曇延法師。初造疏解涅槃  經。恐不合聖心。乃陳經及疏於佛舍利塔前。  啟告靈聖。若所解合理。願垂神應。言訖涅槃
軸各放光明。舍利大塔亦放光明。上至空天  傍照四遠。諸有道俗謂寺遭火。崩騰驚赴。至  乃知非。三日三夜騰焰不絕。隋祖重為戒師
迎入京。為建延興寺。門人見在。蒲州仁壽寺  僧道遜者。即延之學士。講涅槃將百遍。有  弘護正法心。四方所歸無問客主。將洽之富
無有過者。貞觀四年。崔義直為虞鄉令。令人  請遜講經。及發願訖。泣曰。去聖滋遠微言  隱絕。庸鄙所傳不足師範。但以信心希向自
發誠悟。今講止於師子品。日時既促。願存心  聽。既至其品。無疾而終。道俗哀慟。義直徒  跣扶柩送之南山。于時隆冬十一月土地氷
嚴。下屍於地。地生蓮華。而小頭及手足各一。  義直奇之。令守不覺盜折。明旦視之。周身  有華。總五百莖。七日乃萎。

[0340c18]  幽州沙門釋智苑者。有學識。思造石經緘于  西南山巖。以備法滅之護也。隋大業中。初搆  石室。四面鐫之。又取方石寫諸藏經。每一室
滿以石錮之。鐵錮其縫。遠近公私無不送施。  工匠既湊欲造佛堂食院。而山東無木可得。  忽一夜暴雨雷震山崩。旦晴乃見大松柏數
千株漂積道次。尋蹤遠自西山送來。此為神  助。即依而搆造。頃之畢成。所造石經已滿七  室。貞觀十三年苑卒。弟子猶繼其業云。

[0340c27]  隋開皇中。蔣州人嚴恭者。於郭下造精舍寫  法華經。清淨供給。書生歡喜。常有十人道俗  送直。恭親撿挍勞不告倦。甞有人從貸經錢
一萬。恭不獲已與之。貸者得錢船載。中路傾  覆錢失而人不溺。是日恭入錢庫。見一萬錢  濕如水澆怪之。後見所貸錢人。方知其沒溺。
又商人至宮亭湖祭神上物。夜夢神云。倩君  以所送物與嚴法華。令經用也。及覺所上之  物在前。又恭至市買紙少錢。忽有人持三千
錢授恭曰。助君買紙。言訧不見。又有漁人。  夜見江中火焰焰浮來。以船迎之。乃是經函。  及明尋視。乃是嚴家經。其後發願。略云。無一
字而不經眼。無一字而不用心。及大業末子  孫猶傳經業。群盜相約不入其里。里人賴之。  至今故業猶爾。

[0341a13]  右監門挍尉馮翊李山龍。以武德中暴亡心  暖。七日乃蘇云。初去至官庭前。有囚數千枷  鎖禁撿。見一大官坐廳高座問傍人。何官。彼
曰。王也。因至階問。生平何福業。龍云。鄉人  設會。恒施物同之。又曰。作何善業。龍曰。誦  法華兩卷。王曰。大善。可升階就東北高座誦
之。便舉聲曰。妙法蓮華經序品第一。王曰。請  法師止。向法師誦經。非唯自利。乃令庭中諸  囚皆以聞法丞免。諸囚寂亦不見。乃放還。
備見他地獄五苦休息。亦由聞經故止。

[0341a23]  太廟獲趙郡李思一者。以貞觀二十年正月  八日失瘖。至十三日死。經日乃蘇。自言。備見  冥官。云年十九時。甞害生命。思一悟之曰。所
害之時。在黃州。旻法師下聽涅槃。何緣於彼  相害。官追旻師。有答云。旻生金粟界不可追。  且放還家。家近清禪寺。寺僧玄通素與往來。
家人請通讀經追福。俄見其活。又說冥事。因  為懺悔受戒。并勸轉金剛般若五千遍。至日  晚又死。明日還蘇。自云。見大官遙便大喜曰。
還家大作福德。復見二僧。證云。旻師遣來。官  見驚懼迎之。僧曰。思一昔時聽講。又不殺害。  何緣妄錄耶。冥官曰。即放還。僧送至家。曰淨  心修善因遂活云云。

[0341b07]  陳公太夫人豆盧氏。信福誦金剛般若。一紙  未度。後一日昏時頭痛四支不安。自念儻死  經不終耶。即起強誦。而燈已滅。命婢然燭。厨
中外院覓火俱絕。夫人深恨。忽見庭中有然  火燭。上階入堂至床前。三尺許。無人執。而光  明若晝。夫人驚喜。所苦亦除。取經誦之。有頃
家鑽燧得火然燈入堂。堂中燭火即滅。便以  此夜誦竟。因此日誦五遍為常云云。

[0341b15]  中書令岑文本。少信佛。常念誦法華經普門  品。甞乘船於吳江中。船壞人死。文本亦沒。水  聞有人言。但念佛必不死。如是三言。遂隨波
出沒。須臾著岸云云。

[0341b19]  武德年中。以都水使者蘇長為巴州刺史。度  嘉陵江。中流風起船沒。男女六十餘人皆溺  死。唯有一妾。常讀法華經。及水入船。妾頭戴
經函。誓與俱沒。乃隨波汎濫。頃之達岸。經函  外濕內乾。于今尚在。

[0341b24]  貞觀中。河東董雄為大理丞。少誠信。蔬食十  數年。十四年中坐連李仙童事。上大怒使侍  御韋悰鞫問甚急。因禁數十人。大理丞李敬
玄司直王忻同連此坐。雄與同屋囚鎖。專念  普門品。日得三千遍。夜坐誦經。鎖忽自解落  地。雄驚告忻玄。忻玄共視鎖堅全在地而鉤
鎖相離數尺。即告守者。其夜監察御史張守  一宿直。命吏開鎖火燭照之。見鎖不開而相  離甚怪。又重鎖紙封書上而去雄如常誦經。
五更中鎖又解落有聲。雄又告忻玄等。至明  告敬玄視之。封題如故而鎖自相離。敬玄素  不信佛法。其妻讀經。常謂曰。何為胡神所媚
而讀此書耶。及見雄此事。乃深悟不信之咎。  方知佛為大聖也。時忻亦誦八菩薩名。滿三  萬遍。其鎖解落。視之如雄不異。其事臺中內  外具皆聞見。不久俱脫。

[0341c11]  益州西南新繁縣西四十里許。有王李村。隋  時有書生。姓荀氏。在此教學。大用工書而不  顯迹。人欲其書終不肯出。乃敺之亦不出。遂
以筆於前村東空中四面書般若經。數日便  了。云此經擬諸天讀之。人初不覺其神也。後  忽雷雨大注。牧牛小兒於書經處住而不澆
濕。其地乾燥可有丈許。自外流潦。及晴村人  怪之。爾後每雨小兒常集其中。衣服不濕。武  德年有非常僧。語村人曰。此地空中有般若
經。村人莫污。諸天於上設蓋覆之。不可輕踐。  因此四周欄楯不許人畜往。于今雨時仍乾。  齋日村人就供。每聞天樂聲繁會盈耳。

[0341c23]  又近龍朔三年正月二十七日。有高表仁孫  子。甞讀法華經。乘馬從順義門出。有兩騎追  之曰。今捉獲矣。其人問曰。卿是何人。答曰。
我是閻羅王使者。故來追卿。其人惶忙走馬  西出。欲投普光寺。使人曰。疾捉寺門勿令入。  入即得脫。及至寺門。乃見一騎捉門。又西走
欲入開善。又令騎捉門。遂相從西奔欲還本  宅。宅在化度寺東。恐道遠。乃欲入醴泉坊。一  騎在前。其人以拳擊之。鬼遂落馬。後鬼曰。此
人大麁。急曳下挽却頭髮。即被牽髮如刀割  狀。遙擲于地亦隨髮落馬。家人輿還。至晚蘇  云。備見閻王云。君何盜僧果子。何事說三寶
過。遂依伏罪無敢厝言。王言。盜果之罪。合吞  鐵丸四百五十枚。四年受之方盡。說過之罪。  合耕其舌因放令出。遂蘇。少時還絕口如吞
物。通身赩赤有苦楚相。經日方醒。云經一  年吞百餘丸。其苦難言。明日復爾。恰經四日。  吞丸亦盡。方欲拔舌耕之。拔而不出。勘案所
由乃云。曾讀法華經。舌不可出。遂放令活。  今見在化度寺圓滿師處。聽法懺悔云。

大唐內典錄卷第十

[0342a15]  余以從心之年。強加直筆舒通經教。庶幾  無沒。幸冀後賢捃其遠致使法寶流被津  潤惟遠。豈不好耶。龍朔四年春正月於西  明寺出之。

* * *

【經文資訊】大正藏第 55 冊 No. 2149 大唐內典錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
