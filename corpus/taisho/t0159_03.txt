大乘本生心地觀經卷第三

大唐罽賓國三藏般若奉　詔譯

報恩品第二之下
[0301a08] 爾時，王舍大城東北八十由旬，有一小國名增長福。於彼國中，有一長者名曰智光，其年衰邁，唯有一子，其子惡性不順父母，所有教誨皆不能從。遙聞釋迦牟尼如來在王舍城耆闍崛山，為濁惡世無量眾生，宣說大乘報恩之法，父母及子并諸眷屬，為聽法故，齎持供具來詣佛所，供養恭敬而白佛言：「我有一子其性弊惡，不受父母所有教誨，今聞佛說報四種恩，為聽法故來詣佛所。唯願世尊！為我等類及諸眷屬，宣說四恩甚深妙義，令彼惡子生孝順心，此世當生令得安樂。」

[0301a20] 爾時，佛告智光：「善哉，善哉！汝為法故來至我所，供養恭敬樂聞是法。汝等諦聽，善思念之。若有善男子、善女人，發菩提心為聞法要，舉足下足，隨其遠近所踐之地微塵數量，以是因緣，感得金輪轉輪聖王；聖王報盡作欲天王，欲天報盡作梵天王，見佛聞法速證妙果。汝大長者及餘眾等，為於法故來至我所，如是經過八十由旬，大地微塵一一塵數，能感人天輪王果報。既聞法已，當來證得阿耨多羅三藐三菩提。我雖先說甚深四恩微妙義趣，今復為汝重宣此義。」而說偈言：

「最勝法王大聖主，　　一切人天無等倫，
　具諸相好以嚴身，　　智海如空無有量。
　自他利行皆圓滿，　　名稱普聞諸國土，
　永斷煩惱餘習氣，　　善持密行護諸根。
　百四十種不共德，　　廣大福海悉圓滿，
　三昧神通皆具足，　　八自在宮常遊樂。
　十方人天及外道，　　無有能難調御師，
　金口能宣無礙辯，　　雖無能問而自說。
　如大海潮時不失，　　亦如天鼓稱天心，
　如是自在唯佛有，　　非五通仙魔梵等。
　難思劫海修行願，　　證獲如是大神通，
　我入三昧大寂室，　　觀察諸根及藥病。
　自出禪定而讚歎，　　三世佛法心地門，
　時諸長者退大心，　　樂住二乘自利行。
　我開大智方便教，　　引入三空解脫門，
　如來意趣莫能量，　　唯佛能知真祕密。
　利根聲聞及獨覺，　　勤求不退諸菩薩，
　十二劫數共度量，　　無有能知其少分。
　假使十方凡聖智，　　授與一人為智者，
　如是智者如竹林，　　不能測量其少分。
　世間凡夫無慧眼，　　迷於恩處失妙果，
　五濁惡世諸眾生，　　不悟深恩恒背德，
　我為開示於四恩，　　令入正見菩提道。
　慈父悲母長養恩，　　一切男女皆安樂，
　慈父恩高如山王，　　悲母恩深如大海。
　若我住世於一劫，　　說悲母恩不能盡，
　我今略說於少分，　　猶如蚊虻飲大海。
　假使有人為福德，　　供養淨行婆羅門，
　五通神仙自在者，　　大智師長及善友，
　安置七珍為堂殿，　　及以牛頭栴檀房，
　百寶臥具各敷陳，　　世間美味如甘露，
　療治萬病諸湯藥，　　盛滿金銀器物中。
　如是供養日三時，　　乃至數盈於百劫，
　不如一念申少分，　　供養悲母大恩田，
　福德無邊不可量，　　筭分喻分皆無比。
　世間悲母孕其子，　　十月懷胎長受苦，
　於五欲樂情不著，　　隨時飲食亦同然，
　晝夜常懷悲愍心，　　行住坐臥受諸苦。
　若正誕其胎藏子，　　如攢鋒刃解肢節，
　迷惑東西不能辯，　　遍身疼痛無所堪。
　或因此難而命終，　　六親眷屬咸悲惱，
　如是眾苦皆由子，　　憂悲痛切非口宣。
　若得平復身安樂，　　如貧獲寶喜難量，
　顧視容顏無厭足，　　憐念之心不暫捨。
　母子恩情常若是，　　出入不離胸臆前，
　母乳猶如甘露泉，　　長養及時曾無竭，
　慈念之恩實難比，　　鞠育之德亦難量。
　世間大地稱為重，　　悲母恩重過於彼；
　世間須彌稱為高，　　悲母恩高過於彼；
　世間速疾唯猛風，　　母心一念過於彼。
　若有眾生行不孝，　　令母暫時起恨心，
　怨念之辭少分生，　　子乃隨言遭苦難，
　一切佛與金剛天，　　神仙祕法無能救。
　若有男女依母教，　　承順顏色不相違，
　一切災難盡消除，　　諸天擁護常安樂。
　若能承順於悲母，　　如是男女悉非凡，
　大悲菩薩化人間，　　示現報恩諸方便。
　若有男子及女人，　　為報母恩行孝養，
　割肉刺血常供給，　　如是數盈於一劫，
　種種勤修於孝道，　　猶未能報暫時恩。
　十月處於胎藏中，　　常銜乳根飲脂血，
　自為嬰孩及童子，　　所飲母乳百斛餘，
　飲食湯藥妙衣服，　　子先母後為常則。
　子若愚癡人所惡，　　母亦恩憐不棄遺。
　昔有女人抱其子，　　渡於恒河水瀑流，
　以汎水故力難前，　　與子俱沒無能捨。
　為是慈念善根力，　　命終上生於梵天，
　長受梵天三昧樂，　　得遇如來受佛記。
　是故悲母有十德，　　隨應義利立其名：
　一名大地二能生，　　三能正者四養育，
　五與智者六莊嚴，　　七名安隱八教授，
　九教誡者十與業，　　餘恩不過於母恩。
　何法世間最富有？　　何法世間最貧無？
　母在堂時為最富，　　母不在時為最貧。
　母在之時為日中，　　悲母亡時為日沒；
　母在之時皆圓滿，　　悲母亡時悉空虛。
　世間一切善男女，　　恩重父母如丘山，
　應當孝敬恒在心，　　知恩報恩是聖道。
　不惜身命奉甘旨，　　未曾一念虧色養，
　如其父母奄喪時，　　將欲報恩誠不及。
　佛昔修行為慈母，　　感得相好金色身，
　名聞廣大遍十方，　　一切人天咸稽首，
　人與非人皆恭敬，　　自緣往昔報慈恩。
　我昇三十三天宮，　　三月為母說真法，
　令母聽聞歸正道，　　悟無生忍常不退。
　如是皆為報悲恩，　　雖報恩深猶未足。
　神通第一目犍連，　　已斷三界諸煩惱，
　以神通力觀慈母，　　見在受苦餓鬼中。
　目連自往報母恩，　　救免慈親所受苦，
　上生他化諸天眾，　　共為遊樂處天宮。
　當知父母恩最深，　　諸佛聖賢咸報德。
　若人至心供養佛，　　復有精勤修孝養，
　如是二人福無異，　　三世受報亦無窮。
　世人為子造諸罪，　　墮在三塗長受苦，
　男女非聖無神通，　　不見輪迴難可報。
　哀哉世人無聖力，　　不能拔濟於慈母，
　以是因緣汝當知，　　勤修福利諸功德。
　以其男女追勝福，　　有大金光照地獄，
　光中演說深妙音，　　開悟父母令發意。
　憶昔所生常造罪，　　一念悔心悉除滅，
　口稱南無三世佛，　　得脫無暇苦難身，
　往生人天長受樂，　　見佛聞法當成佛。
　或生十方淨土中，　　七寶蓮華為父母，
　華開見佛悟無生，　　不退菩薩為同學，
　獲六神通自在力，　　得入菩提微妙宮。
　皆是菩薩為男女，　　乘大願力化人間，
　是名真報父母恩，　　汝等眾生共修學。
　有情輪迴生六道，　　猶如車輪無始終，
　或為父母為男女，　　世世生生互有恩。
　如見父母等無差，　　不證聖智無由識，
　一切男子皆是父，　　一切女人皆是母。
　如何未報前世恩，　　却生異念成怨嫉，
　常須報恩互饒益，　　不應打罵致怨嫌。
　若欲增修福智門，　　晝夜六時當發願，
　願我生生無量劫，　　得宿住智大神通。
　能知過去百千生，　　更相憶識為父母，
　循環六趣四生中，　　令我一念常至彼。
　為說妙法離苦因，　　使得人天長受樂，
　勸發堅固菩提願，　　修行菩薩六度門，
　永斷二種生死因，　　疾證涅槃無上道。
　十方一切諸國王，　　正法化人為聖主，
　國王福德為最勝，　　所作自在名為天。
　三十三天及餘天，　　恒將福力助王化，
　諸天擁護如一子，　　以是得稱天子名。
　世間以王為根本，　　一切人民為所依，
　猶如世間諸舍宅，　　柱為根本而成立。
　王以正法化人民，　　如大梵王生萬物，
　王行非法無政理，　　如琰魔王滅世間。
　王所容受姧邪人，　　象蹋華池等無異，
　勿謂時逢濁惡世，　　當知善惡是王修。
　如日天子照世間，　　國王化世亦如是，
　日光夜分雖不照，　　能使有情得安樂，
　王以非法化於世，　　一切人民無所依。
　世間所有諸恐怖，　　依王福力不能生，
　人民所成安隱樂，　　當知是王福所及。
　世間所有勝妙華，　　依王福力而開敷；
　世間所有妙園林，　　依王福力皆滋茂；
　世間所有諸藥草，　　依王福力差諸疾；
　世間百穀及苗稼，　　依王福力皆成實；
　世間人民受豐樂，　　依王福力常自然。
　譬如長者有一子，　　智慧端嚴世無比，
　父母恩愛如眼目，　　晝夜常生護念心。
　國大聖王亦如是，　　愛念眾生如一子，
　養育耆年拯孤獨，　　賞罰之心常不二。
　如是仁王為聖主，　　群生敬仰等如來。
　仁王化治國無災，　　萬姓恭勤常安隱，
　國王無法化於世，　　疾疫流行災有情。
　如是一切人非人，　　罪福昭然無所覆，
　善惡法中分七分，　　造者獲五王得二，
　園林田宅悉皆然，　　所稅等分亦如是。
　轉輪聖王出現時，　　分作六分王得一，
　時諸人民得五分，　　善惡業報亦皆然。
　若有人王修正見，　　如法化世名天主，
　以依天法化世間，　　毘沙門王常擁護，
　及餘三天羅剎眾，　　皆當守護聖王宮。
　聖王出世理國時，　　饒益眾生成十德：
　一名能照於國界，　　二名莊嚴於國土，
　三名能與諸安樂，　　四名能伏諸怨敵，
　五名能遮諸恐怖，　　六名修集諸聖賢，
　七名諸法為根本，　　八名護持於世間，
　九名能作造化功，　　十名國界人民主。
　若王成就十勝德，　　梵王帝釋及諸天，
　夜叉羅剎鬼神王，　　隱身常來護國界，
　龍王歡喜降甘雨，　　五穀成熟萬姓安。
　國中處處生珍寶，　　人馬彊力無怨敵，
　如意寶珠現王前，　　境外諸王自賓伏。
　若生不善於王國，　　一念起心成眾惡，
　是人命終墮地獄，　　受苦永劫無出期。
　若有勤誠助國王，　　諸天護念增榮祿。
　智光長者汝應知，　　一切人王業所感，
　諸法無不因緣成，　　若無因緣無諸法。
　說無生天及惡趣，　　如是之人不了因，
　無因無果大邪見，　　不知罪福生妄計。
　王今所受諸福樂，　　往昔曾持三淨戒，
　戒德熏修所招感，　　人天妙果獲王身。
　若人發起菩提心，　　願力資成無上果，
　堅持上品清淨戒，　　起居自在為法王，
　神通變化滿十方，　　隨緣普濟諸群品。
　中品受持菩薩戒，　　福得自在轉輪王，
　隨心所作盡皆成，　　無量人天悉遵奉。
　下上品持大鬼王，　　一切非人咸率伏，
　受持戒品雖缺犯，　　由戒勝故得為王。
　下中品持禽獸王，　　一切飛走皆歸伏，
　於清淨戒有缺犯，　　由戒勝故得為王。
　下下品持琰魔王，　　處地獄中常自在，
　雖毀禁戒生惡道，　　由戒勝故得為王。
　以是義故諸眾生，　　應受菩薩清淨戒，
　善能護持無缺犯，　　隨所生處作人王。
　若有不受如來戒，　　終不能得野干身，
　何況能感人天中，　　最勝快樂居王位？
　是故王者非無因，　　戒業精勤成妙果。
　國王自是人民主，　　慈恤如母養嬰兒，
　如是人王有大恩，　　撫育之心難可報。
　以是因緣諸有情，　　若能修證大菩提，
　於諸眾生起大悲，　　應受如來三聚戒。
　若欲如法受戒者，　　應當懺罪令消滅，
　起罪之因有十緣，　　身三口四及意三。
　生死無始罪無窮，　　煩惱大海深無底，
　業障峻極如須彌，　　造業由因二種起。
　所謂現行及種子，　　藏識持緣一切種，
　如影隨形不離身，　　一切時中障聖道。
　近障人天妙樂果，　　遠障無上菩提果，
　在家能招煩惱因，　　出家亦破清淨戒。
　若能如法懺悔者，　　所有煩惱悉皆除，
　猶如劫火壞世間，　　燒盡須彌并巨海。
　懺悔能燒煩惱薪，　　懺悔能往生天路，
　懺悔能得四禪樂，　　懺悔雨寶摩尼珠，
　懺悔能延金剛壽，　　懺悔能入常樂宮，
　懺悔能出三界獄，　　懺悔能開菩提華，
　懺悔見佛大圓鏡，　　懺悔能至於寶所。
　若能如法懺悔者，　　當依二種觀門修：
　一者觀事滅罪門，　　二者觀理滅罪門。
　觀事滅罪有其三，　　上中下根為三品。
　若有上根求淨戒，　　發大精進心無退，
　悲淚泣血常精懇，　　哀感徧身皆血現。
　繫念十方三寶所，　　并餘六道諸眾生，
　長跪合掌心不亂，　　發露洗心求懺悔。
『唯願十方三世佛，　　以大慈悲哀愍我。
　我處輪迴無所依，　　生死長夜常不覺。
　我在凡夫具諸縛，　　狂心顛倒徧攀緣。
　我處三界火宅中，　　妄染六塵無救護。
　我生貧窮下賤家，　　不得自在常受苦。
　我生邪見父母家，　　造罪依於惡眷屬。
　唯願諸佛大慈尊，　　哀愍護念如一子。
　一懺不復造諸罪，　　三世如來當證明。』
　如是勇猛懺悔者，　　名為上品求淨戒。
　若有中根求戒者，　　一心勇猛懺諸罪，
　涕淚交橫不覺知，　　徧身流汗哀求佛。
『發露無始生死業，　　願大悲水洗塵勞。
　滌除罪障淨六根，　　施我菩薩三聚戒，
　我願堅持不退轉，　　精修度脫苦眾生。
　自未得度先度佗，　　盡未來際常無斷。』
　如是精勤勇猛者，　　不惜身命求菩提，
　能感三寶靈異相，　　是名中品大懺悔。
　若有下根求淨戒，　　發起無上菩提心，
　涕淚悲泣身毛豎，　　於所造罪深慚愧。
　對於十方三寶所，　　及以六道眾生前，
　至誠發露無始來，　　所有惱亂諸眾生。
　起於無礙大悲心，　　不惜身命悔三業，
　已作之罪皆發露，　　未作之惡更不造。
　如是三品懺諸罪，　　皆名第一清淨戒，
　以慙愧水洗塵勞，　　身心俱為清淨器。
　諸善男子汝當知，　　已說淨觀諸懺悔，
　於其事理無差別，　　但以根緣應不同。
　若欲修習觀正理，　　遠離一切諸散亂，
　著新淨衣跏趺坐，　　攝心正念離諸緣，
　常觀諸佛妙法身，　　體性如空不可得。
　一切諸罪性皆如，　　顛倒因緣妄心起，
　如是罪相本來空，　　三世之中無所得。
　非內非外非中間，　　性相如如俱不動，
　真如妙理絕名言，　　唯有聖智能通達。
　非有非無非有無，　　非不有無離名相，
　周偏法界無生滅，　　諸佛本來同一體。
　惟願諸佛垂加護，　　能滅一切顛倒心，
　願我早悟真性源，　　速證如來無上道。
　若有清信善男子，　　日夜能觀妙理空，
　一切罪障自消除，　　是名最上持淨戒。
　若人觀知實相空，　　能滅一切諸重罪，
　猶如大風吹猛火，　　能燒無量諸草木。
　諸善男子真實觀，　　名為諸佛祕要門。
　若欲為佗廣分別，　　無智人中勿宣說，
　一切凡愚眾生類，　　聞必生疑心不信。
　若有智者生信解，　　念念觀察悟真如，
　十方諸佛皆現前，　　菩提妙果自然證。
　善男子等我滅後，　　未來世中淨信者，
　於二觀門常懺悔，　　當受菩薩三聚戒。
　若欲受持上品戒，　　應請戒師佛菩薩，
　請我釋迦牟尼佛，　　當為菩薩戒和上；
　龍種淨智尊王佛，　　當為淨戒阿闍梨；
　未來導師彌勒佛，　　當為清淨教授師；
　現在十方兩足尊，　　當為清淨證戒師；
　十方一切諸菩薩，　　當為修學戒伴侶；
　釋梵四王金剛天，　　當為學戒外護眾。
　奉請如是佛菩薩，　　及以現前傳戒師。
　普為報於四恩故，　　發起清淨菩提心，
　應受菩薩三聚戒，　　饒益一切有情戒，
　修攝一切善法戒，　　修攝一切律儀戒。
　如是三聚清淨戒，　　三世如來所護念；
　無聞非法諸有情，　　無量劫中未聞見。
　唯有過去十方佛，　　已受淨戒常護持，
　二障煩惱永斷除，　　獲證無上菩提果。
　未來一切諸世尊，　　守護三聚淨戒寶，
　斷除三障并習氣，　　當證正等大菩提。
　現在十方諸善逝，　　具修三聚淨戒因，
　永斷生死苦輪迴，　　得證三身菩提果。
　超越生死深大海，　　菩薩淨戒為船筏；
　永斷貪瞋癡繫縛，　　菩薩淨戒為利劍；
　生死嶮道諸怖畏，　　菩薩淨戒為舍宅；
　息除貧賤諸苦因，　　淨戒能為如意寶；
　鬼魅所著諸疾病，　　菩薩淨戒為良藥。
　人天為王得自在，　　三聚淨戒作良緣；
　及餘四趣諸王身，　　淨戒為緣獲勝果。
　是故能修自在因，　　當得為王受尊貴。
　應先禮敬十方佛，　　日夜增修清淨戒，
　諸佛護念常受持，　　戒等金剛無破壞。
　三界諸天諸善神，　　衛護王身及眷屬，
　一切怨敵皆歸伏，　　萬姓歡娛感王化。
　是故受持菩薩戒，　　感世出世無為果。
　三寶常住化於世，　　恩德廣大不思議，
　過未及現劫海中，　　功德利生無休息。
　佛日千光恒照世，　　利益群生度有緣，
　無緣不覩佛慈光，　　猶如盲者無所見。
　法寶一味無變易，　　前佛後佛說皆同。
　如雨一味普能霑，　　草木滋榮大小別，
　眾生隨根各得解，　　草木稟潤亦差殊。
　菩薩聲聞化眾生，　　如大河水流不竭，
　眾生無信化不被，　　如處幽冥日難照。
　如來月光甚清涼，　　能除眾暗亦如是，
　猶如覆盆月不照，　　迷惑眾生亦如是。
　法寶甘露妙良藥，　　能治一切煩惱病，
　有信服藥證菩提，　　無信隨緣墮惡道。
　菩薩聲聞常在世，　　無數方便度眾生，
　若有眾生信樂心，　　各入三乘安樂位。
　如來不出於世間，　　一切眾生入邪道，
　永離甘露飲毒藥，　　長溺苦海無出期。
　佛日出現三千界，　　放大光明照長夜，
　眾生如睡不覺知，　　蒙光得入無為室。
　如來未說一乘法，　　十方國土悉空虛，
　發心修行成正覺，　　一切佛土皆嚴淨。
　一乘法寶諸佛母，　　三世如來從此生，
　般若方便無間修，　　解脫道成登妙覺。
　若佛菩薩不出現，　　世間眾生無導師，
　生死嶮難無由過，　　如何得至於寶所？
　以大願力為善友，　　常說妙法令修行，
　趣向十地證菩提，　　善入涅槃安樂處。
　大悲菩薩化世間，　　方便引導眾生故，
　內祕一乘真實行，　　外現緣覺及聲聞。
　鈍根小智聞一乘，　　怖畏發心經多劫，
　不知身有如來藏，　　唯欣寂滅厭塵勞。
　眾生本有菩提種，　　悉在賴耶藏識中，
　若遇善友發大心，　　三種鍊磨修妙行，
　永斷煩惱所知障，　　證得如來常住身。
　菩提妙果不難成，　　真善知識實難遇。
　一切菩薩修勝道，　　四種法要應當知：
　親近善友為第一，　　聽聞正法為第二，
　如理思量為第三，　　如法修證為第四。
　十方一切大聖主，　　修是四法證菩提。
　汝諸長者大會眾，　　及未來世清信士，
　如是四法菩薩地，　　要當修習成佛道。
　善男子等應諦聽，　　如來所說四恩者，
　佛寶之恩最為上，　　為度眾生發大心。
　三僧企邪大劫中，　　具修百千諸苦行，
　功德圓滿遍法界，　　十地究竟證三身。
　法身體遍諸眾生，　　萬德凝然性常住，
　不生不滅無來去，　　不一不異非常斷。
　法界遍滿如虛空，　　一切如來共修證，
　有為無為諸功德，　　依止法身常清淨。
　法身本性如虛空，　　遠離六塵無所染，
　法身無形離諸相，　　能相所相悉皆空。
　如是諸佛妙法身，　　戲論言辭相寂滅，
　遠離一切諸分別，　　心行處滅體皆如。
　為欲證得如來身，　　菩薩善修於萬行，
　智體無為真法性，　　色心一切諸佛同。
　譬如飛鳥至金山，　　能使鳥身同彼色，
　一切菩薩如飛鳥，　　法身佛體類金山。
　自受用身諸相好，　　一一遍滿十方剎，
　四智圓明受法樂，　　前佛後佛體皆同。
　雖遍法界無障礙，　　如是妙境不思議，
　是身常住報佛土，　　自受法樂無間斷。
　佗受用身諸相好，　　隨機應現無增減，
　為化地上諸菩薩，　　一佛現於十種身，
　隨所應現各不同，　　展轉倍增至無極。
　稱根為說諸法要，　　令受法樂入一乘，
　彼獲神通漸增長，　　所悟法門亦如是。
　下地菩薩起智慧，　　不能了達於上地，
　能化所化隨地增，　　各隨本緣為所屬，
　或一菩薩多佛化，　　或多菩薩一佛化。
　如是十佛成正覺，　　各坐七寶菩提樹，
　前佛入滅後佛成，　　不同化佛經劫現。
　十佛所坐蓮華臺，　　周遍各有百千葉，
　一一葉中一佛土，　　即是三千大千界。
　一一界中有百億，　　日月星辰四大洲，
　六欲諸天及四禪，　　空處識處非想等。
　其四洲中南贍部，　　一一各有金剛座，
　及以菩提大樹王。　　爾所變化諸佛身，
　一時證得菩提道，　　轉妙法輪於大千，
　菩薩緣覺及聲聞，　　隨所根宜成聖果。
　如是所說三身佛，　　最上無比名為寶。
　應化二身所說法，　　教理行果為法寶，
　諸佛以法為大師，　　修心所證菩提道。
　法寶三世無變易，　　一切諸佛皆歸學。
　我今頂禮薩婆若，　　故說法寶為佛師。
　或入猛火不能燒，　　應時即得真解脫。
　法寶能摧生死獄，　　猶如金剛碎萬物；
　法寶能照眾生心，　　如日天子臨空界；
　法寶能作堅牢船，　　能渡愛河超彼岸；
　法寶能與眾生樂，　　譬如天鼓應天心；
　法寶能濟眾生貧，　　如摩尼珠雨眾寶；
　法寶能為三寶階，　　聞法修因生上界；
　法寶金輪大聖王，　　以大法力破四魔；
　法寶能為大寶車，　　能運眾生出火宅；
　法寶能為大導師，　　能引眾生至寶所；
　法寶能吹大法螺，　　覺悟眾生成佛道；
　法寶能為大法燈，　　能照生死諸黑闇；
　法寶能為金剛箭，　　能鎮國界伏諸怨。
　三世如來所說法，　　能利眾生脫苦縛，
　引入涅槃安樂城，　　是名法寶恩難報。
　智光長者汝諦聽，　　世出世僧有三種，
　菩薩聲聞聖凡眾，　　能益眾生為福田。
　文殊師利大聖尊，　　三世諸佛以為母，
　十方如來初發心，　　皆是文殊教化力。
　一切世界諸有情，　　聞名見身及光相，
　并見隨類諸化現，　　皆成佛道難思議。
　彌勒菩薩法王子，　　從初發心不食肉，
　以是因緣名慈氏，　　為欲成熟諸眾生。
　處於第四兜率天，　　四十九重如意殿，
　晝夜恒說不退行，　　無數方便度人天。
　八功德水妙華池，　　諸有緣者悉同生，
　我今弟子付彌勒，　　龍華會中得解脫。
　於末法中善男子，　　一摶之食施眾生，
　以是善根見彌勒，　　當得菩提究竟道。
　舍利弗等大聲聞，　　智慧神通化群生。
　若能成就解脫戒，　　真是修行正見人，
　為佗說法傳大乘，　　如是福田為第一。
　或有一類凡夫僧，　　戒品不全生正見，
　讚詠一乘微妙法，　　隨犯隨悔障銷除。
　為諸眾生成佛因，　　如是凡夫亦僧寶。
　如欝金華雖萎悴，　　猶勝一切諸妙華，
　正見比丘亦如是，　　四種輪王所不及。
　如是四類聖凡僧，　　利樂有情無暫歇，
　稱為世間良福田，　　是名僧寶大恩德。
　如我所說四恩義，　　是名能造世間因，
　一切萬物從是生，　　若離四恩不可得。
　譬如世間諸色塵，　　能造四大而得生，
　有情世間亦復然，　　由彼四恩得安立。」

[0306a22] 爾時，智光長者及諸子等，聞佛所說四種大恩，得未曾有，歡喜合掌，而白佛言：「善哉，善哉！大慈世尊！為濁惡世不信因果、不孝父母、邪見眾生，說真妙法利樂世間。唯願世尊！說報恩義，我等既悟甚深四恩，而今未知修何善業而報是恩？」

[0306a27] 佛告長者：「善男子等！我為五百長者先已廣說，而今為汝略說少分。若善男子、善女人，為得阿耨多羅三藐三菩提，精勤修行十波羅蜜，若有所得未名報恩；若人須臾能行一善，心無所得，乃名報恩。所以者何？一切如來觸無所得，乃成佛道化諸眾生。若有淨信善男子等，得聞是經，信解受持解說書寫，以無所得三輪體空，竊為一人說四句法，除邪見心趣向菩提，是即名為報於四恩。何以故？是人當得無上菩提，展轉教化無量眾生令入佛道，三寶種子永不斷絕。」

[0306b09] 爾時，智光長者聞是偈已，得忍辱三昧，厭離世間，得不退轉。時，諸子等八千人俱得此三昧，皆發無等等阿耨多羅三藐三菩提心。四萬八千人亦證三昧，遠塵離垢得法眼淨。

大乘本生心地觀經卷第三

【經文資訊】大正藏第 03 冊 No. 0159 大乘本生心地觀經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA