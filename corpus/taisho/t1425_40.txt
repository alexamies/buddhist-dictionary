摩訶僧祇律卷第四十
東晉天竺三藏佛陀跋陀羅  共法顯譯

明一百四十一波夜提法之餘

[0542b07]  佛住舍衛城，爾時迦梨比丘尼安居中受僧  床褥已而捨遊行。諸比丘尼以是因緣語大  愛道瞿曇彌，乃至答言：「實爾。」佛言：「汝云何安
居中遊行？從今已後不聽。乃至已聞者當重  聞。若比丘尼，安居中遊行者，波夜提。」

[0542b11]  安居者，  前安居、後安居。

[0542b12]  行者，下至聚落宿，波夜提。波  夜提者，如上說。

[0542b13]  若比丘尼，安居中離界一宿，  波夜提。若王難、餘方賊來，若恐奪命、若畏失  梵行者，去無罪。比丘尼安居中，無有求聽羯
磨法為塔僧事而遊行，是故世尊說。

[0542b17]  佛住舍衛城，爾時比丘尼舍衛城安居竟，來  詣比舍離。往到跋陀羅比丘尼親里家，其家
人問：「何處安居？」答言：「舍衛城。」問：「舍衛城何似？  好不？」比丘尼言：「祇洹樹林華果茂盛、池水  清涼，精舍如是、世尊住處如是，尊者舍利弗、
大目連如是，須達居士如是。」檀越言：「此是真  出家。」「今我跋陀羅，此處生、此處長，如無手足  人，初不肯出。」諸比丘尼以是因緣往白世尊，
乃至答言：「實爾。」佛言：「汝云何安居竟而不遊  行？從今已後不聽。乃至已聞者當重聞。若比  丘尼，安居竟不遊行者，波夜提。」

[0542b27]  安居竟者，三  月竟。

[0542b28]  不遊行者，乃至不出聚落行，波夜提。  波夜提者，如上說。

[0542b29]  安居竟乃至不離界一  宿行，波夜提。若羸老病不能行無罪。是故世  尊說。

[0542c03]  佛住舍衛城，爾時偷蘭難陀語樹提言：「此間  安居。」即往檀越家歎譽：「樹提比丘尼賢善持  戒，汝當供養於是。」樹提威儀庠序，舉動視瞻
不失儀法，見已生歡喜心，乃至後嫌訶惱  觸。諸比丘尼以是因緣往白世尊，乃至答言：  「實爾。」佛言：「此是惡事，乃至已聞者當重聞。若
比丘尼語比丘尼作是語：『阿梨耶！此處安居。』  後嫌訶惱觸，波夜提。」

[0542c10]  若比丘尼語：「是中安居。」  安居中惱觸。惱觸者，若自身口、若使人身口  惱觸，波夜提。若前人不持戒，畏作非法，雖驅
遣無罪。若式叉摩尼、沙彌尼，越比尼罪。乃  至俗人，越比尼心悔。是故世尊說。

[0542c15]  佛住舍衛城，爾時迦梨比丘尼，到欲安居時  餘行去，受安居已還。房舍已分竟，方來索言：
「是我房舍，還我！」住者言：「我已受，不可得。」於是  鬪諍。有善比丘尼呼言：「阿梨耶！可就此房住。」  入已持巨摩柴草積聚房中，先住者言：「阿
梨耶！此不用物不須安。」即言：「賢善！汝買得此  房耶？」答言：「我當次得此僧房，若是僧房者我  何以不安？」於是以身口擾亂。諸比丘尼以是
因緣往白世尊，乃至答言：「實爾。」佛言：「此是惡  事，汝云何知他先安居已後來擾亂？從今已  後不聽。乃至已聞者當重聞。若比丘尼，知比
丘尼先安居已後來，若自擾亂、若使人擾亂，  波夜提。」

[0542c27]  知先安居者，前安居、後安居。

[0542c27]  擾亂者，  若自身口、若使他身口擾亂，波夜提。

[0542c28]  若擾亂  比丘尼，波夜提。式叉摩尼、沙彌尼，越比尼罪。  乃至俗人，越比尼心悔。是故世尊說。

[0543a02]  佛住舍衛城，爾時有比丘尼，不先看牆外，  擲棄大小便。時有婆羅門新洗浴，著新淨衣  巷中行，正墮頭上。婆羅門瞋罵言：「眾多人子
沙門尼，污我如是。」諸比丘尼往白佛，乃至答  言：「實爾。世尊！」佛言：「此是惡事，汝云何不審諦  觀而棄不淨？從今已後不聽。乃至已聞者當
重聞。若比丘尼，隔牆不觀擲棄不淨，波夜提。」

[0543a09]  隔牆者，隔籬牆。

[0543a09]  擲不淨者，大小便、洟唾、糞  掃及洗手足水、髮、指甲。

[0543a10]  不觀者，不先看而  擲。

[0543a11]  若欲擲棄物時當先諦視，若多人行者，  當待斷乃擲；若行人希者，當彈指乃擲。若不  視、不彈指而擲者，波夜提。若比丘不視而擲者，
越比尼罪。是故世尊說。

[0543a15]  佛住舍衛城，爾時波斯匿王東園池，不禁比  丘、比丘尼入。爾時六群比丘尼往彼園中作  世俗語話，大小便洟唾生草上，復以藕葉裹
不淨放池水中。明旦波斯匿王與後宮夫  人，共詣園池遊觀。時後宮人閉在深宮不出  來久，始得一出遊戲熙怡喜勇競，各占
顧生草：「此是我許。」而往捉之污泥其手，詣水  欲洗，復見水上有裹，便作是念：「諸年少等聞  我等出，必裹眾香以待我等。」即往捉取而污
其手，即往白王：「此是何物不淨如是？」王即  呼守園人問：「誰污此園？」白言：「更無餘人，昨日  六群比丘尼在中作浴人，言戲而去。」諸比丘
尼以是因緣往白，乃至佛言：「此是惡事，乃至  已聞者當重聞。若比丘尼，生草上大小便，波  夜提。若比丘尼，水中大小便，波夜提。」

[0543a29]  比丘尼  者，如上說。

[0543b01]  草者，一切草，大小便洟唾，波夜  提。

[0543b02]  若雨時生草覆地者，當在無草處行。若無  空處者，當在瓦塼上、乾草木、牛馬  屎  上、人  行處。若復無者，下至一木枝，令先墮木枝
後墮草上。若經行處有草者，當於經行頭安  唾壺。是故世尊說。

[0543b06]  比丘尼如上說。

[0543b06]  水者，有  十種，如上說。

[0543b07]  若水中大小便洟唾，波夜提。

[0543b07]  若  雨時水漫溢者，當於高處大小便。若無是者，  當於瓦石、乾草木上、牛馬  屎  上。若復無者，
當以草木枝承，令先墮木枝後墮水中。若掘  廁下有水出者，不得先於中大小便，先令淨  人行，然後比丘尼行。若廁下有流水者，當
安板木，令先墮板上後墮水中。若船上行時  有廁處者，當安板木承，令墮板上後墮水  中。若無板者，以木枝承，令先墮木枝上後墮  水中。是故世尊說。

[0543b17]  佛住舍衛城，爾時六群比丘尼遊行勸化，語  女人言：「與我物，欲為諸比丘作食。」女人即與，
作是言：「至作食日語我，我當行食。」時請尊者  舍利弗、大目連、離波多、劫賓那，尊者羅睺羅，  復請六群比丘，敷二坐，一與長老比丘，一與
六群比丘。爾時長老比丘，時到著衣持鉢到  舍次第而坐，與尊者舍利弗白米飯、蒙巨羹、  酥乳酪，如是轉與麁食。尊者目連與麁米
飯、摩沙羹油乳，餘比丘與赤米飯摩沙羹，或  有得飯不得羹，有得羹不得飯，乃至尊者羅  云與赤米飯、麻籸、菜羹。時諸女人復持種種
好食來，問言：「與誰？」比丘尼便以身障長老比  丘，示六群比丘，與白米飯、好羹、酥乳酪，自  恣與。諸比丘食已而去。佛知而故問：「舍利
弗！得好食滿足不？」答言：「已食。世尊！」如是三  問，答亦如是。如是一一問諸長老比丘，答皆  如是。乃至問羅云：「何故色力不足？得好食
飽不？」答言：「世尊！食油得力、食酥有色，食麻  籸菜無色無力。」問六群比丘：「得好食不？」答言：  「世尊！我得白米飯、好羹、酥酪種種好食。皆
是姊妹信心恩力。」佛言：「上座是誰？」答言：「尊者  舍利弗。」佛問舍利弗：「汝實爾不？」答言：「實爾。」世  尊！佛言：「此非法食。汝云何看是擾亂比丘僧
而入捨心？」舍利弗言：「若世尊言：『是非法食。』  者，若一劫、若過一劫不可得消。」於是即取鳥  翮擿而吐之。佛言：「呼六群比丘尼來。」來已，
問言：「汝實爾不？」答言：「實爾。」佛言：「此是惡事，汝  云何知眾利迴與一眾？從今已後不聽。乃  至已聞者當重聞。若比丘尼，知眾利迴與一  眾，波夜提。」

[0543c17]  比丘尼者，如上說。

[0543c17]  知者，若自知、若  從他聞。

[0543c18]  眾者，比丘眾、比丘尼眾。

[0543c18]  利者，八種，  時藥、夜分藥、七日藥、終身藥、隨身物、重物、不淨  物、淨不淨物。

[0543c20]  迴者，選物向處已定，而迴與  餘眾，波夜提。波夜提者，如上說。

[0543c21]  若人來問：「我  欲布施，當施何處？」應言：「隨汝心所樂處施。」若  言：「何處功德大？」當言：「施僧。」若問：「何處有好持
戒僧？」當言：「都無犯戒僧。」若言：「何處有比丘、比  丘尼自守少事，坐禪、誦經、不大遊行，恒使我得  見此物。」得語言：「與某甲。」若比丘尼，知物向僧
迴向  己  ，尼薩耆波夜提。若迴向餘人，波夜提。  眾迴向餘眾，波夜提。眷屬迴向眷屬，亦波夜  提。一人物迴向一人，越毘尼罪。比丘迴眾
物與餘眾，越比尼罪。是故世尊說。

教誡隱處癰、　　離宿不遊行、  
安居後嫌責、　　安居已後來、  
隔牆棄不淨、　　草水迴向僧。  
十四跋渠竟。

[0544a06]  比丘同戒七十、不同戒七十一。百四十一波  夜提修多羅說竟。

[0544a08]  明八提舍尼法初

[0544a09]  佛住舍衛城，爾時佛告大愛道：「如來一時在  舍衛城。時六群比丘尼，酥市乞酥、油市  乞油、蜜市乞蜜、石蜜市乞石蜜、肉市乞肉、魚
市乞魚、乳市乞乳、酪市乞酪，而食為世人所  譏：『云何沙門瞿曇稱歎少欲、毀呰多欲？』如比  丘緣中廣說。瞿曇彌比丘尼亦應如是學。瞿
曇彌！我一時住迦維羅衛釋氏精舍，聽病比  丘尼索好食。」佛告大愛道瞿曇彌：「依止舍衛  城比丘尼皆悉令集，乃至已聞者當重聞。若
比丘尼不病為身，白衣家乞酥、若使人乞，若  噉、若食，是比丘尼應向餘比丘尼悔過，如是  言：『阿梨耶！我墮可訶法，此法悔過。』是波羅提  提舍尼法。」

[0544a21]  如是二、油，三、蜜，四、石蜜，五、乳，六、酪，  七、魚，八、肉。

[0544a22]  為身者，自為向身。

[0544a22]  病者，世尊說無  罪。云何病？老羸、病、服吐下藥、刺頭出血，如是  比病。

[0544a24]  家者，四種姓家。

[0544a24]  酥者，牛酥、水牛酥、  羊酥。

[0544a25]  乞者，若自乞、若使人乞。

[0544a25]  若噉若食者，  是比丘尼應向餘比丘尼悔過言：「阿梨耶！我  墮可訶法，此法悔過。」前人應問：「汝見此罪不？」
答言：「見。」「汝莫更作。」「我頂戴持。」

[0544a28]  波羅提提舍尼  者，此罪應發露，是名悔過。

[0544a29]  若比丘尼熱病，  須酥者得乞，不得到不信家乞，當至有信  家。若乞食時見量酥人言：「長壽！無病。」答言：
「阿梨耶！欲得何物？」答言：「乞食。」主人言：「我無  食，正有酥，須酥者與。」得取滿鉢，亦得勸與  餘人。量油亦得如是。若風病起亦得乞油，不
得從壓油家索，應從有信家索。若乞食見  量油人，當言：「無病，長壽！」言：「阿梨耶！欲須何  物？」答言：「乞食。」「我無食，正有油。須者當與。」
得取滿鉢無罪。當時亦得勸與伴。如是蜜，若  水病時得乞蜜，不得至採蜜家索，當到有信  家乞，乃至得勸與伴如是石蜜。若病，醫言：「應
服石蜜。」得乞石蜜，不得至石蜜家乞，當到  有信家。若乞食時，見稱石蜜人，乃至得勸與  伴。若病，醫言：「當服乳。」得乞乳。若乞食時見  放牛家
[穀-禾+牛]  乳，應言：「長壽！無病。」言：「阿梨耶！欲  得何物？」言：「我乞食。」答言：「我無食，正有乳。」須
者得取。若索酪漿，言：「無有酪漿，正有乳。」得取。  若病，醫言：「當須酪。」得乞酪。若乞食時見量酪  人語言：「長壽！無病。」問言：「阿梨耶！欲得何物？」
答言：「我乞食。」若言：「我無食，正有酪。」得取，亦得  勸與伴。若乞酪，下清汁，與酪者得取。若比丘  尼服吐下藥，醫言：「當須魚汁。」得乞。若乞食時
乞酪漿，得魚者得取。若刺頭出血，醫言：「須  肉得乞。」不得至屠兒家乞，當詣有信家乞。若  乞食時得索菜汁，若言：「無菜汁，正有肉汁。」須
者得取。若自知：「我某時常病發，爾時藥必難  得。」得預乞無罪。若不病時乞病時食，越比  尼罪。病時乞不病時食無罪，病時乞病時食
無罪。不病時乞不病時食，波羅提提舍尼。不  隨病煮隨病食無罪。隨病煮不隨病食，越  比尼罪。隨病煮隨病食無罪。不隨病煮不
隨病食，出家人仰他活命無罪，是故世尊說。

[0544c04]  酥、油、蜜、石蜜、乳、酪、肉、魚是名八。

[0544c04]  比丘尼波  羅提提舍尼法竟。

[0544c05]  眾學法，廣說如比丘中。唯  除六群比丘尼生草上水中大小便，餘者盡  同。

[0544c07]  七滅諍法：現前比尼、憶念比尼、不癡比  尼、自言比尼、覓罪相比尼、多覓比尼、布草比  尼。

[0544c09]  法隨順法，如上比丘中廣說。

[0544c09]  比丘尼波羅  提木叉分別竟。

[0544c11]  明雜跋渠初　坐法者

[0544c12]  佛住舍衛城，爾時比丘尼初夜後夜加趺而  坐，時有蛇來入瘡門中。諸比丘尼語大愛道，  大愛道以是因緣往白世尊。佛言：「應與某甲
藥。」蛇不死而還出，即與藥而出。佛言：「汝云  何加趺而坐？從今已後不聽。坐法者，當屈一  脚以一脚跟掩瘡門。若比丘尼加趺坐，越  比尼罪。」

[0544c19]  簟席法者，佛住舍衛城，爾時比丘尼敷簟  席縫衣，竹篾傷小便道血出。諸比丘尼以  是因緣往白世尊。佛言：「從今日後不聽比丘
尼坐竹席。若縫衣時，若在講堂、溫室，巨  摩塗地已縫衣。若無者，當敷著床上、若膝上  縫。若於竹簟席上坐，越比尼罪。」是名席  法。

[0544c26]  佛住舍衛城，爾時偷蘭難陀與眾多女人到  阿耆羅河脫衣洗浴，比丘尼先出，取女人莊  嚴腰物纏腰已，語女人言：「看我好不？」諸女人
言：「我食欲人纏腰使細，欲令夫主愛念。阿梨  耶用是何為？」比丘尼聞已。以是事具白大愛  道，乃至答言：「實爾。」世尊！佛言：「此是惡事，從
今已後不聽比丘尼纏腰。若用女人纏腰物  纏腰，越比尼罪。若有癰瘡，纏腰無罪。」

[0545a05]  佛住舍衛城，爾時偷蘭難陀比丘尼共眾多  女人到阿耆羅河邊，脫衣放一處入水洗  浴。先出岸上，著女人襏衣，語諸女人言：「看
我宜著不？」女人言：「我是俗人，著此已欲令夫  主愛念，汝用著是為？」諸比丘尼以是因緣  往白世尊，乃至答言：「實爾。」佛言：「從今日後  不聽著襏衣。」

[0545a11]  襏衣者，珂貝、琉璃、真珠、玉、金  銀、摩尼如是比莊嚴陰衣不聽著，下至結縷  作陰衣相，越比尼罪。若陰上有癰瘡，裹者無
罪。是名襏衣。

[0545a14]  佛住舍衛城，乃至洗浴先  出，著女人莊嚴服，諸比丘尼以是因緣往白  世尊，乃至答言：「實爾。」佛言：「從今日後不聽著  女人莊飾服。」

[0545a17]  女人服者，頭上光鍱額、耳鐶、鈴、  瓔珞、指鐶、臂釧、脚釧如是比，一切女人嚴  飾服不聽著。若著者，越比尼罪。若身有癰瘡，
以藥塗纏無罪。是名女人嚴飾服。

[0545a21]  佛住舍衛城，爾時比丘尼度釋種女、摩羅女、  梨車女、大富家女，合嚴飾服而度出家。時  諸貧家有女出門，及節會日行來，皆從借賃，
為世人所譏：「此賃衣人非出家法。」諸比丘尼  以是因緣往白世尊，乃至答言：「實爾。」佛言：「從  今日後不聽合女人嚴飾服度出家，當令捨  已而度。」

[0545a27]  捨者，若女人來欲出家者，應令捨俗  人嚴身具。若作是念：「某時或穀貴乞食難得，  或老病當須湯藥，女人少能得物。」當置人
家。若女人持俗嚴飾服來，合度出家者，越比  尼罪。是名合嚴飾服出家。

[0545b03]  佛住舍衛城，爾時釋種女、摩羅女、梨車女、  貴人女，將使人出家，使人端正，令與外人  交通以自活命，為世人所譏：「此非出家人，是
婬女耳。」諸比丘尼以是因緣往白世尊，乃至  答言：「實爾。」佛言：「汝云何畜婬女以自活命？從  今日後不聽畜婬女活命，若畜者，越比尼罪。」  是名婬女。

[0545b09]  佛住舍衛城，爾時世尊制戒，不聽  畜婬女。爾時比丘尼便私畜園民女，於外婬  蕩以自活命，為世人所譏：「此非出家法，是婬
女耳。」比丘尼以是因緣往白世尊，乃至答言：  「實爾。」佛言：「從今日後不聽私畜園民女、使  人女作婬女以自活命。若畜者，越比尼罪。」是  名園民女。

[0545b15]  佛住舍衛城，爾時有年少比丘尼，  端正乳出，人見皆笑。諸比丘尼以是因緣往  白佛，乃至答言：「實爾。」佛言：「從今日後當
作僧祇支。」作法者如上說，應先著覆乳衣，然  後著餘衣。若不畜僧祇支，越比尼罪。有而不  著，亦越比尼罪。是名僧祇支法。

[0545b21]  佛住毘舍離，如跋陀羅比丘尼緣中廣說，佛  言：「不聽裸身浴，當用浴衣。不聽裸形入河、若  池水中浴，當著雨衣。若裸浴，越比尼罪。若
避隱處、無人處，裸浴無罪。」是名浴衣法。

坐法并竹席、　　纏腰覆襏衣、  
著俗嚴飾具、　　合嚴飾具度、  
使人園民女、　　僧祇支浴衣。  
雜跋渠初竟。

[0545b29]  佛住舍衛城，爾時比丘尼住處與俗人隔壁，  比丘尼欲心起自手拍陰。時丈夫聞聲，即語  婦人言：「此是何聲？」答言：「不知何故作此聲
耶？」其丈夫言：「此出家人修梵行，欲心起不能  自制，拍陰聲耳！」諸比丘尼聞已，以是因緣往  白，乃至佛言：「汝實爾不？」答言：「實爾。」佛言：「從
今已後不聽拍陰。」

[0545c06]  拍者，手拍、若拘鉢拍、若  鍵鎡拍，以歇欲心者，越比尼罪。是名手拍。

[0545c08]  佛住舍衛城，爾時比丘尼欲心起，作胡膠身  生，縛著床脚，後失火，恐燒床褥故出之。  時俗人看火起，何處被燒？何處不被燒？見已
嫌訶：「云何出家人作此惡事？」諸比丘尼以是  因緣往白，乃至答言：「實爾。」佛言：「從今日後不  聽作胡膠形。」胡膠形者，若胡膠作、若銅、鉛、錫、
白鑞、若牙、若蠟蜜，如是比作身生，以歇欲  心者，偷蘭遮。是名胡膠形。

[0545c16]  佛住舍衛城，爾時大愛道往至佛所，頭面禮  足却住一面，時大愛道白佛言：「世尊，女人形
臭，得聽洗不？」佛言：「得洗。」時比丘尼洗外，內猶  故臭，以是因緣往白，乃至言：「得洗內不？」佛  言：「得洗。」洗法者，得齊一指節，不得令過。若過
洗，以歇欲心者，偷蘭遮。是名洗法。

[0545c22]  佛住舍衛城，爾時比丘尼有月期污床褥，大  愛道往詣佛所白佛言：「世尊，得作月期不淨  衣不？」佛言：「得。當持故布作，不得堅物作。又
不得深內作婬欲想，當軟物障小便道。若用  堅物深內，以歇欲心者，偷蘭遮。」是名月期衣  法。

[0545c28]  佛住舍衛城，爾時比丘尼往女人洗浴處浣  月期衣，女人嫌言：「是沙門尼污此水赤乃如  是。」諸比丘尼以是因緣往白，乃至佛言：「從
今日後不聽女人洗浴處浣月期衣。」若浣者，  越比尼罪。是名女人浣月期衣法。

[0546a04]  佛住舍衛城，爾時世尊制戒，不聽女人洗處  浣月期衣，便往男子洗處浣，乃至「若比丘尼  往男子洗處浣者，越比尼罪。」是名男子法。

[0546a06]  佛  住舍衛城，爾時世尊制戒，不聽男子洗浴處  浣月期衣。時比丘尼到客浣衣處浣，乃至「不  聽客浣衣處浣月期衣。」當取瓫餘瓦器中於
屏處浣。浣時不得持水灑地，當著水瀆中無  人見處，衣當曬令乾，後須時當用。若比丘  尼於客浣衣處浣月期衣者，越比尼罪。是名  客浣衣處。

[0546a14]  佛住舍衛城，爾時比丘尼欲心起，以小便道  承懸注水，即失不淨，心生疑悔。諸比丘尼  語大愛道，大愛道往白世尊。佛言：「從今日
後不聽以小便道承懸注。」懸注者，水懸  注下。若比丘尼於懸注水中浴時，當持衣  物遮。若以小便道承懸注水、屋簷漏水，以
歇欲心者，偷蘭遮。若於懸注水、屋簷漏浴  者，不得以身向水，當背上。若以身向水以歇  欲心者，偷蘭遮。是名懸注水。

[0546a23]  佛住舍衛城，爾時比丘尼於急流水中浴，欲  心生，逆水而行失不淨。諸比丘尼以是因緣往  白，乃至「從今日後不聽於急流水中逆水觸
小便道。」流水者，若山水、若急流水、若向流  逆水以歇欲心者，偷蘭遮。若於急流水洗時，  不得向流當背。若向流者，越比尼罪。是名流  水。

[0546a29]  佛住舍衛城，爾時比丘尼種種觸身出精，  或蕪菁根、葱根、種種諸根內小便道中出精。  比丘尼以是因緣往白，乃至「從今已後不
聽若比丘尼用蕪菁根、葱根內小便道中出  精，以歇欲心者，偷蘭遮。」是名根。

拍陰胡膠形、　　齊節月期衣、  
女人洗處浣、　　男處浣亦然。  
客浣衣處浣、　　懸注及急流、  
種種根出精。　　第二跋渠竟。

[0546b09]  佛住舍衛城，爾時諸比丘集，不知作舉羯磨，  令比丘尼作已，比丘尼心生疑悔，語大愛道，  大愛道即以是事往白世尊。佛言：「此上尊眾，
汝云何與作舉羯磨？從今已後不聽與比丘  作舉羯磨。若比丘中都無能者，得授使誦。作  羯磨時若不得者，遙授無罪。若比丘尼與比
丘作羯磨者，越比尼罪。比丘得與比丘尼作  羯磨無罪。」是名羯磨。

[0546b17]  佛住比舍離，爾時跋陀羅比丘尼，著憍奢  耶衣到親里家，道路值暴雨，如視水精舉見  身體，眾人圍繞欲看，於是蹲地，依止弟子在
邊而障。諸比丘尼以是因緣往白，乃至答言：  「實爾。世尊！」佛言：「從今已後比丘尼不聽著憍  舍耶衣。」憍奢耶者有二種：一者生，二者作。
生者，細絲。作者，紡絲。著細絲憍奢耶，越比  尼。著紡絲，越比尼心悔。比丘著無罪。

[0546b25]  佛住舍衛城，爾時偷蘭難陀比丘尼大乳，著  一僧祇支於閣上經行，俗人遙見自相謂言：  「看是似如水上浮瓠。」諸比丘尼以是因緣往
白，乃至佛言：「從今日後當作覆肩衣。」覆肩衣  者，襞疊拕覆肩上。若不作不著，越比尼罪。  不聽比丘尼高處著一重僧祇支經行。若屏
處著一重僧祇支無罪。是名僧祇支。

[0546c03]  佛住舍衛城，爾時釋種女、摩羅女、梨車女、貴  勝家女出家，善知莊嚴，有嫁女娶婦，皆借倩  莊嚴，得好飲食，為世人所譏：「此非出家人，是
客莊嚴人耳。」諸比丘尼以是因緣往白，乃至  佛言：「從今已後不聽莊嚴女人。」

[0546c07]  莊嚴者，梳頭  莊眼粉面朱脣，著嚴飾服以自活命者，越比  尼罪。若有頭痛、眼痛得磨著藥無罪。是名莊  嚴法。

[0546c11]  佛住舍衛城，爾時釋種女、摩羅女、大姓家女  出家，種優鉢羅華取而賣之，為世人之所  譏：「此非出家人，此是賣華女耳！」諸比丘尼
以是因緣往白世尊，乃至答言：「實爾。」佛言：「從  今已後不聽種華賣以自活命。若比丘尼種  優鉢羅華以自活命者，越比尼罪。為塔為
供養佛故無罪。」是名優鉢羅華。

[0546c18]  佛住舍衛城，爾時比丘尼種須曼那華，乃至  「為塔、供養佛故無罪。」

[0546c20]  佛住舍衛城，爾時世尊制戒，不聽種華樹。爾  時釋種女、摩羅女出家，結華鬘賣以自活命，  為世人所譏：「此非出家人，此是賣華鬘女耳！」
諸比丘尼以是因緣往白，乃至佛言：「從今日  後不聽結華鬘。」

[0546c24]  鬘者，優鉢羅華、摩梨華、須  曼那華。結作鬘賣活命者，越比尼罪。若佛生  時大會、菩提大會、轉法輪大會、阿難大會、羅睺
羅大會、五年大會，檀越言：「阿梨耶！佐我結鬘。」  爾時得結種種鬘無罪。是名結鬘法。

[0546c29]  佛住舍衛城，爾時釋種女、摩羅女、梨車女出  家，紡縷而賣，為世人所嫌：「此非出家人，此  是賣縷人也。」諸比丘尼以是因緣往白，乃至
佛言：「從今已後不聽紡縷。」

[0547a03]  紡縷者，劫貝縷、芻  摩縷、憍舍耶縷、舍那麻縷、紡縷。賣活命者，  越比尼罪。若欲作漉水囊、腰帶，紡者無罪。是  名紡縷法。

[0547a07]  佛住舍衛城，爾時須提那死，婦出家，其叔常  欲使罷道。時比丘尼入聚落乞食，叔遇見  之即欲捉取，便走入一大家內，語婦人言：
「異事，幾當壞我梵行。」問：「何故？」答言：「叔欲罷我  道。」婦人言：「莫恐，我當相護。」比丘尼言：「我欲向
和上邊去。」婦人言：「汝欲去者，當著俗服假異  摽相，乃可得脫。」即著臂釧耳鐶俗人服飾，  又將四五人侍從而去。其叔於外見之念言：
「此非比丘尼，是俗人耳。」到住處已，諸比丘尼  呵言：「汝何故著此？」答言：「我叔欲取我，方便  自護故假著此耳。」諸比丘尼語大愛道，大愛
道即以是事具白世尊。佛言：「呼比丘尼來。」來  已，佛問：「汝實爾不？」答言：「實爾。」佛言：「汝云何壞  威儀？從今已後不聽壞威儀。若決定壞威儀
者非比丘尼。若方便自護故壞威儀，越比尼  罪。故名比丘尼。若比丘尼決定壞威儀者，偷  蘭遮。若方便自護無罪。」

羯磨憍舍耶、　　僧祇支客嚴、  
種花須曼那、　　結鬘并紡縷、  
壞威儀最後。　　第三跋渠竟。

[0547a27]  佛住舍衛城，爾時偷蘭難陀比丘尼乞食詣  一大家，時有婦人墮胎，語言：「為我棄之。」答言：
「不能。」又請：「我當顧爾許物。」即取以鉢盛之而  去。時大迦葉乞食恒作此念，最初得食，當  施與若比丘、比丘尼。見此比丘尼已語言：「取
鉢來。」即覆不示。又復更呼，亦復不示。大迦  葉性有威風，厲聲而喚，即戰怖而示。見  已言：「咄！汝何故作此惡法？」時大迦葉語諸比
丘尼，諸比丘尼以是因緣往白世尊，乃至答  言：「實爾。」佛言：「此是惡事非法。汝云何覆鉢？從  今日後不聽覆鉢，復不聽露捉，得食已當
覆。若見比丘時當舉覆示之。若露持鉢，越比  尼罪。見比丘不示，亦越比尼罪。」是名鉢事。

[0547b11]  佛住舍衛城，爾時有大臣犯王法，其家財物  盡應沒官，王即遣人守護。時偷蘭難陀比丘  尼乞食次到其家，婦人語言：「阿梨耶！我家有
事犯王罪應至死，財物入官，我欲寄少寶物  嚴飾之具。若我得脫當相顧直，我若死者即  持相施。」時比丘尼即與鉢盛雜寶，覆已而去。
時守門人見之，問言：「鉢中何物？」而不示之，又  復叱喚畏而示之。比丘尼聞已往白，乃至  答言：「實爾。」佛言：「從今日後不聽覆鉢寶物。若
有犯官事未被收錄，又未籍其財，爾時寄者  得取。若王收攝又籍其財，應語言：『世尊制  戒不得受是。』若言：『我與塔、與僧、施汝。』得取。得
已不得覆上而去，當露持去。若有問者，當言：  『塔物、僧物、我物。』若聽去者善，若不聽者當還。」  是名覆鉢法。

[0547b26]  佛住舍衛城，爾時比丘尼作廁，以物覆上。諸  女人持死胎放中，後有賤人旃陀羅抒廁，見  已言：「是沙門尼自墮胎擲中。」諸比丘尼以是
因緣往白，乃至佛言：「從今日後不聽覆廁，  當開口作。若閉口作者，越比尼罪。」是名廁法。

[0547c02]  佛住舍衛城，爾時釋種女、摩羅女於浴室中  浴，時有年少入中壞其梵行。諸比丘尼語大  愛道，乃至「從今日後不聽入浴室。」若病者得
房內然火油塗而揩。若比丘尼入浴室浴者，  越比尼罪。是名浴室法。

[0547c07]  佛住舍衛城，爾時未制戒，比丘尼阿練若處、  聚落中未有住處。時五百比丘尼，大愛道為  上首，於王園中住。諸釋種女、摩羅女年少端
正，有諸年少初夜伺便欲捉比丘尼，見已乘  空而去。中夜復來亦復如是。後夜復來，中有  鈍根，不時入定及睡眠者，不得即去，為所侵
掠。大愛道以是事往白世尊，佛言：「從今日後  不聽比丘尼在阿練若處住，若四眾集竟夜  說法者得住，爾時不得在屏處。若比丘尼阿
練若處住者，越比尼罪。」是名阿練若處。

[0547c16]  比丘  受迦絺那衣非比丘尼；比丘尼受迦絺那  衣非比丘；比丘捨非比丘尼；比丘尼捨非比  丘；比丘阿提呵魯阿那提訶魯非比丘尼；比
丘尼阿提訶魯阿那提訶魯非比丘。

覆鉢并寶鉢、　　開廁入浴室、  
阿練若處住、　　比丘受迦絺、  
非是比丘尼、　　比丘捨迦絺、  
非是比丘尼。　　第四跋渠竟。

[0547c25]  食於比丘不淨比丘尼淨，比丘尼不淨比丘  淨。比丘得使比丘尼授食，除金銀及錢五生  種火淨。比丘尼得從比丘受食，除金銀及錢
火淨五生種。有三因緣非比丘。何等三？心決  定捨戒、有實事僧驅出、形轉為女，是名三非  比丘。應遣詣比丘尼精舍，不得共比丘尼，同
覆障應別。若後還得男根者，當還比丘僧  中，故名具足，亦復本歲。有三因緣非比丘尼。  何等三？心決定壞威儀、有實事僧驅出、轉形
為男。如比丘中說。比丘尼無有作殘食法，一  坐足自恣食。

[0548a07]  佛住舍衛城，阿耆羅河彼岸請二部僧食。  比丘、比丘尼俱欲渡，比丘言：「世尊制戒，不  得共船載。」比丘二人、三人輕船而渡，渡盡比
丘尼渡，渡已問歲數，日時已過。時大愛道  失食飢羸，到世尊所頭面作禮却住一面，佛  知而故問：「何故飢色？」即以是事具白世尊。
佛言：「從今日後上座八人，當次第如法，餘者  隨到而坐。若五年大會多人集，比丘尼上座  八人當次第坐，餘者隨意坐。若八人不隨次
第坐，越比尼罪。」是故世尊說。

二眾淨不同、　　三非比丘僧、  
三非比丘尼、　　無殘八上座。  
第五跋渠竟。

[0548a20]  比丘雜跋渠中，別住、蒜、傘蓋、乘、刀治、革屣、  同床臥坐、伎樂九事應出不說，餘十三跋渠  殘比丘尼別。五雜跋渠威儀中，阿練若、浴
室、廁屋、縫衣簟應出不說，餘盡同比丘尼。二  部修多羅及學五百戒，世尊分別說戒序、八  波羅夷、十九僧伽婆尸沙、三十尼薩耆波
夜提、百四十一波夜提、八波羅提提舍尼、  六十四眾學、七止諍法，法隨順法偈在後，  比丘尼比尼竟。

[0548a29]  摩訶僧祇律私記

[0548b01]  中天竺昔時，暫有惡王御世。諸沙門避之四  奔，三藏比丘星離。惡王既死，更有善王，還  請諸沙門還國供養。時巴連弗邑有五百僧，
欲斷事而無律師，又無律文無所承案。即遣  人到祇洹精舍，寫得律本于今傳賞。法顯於  摩竭提國巴連弗邑，阿育王塔南天王精舍，
寫得梵本還楊州。以晉義熙十二年歲在  丙辰十一月，於鬪場寺出之，至十四年二月  末都訖。共禪師譯梵本為秦焉，故記之。

[0548b09]  佛  泥洹後，大迦葉集律藏為大師宗，具持八萬  法藏。大迦葉滅後，次尊者阿難亦具持八  萬法藏，次尊者末田地亦具持八萬法藏，次
尊者舍那婆斯亦具持八萬法藏，次尊者優  波崛多世尊記無相佛，如降魔因緣中說，而  亦能具持八萬法藏。於是遂有五部名生：初
曇摩崛多別為一部，次彌沙塞別為一部，次  迦葉維復為一部，次薩婆多。薩婆多者，晉  言說一切有。所以名一切有者，自上諸部義
宗各異。薩婆多者，言過去、未來、現在中陰各  自有性，故名一切有。於是五部並立紛然競  起，各以自義為是。時阿育王言：「我今何以
測其是非？」於是問僧：「佛法斷事云何？」皆言：「法  應從多。」王言：「若爾者，當行籌知何眾多。」於是  行籌。取本眾籌者甚多，以眾多故，故名摩訶
僧祇。摩訶僧祇者，大眾名也。  佛說犯戒罪報輕重經

[0548b27]  如是我聞，一時佛住王舍城迦蘭陀竹園。爾  時尊者目連，晡時從禪定覺，往至世尊所，  頭面禮足却住一面。時尊者大目連白佛言：
「世尊！意有所疑今欲請問，唯願聽許。」佛告目  連：「聽汝所問，當為汝說。」目連即白佛言：「世  尊！若比丘、比丘尼，無慚愧心，輕慢佛語，犯眾
學戒，如是犯波羅提提舍尼、波夜提、偷蘭遮、  僧伽婆尸沙、波羅夷，得幾不饒益罪？唯願解  說。」佛告目連：「諦聽！諦聽！當為汝說。若比丘、比
丘尼，無慚無愧，輕慢佛語，犯眾學戒，如四  天王壽五百歲墮埿梨中，於人間數九百  千歲。」佛告目連：「若無慚無愧，輕慢佛語，犯波
羅提提舍尼，如三十三天壽千歲墮埿梨  中，於人間數三億六十千歲。」佛告目連：「無  慚無愧，輕慢佛語，犯波夜提，如夜摩天壽
二千歲墮埿梨中，於人間數二十億四十  千歲。」佛告目連：「無慚無愧，輕慢佛語，犯偷  蘭遮，如兜率天壽四千歲墮埿梨中，於人
間數五十億六十千歲。」佛告目連：「無慚無  愧，輕慢佛語，犯僧伽婆尸沙，如不憍樂天壽  八千歲墮埿梨中，於人間數二百三十億
四十千歲。」佛告目連：「無慚無愧，輕慢佛語，  犯波羅夷，如他化自在天壽十六千歲墮埿  梨中，於人間數九百二十一億六十千歲。」時
尊者目連聞佛所說，歡喜奉行。

[0548c23]  爾時目連即說偈言：

「因緣輕慢故，　　命終墮惡道；  
因緣修善者，　　於此生天上。  
緣斯修福業，　　離惡得解脫；  
不善觀因緣，　　身壞入惡道。」

摩訶僧祇律卷第四十

* * *

【經文資訊】大正藏第 22 冊 No. 1425 摩訶僧祇律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，釋本禪法師提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
