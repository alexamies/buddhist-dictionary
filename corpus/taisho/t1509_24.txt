大智度論初品十力釋論第三十  九  (卷二十四)
聖者龍樹造

後秦龜茲國三藏鳩摩羅什譯

[0235a28]  【經】

[0235a28]  「舍利弗！菩薩摩訶薩欲遍知佛十力、四無  所畏、四無礙智、十八不共法、大慈大悲，當習  行般若波羅蜜！」

[0235b01]  【論】

[0235b01]  問曰：

[0235b01]  是十力、四無所畏  等，是佛無上法，應當前說，何以故先說九  相、八念等？

[0235b03]  答曰：

[0235b03]  六波羅蜜是菩薩所應用，  先已說。三十七品乃至三無漏根，是聲聞法。  菩薩行是六波羅蜜得力故，欲過聲聞、辟
支佛地，亦欲教化向聲聞、辟支佛人令入  佛道；是故呵是小乘法，捨一切眾生，無所  利益。若諸聲聞人言：「汝是凡夫人，未斷結使，
不能行是法。」是故空呵！以是故佛言：「菩薩  應具足三十七品等諸聲聞法，不可得故。」雖  行是諸法，以不可得故，為眾生行邪行
故，行此正行，常不捨。是諸法不可得空，亦  不疾取涅槃證。若菩薩不解不行是小乘  而但呵者，誰當肯信？譬如釋迦牟尼佛若
先不行六年苦行，而呵言非道者，無人信  受！以是故，自行苦行，過於餘人；成佛道  時，呵是苦行道，人皆信受。是故六波羅蜜  後，次第行聲聞法。

[0235b19]  復次，此非但是聲聞法，是法中和合不捨眾  生意、具足一切佛法、以不可得空智故，名  菩薩法。

[0235b21]  問曰：

[0235b21]  若菩薩具足三十七品諸法  者，云何不入聲聞法位？

[0235b22]  答曰：

[0235b22]  「具足」者，具足  觀知而不取證，了了觀知，故名「具足」。如佛  說：

「一切畏杖痛，　　莫不惜壽命；  
恕  己  可為喻，　　杖不加群生。」

[0235b27]  雖言「一切畏杖痛」，無色界眾生無身，色  界雖有身而無鞭杖，欲界中諸佛、轉輪聖王、  夜摩天已上，皆不畏杖楚；為畏得杖處者，
故言「一切」。「具足」亦如是，不為求證著法故  言「具足」。

[0235c02]  復次，我先說：「不捨眾生，以不可得  空智和合故，不墮聲聞地。」

[0235c03]  問曰：

[0235c03]  從六波羅  蜜至三無漏根，但言「應具足」；自此以後，何  以故皆言「欲得、欲知是事，當習行般若  波羅蜜」？

[0235c06]  答曰：

[0235c06]  聲聞法有量有限，故言「應具  足」；自此已下，是諸佛法甚深無量，菩薩未得，  故言「欲得是事，當學般若波羅蜜」。

[0235c08]  復次，聲聞  法易解易知，故言「具足」；菩薩法、佛法難解  難知，故言「當學」。

[0235c10]  復次，聲聞法總相：但知苦，  知苦因，知苦盡，知盡苦道。譬如二種醫：一  者、但知病、知病因、知差病、知差病藥，而不
知一切病、不知一切病因、不知一切病  差、不知一切差病藥。若復但知治人病，  不知治畜生病；或能治一國土，不能治  餘國土；有能治數十種病，不悉知四百四
種病。病因、病差、差病藥，亦如是。二者、於四  種中悉皆遍知，遍知藥，遍知病。聲聞人如  小醫，不能遍知；菩薩摩訶薩如大醫，無病
不知，無藥不識。以是故，聲聞法應具足，菩  薩法應當學。

[0235c22]  佛有十力者。

[0235c22]  是處不是處如實知，一力也。

[0235c23]  知眾生過去、未來、現在諸業、諸受，知造業  處，知因緣，知報，二力也。

[0235c24]  知諸禪、解脫、三昧、  定，垢、淨分別相如實知，三力也。

[0235c25]  知他眾生諸  根上下相如實知，四力也。

[0235c26]  知他眾生種種  欲，五力也。

[0235c27]  知世間種種無數性，六力也。

[0235c27]  知  一切道至處相，七力也。

[0235c28]  知種種宿命，共相、共  因緣，一世、二世乃至百千世劫，初劫盡，我在  彼眾生中，如是姓名、飲食、苦樂、壽命長短；彼
中死、是間生，是間死、還生是間；此間生名姓、  飲食、苦樂、壽命長短亦如是，八力也。

[0236a03]  佛天  眼淨，過諸天人眼，見眾生死時、生時，端正、醜  陋，若大、若小，若墮惡道、若墮善道，如是業
因緣受報。是諸眾生惡身業成就、惡口業成  就、惡意業成就，謗毀聖人，邪見、邪見業成  就；是因緣故，身壞死時入惡道，生地獄中。
是諸眾生善身業成就、善口業成就、善意業  成就，不謗聖人，正見、正見業成就；是因緣故，  身壞死時入善道，生天上，九力也。

[0236a11]  佛諸漏  盡故，無漏心解脫，無漏智慧解脫，現在法中  自識知「我生已盡，持戒已作，後有盡」，如實  知，十力也。

[0236a14]  問曰：

[0236a14]  是十力，菩薩未得，聲聞、辟  支佛所不能得，今何以說？

[0236a15]  答曰：

[0236a15]  聲聞人  雖不能得，若聞是十力功德，作是念：「佛  有如是大功德。」自慶言：「我等善利，蒙益不
少，得信心清淨，入盡苦道。」諸菩薩者聞之，  懃修菩薩道，當得如是十力等大功德果。

[0236a20]  復次，有聲聞人及菩薩修念佛三昧，非但  念佛身，當念佛種種功德法身。應作是念：  佛一切種、一切法能解故，名「一切智人」；一切
法如實善分別說故，名「一切見人」；一切法現  前知故，名「一切知見無礙人」；等心一切眾  生故，名「大慈悲人」；有大慈悲故，名為「世
救」；如實道來故，名為「如來」；應受一切世間  供養故，名為「應供人」；成就不顛倒智慧故，  名「正遍知」；戒、定、慧智成就故，名「明行」；成不
復還故，名「善逝」；知世間總相別相故，名「世  間解」；善說出世間安隱道故，名「無上調御  師」；以三種教法度眾生故，名「天人師」；一切
世間煩惱睡，能自覺亦能覺人故，名為「覺人」；  一切所願具足故，名「有德」；十力成就故，名  「堅誓」；得四無畏故，名「人師子」；得無量甚深
智故，名「大功德海」；一切記說無礙故，名「如  風」；一切好醜無憎愛故，名「如地」；燒一切結  使薪故，名「如火」；善斷一切煩惱習故，名
「具足解脫」；最上處住故，名為「世尊」。佛有  如是等諸功德故，應念佛。以是故，菩薩摩  訶薩欲得佛十力、四無所畏、十八不共法，  當學般若波羅蜜。

[0236b12]  復次，佛在王舍城耆闍崛  山中說是般若波羅蜜時，佛四部眾及諸外  道在家、出家，諸天龍、鬼神等種種大眾集會。
佛入三昧王三昧，放大光明，遍照恒河沙  等世界，地六種震動，說是般若波羅蜜六波  羅蜜乃至三無漏根。是中有眾生疑：「有何等
力，有幾種力故，能作如是不可思議感動  利益？」佛知眾生心有如是疑故言：「我有諸  法實相智力，是力有十種，用是十種智故，
能作如是感動變化，亦能過是所作。」以是  故言「欲得十力，當學般若波羅蜜」。

[0236b22]  復次，佛弟  子世世殖善根，以少罪緣故墮外道。諸外  道常言：「佛非實有功德力，是幻術力誑惑
人心。」佛弟子墮外道者心疑：「若爾者，佛非  大人。」欲滅是惡謗故言：「我實有十力、四無  所畏故度眾生，非是幻誑也。」

[0236b27]  復次，諸菩薩  修菩薩道、苦行事，難辦難成故欲懈息，是  故佛言：「行是十力，當得無量果報。」譬如
估客主慰喻商人言：「汝等慎勿疲惓，精勤  努力，得至寶山，當得七寶、如意寶珠。」佛亦  如是安慰諸菩薩言：「無得疲厭，當勤精進，
修菩薩道；行是十力，當得無量果報。」

[0236c04]  如是  等種種利益因緣故說十力等。

[0236c05]  問曰：

[0236c05]  佛有  無量力，何以故但說十力？

[0236c06]  答曰：

[0236c06]  諸佛雖有  無量力，度人因緣故，說十力，足成辦其事：  以是處不是處智力，分別籌量眾生，是可度  是不可度。以業報智力，分別籌量是人業
障，是人報障，是人無障。以禪定解脫三昧智  力，分別籌量是人著味，是人不著味。以上  下根智力，分別籌量眾生智力多少。以種
種欲智力，分別籌量眾生所樂。以種種性  智力，分別籌量眾生深心所趣。以一切至  處道智力，分別籌量眾生解脫門。以宿命  智力，分別眾生先所從來。以生死智力，
分別眾生生處好醜。以漏盡智力，分別籌  量眾生得涅槃。佛用是十種力度脫眾生，  審諦不錯，皆得具足。以是故，佛雖有無量  力，但說此十力。

[0236c20]  復次，是處不是處力，定知  從是因緣出是果報，是中總攝九力；為欲  度眾生故，於初力中分別有九種。何以
故？是世間眾生現前見穀從種出而不能  知，何況心心數法因緣果報？佛於內外因緣  果報了了遍知，故名為力。

[0236c25]  佛知是眾生業、煩  惱因緣故縛，淨禪定三昧解脫因緣故解；是  一切眾生三世三種諸業、諸煩惱，輕重、深淺、麁  細，佛悉遍知，故名力。

[0236c28]  一切眾生諸禪定解脫  三昧，大小深淺解脫因緣，佛悉遍知，故名力。

[0237a01]  眾生鈍根為後身故作罪福業因緣，利根  人為不生故集諸業，佛悉知此上下根好  醜相，故名力。

[0237a03]  知一切眾生二種欲，作上下  根因緣，二種欲善惡種種別異，佛悉遍知，故  名力。

[0237a05]  二種欲由二種性因緣故，遍知眾  生深心所趣，故名力。

[0237a06]  一切眾生種種性因  緣故行二種道，所謂善道、惡道，種種門所至  處，佛悉遍知，故名力。

[0237a08]  過去、未來世中因緣果  報，智慧無礙，是名宿命、生死智力。

[0237a09]  知過去、未  來因果已，悉知方便壞因緣果報相續，是  名漏盡力。

[0237a11]  佛知三世中二種因緣，分別籌  量眾生根、欲、性，為盡漏故說法，是漏盡力。

[0237a13]  問曰：

[0237a13]  何等為是「處不是處力」？

[0237a13]  答曰：

[0237a13]  佛知一  切諸法因緣果報定相，從是因緣生如是  果報，從是因緣不生如是果報。所以者何？  如《多性經》中說是處、不是處相：女身作轉輪
聖王無是處。何以故？一切女人皆屬男子，  不得自在故。女人尚不得作轉輪聖王，  何況作佛！若女人得解脫涅槃，亦因男子  得，無有自然得道。

[0237a20]  二轉輪聖王一時出世，  無是處。何以故？無怨業成就故。二轉輪聖  王尚不同世，何況二佛！

[0237a22]  惡業得受樂報，無  是處；惡業尚不能得世間樂，何況出世樂！  若惡行生天，無是處；惡行尚不能得生天，  何況涅槃！

[0237a25]  五蓋覆心散亂，離修七覺而得  涅槃，無是處。五蓋覆心離修七覺，尚不能  得聲聞道，何況佛道！心無覆蓋，佛道可得，  何況聲  聞
道！

[0237a28]  如是等是處、不是處，《多性經》中  佛口自說。

[0237a29]  諸論議師輩，依是佛語，更廣說  是處、不是處：若言佛有闕失罪過，若諸賢  聖求外道師，若諸賢聖自言我是佛，若諸賢
聖墮惡道，若見諦所斷結使更生，若諸賢  聖覆藏罪，若須陀洹二十五有，皆無是處；  如賢聖分別中廣說。

[0237b05]  五逆人、五種黃門、墮  四惡道眾生、欝多羅越人、魔眷屬，三障所遮，  若言得道，皆無是處。

[0237b07]  輕  說法者，輕法、自輕，  破戒、愚癡，若言得具足法喜，亦無是處。

[0237b08]  自  言我是佛，此身口惡不悔，欲見佛；若破僧  罪不悔，欲見佛；邪定入正定，正定入邪定，  正定入不定；除佛法別有真得道人；應得
道身若死，皆無是處。

[0237b12]  除因緣生識，出名色  更有法，無是處。

[0237b13]  佛遣使事未訖，若遮礙，無  是處。

[0237b14]  入慈三昧，若他因緣死；入滅盡定、在  見諦道中若死，皆無是處。

[0237b15]  若害佛及佛母，  無是處。

[0237b16]  轉輪聖王女寶、象、馬、主藏臣、主兵  臣，若在胎中死，母子夭喪，皆無是處。

[0237b17]  欝多  羅越人、女寶、佛母，命終次身入惡道，皆無是  處。

[0237b19]  有為常，涅槃無常；凡夫人能斷非有想非  無想結使；一切取相禪定中修聖道；無漏道  有漏因；若地濕相、水堅相、火冷相、風住相，皆
無是處。

[0237b22]  無明不能生諸行，乃至生不能  生老死，無有是處。

[0237b23]  二心一時生；五識眾  能分別取相，若著、若離；若眼能起身業、口  業；若眼能入禪定，無有是處。

[0237b25]  但五識相續  生，不生意識；但五識眾中著有相續；但五  識眾能緣名、能緣相、能緣無色法，能緣過
去、未來，能緣離三世法；但五識眾中有增  觸、明觸，修禪定，若受善律儀、不善律儀，若  憂喜，若有無覺無觀，若增益諸根，皆無是  處。

[0237c02]  鼻識、舌識，有隱沒無記；凡夫人第六識離  我行，無是處。

[0237c03]  如是等無量「無是處」。「是處」亦  如是。

[0237c04]  佛知是處無是處，分別籌量可度者  為說法，不可度者為作因緣；譬如良醫，  知病可治、不可治。聲聞、辟支佛所知少，少故，
或不應度者欲度，如首羅；應度而不度，如  舍利弗所不度者是。佛無是事，無能壞，無  能勝，悉遍知故，是名「初力」。

[0237c09]  「業報智力」者，身  口所作業，及此生無作業，所受戒業，亦惡業，  日夜隨生業，用生罪福業。是業，佛略說三  處攝，是名一切業相。

[0237c12]  佛知一切眾生有業  過去，報亦過去；有業過去，報在現在；有業  過去，報在未來；有業過去，報在過去、現在；
有業過去，報在過去、未來；有業過去，報在  現在、未來；有業過去，報在過去、未來、現在。  現在業亦如是。

[0237c17]  復次，善心中受善、不善、無記  業報；不善心、無記心亦如是。

[0237c18]  復次，樂業因緣  故受樂報，苦業因緣故受苦報，不苦不樂業  因緣故受不苦不樂報。

[0237c20]  現報業因緣故受  現報，生報業因緣故受生報，後報業因緣故  受後報。

[0237c22]  不淨業因緣故受惱報，淨業因緣故  受無惱報，雜業因緣故受雜報。

[0237c23]  復次，二種  業：必受報業，不必受報業。必受報業，不可得  離，或待時、待人、待處受報。如人應共轉
輪聖王受福：待轉輪聖王好世出，是時  乃受，是為待時；待人者，人即是轉輪聖王；  待處者，轉輪聖王所出處。

[0237c28]  復次，是必受報  業，不待技能功勳，若好若醜，不求自來。  如天上生人，福樂自至；地獄中人，罪苦自追。  不待因緣，此業深重故。

[0238a02]  復次，必受報業，如  毘琉璃軍殺七萬二千諸得道人及無量五  戒優婆塞，如目連等大神通人所不能救。
如薄拘羅，後母投著火中、湯中、水中而不  死。如佛遊諸國，雖出家行乞，不須膳供，  而五百乘車載王所食，葉中生粳米，隨飯  百味羹。如是等善惡業必受。

[0238a08]  餘者不必受。

[0238a08]  欲  界受三種業報處：樂受業、苦受業、不苦不樂  受業。色界受二種業報處：樂受業、不苦不樂  受業。無色界受一種業報處：不苦不樂受業。

[0238a12]  或待事者，依是事得受業報。如弗迦羅  婆王池中，生千葉金色蓮華，大如車輪，因  是大會快樂，多人出家得道。

[0238a14]  佛知一切眾生  造諸業處，或欲界、色界、無色界；欲界，在何道  中；若天道，在何天中；若人中，在何天下；若
閻浮提，在何國；若是國，在何城、何聚落、何  精舍、何土地；若是城，在何里、何巷、何舍、在何  處。

[0238a19]  知是業何等時作，過去一世、二世乃至  百千萬世。

[0238a20]  是業果報幾已受、幾未受；幾必受、  幾不必受。

[0238a21]  知善不善所用事物，所謂刀杖、教  勅殺等，自殺，遣人殺；諸餘惡業亦如是。

[0238a22]  善  業亦如是，知如是布施、持戒、修善。施中所  施何等土地、房舍、衣服、飲食、醫藥、臥具，七寶
財物。戒中受戒，自然戒，心生戒，口言戒；一行  戒，少分戒，多分戒，滿分戒；一日戒，七善道戒，十  戒，具足戒，定共戒。善福中修初禪，二、三、四禪；
慈心、悲、喜、捨心。如是等善業因緣。

[0238a28]  若慳貪，  若瞋恚，若怖畏，若邪見，若惡知識等種種惡  業因緣。福業因緣：若信，若憐愍，若恭敬，若禪
定，若智慧，若善知識等種種善業因緣。

[0238b02]  是諸  業自在，一切天及人，是諸業相無能轉者，  於億千萬世常隨逐眾生不捨，如債主隨  人。得因緣具足，便與果報；如地中種子，
得因緣時節和合便生。是業能令眾生六道  中受生，駛疾於箭。一切眾生皆有諸業報  分；如父母遺財，諸子皆應得分。是業果報
時到，不可遮止，如劫盡火。隨眾生應生處，  處處安置，如大國王隨其所應而與官職。  人命終時，是業來蔭覆其心，如大山映物。
是業能與種種身，如工畫師作種種像。若  人以正行業，則與好報；若以邪行業，  則與惡報。如人事王，隨事得報。

[0238b14]  如是等  分別諸業相果報。

[0238b15]  復次，如《分別業經》中，佛  告阿難：「行惡人好處生，行善人惡處生。」阿  難言：「是事云何？」佛言：「惡人今世罪業未熟，
宿世善業已熟，以是因緣故，今雖為惡而  生好處。或臨死時，善心心數法生，是因緣  故，亦生好處。行善人生惡處者，今世善未
熟，過世惡已熟，以是因緣故，今雖為善而  生惡處。或臨死時，不善心心數法生，是因緣  故，亦生惡處。」

[0238b23]  問曰：

[0238b23]  熟、不熟義可爾；臨死時  少許時心，云何能勝終身行力？

[0238b24]  答曰：

[0238b24]  是心  雖時頃少，而心力猛利，如火、如毒，雖少能  成大事。是垂死時心，決定猛健故，勝百歲  行力；是後心名為大心，以捨身及諸根事
急故。如人入陣，不惜身命，名為健。如阿  羅漢捨是身著故，得阿羅漢道。

[0238b29]  如是等種  種罪福業報、轉報，亦應如是知。

[0238c01]  聲聞人但  知惡業罪報、善業福報，不能如是細分別；  佛悉遍知是業及業報，智慧勢力無礙無盡，  無能壞故，是名第二力。

[0238c04]  「禪定、解脫、三昧淨  垢分別智力」者，「禪」名四禪，佛知是禪佐助  道法，名相、義分，次第熏修，有漏、無漏，學、無學，淨、
垢，味、不味，深淺分別等。「八解脫」，如禪中分  別相。說「禪」，攝一切色界定；說「解脫」，攝一  切定。禪波羅蜜即是諸解脫。禪、定、三昧、解
脫、禪，三昧，皆名為定，定名為心不散亂。

[0238c10]  「垢」  名愛見慢等諸煩惱；「淨」名真禪定，不雜愛  見慢等煩惱，如真金。

[0238c12]  「分別」名諸定中有一  心行、不一心行，常行、不常行，難入、易入，難出、  易出，別取相、總取相，轉治、不轉治。轉治，如
婬欲中慈心，瞋人不淨觀，愚癡人思惟邊  無邊；掉戲心中用智慧分別諸法，沒心中  欲攝心。若不爾者，名不轉治。

[0238c17]  是定中應分  別時及住處：若身瘦羸，是非行定時；如菩  薩苦行時作是念：「我今不能生禪定。」若多  人處，亦非行定處。

[0238c20]  復次，佛知是禪定失，是  禪住，是禪增益，是禪到涅槃。

[0238c21]  復次，佛知是  人難入定難出定，易入易出，易入難出，  難入易出。

[0238c23]  佛知是人應得如是禪，知是  人失禪受五欲；知是人受五欲已還得禪，  依是禪得阿羅漢。

[0238c25]  如是等一切諸禪定、解  脫，即是三昧。是禪定，佛以甚深智慧盡知，無  能壞，無能勝，是名「第三力」。

[0238c27]  「知眾生上下根  智力」者，佛知眾生是利根、鈍根、中根。利智名  為上，鈍智名為下。佛用是上下根智力，分
別一切眾生是利根、是中根、是鈍根。

[0239a01]  是人如  是根，今世但能得初果，更不能得餘；是人  但能得第二、第三、第四果。是人但能得初禪，
是人但能得第二、第三、第四禪，乃至滅盡定  亦如是。是人當作時解脫證，是人當作不  時解脫證。是人能得於聲聞中第一；是人
能得於辟支佛中第一；是人具足六波羅  蜜，能得阿耨多羅三藐三菩提。如是知已，  或為略說得度，或為廣說得度，或為略  廣說得度；或以軟語教，或以苦語教，或以
軟苦語教。

[0239a11]  佛亦分別是人有餘根，應令增  生信根；是人應令生精進、念、定、慧根。是人  用信根入正位，是人用慧根入正位。

[0239a13]  是  人利根，為結使所遮，如鴦群梨摩羅等。是  人利根，不為結使所遮，如舍利弗、目連等。  知根雖鈍而無遮，如周利般陀伽；有根
鈍而遮者。

[0239a17]  知是人見諦所斷根鈍，思惟所斷  根利；思惟所斷鈍，見諦所斷利。

[0239a18]  是人一切根  同鈍同利，是人一切根不同鈍不同利。

[0239a19]  是  人先因力大，是人今緣力大。

[0239a20]  是人欲縛而得  解，是人欲解而得縛。譬如鴦群梨摩羅，  欲殺母、害佛而得解脫。如一比丘得四  禪，增上慢故，還入地獄。

[0239a23]  知是人必墮惡道，  是人難出，是人易出，是人疾出，是人久久乃  出。

[0239a25]  如是等一切眾生上下根相皆悉遍知，無  能壞、無能勝，是名「第四力」。

[0239a26]  「知眾生種種  欲智力」者。

[0239a27]  「欲」名信喜好樂。好五欲，如孫陀  羅難陀等；好名聞，如提婆達等；好世間財  利，如須彌剎多羅等；好出家，如耶舍等；
好信，如跋迦利等；好持戒，如羅睺羅等；  好施，如施跋羅  (丹注云：佛姑甘露女所生)  ；好頭陀遠離，  如摩訶迦葉；好坐禪，如隷跋多等；好智慧，
如舍利弗等；好多聞，如阿難等；好知毘  尼，如優婆離等。如是佛弟子，各各有所好。  凡夫人，亦各各有所喜：或有憙婬欲，或有  憙瞋恚。

[0239b07]  復次，佛知是人多欲、多瞋、多癡。

[0239b07]  問  曰：

[0239b08]  何等是多欲、多瞋、多癡相？

[0239b08]  答曰：

[0239b08]  如《禪經》  中說三毒相，是中應廣說。

[0239b09]  知如是相已，多  婬欲人不淨法門治，多瞋人慈心法門治，多  愚癡人因緣法門治。

[0239b11]  如是隨所欲說法，所  謂善欲隨心為說，如船順流；惡欲以苦切  語教，如以榍出榍。是欲智中，佛悉遍知，無
能壞、無能勝，是名「第五力」。

[0239b14]  「性智力」者，佛知  世間種種別異性。性名積習，相從性生，欲  隨性作行；或時從欲為性，習欲成性。「性」名
深心為事，「欲」名隨緣起，是為欲、性分別。

[0239b17]  「世  間種種別異」者，各各性、多性，無量、不可數，  是名「世間別異」。有二種世間：世界世間，眾  生世間。此中但說眾生世間。

[0239b20]  佛知眾生如  是性、如是欲，從是處來，若成就善根、不善  根，可度、不可度，定、不定，必、不必，行何行、生  何處、在何地。

[0239b23]  復次，佛知是眾生種種性相，  所謂隨所趣向，如是處偏多，如是貴，如  是深心事，如是欲，如是業，如是行，如是
煩惱，如是禮法，如是定，如是威儀，如是  知，如是見，如是憶想分別；爾所結使生，爾  所結使未生。隨所著生欲，隨欲染心，隨
染心趣向，隨向貴重，隨貴重常覺觀，  隨覺觀為戲論，隨戲論常念，隨念發行，  隨發行作業，隨作業果報。

[0239c02]  復次，佛用  是種種性智力，知是眾生可度，是不可度；  是今世可度，是後世可度；是即時可度，是  異時可度；是現前可度，是眼不見可度；
是人佛能度，是人聲聞能度，是人共可度；  是人必可度，是人必不可度；是人略說  可度，是人廣說可度，是人略廣說可度；是
人讚嘆可度，是人折伏可度；是人將迎可  度，是人棄捨可度；是人細法可度，是人麁  法可度；是人苦切可度，是人軟語可度，是  人苦軟可度。

[0239c12]  是邪見，是正見；是著過去，是  著未來；是著斷滅，是著常；是著有見，是  著無見；是欲生，是厭生；是求富貴樂，是著
厚邪見；是說無因無緣，是說邪因緣，是說  正因緣；是說無作業，是說邪作業，是說正  作業；是說不求，是說邪求，是說正求；是
貴我，是貴五欲，是貴得利，是貴飲食，是  貴說戲樂事；是樂眾，是樂憒閙，是樂遠  離；是多行愛，是多行見；是好信，是好慧；
是應守護，是應捨；是貴持戒，是貴禪定，  是貴智慧；是易悟，是講說乃悟；是可引導，  是句句解；是利根，是鈍根，是中根；是易出易
拔，是難出難拔；是畏罪，是重罪；是畏生  死，是不畏生死；是多欲，是多瞋，是多癡；是  多欲瞋，是多欲癡，是多瞋癡，是多欲瞋癡；
是薄煩惱，是厚煩惱；是少垢，是多垢；是覆慧，  是衣裓慧，是廣慧；是人善知五眾相、十二  入、十八界、十二因緣、是處非是處、苦集滅道；
善知入定、出定、住定。

[0240a01]  復次，佛知：是欲界眾  生，是色界、是無色界眾生；是地獄、畜生、餓鬼、  人、天；是卵生、胎生、濕生、化生；是有色、是無色；
是有想、是無想；是短命、是長命；是但凡夫人  未離欲，是凡夫人離下地欲、未離禪欲，如  是乃至非有想非無想；是向道，是得果；是辟
支佛，是諸佛無礙解脫。如是等種種分別：  五道、四生、三聚，假名，障，眾、入、界，善根、不善根，  諸結使，地，業果，是可度、是不可度，滅、智分  別。

[0240a10]  以如是等分別，知世間種種別異性，得  無礙解脫。如是等種種別異，佛悉遍知，無能  壞、無能勝，是名「第六力」。

[0240a12]  「一切至處道智力」  者。

[0240a13]  有人言：業即是道。所以者何？業因緣故，  遍行五道。有業能斷，業能有所至，所謂三  聖道分及無漏思。以是故，諸業是一切至處  道。

[0240a16]  復次，有人言：五別五智三昧  (丹云：無漏三昧禪五支)  住，一切處利益事辦。

[0240a17]  復有人言：第四禪即是。  何以故？第四禪一切諸定至處。如諸《經》中說：  是善心、定心、不亂心、攝心，皆入第四禪中。

[0240a20]  復次，有人言：如身念處即是至處道，是諸道  利益之本。

[0240a21]  復有人言：一切聖道是，用是聖  道得隨意利益。

[0240a22]  復有論者言：一切善道，一  切惡道，一切聖道，各各知諸道至處。如《毛竪  經》中說。

[0240a24]  佛悉遍知，無能壞、無能勝，是名第  七力。

[0240a25]  「宿命智力」者，宿命有三種：有通，有明，有  力。

[0240a26]  凡夫人但有通，聲聞人亦通、亦明，佛亦通、  亦明、亦力。所以者何？凡夫人但知宿命所  經，不知業因緣相續；以是故，凡夫人但有
通，無有明。聲聞人知集諦故，了了知業因  緣相續生；以是故，聲聞人亦有通，亦有明。  若佛弟子，先凡夫人時得宿命智，入見諦道
中知集因緣，第八無漏心得斷見故，通變  為明。所以者何？明名見根本。若佛弟子先  得聖道，後宿命智生，亦知集因緣力故，通  變為明。

[0240b06]  問曰：

[0240b06]  若佛本為菩薩時，先得宿命  智，諸菩薩離無所有處煩惱，後入聖道故，  云何佛說「我初夜得初明」？

[0240b08]  答曰：

[0240b08]  是時非明，  若佛在眾中，說我彼時得是明。示眾人言：  是明初夜得。譬如國王未作王時生子，後
作王時，人問：「王子何時生？」答言：「王子某時  生。」是生時未作王，以今是王故，以彼為王  子，言：「王子彼時生。」佛亦如是，宿命智生，爾
時未是明，但名通；後夜時知集因緣故，通  變為明；後在眾中說言：「我初夜時得是  明。」

[0240b16]  問曰：

[0240b16]  通、明義如是，云何為力？

[0240b16]  答曰：

[0240b16]  佛  用是明，知己身及眾生，無量無邊世中，宿命  因緣所更，種種悉遍知，是為「力」。

[0240b18]  是名「第八  力」。

[0240b19]  「生死智力」者，佛用天眼，見眾生生死處。  凡夫人用是天眼，極多見四天下；聲聞人極  多傍見小千世界，上下亦遍見。

[0240b21]  問曰：

[0240b21]  大梵王  亦能見千世界，有何等異？

[0240b22]  答曰：

[0240b22]  大梵王自  於千世界中立則遍見；若在邊立，則不見  餘處。聲聞人則不爾，在所住處，常見千世  界。辟支佛見百千世界，諸佛見無量無邊
諸世界。

[0240b26]  凡夫人天眼智，是通而非明，亦如  是，但見所有事，不能見隨業因緣受生，  如宿命中說。

[0240b28]  復次，得天眼人中最第一者阿  泥盧豆，色界四大造色半頭清淨是天眼。佛  天眼，四大造色遍頭清淨。是為差別。

[0240c01]  復次，聲  聞人所住於三昧中得天眼，即所住三昧中  能見：若有覺有觀三昧，若無覺有觀三昧，若  無覺無觀三昧。佛隨所入三昧中住，欲見盡
見；若依無覺無觀三昧中得天眼，入有覺  有觀三昧，若無覺有觀三昧中亦能見。

[0240c06]  復次，  聲聞人用是天眼見時，所住三昧中，心入餘  三昧，天眼則滅。佛則不爾，心雖入餘三昧，  天眼不滅。

[0240c09]  是智慧遍知一切眾生生死所趣，  無能壞，無能勝，是名「第九力」。

[0240c10]  「漏盡智力」者。

[0240c11]  問曰：

[0240c11]  九力智慧分別有差別，漏盡則同，一切  聲聞、辟支佛有何等異？

[0240c12]  答曰：

[0240c12]  雖漏盡是同，  智慧分別大差別。

[0240c13]  聲聞極大力，思惟所斷結，  生分、住分、滅分三時斷；佛則不爾，一生分時  盡斷。

[0240c15]  聲聞人見諦所斷結使生時斷，思惟所  斷三時滅；佛則見諦所斷、思惟所斷無異。

[0240c17]  聲聞人初入聖道時，入時與達時異；佛則  一心中亦入亦達，一心中得一切智，一心中  壞一切障，一心中得一切佛法。

[0240c19]  復次，諸聲聞  人有二種解脫：煩惱解脫，法障解脫。佛有  一切煩惱解脫，亦有一切法障解脫。

[0240c21]  佛自然  得智慧，諸聲聞人隨教道行得。

[0240c22]  復有人言：  若佛以智慧斷一切眾生煩惱，其智亦不  鈍不減。譬如熱鐵丸，著少綿上，雖燒此  綿而火熱勢不減；佛智慧亦如是，燒一切
煩惱，智力亦不減。

[0240c26]  復次，聲聞但知自盡漏；  諸佛自知盡漏，亦知盡他人漏，如《淨經》中  說。

[0240c28]  復次，佛獨知眾生心中分別有九十八使、  一百九十六纏，除佛，無有知者。

[0240c29]  佛亦獨知  苦法智、苦比智中斷爾所結使性，乃至道比  智亦如是；思惟所斷九解脫道中亦爾。

[0241a02]  佛悉  遍知一切眾生如是事；聲聞若少知少說，皆  隨佛語。

[0241a04]  佛如是漏盡智慧力勢，無能壞、  無能勝，是名「第十力」。

[0241a05]  問曰：

[0241a05]  是十力何者最  勝？

[0241a06]  答曰：

[0241a06]  各各於自事中大，如水能漬，火能  燒，各自有力。

[0241a07]  有人言：初力為大，能攝十力  故。

[0241a08]  或言：漏盡力大，事辦、得涅槃故。

[0241a08]  論者言：  是十力皆以無礙解脫為根本、無礙解脫  為增上。

[0241a10]  問曰：

[0241a10]  若是十力獨是佛事，弟子今世  無人能得，佛何以故說？

[0241a11]  答曰：

[0241a11]  斷人十力中  疑故，無智人令心決定堅牢故，令四眾  歡喜，言：「我等大師獨有如是力，不與一切  眾生共。」

[0241a14]  又諸外道輩言：「憍曇氏沙門常寂靜  處住，智慧縮沒。」

[0241a15]  以是故，發至誠言：「我十種  智力、四無所畏，安立具足；在大眾中，說具  足智慧，教化眾生，如師子吼，轉梵輪，一切
外道及天世人無能轉者。」為止是謗故，說  是十力。

[0241a19]  問曰：

[0241a19]  好人法，一事智慧尚不應自  讚，何況無我、無所著人而自讚十力？

[0241a20]  如說：

「自讚、自毀、　　讚他、毀他，　　如是四種，  
智者不行！」

[0241a23]  答曰：

[0241a23]  佛雖無我、無所著，有無量力，大悲為  度眾生故，但說十力，不為自讚。譬如好  賈客導師，見諸惡賊誑諸賈客，示以非
道；導師愍念故，語諸賈客：「我是實語人，汝  莫隨誑惑者！」又如諸弊醫等誑諸病人，良  醫愍之，語眾病者：「我有良  藥  能除汝病，莫
信欺誑以自苦困！」

[0241a29]  復次，佛功德深遠，若佛  不自說，無有知者；為眾生少說，所益甚  多。以是故，佛自說是十力。

[0241b02]  復次，有可度者  必應為說，所應說中次第應說十力；若不  說，彼不得度，是故自說。譬如日月出時，
不作是念：「我照天下，當有名稱！」日月既出，  必自有名。佛亦如是，不自念為有名稱故  自說功德。佛清淨語言說法，光明破眾生愚  闇，自然有大名稱。

[0241b08]  以是故，佛自說十力等  諸功德，無有失。

[0241b09]  「力」名能有所辦：用是十種  力增益智慧故，能破論議師；用是十種力  增益智慧故，能好說法；用是十種力增益
智慧故，能摧伏不順；用是十種力增益智  慧故，於諸法中得自在，如大國主於臣民  大眾中得自在。

[0241b14]  是為以聲聞法略說十力  義。

大智度論卷第二十四

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
