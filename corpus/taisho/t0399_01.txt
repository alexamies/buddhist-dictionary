寶女所問經卷第一

西晉月支三藏竺法護譯

問慧品第一

[0452a25] 聞如是：

[0452a25] 一時，佛遊於如來寶淨高座，則為如來之所建立，積無極德已為莊嚴，所遊道場佛慧報應，蠲除所行升菩薩宮，講無量頌如來所歎，顯立威變聖導無礙，普有所入志存微妙，誘進權行等過去慧。於當來劫，弘大究竟其德無量，順平等覺善轉法輪，無限之首諦分別慧，於一切法而得自在，悉覩眾生心之諸根，度于彼岸曉了方便，斷除諸著邪業之行，為造佛事，莫不篤信化令寂定。與大比丘俱六百萬，其心調和，消除罣礙塵勞之欲，乃為如來法王之子。修深妙法興發道化，無有顛倒威儀顯曜，成就聖路為大眾祐，如來安詳獲善究竟。

[0452b08] 復與菩薩大聖眾俱，無量無限不可思惟，浩浩大會行無所拘，諸菩薩等斯須之間，尋能超越無量佛國，便設權宜供養奉事，十方如來有所諮啟，聽受經典不以厭倦。而常精勤勸化眾生，智慧善權以用超殊，至于彼岸得度無極，而以建立無礙脫門，便得超越一切眾想望報羅網，近一切智諸通之慧。

[0452b16] 其名曰：明天菩薩、選遊步菩薩、擇戰鬪菩薩、照明藏菩薩、蠲慢意菩薩、踊步菩薩、眼觀菩薩、雷音菩薩、離冥菩薩，如是等類諸菩薩眾，不可限量無邊無際不可引喻。

[0452b20] 爾時，世尊歎詠菩薩所生道場，其法名曰無陰蓋辭。一切菩薩徑路清淨，諸佛之法力無所畏，具足究竟聖慧之事，於諸法典而得自由總持之門，所入法印敢可遭遇決眾法門，聖通無極超入於慧，不退轉輪說不迴還，諸乘平等所導無二。遊無所壞一品法界，而分別說眾生心根。所入之慧獨步堅強決了諸法，滅除一切諸魔之場，已度眾患隨應順法，律化眾塵諸邪之見，入無限慧方便勸助，行無邊際諮嗟權慧，十方諸佛所共宣暢，達無希望行無罣礙無處之門，分流興隆一切諸法，決了如應而等普入，有想無想體解聖達，遊于深妙緣起之事，顯明道業無極德慧，佛身口意而以莊嚴。於此三事，心行所歸智慧無盡，越諸聖諦壞聲聞乘，身心澹泊開演明哲，教化緣覺致諸通慧，導利大乘入于道品，於一切法而得信忍，宣揚如來所因興德，講說分別誦讀宣現，智慧教授開示流布靡不周遍。

[0452c10] 爾時，世尊講說於斯善慧法典，宣弘普誦。時，眾會中有一女人，名曰寶女，即從坐起，右手執持妙珠瓔珞，白世尊曰：「唯然，大聖！如我所言至誠不虛，設此眾會佛所說法、大士所講，吾能具足持斯經典，普於十方流布弘廣勸無量人，於此法寶建立無上正真之道。如是所誓不改易者，如來威神使斯貫珠顯示聖旨。」

[0452c17] 於時世尊因眾現變，令諸菩薩皆於其上，化成棚閣珠交露帳：「斯諸正士！然後來世成正覺時，如其佛土微妙嚴淨，佛道場樹當使於今現此瑞應，眾寶棚閣珠交露帳，令斯會者覩其嚴淨悉皆悅豫。」

[0452c21] 於時寶女前詣佛所則散珠瓔，散珠瓔已，佛之威神寶女之德誓願至誠，在於佛上及諸菩薩上虛空中，化成棚閣，珠交露帳，壁方弘廣。若干種變奇特殊妙，周匝平等莊嚴校飾，分布安處正無傾斜。

[0452c26] 時，諸菩薩各心念言：「如我等身，本往古時志所誓願，當令吾等佛土嚴淨，道場覺樹亦復如是！」斯諸菩薩如心所念，各各自見交露棚閣。適覩此已怪未曾有，前白佛言：「甚為難及，天中之天！其寶女者所建立力，能為我等顯現瑞應。無央數劫所發志願，今此寶女！一心念頃悉令現矣！」

[0453a03] 世尊告曰：「如是，正士！如汝所言。寶女發意如志所建，行道以來，於六十二百千億姟諸佛之所殖眾德本，乃致若茲至誠所建真實誓願。以是之故，今斯寶女如其所誓，被德之鎧，尋使成立諸正士等。

[0453a08] 「又寶女者，設欲志願，於斯三千大千世界普雨天華悉令周滿。則如所言，輒雨名香、擣香、澤香、雜香、衣服、膳饌。設復欲令幢蓋繒幡，自然莊飾周遍虛空，尋如意成。若復欲令天地水災自然興者、若復火災，則如所言便有水災、自然火災；設復欲令水災火災蠲除還復，如其所言悉能致之。設欲令此一切眾會，悉自然變形體被服如轉輪王，尋悉能成。為四天王形體被服，天帝形像、梵天顏貌、大神妙姿容之像，比丘、比丘尼、清信士、清信女色像顏貌，則如所言悉能成之。正使欲令變怪現化億百千魔，一一魔者手各執持百種刀杖，令此眾魔堅住不動不設刀杖，悉使化成若干品種諸珠瓔珞、須縵眾華、思夷之華，皆輒如言。若復欲令玄絕曠野，自然變有飲食衣被，為大城郭，十八億家遊居其中，如其所言皆能致之。三千世界所有形像，欲令顏貌皆成如來，尋輒如志。若復欲令一切眾會處在虛空，悉當如言。

[0453a26] 「諸族姓子！斯寶女身，欲令無量無限無有邊際佛之境界，諸佛世尊所說經典，於虛空中皆為通達，具足眾備普聞音聲，如佛所言無有缺減，十方佛辭亦女所說但能宣暢。」

[0453b01] 於是寶女立願之力神足變化，普示現之如此色像，則於佛前說是頌曰：

「以寶為業，　　執妙聖珍；　　演說豪尊，
　無量道德。　　則以蠲除，　　塵欲瞋結；
　乃布惠施，　　七覺之寶。　　以寶光明，
　照眾窈冥；　　若干品類，　　明月珠曜。
　尊上琦珍，　　寶英最勝；　　今以璝珠，
　恭奉安住。　　假使瑪瑙、　　首藏明珠、
　焰光之珠、　　無垢藏珠、　　日月之明，
　所出光暉；　　蒙尊所照，　　而悉覆蔽。
　觀能仁身，　　無能限量；　　所荷之祐，
　致獲十力。　　住立斯土，　　極至上界；
　觀察聖體，　　轉顯加倍。　　一切眾會，
　各各見佛，　　悉自念言：　　尊在我前。
　皆從方面，　　悉見佛顏，　　紫金縱容，
　無比之貌。　　正使坐時、　　臥寐經行；
　若復現在，　　處眾會中。　　言辭若嘿，
　樂立禪定；　　威儀無比，　　聖智無限。
　一一毛孔，　　所演光暉；　　則能普照，
　一切十方。　　身如蓮華，　　最勝弘滿；
　猶如志性，　　令意寂然。　　常立誠諦，
　所云真實；　　如口所言，　　尊行相應。
　曉了分別，　　諸法之誼；　　稽首道備，
　得度彼岸。」

[0453b25] 爾時，寶女以此頌偈讚佛德已，白世尊曰：「我身今欲咨問如來，於斯經典章品之句志所趣向；設見聽者乃當自陳。」

[0453b27] 佛告女曰：「恣所欲問，吾當為汝分別說之令心悅豫。」

[0453b28] 於時，寶女見佛聽之，歡喜踊躍白世尊曰：「何謂菩薩常懷至誠？云何如來為諸菩薩說真實辭？何謂菩薩而應順法？云何如來為諸菩薩講說經典？何謂菩薩尋應威儀？云何如來為諸菩薩而說議趣？何謂菩薩奉順律教？云何如來為諸菩薩講決律事？」

[0453c06] 佛言：「善哉，善哉！寶女所問欲暢仁賢真要辯才，諦聽諦聽，善思念之！」

[0453c07] 「唯然、世尊！願樂欲聞。」於時寶女受教而聽。

[0453c08] 佛告寶女：「菩薩有三法常懷至誠。何謂為三？未曾欺佛、不自欺身、亦不欺誑一切眾生。何謂菩薩欺於諸佛，而欺己身及與眾生？假使菩薩興發無上正真道意，志慕聲聞、緣覺之地，而誓求願意甘樂之，是為菩薩欺佛、己身及與眾生。

[0453c13] 「何謂菩薩不欺諸佛、己身、眾生？假使菩薩發大道意，設令勤苦遭眾惱患，為諸眾魔所見嬈試，為諸外道所見逼迫，毀辱誹謗而戲弄之，百種罵詈撾捶危害，虛妄之事而以加己，志性寂然不起怨結不懷怯弱、不成迷誤不恐不畏、不以憂慼不以為恨，續秉一志志性堅強，平等之行不捨道意。但執惠心、珍寶之心，常懷道心，一切世間最尊第一。又復發心為諸眾生，救護歸命令得超度。所興之心而無等倫，無以為喻，不退不捨不在餘乘，常立一志樂於佛道，導御法輪，令諸群萌悉得面見。現於諸力興顯如是，行步舉動遵脩精進，終不破壞他人言教。是為菩薩不欺諸佛、不自欺身，亦不侵欺一切眾生。

[0453c27] 「假使菩薩不欺諸佛、不自欺己、不誑眾生，是為菩薩第一至誠。彼以四事不欺諸佛：順于堅固、而應威施、所為力強、精進慇懃。復以四事不自欺身：志性仁和、質直其心、無有諛諂、亦無虛訑。彼以四事不欺眾生：方便應病、慈心愍哀、加以四恩，是為菩薩第一至誠，不捨道心而不違失往古之願。」

[0454a05] 佛復告寶女曰：「菩薩至誠，謂口寂然護於言語，所說無缺口辭真諦。在於獨處若大眾中，言常至誠，不以國故而兩舌也；不以珍寶具足貨業而欺虛言；不以父母親族貪財惜費而兩舌也。」

[0454a09] 佛語寶女：「有三十二事口辭清淨。何謂三十二？羞慚(一)。造德(二)。常懷恥愧(三)。等修於善(四)。不為劣惡(五)。不索譏謗(六)。不為卒暴(七)。教化諸天(八)。不興恐懼(九)。燒諸惡趣(十)。開演善歸(一)。賢聖所命(二)。恭奉明智(三)。其內清淨(四)。善修於外(五)。而受言教(六)。分別言辭(七)。無[革*亢][革*卬]說(八)。口演柔軟(九)。言語殊特(十)。口暢香潔(一)。而隨教命(二)。無有欺詐(三)。無所熱惱(四)。造業可愛(五)。內無有失(六)。外亦無誤(七)。不為罪業(八)。造眾祐地(九)。樂於佛道(十)。傳語至誠(一)。言輒獲利(二)。是為三十二事也。」

[0454a21] 佛告寶女：「所謂至誠求願具足。所以者何？喜布施者為菩薩道，無慳貪故斯成志願，一切所有設能慧施，覩是以後此則至誠。清淨之誡為菩薩道，不為毀禁斯成所願，假使戒禁具足清淨，覩是以後此則至誠。建立忍力為菩薩道，志不懷結斯成誓願，其忍辱者此為柔和，覩是以後則為至誠。遵修精進為菩薩道，不為懈廢斯成所願，設能普行一切德本，覩是以後則為至誠。建立禪定為菩薩道，不為亂心斯成所願，設能懷來習一心者，覩是以後則為至誠。建立智慧為菩薩道，不為邪黠斯成所願，曉了聖慧，覩是以後則為至誠。四意止行為菩薩道，不為放逸斯成所願，意以寂定，覩是以後此則至誠。四意之斷為菩薩道，不興眾惡心若滅除斯成所願，覩是以後此則至誠。四神足行為菩薩道，無有不達已能飛行斯成所願，覩是以後此則至誠。五根之事為菩薩道，諸根寂然無有錯亂斯成所願，諸根澹泊，覩是以後此則至誠。五力之行為菩薩道，不為無勢具足十力斯成所願，覩是以後，斯則至誠。七覺之意為菩薩道，無所不了已能覺達，諸情不起斯成所願，覩是以後此則至誠。八聖道行為菩薩道，無有邪徑設處聖路斯成所願，覩是以後此則至誠。四恩之行為菩薩道，不為無救攝諸危厄斯成所願，覩是以後此則至誠。修四梵行為菩薩道，不為天人慈悲喜護，救濟群黎斯成所願，覩是以後此則至誠。神通之慧、三達之智、正觀寂寞為菩薩道，無諸瑕穢，眾行普具斯成所願，覩是以後此則至誠。具足一切諸德法本為菩薩道，不為無度，蠲除一切諸不善法斯成所願，設能宣備仁賢之法，覩是以後此則至誠。」

[0454b24] 佛告寶女：「菩薩亦當翫習奉行，賢聖之諦：知於苦慧、斷於所習、曉了滅盡、修行聖路。彼所謂知於苦者，分別五陰無所起故。斷於習者，於五陰愛無所習故，究竟恩情無所習行，其為脫門，無所遊居不懷所施，其無所懷則於過去而無所至；設於過去無所至者，彼則正法無所蠲除；已於諸法無所除者，是為斷習。彼知滅盡，一切想著所興方便覩究竟盡。其滅盡者，為不復懷得於生死，等於所有終始均平，於一切法而無增減，已等觀者，斯為曉了滅盡之慧。彼察平等，於八正路則能等療，無所想念而無邪想，求諸塵勞無有吾我，以無吾我便無所受，則無所生、無造業者，悉能善修於一切法，是則名曰為聖路矣！假使於斯至誠之慧，曉了一切皆暢眾生，亦無有內亦無所證，是為菩薩之至誠也。」

[0454c11] 佛說是至誠教時，一萬菩薩具足聖慧，逮得法忍。

[0454c13] 佛告寶女：「何謂菩薩應順於法？御行如法則隨法教思惟於法，法為志性恭敬於法，遵修法行欲慕於法，樂於法樂多存於法，法為妙英法為刀杖，被法之鎧誓法自嚴，修法光明法之錠燎，常志法念以法為意，遊步於法分別經典，方便應法遊步法行，法為臥寐法為威儀，將護法事以法布施，法為財業法無有盡，普弘演法法為嚴辦，常修法身法為言辭，思惟法念而不放逸。如是比類，遵修法行具足成就，而順法主不為非法。」

[0454c22] 「彼為何謂順法主者？設使如斯至誠真諦，被佛法鎧以法為護，恭敬聖眾慇懃聽經，樂於道意積累眾善，不捨至真志性本淨，而無所著不違所應，見諸賢聖習眾善友，常行恭敬隨其示現，離於憍慢多所咨嗟，遊在法會至心聽經，慕求法典不以厭足，講說道義則不懈倦，而於經法無能為師，念報恩慈以有反復，所作成辦。處於閑居而無恐懼，賢聖之教無所犯負，不捨止足順從十善。咨嗟布施勸助佛道，奉於禁戒，忍辱為力，遵修精進而不怯弱，禪定寂然，遊入智慧。興隆道化顯揚善權，慈多所護，入於愍哀悅豫行喜，護離二事而順至誠，所可遭遇以善為業，興發神通導利正法，在所遊至以法惠施。於四意止不忘失志，四意斷者遵修平等，四神足者現在究竟，諸根明達修治諸力，曉了諸覺超越徑路，入于寂寞觀察所行，真諦之惠聖明解脫，頒宣暉曜順諸聲聞，隨其本地教化緣覺，咨嗟一切大乘之德，則以應誼而理緣起，便於空無無所恐畏，遊于無想則無所著，觀察無願五陰如幻，觀諸四種亦如虛空。又諸入者本淨悉空，七財之業遵修六念，及樂於六行度無極，而獲五眼第一之議。常自將護多所超度，善修道業等心一切眾生之類，歌頌一切無量諸佛功德之法。」

[0455a18] 佛言寶女：「順法菩薩不言有我、不計有人，亦不計命亦不念壽，不思斷絕、不覩有常、不見所有。若復不離之所覩者，不釋邊際不猗中間、不從朋友亦無諍訟、亦無不和亦無偏黨，不處顛倒不在邪見，越度狐疑蠲除陰蓋諸所罣礙，不違遠法亦不亂法、不誹謗經不輕慢道、不滅究竟一切諸法。順道菩薩志存諸法具足經典，所言至誠為順法矣！無所興舉，於諸異學順法言者，姦難邪行悉以滅矣！於一切世而順法言，菩薩順空行無所獲，則無邪想無瞋恚法，順無願教而於三界悉無所行，慇懃專精覩諸瑕穢。順法菩薩則無所起亦無所滅，則不受生本性清淨，義在寂寞。」

[0455b02] 佛告寶女：「所謂法者則不可獲，無有文字，而無言說亦無辭意，無色無見亦無所趣，無有言誨亦無所教，離心意識無有塵垢，以離瑕疵遠於貪欲，無有窈冥無所積聚，則無吾我而無所受，亦無所取離於所受，無有境界便無差特。於十方界而無所著則為澹泊，棄行身退亦不可覩，覺了玄曠亦無想念、亦無思行抑制聖賢，為明智者所蒙開化。亦無所遭亦無不遭，休息一切，所可遇者則如真諦，三世為空便無永沒，亦無終亡亦無退還、亦無所生無所成就亦無毀滅，亦無所有亦不不有，亦無所成亦不不成亦無所行，亦無所視亦無不見亦不離視，亦不成相亦無不相則為一相。亦復無相亦無所著，離於所著亦無有餘，無著無縛亦無所脫，不是我所亦無所屬，無所遵修亦無諸漏，則無等倫亦無平等，等無所等。亦無至誠亦不虛妄，不樂不苦，亦不精進亦無不勤、亦無所應亦不不應、亦不專精亦無不精、亦無名色亦無所起，不為堅固亦無不固，無所破壞亦無不壞，不為金剛亦不壞相，則為真諦不違至誠。而無別異亦無所遠，亦無有像類無有倫比，無有處所亦無有想、亦無有此亦無有彼亦無差特，亦無有內亦無有外亦無中間、亦無所樂不度彼岸，亦無所見亦無所聞、亦無所念亦無所教、亦無所知亦不無知、亦不有形亦不無形、亦不有作亦不無作，則離一切諸所有形，是謂為法。如是法者，則無音聲亦無不聲亦無合會，無言無說，是謂菩薩應順於法也。」

[0455c04] 佛告寶女：「具足一切諸所言辭，則為順法。其順法者未曾與人有所諍訟，其順法者不輕慢他，其順法者亦不輕易於未學者、亦不偏敬學成就者，其順法者不自稱譽亦不顯己，其順法者不亂經典，其順法者不以供養而說道義，其順法者不為他人順發狐疑，其順法者終不訟說他人之罪，其順法者不輕慢經，其順法者終不妨廢他人經道，其順法者終不覩見覺了諸法差特分數，其順法者不覩諸法離於空者。其順法者悉覩諸法不遠無常，其順法者不覩諸法捨於無願，其順法者不壞法界，其順法者不動無本，其順法者亦不超度於真本際，其順法者亦不導御隨瞋恚也，其順法者亦不御念於諸神識。其順法者：亦不導利有所猗著，其順法者亦不思念計有人也。

[0455c20] 「其順法者不亂法議不違嚴飾，其順法者不迷神識不惑道義，其順法者不毀正議，其順法者不錯法品，其順法者不迷於人，其順法者不造朋黨，其順法者亦不順於緣起之事，其順法者則無有勢亦無有法清淨因緣，其順法者亦無慳悋塵勞之穢，其順法者不沒禁戒，其順法者亦不捨於毀戒之人，其順法者無有懈、厭、瞋恚、結恨，其順法者不與懈怠、垢濁之人而俱同歸，其順法者不失道意，其順法者未曾違壞智慧之本，其順法者不求他人法之長短，其順法者不用憎人厭於經典，其順法者不用經典御於典籍，其順法者不違律教，其順法者不違法律，其順法者亦不遵修而有所應具法非法，其順法者不以心念而有所失，其順法者不沒經典，其順法者不壞成就，其順法者不取結縛，其順法者不得生死，其順法者不除無為，其順法者無有親友怨讎之想，其順法者不毀報應所殖之果，其順法者亦不信樂罪福之應，其順法者若加惡言則不念報，其順法者不求鬪諍之瑕缺也。

[0456a12] 「其順法者則不恣口，其順法者將身口心不為諛諂，其順法者不以自顯欲令人見處於閑居，其順法者不以供養之所貪利而見少事，其順法者不以無欲而造凶偽，其順法者不用他人及與己身演說佛道，其順法者不興反教，其順法者不以七財而為貪悋，其順法者不以糇糧而為服食，其順法者亦不破壞嚴父族種，其順法者不譏人短，其順法者亦不稱譽己身之德，其順法者不分別說佛之道德而有限礙，其順法者咨嗟大乘不以懈厭。是為菩薩應順於法也。」

[0456a23] 佛告寶女：「何謂菩薩尋應威儀？所謂議者，無求名聞非羸劣誼，遵修療治一切德本，積累善誼志性超異，興發道意合集空誼。假使布施不望報誼，顯揚一切諸安之誼，不毀戒誼，忍不忍誼，精進之行一切所造則超度誼，而以禪定為寂寞誼，則於智慧無猶豫誼。遵修慈者等眾生誼，設為悲者則於眾生一切演誼，其為喜者歡樂法誼，若為護者於諸苦樂無動搖誼。若布施者則無誨誼，欣樂所生無所害誼，造成誼者興法願誼。平等誼者勸化眾生志于大乘，而以四恩化黎庶議。一切萬物非常苦誼，一切諸法無吾我誼。於諸塵勞至澹泊誼，而於識者曉聖慧誼，遊嚴飾事為將御誼，一切經典則為帑藏導利典誼，計人命者化以法誼。若能了識覩達法誼，說誼無盡，分別經卷不壞法誼；若覩順滅，入無色慧而遭辯才，隨其眾人應病說誼。設布施業不以厭誼，為持戒業具足願故，博聞之業奉要行故，功德之業滿諸相故，為惠業者曉了一切群生根故，寂然之業將心事故，觀察之業通達智故。四意止者制止志故，四意斷者興顯一切功德法故，為神足者遊十方故。其五根者不破他故亦不毀空，為五力者而不錯亂諸塵勞故，七覺意者曉了一切諸法之故，遊求路者於一切法無結恨故，成神通者究竟本末無缺漏故。在彼如斯，若茲像類順法議者，則為究竟法誼之要。若應此誼，尋應威儀不為非誼。如是菩薩尋應威儀。」

[0456b23] 佛告寶女：「一切顛倒眾邪見滅則為空誼，行空菩薩為順誼矣！除一切想，應以不應則無想故，無想菩薩便順應誼。離於一切三界之願則無願誼，無願菩薩便順應誼。休息一切諸所造行則無行故，無行菩薩便順應誼。捨遠所生一切滅盡則無生故，無生菩薩便順應誼。諸所起受以無所起則無起故，無起菩薩便順應誼。而以蠲除苦習盡道則為盡故，滅盡菩薩便順應誼。一切諸法無有人命則為無故，無人菩薩便順應誼。一切言辭音響之誼，而不可得則為故矣，無獲菩薩便順應誼。諸行清淨則誠諦故，至誠菩薩便順應誼。一切道品法無放逸則為故矣，無騁菩薩便順應誼。一切所聞悉信奉行則為誼也，遵行菩薩便順應誼。一切諸乘由大乘故，若有菩薩隨大乘教，便順應誼。」

[0456c10] 佛告寶女：「無所壞者無若干事，則為誼矣。一品類者若一味者，則為誼矣。無所動搖若無所盡，則為誼矣。無所行者不生不起，則為誼矣。無所來者亦無所去，則為誼矣。無所生者亦無所滅，則為誼矣。無有二事：不舉不下、不高不卑，則為誼矣。無所造作亦無有形，則為誼矣。無所興為亦無所有，則為誼矣。無有同像、無所勸教、亦無有知，則為誼矣。去於三瑕淨三道場，平等三世，三垢永除而無三塵，則為誼矣。無所遊止無所毀失，則為誼矣。無有怨敵為澹泊行，無有惱熱，則為誼矣。無燕居行，則為誼矣。無所宣布無有攝取，常如應行，則為誼矣。斷去來今無有諛諂，則為誼矣。亦不想念正法非法，除有限無限、有常無常，平等之惠而超度去，則為誼矣。於諸文字所應音聲，而悉曉了一切本淨無有言辭，則為誼矣。曉心意識，無所宣暢而出家者，則為誼矣。於婬怒癡塵勞之欲，有想無想應與不應，悉分別之而無想著，則為誼矣。等於諸法而無若干，不為差特，則為誼矣。空無想願無所造作、亦無有形，則為誼矣。曉了第一至誠事者，不有所信、不仰他人、不知相處，則為誼矣。亦無勅教不著諸相，則為誼矣。相如虛空靖寂之相，則為誼矣。無所著相無所造作、無所悅相，則為誼矣。無所壞相如其本無，真諦無異無差特相，則為誼矣。善開化相計陰如幻，自然之相，則為誼矣。其四種者為法界相，而不遊出徑行外相，則為誼矣。布施戒惠寂然善權，無有相者，則為誼矣。興設至誠無欺詐相，一切所有為無所有相，則為誼矣。猶如金剛堅無壞相，處於世間無所諍相，則為誼矣。所作極善而諦究竟，具足之相，則為誼矣。一切普入而悉濟相，無有陰蓋所向門相，則為誼矣。等於諸趣，入於一切諸法之相，則為誼矣。平等無邪覩於平均，無所有相，則為誼矣。定意智惠因遊生相，解度知見而為惠相，則為誼矣。依於聖相，若有所知若教命相，則為誼矣。如其真諦曉發遣相，等御一切諸法之相，則為誼矣。假使菩薩如是具足所修之誼，能說若斯諸誼事者，則能分別一切眾誼。故謂大士菩薩尋應威儀者也。」

[0457a23] 佛告寶女：「何謂菩薩奉順律教？如來講說，而有二律。何謂為二？殃罪之律、決勞欲律。彼何謂殃罪之律？所言罪律，思想之本，不應順本、無明之本、愚癡之本、顛倒之本、無實之本、虛偽之本、貪身之本、猗我之本、著人之本、懈怠之本、無所捨本、無所歸本、狐疑之本、慢恣之本、難致慧本，是謂殃罪之律。何謂決塵欲律？住無猶豫而無所念，無有罪處亦不說罪、不說方面，不樂王者，不為塵埃，無有慳貪、亦無所見心無所起，其志安雅離于滅盡，則無所有無有處所、亦無方面無有塵勞，無所悋惜亦無所覩，計如心者罪亦如之。如其罪者，一切諸法亦復如是，無有根本亦無所住，猶如心者不可攀引，清淨鮮潔超諸所有，寂然澹泊趣于滅盡，斷絕休息生死患難，信遵聖教而秉一心無有猶豫，志於同歸無有殃舋。是則名曰決塵欲律。」

[0457b11] 佛告寶女：「何謂塵勞？何決欲律？所言塵者，謂婬怒癡、無明恩愛，及以所受諸有十二所趣有為因緣之行，是曰塵勞。所決欲律究竟開化一切諸法。所以者何？則以空事開化諸法，彼無欲行無恚恨癡；則以無相開化諸法，亦無翫習行眾勞塵；則以無願化於諸法，彼則習行諸德善事。於一切行而無所行，已無所有化於諸法，以無所行導利諸法。彼於所造而無所行，一切諸法依猗因緣，於一切見無所遵修。假使於此十二因緣，有所歸趣平等諸法，於一切勞則無欲塵本末寂滅。所云空者，俗與道空。以是之空，一切塵勞欲事亦空。假使以空等於道者，是決欲律。其有言曰，彼典主律，自開化者乃名曰律。其能知己自化身者，則能曉了開化欲律。

[0457b25] 「何謂開化己身之律？其能分別於我、不我，知身自然，解己澹泊了己如實，曉於己身無所瞋恨，分別身空己無所有，曉己無本了己無獲，分別己身而不動搖，分別己身無有倫比，曉己無生亦無所起，其有了己，分別如是則了塵勞，而無有本亦復若斯！如無有我而想有我，彼則顛倒；設如是者，己無塵勞而起勞想，是為顛倒。又如吾我本淨無身，如是欲塵則為本淨，無塵勞也。其有曉了如是觀者，是決欲律。彼亦不化過去欲塵，亦無當來、亦無現在。所以者何？不習諸行亦不復念塵勞欲塵。其於己身無所念者，則無過去亦無當來、亦無現在。又如心者無有色像，則無有內亦無有外、亦無所得，欲塵如是則無色像，亦無有內亦無有外、亦無所得。無所得者則無瞋恨，亦無諍訟無所滅除，亦無所造無所不造，亦無所作亦復不作。一切欲塵其有遊此，於諸欲塵了別恩愛，而無所有亦不離有，是則名曰決欲塵律。」

[0457c15] 佛告寶女：「假使菩薩曉了如是開化欲律，則能教導眾人欲塵而說法矣！是則名曰奉順律教。」

[0457c17] 佛說是至誠真教之法，隨誼奉順律事，一萬菩薩得不起法忍。寶女欣然志懷踊躍，善心生焉，前白佛言：「未曾有，如來！快說此至誠法歎詠誼律。設使菩薩奉行如斯，則為第一，無所諍訟，便能蠲除眾生所訟，則順經典。」

寶女所問經卷第一

【經文資訊】大正藏第 13 冊 No. 0399 寶女所問經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA