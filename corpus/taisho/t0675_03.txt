深密解脫經卷第三


元魏天竺三藏菩提流支譯

聖者彌勒菩薩問品第九

[0674b06]  爾時，聖者彌勒菩薩摩訶薩，依奢摩他毘婆舍  那所攝法相，白佛言：「世尊！世尊！菩薩依止何  法、住持何法，於大乘中修行奢摩他、毘婆舍
那？」

[0674b09]  佛告彌勒菩薩言：「彌勒！依說諸法差別之  相及能住持阿耨多羅三藐三菩提心。彌勒！  如我所說四種觀法，菩薩依彼四種觀法修
行大乘奢摩他、毘婆舍那。何等為四？一者、分  別觀，二者、無分別觀，三者、事別，四者、所作成  就。」

[0674b14]  彌勒菩薩問佛言：「世尊！有幾種奢摩他觀？」

[0674b15]  佛言：「彌勒！惟有一種奢摩他觀，所謂無分  別觀。」

[0674b16]  彌勒菩薩復言：「世尊！可有幾種毘婆  舍那觀？」

[0674b17]  佛言：「彌勒！惟有一種，所謂差別觀。」

[0674b18]  彌勒菩薩復言：「世尊！有幾數名向二觀？」

[0674b18]  佛言：  「彌勒！有於二種：一者、事別，二者、事  成  就。」

[0674b19]  彌勒  菩薩言：「世尊！云何菩薩依四種法修行奢摩  他、毘婆舍那觀，善知奢摩他、毘婆舍那？」

[0674b21]  佛言：  「彌勒！如我為諸菩薩所說差別法相，所謂修  多羅、祇夜、和伽羅、那伽他、憂陀那、尼陀那、
阿婆陀那、伊帝憂多伽、闍多伽、毘佛略、阿浮  陀檀摩、憂  波  提舍。彌勒！一切菩薩於如是等  修多羅中，應善諦聽、口常善誦、心常善知、智
常善觀、慧如實覺。彌勒！諸菩薩等於彼修多  羅中善思惟已，於空閑處獨坐觀察，觀察彼  心，內常隨順。如是觀心、如是不斷心，彼菩薩
得身樂、心樂。彌勒！是名我說菩薩修行奢摩  他法。

[0674c02]  「彼菩薩得身心樂已，依身心樂觀所說  法，如向思惟一切諸法，觀察內心三昧境界  像，能信諸法，離於思惟。彌勒！諸菩薩等如是
觀彼三昧鏡像可知彼義，覺觀思惟，忍悕  見意知覺現前。彌勒！是名我說菩薩修行毘  婆舍那。彌勒！諸菩薩等應當如是善知毘婆  舍那。」

[0674c09]  爾時，聖者彌勒菩薩白佛言：「世尊！世尊！菩薩  未得內心觀像，未得身樂、未得心樂，佛說彼  觀名何等觀？」

[0674c11]  佛言：「彌勒！非奢摩他，是隨順  奢摩他，是故，我說名為隨順信奢摩他。」

[0674c12]  彌  勒菩薩言：「世尊！菩薩未得身樂、心樂，觀於內  身三昧境界，思惟彼法，如是觀心，佛說彼觀  名何等觀？」

[0674c15]  佛言：「彌勒！我說彼觀非毘婆舍那，  名隨順信毘婆舍那。」

[0674c17]  彌勒菩薩言：「世尊！說奢摩他行、毘婆舍那行，  為一、為異？」

[0674c18]  佛言：「我說非異、非不異。彌勒！以何  義故我說不異？毘婆舍那觀不離奢摩他，是  故不異。彌勒！以何義故我說是異？以觀分別
境像差別，是故為異。」

[0674c21]  彌勒菩薩言：「世尊！毘  婆舍那三昧境界，為異彼心、不異彼心？」

[0674c22]  佛言：  「彌勒！我說不異。何義不異？以唯是心觀彼  境像。何以故？我說但是心意識觀得名故。」

[0674c24]  彌  勒菩薩言：「世尊！若彼心境像不異於心，云  何心即能觀於心？」

[0674c26]  佛言：「彌勒！彼處無有一法  能觀一法，而彼心生如是現見。彌勒！譬如清  淨明鏡，依因境像能見境像，而不作心：『我
見境像。』依彼境像現見境像。彌勒！如彼  心生不離於心，離心見境，彼三昧鏡像現見  境界。」

[0675a03]  彌勒菩薩言：「世尊！一切眾生所有心法、色等  境界，為異於心、為不異心？」

[0675a04]  佛言：「彌勒！不異  於心。而諸凡夫顛倒智取，不能識知但是心  法，以不如實知彼種種境像，顛倒取顛倒法。」

[0675a07]  彌勒菩薩言：「世尊！云何菩薩一向修行毘婆  舍那？」

[0675a08]  佛言：「彌勒！若菩薩隨順觀彼心相不  斷，如是菩薩一向修行毘婆舍那。」

[0675a09]  彌勒菩薩  言：「世尊！云何菩薩一向觀彼奢摩他法？」

[0675a10]  佛言：  「彌勒！若菩薩隨順觀彼心相不斷，如是，菩薩  一向觀彼奢摩他法。」

[0675a12]  彌勒菩薩言：「世尊！云何  菩薩奢摩他、毘婆舍那二法和合，一時修行？」

[0675a14]  佛言：「彌勒！若菩薩觀心一心，如是，奢摩他、毘  婆舍那一時修行。」

[0675a15]  彌勒菩薩言：「世尊！何者是  心相？」

[0675a16]  佛言：「彌勒！所謂分別三昧境界鏡像觀  毘婆舍那，是名心相。」

[0675a17]  彌勒菩薩言：「世尊！何  者是心無間？」

[0675a18]  佛言：「彌勒！謂觀像心奢摩他觀，  是名心無間。」

[0675a19]  彌勒菩薩言：「世尊！何者是心  而言一心？」

[0675a20]  佛言：「彌勒！所謂觀彼三昧境像  覺知是心，覺知是心已修真如觀，彌勒！是名  一心。」

[0675a23]  彌勒菩薩言：「世尊！毘婆舍那行有幾種？」

[0675a23]  佛言：  「彌勒！毘婆舍那有於三種。何等三種？一者、相，  二者、修行，三者、觀。彌勒！何者是相毘婆舍那？
所謂但觀三昧境界分別境像，是名相毘婆  舍那。彌勒！何者是修行毘婆舍那？所謂智慧  善見彼彼法相，是名修行毘婆舍那。彌勒！何
者是觀毘婆舍那？所謂彼彼法中智慧善觀  彼彼法相而不證彼寂滅解脫，彌勒！是名善  觀察修行毘婆舍那。」

[0675b02]  彌勒菩薩復言：「世尊！  奢摩他行有幾種？」

[0675b03]  佛言：「彌勒！依前法，後三種  亦如是應知。復次，彌勒！奢摩他有八種：所謂  初禪奢摩他，如是，二禪、三禪、四禪、無邊空處、
無邊識處、見少處、非想非非想處。復次，彌勒！  有四種奢摩他：謂慈奢摩他、悲奢摩他、喜奢  摩他、捨奢摩他。」

[0675b08]  彌勒菩薩言：「世尊！如世尊說，  依止奢摩他、毘婆舍那，不依止奢摩他、毘婆  舍那。世尊！何者是依止法？何者是不依止法？」

[0675b11]  佛言：「彌勒！如所聞法隨順法相，彌勒！是名依  止法奢摩他、毘婆舍那。彌勒！離所聞法，思惟
取法，依他教觀奢摩他、毘婆舍那義——所謂觀  彼諸相青、黃、赤、白、臭、爛，一切有行無常苦、一  切法無我、一切法寂靜、一切法涅槃——如是
等奢摩他、毘婆舍那，彌勒！是名不依止法奢  摩他、毘婆舍那應知。彌勒！所謂依止法奢摩  他、毘婆舍那，而我為彼隨順法相利根菩薩
作如是說。彌勒！不依止法隨順他教，而我為  彼軟根菩薩作如是說。」

[0675b20]  彌勒菩薩言：「世尊！如  世尊說，差別觀奢摩他、毘婆舍那法，不差別  觀奢摩他、毘婆舍那法。世尊！何者是差別觀
奢摩他、毘婆舍那法？何者不差別觀奢摩他、  毘婆舍那法？」

[0675b24]  佛言：「彌勒！若菩薩一一觀修多  羅等法，如聞、如取，思惟諸法，修行奢摩他、毘  婆舍那，是名差別觀奢摩他、毘婆舍那法。彌
勒！若菩薩即彼修多羅等法，作一段、一分、一  聚，如是思惟此一切法，隨順真如、流順真如、  隨向真如、隨順彼真如、隨順菩提、隨順涅槃、
隨心識轉、隨順彼法、隨向彼法，如實能知無  量阿僧祇諸善法相，彌勒！是名無差別觀奢  摩他、毘婆舍那法。」

[0675c04]  彌勒菩薩言：「世尊！如世尊說，少相差別觀奢  摩他、毘婆舍那法，大相差別觀奢摩他、毘婆  舍那法。世尊！何者是少相差別觀奢摩他、毘
婆舍那法？何者是大相差別觀奢摩他、毘婆  舍那法？何者是無量相差別觀奢摩他、毘婆  舍那法？」

[0675c09]  佛言：「彌勒！若菩薩差別觀修多羅一  一乃至憂波提舍作一段思惟，彌勒！是名少  相差別觀奢摩他、毘婆舍那法。彌勒！若菩薩
即彼修多羅等不差別作一段思惟，彌勒！是  名大相差別觀奢摩他、毘婆舍那法。彌勒！若  菩薩諸佛如來說無量法、無量名字、無量章句、
無量上上智慧、樂說、辯才作一段思惟，是名  無量差別觀奢摩他、毘婆舍那法。」

[0675c16]  彌勒菩薩  言：「世尊！云何菩薩證得差別觀奢摩他、毘婆  舍那法？」

[0675c18]  佛言：「彌勒！有五種觀觀彼法。何等五  種？所謂思惟奢摩他、毘婆舍那，念念滅一切  煩惱；身離種種相，得法樂樂；如實知十方無
量無畔齊；知無量法光明所作成就相應清  淨分；無分別相現前，為得成就法身證上上  勝勝因。」

[0675c23]  彌勒菩薩言：「世尊！何處隨順修行差  別觀奢摩他、毘婆舍那法？何處證得差別觀  奢摩他、毘婆舍那法？」

[0675c25]  佛言：「彌勒！初歡喜地菩  薩摩訶薩隨順證少，於第三光明地菩薩善  證得應知。彌勒！初學菩薩亦修行此差別觀
奢摩他、毘婆舍那法，學思惟不休息故。」

[0675c29]  彌勒菩薩言：「世尊！何者奢摩他、毘婆舍那有  覺有觀三昧？何者是無覺有觀三昧？何者是  無覺無觀三昧？」

[0676a02]  佛言：「彌勒！若菩薩隨如所聞  攝受諸法，於一切法覺觀相麁細，隨順能生  奢摩他、毘婆舍那法，是名有覺有觀三昧。彌
勒！若菩薩於彼法相不了了麁細相，隨順彼  法修行而得彼法光明正念心，隨順細觀察  奢摩他、毘婆舍那，彌勒！是名無覺有觀三昧。
彌勒！若菩薩離一切相，自然隨順法，思惟觀  察奢摩他、毘婆舍那，是名無覺無觀三昧。

[0676a09]  「復  次，彌勒！初修行奢摩他、毘婆舍那，是名有覺  有觀三昧。彌勒！若菩薩觀一切法，是名無覺
少觀三昧。彌勒！若菩薩觀無差別法三昧，  是名無覺無觀三昧。」

[0676a13]  彌勒菩薩言：「世尊！何者  是奢摩他相？何者是取奢摩他相？何者是  奢摩他捨相？」

[0676a15]  佛言：「彌勒！若菩薩掉動心、疑  心中，生驚畏心或欲遠離，思惟諸法而不斷  絕，是名奢摩他相。彌勒！若菩薩心沈沒沈沒
相疑，思惟於法生歡喜心，是名取相奢摩他。  彌勒！若菩薩一向於奢摩他道、一向毘婆舍  那道，雙道觀彼二法，煩惱不染於心，自然
思惟、自然隨順彼法修行，是名奢摩他捨相。」

[0676a22]  彌勒菩薩言：「世尊！如世尊說，菩薩修行奢摩  他、毘婆舍那法，如實知法、如實知義。世尊！云  何菩薩知法、知義？」

[0676a24]  佛言：「彌勒！若菩薩知五種  觀法，名如實知法。何等為五？一者、名，二者、  句，三者、字，四者、差別，五者、同。彌勒！何者是
名？謂於染法、淨法中觀自體相、說法相，彌  勒！是名為名。彌勒！何者是句？即彼法種種  名名，聚染法、淨法義為名，用依止、住持，是
名為句。彌勒！何者是字？即彼名句依彼一  法名，是名為字。彌勒！何者是差別？謂一一法  別異觀，是名差別。彌勒！何者是同？所謂無差
別觀法，說名為同。彌勒！若菩薩如是觀者，  名為如實知法。

[0676b05]  「彌勒！云何菩薩觀義？菩薩  觀義有十種。何等為十？一者、所應修行者修  行，二者、修行至究竟處，三者、知能取義，四者、
知可取義，五者、知住持義，六者、知受用義，七  者、知顛倒義，八者、知不顛倒義，九者、知染義，  十者、知淨義。

[0676b10]  「彌勒！若菩薩染、淨法中一切種  差別修行——謂陰五種數、內入六種數、外入六  種數——如是等差別修行，彌勒！是名菩薩所應
修行者修行。

[0676b13]  「彌勒！若菩薩於染、淨法中如實  知真如，彌勒！是名菩薩修行至究竟處。

[0676b14]  「復次，  彌勒！真如有七種。何等為七？所謂無始有為  行相真如；相真如，所謂我空、法空；唯識真
如，知有為行惟是心；執著真如，所謂我說  苦諦；邪行真如，所謂我說集諦；清淨真如，所  謂我說滅諦；正修行真如，所謂我說道諦。彌
勒！行相真如、執著真如、邪行真如，此三真  如一切眾生平等無差別。彌勒！相真如、唯識  真如，此二真如一切法平等無差別。彌勒！清
淨真如，聲聞、緣覺、菩薩、阿耨多羅三藐三菩  提平等無差別。彌勒！修行真如，如聞妙法，  差別觀奢摩他、毘婆舍那，攝取般若平等無  差別。

[0676b26]  「彌勒！菩薩知能取義者，所謂五種入相  及心意意識心數法，是名知能取義。

[0676b27]  「彌勒！  可取義者，所謂外六入。彌勒！能取義者即是  可取義，是名知能取可取義。

[0676c01]  「彌勒！菩薩知住持義者，所謂世界眾生住處，  依彼住處眾生可見，所謂聚落、田地。彼百聚  落地、彼千聚落地、彼千萬聚落地，名盡海
畔地；彼百千，彼百千閻浮提；彼百千、彼百千  萬，名為一千世界；彼一千世界百倍、彼百倍  千倍、彼千倍百千倍，名為二千中世界；彼二
千中世界百倍、千倍、百千倍，名為三千大千  世界；彼三千大千世界百倍、彼復千倍、復  千倍、復百千萬倍、彼百千萬倍，名為一億；彼
一億百倍、彼百倍復千倍、彼千倍復一億、  彼一億復千億、復百千億，名為一阿僧祇；  彼百億千億、彼千億百千億、彼百千億阿僧
祇、彼阿僧祇百阿僧祇、彼百阿僧祇千阿僧  祇、彼百千阿僧祇百千萬三千大千、百千萬  阿僧祇世界、百千萬微塵數，十方世界無量  世界，彌勒！是名菩薩知住持義。

[0676c16]  「彌勒！何者菩  薩知資生義？所謂我為眾生說種種資生所  受用故。

[0676c18]  「彌勒！何者是菩薩知顛倒義？彌勒！即  彼取受用於無常義中生常相顛倒、心相顛  倒、見相顛倒，於苦中生樂相顛倒、不淨中生
淨相顛倒，於無我中生我相顛倒、心相顛倒、  見相顛倒，彌勒！是名菩薩知顛倒義。

[0676c22]  「彌勒！何  者是菩薩知非顛倒義？彌勒！即遠離彼四顛  倒，是名菩薩知非顛倒義。

[0676c24]  「彌勒！何者是菩薩  知染相義？彌勒！於三界中有三種染相：所謂  煩惱染、業染、生染。彌勒！是名菩薩知染義。

[0676c27]  「彌勒！云何菩薩知淨義？彌勒！即遠離彼三種  染，修行菩提分法，彌勒！是名菩薩知淨義。

[0676c29]  「彌勒！此十種義攝取一切義應知，彌勒！是名  菩薩如實知義相。

[0677a02]  「復次，彌勒！若菩薩知五種法，彼菩薩名善知  義。何等為五？一者、可知境界，二者、可知義，三
者、知法，四者、依知得證果，五者、如實受彼  法。

[0677a05]  「彌勒！何者是可知法？彌勒！一切境界——所  謂五陰、內諸入、外諸入等——是名知境界。

[0677a06]  「彌  勒！何者是可知義？彌勒！無量種觀如實知  彼法——所謂世諦、第一義諦，功德法、過咎法，因
緣法、三世法，生法、住法、滅法、病等諸法，苦、  集等法，真如法、實際法、法界法，略法、廣法，一  向差別說問答法、置答法，祕密法、直說法——彌
勒！如是等可知義應知。彌勒！何者是知法？彌  勒！能生彼知三十七品——所謂四念處乃至八  聖道——彌勒！是名知法。

[0677a14]  「彌勒！何者是菩薩依  知得證法？所謂滅貪、瞋、癡煩惱，遠離貪、瞋、  癡煩惱，得四沙門果——所謂我說聲聞、如來、世
間、出世間一切功德——彼諸功德如實證知，彌  勒！是名菩薩依知證果法。

[0677a18]  「彌勒！何者是菩  薩如實受彼法？彌勒！即彼所證法知解脫、受  解脫，復為一切眾生廣說、示現開發。

[0677a20]  「彌勒！此  五法攝取一切義應知。

[0677a22]  「復次，彌勒！菩薩知四種觀，名如實知義。何等  為四？所謂知心生義、知受用義、知隨心義、知  染淨義。

[0677a24]  「彌勒！菩薩畢竟得四種義，亦名攝取  一切義應知。

[0677a25]  「復次，菩薩如實知三種法名為  如實知義。何等為三？所謂字義、義義、界義。彌  勒！何者字義？所謂名、身等應知，彌勒！是名字
義。彌勒！何者義義？彌勒！義義有十種。何等  為十？所謂實相；知相；遠離相；證相；修行相，  即彼實相等；種種差別相；依止所依止相應
相，即彼知相等障礙相；隨順法相、不知過咎  相、知利益相。彌勒！是名菩薩知義義相。

[0677b03]  「彌  勒！何者是菩薩知界義相？彌勒！界義相有五  種：所謂世界、眾生界、法界、可化界、可化方
便界。彌勒！此五種界攝取一切義應知。」

[0677b07]  爾時，彌勒菩薩白佛言：「世尊！所言聞慧、思慧、  奢摩他、毘婆舍那，三種修行義。此三種慧，云  何差別？」

[0677b09]  佛言：「彌勒！聞慧修行者，依止名  字，如聞不稱意，非現前解脫、隨順解脫，彌  勒！是名聞慧修行義。彌勒！思慧修行義者，彌
勒！思慧亦依名字，唯如聞，不如是隨順心，  非現前解脫，而轉轉隨順解脫，非現證解  脫，彌勒！是名思慧修行義。彌勒！修慧修行義
者，彌勒！菩薩依名字、不依名字，依如聞、不  依如聞，隨順心、隨智可知法，三昧境界像  現前，轉轉隨順解脫、增長解脫，彌勒！是名修
慧修行義。彌勒！是名三慧異相義。」

[0677b19]  彌勒菩薩言：「世尊！菩薩修行奢摩他、毘婆舍  那，何等為智？何等為見？」

[0677b20]  佛言：「彌勒！我應說  彼無量智見相。以略言之，於差別法相中奢  摩他、毘婆舍那般若，是名為智。彌勒！觀諸法  無差別相，是名為見。」

[0677b23]  彌勒菩薩言：「世尊！菩  薩修行奢摩他、毘婆舍那，以何等心觀何法  相？」

[0677b25]  佛言：「彌勒！真如觀心，修行法相、義相，亦不  見名，亦不見名體相，亦不見彼名字因相。如  是，句、字一切義應知，乃至不見十八界自體
相，亦見彼因相，修行奢摩他毘婆舍那。是  名修行奢摩他毘婆舍那義應知。」

[0677c01]  彌勒菩薩言：「世尊！菩薩修行真如義相亦修  行彼相不？」

[0677c02]  佛言：「彌勒！真如形相無相可見。若  無相者，云何修行？彌勒！菩薩修行真如相者，  降伏一切法、一切義相，而彼諸法不能降伏
真如義相。」

[0677c05]  彌勒菩薩言：「世尊！世尊常說器不  清淨、鏡不清淨、諸水等濁不見面相，清淨器  等能見面相。如是，世尊！不修行如實心者，不
能見諸一切法相，修行者見。世尊！依何等心  觀何等真如觀，說如是義？」

[0677c09]  佛言：「彌勒！我依  三種觀說如是義。何等為三？所謂聞慧、思慧、  修慧，三種觀心能識真如。彌勒！我依如是義  說。」

[0677c13]  彌勒菩薩言：「世尊！菩薩如是解諸法義、修行  諸法相，幾法相難修行？以何等法、何等觀觀  彼難修行？」

[0677c15]  佛言：「彌勒！有十種難修行相，依十  八空觀彼難修行相。何等為十？彌勒！觀法義  相、種種名字相，依一切法空，斷彼難修行相。

[0677c18]  「彌勒！取如實義相受用——所謂生相、滅相、住相、  異相、相應行相——依相空、無始空，斷彼難修行  相。

[0677c20]  「彌勒！取能取義相——所謂依身相、依我相——依  內空、依不見空，斷彼難修行相。

[0677c21]  「彌勒！取可取  相——所謂資生相——依外空，斷彼難修行相。

[0677c22]  「彌勒！  取受用義男女相種種資生——所謂內外清淨  相——依內外空、自性空，斷彼難修行相。

[0677c24]  「彌勒！  取住持義有無量相，依大空，斷彼難修行相。

[0677c26]  「彌勒！取無色修行相、內寂靜解脫相，依有為  空，斷彼難修行相。

[0677c27]  「彌勒！取真如相義——所謂我  空、法空，唯是心第一義相——依本空、無物空、自  體空、無體自體空、第一義空，斷彼難修行相。

[0678a01]  「彌勒！取清淨真如無為相、義離諸相、無異  相，依無為空、不異空，斷彼難修行相。

[0678a02]  「彌勒！取  彼無為空、無異空，為斷彼空相，對治無為空、  無異空，依空空，斷彼二空。」

[0678a04]  彌勒菩薩言：「世尊！  菩薩如是修行十種相，於何等縛相而得解  脫？」

[0678a06]  佛言：「彌勒！修行三昧境界見形像相染縛  煩惱中而得解脫，即觀彼鏡像不取境界  相，是名斷彼難修行相。彌勒當知，差別而言，
是諸空等對十種相，非一一空不能對治斷  十種相。彌勒！譬如無明不能生生，乃至老、死  染煩惱等，但依本言無明緣行生，依近因緣
故如是說。彌勒！此義如是應知。」

[0678a13]  彌勒菩薩言：「世尊！何者是略空相？菩薩知彼  略空相不失一切空相，離諸一切憍慢空  相。」

[0678a16]  爾時，世尊告彌勒菩薩言：「善哉，彌勒！善哉，善  哉！彌勒！汝今乃能問佛此義。彌勒！汝能為於  諸菩薩等不失空相故如是問，善哉是問。何
以故？彌勒！若菩薩不知空相則失一切大  乘法相。彌勒！汝今諦聽，我為汝說略相空義。  彌勒！於他力相、第一義相、一切法中無染淨
相，彼虛妄分別相常離彼相，不見有相，是名  大乘中說略相空。」

[0678a23]  彌勒菩薩言：「世尊！奢摩他、  毘婆舍那攝幾種三昧？」

[0678a24]  佛言：「彌勒！我說種種  三昧——所謂聲聞、菩薩、如來三昧——攝取彼諸一  切三昧應知。」

[0678a27]  彌勒菩薩言：「世尊！奢摩他、毘婆舍那能成何  等法因？」

[0678a28]  佛言：「彌勒！能成清淨戒因，能成聞慧、  思慧見因。」

[0678a29]  彌勒菩薩言：「世尊！彼清淨戒、聞、思  慧因成何等果？」

[0678b01]  佛言：「彌勒！能成心清淨果、智  慧清淨果。復次，彌勒！能成一切世間、出世間  善法，一切聲聞、菩薩、諸佛奢摩他、毘婆舍那
果應知。」

[0678b05]  彌勒菩薩言：「世尊！奢摩他、毘婆舍那作何等  業？」

[0678b06]  佛言：「彌勒！遠離二種縛。何者為二？所謂  遠離相縛、遠離煩惱縛。彌勒！是名奢摩他、  毘婆舍那業。」

[0678b08]  彌勒菩薩言：「世尊！佛說五種障。  幾種障奢摩他？幾種障毘婆舍那？幾種向二  障？」

[0678b10]  佛言：「彌勒！惜身、資生，此二種障奢摩他。  彌勒！聖人所說一切善法得聞不喜，此障毘  婆舍那。彌勒！喜憒閙處、得少為足，此二障奢
摩他、毘婆舍那應知。彌勒！喜閙亂處不能發  修行法，得少為足，不能畢竟得究竟處。」

[0678b14]  彌勒  菩薩言：「世尊！如來說五種蓋。幾是奢摩他障？  幾是毘婆舍那障？幾是向二障？」

[0678b16]  佛言：「彌勒！掉、  悔是奢摩他障，睡、疑是毘婆舍那障，欲、瞋二  種是向二障。」

[0678b18]  彌勒菩薩言：「世尊！云何善清淨  奢摩他道？」

[0678b19]  佛言：「彌勒！善伏睡眠，如是名為善  能清淨奢摩他道。」

[0678b20]  彌勒菩薩言：「世尊！云何善  清淨毘婆舍那道？」

[0678b21]  佛言：「彌勒！若能善斷掉、悔  二蓋，如是則名善能清淨毘婆舍那道。」

[0678b22]  彌勒  菩薩言：「世尊！菩薩修行奢摩他、毘婆舍那行，  有幾種法能知心散亂不名相應？」

[0678b24]  佛言：「彌勒！  菩薩知五種法，所謂：正念散亂、外心散亂、內  心散亂、相散亂、煩惱散亂。

[0678b26]  「彌勒！若菩薩捨正  念大乘相應相，隨念聲聞、辟支佛相應念  相，彌勒！是名菩薩正念散亂。

[0678b28]  「彌勒！若菩薩著  外五欲、樂憒閙處、著諸覺觀、隨順煩惱相  念，是名外心散亂。

[0678c01]  「彌勒！若菩薩為睡不利、  心著三昧及餘三昧三摩婆提、染於所染，彌  勒！是名內心散亂。

[0678c03]  「彌勒！若菩薩依外相、內身  三昧境界相思惟，是名心散亂。

[0678c04]  「彌勒！若菩  薩依內心思惟因緣，生覺觀煩惱——如是心  是我——彌勒！是名煩惱散亂心。」

[0678c06]  彌勒菩薩言：  「世尊！奢摩他、毘婆舍那，從初菩薩地乃至如  來地，對治何等過？」

[0678c08]  佛言：「彌勒！奢摩他、毘婆  舍那於初地中對治惡道業生煩惱染；第二  地中對治微細過失；第三地中對治欲得善
法過；第四地中對治愛三摩拔提心過；第五  地中對治世間涅槃一向現前、不一向現前過；  第六地中對治諸相行過；第七地中對治微細
相行過；第八地中對治無相行、自然行過；第  九地中對治一切種說法不得自在過；第十  地中對治未得滿足法身過；彌勒！第十一地
中對治細極細微細智障。彌勒！菩薩斷彼一  切障已，得無障礙一切智處，成就所求法，得  清淨法身。」

[0678c19]  彌勒菩薩言：「世尊！云何菩薩修行  奢摩他、毘婆舍那得阿耨多羅三藐三菩提？」

[0678c21]  佛言：「彌勒！菩薩修行奢摩他、毘婆舍那，依七  種真如為本，如聞思法入於定心，即念彼法，  如聞、思慧，善思惟內心差別，觀彼真如。菩薩
觀彼真如之法，尚捨微細修行之心，何況麁  法？

[0678c25]  「彌勒！何者是微細修行心相？所謂生心識、  受心識、染淨識，內、外及彼二，彼行利益一切
眾生，真如智——苦、集、滅、道，有為、無為，常、無常，苦  集不異自性，業有為相，一切人無我、法無我  相——如是等法修行捨心。彌勒！菩薩如是發心
修行。如是多修行，剎那剎那離一切蓋得清  淨心，得清淨心已入七種真如，內身證彼  七種覺相應知，彌勒！是名菩薩摩訶薩善得  見道。

[0679a04]  「菩薩得彼見道智已，名定聚菩薩，生  在佛家，受用初地，利益歡喜。是菩薩先已修  行奢摩他、毘婆舍那道，於此始得事究竟觀；
是菩薩復於上上地中修行，念彼二種觀故，  離諸微細相。

[0679a08]  「彌勒！譬如有人巧以細楔出  彼麁楔。彌勒！菩薩修行亦復如是，觀內心  相，離彼一切諸染相分；離染相分已，離取一
切諸善法相；離取一切諸善法相已，離一  切相。如是次第，上上地中念相似法，內心  清淨乃至證阿耨多羅三藐三菩提，得所
作修行觀行成就。彌勒！菩薩如是修行，得  阿耨多羅三藐三菩提。」

深密解脫經卷第三

* * *

【經文資訊】大正藏第 16 冊 No. 0675 深密解脫經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
