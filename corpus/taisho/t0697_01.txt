佛說浴像功德經


大唐天竺三藏寶思惟譯

[0798c09]  如是我聞：一時，薄伽梵在王舍城鷲峯山中，  與大苾芻眾及與無量諸大菩薩摩訶薩俱。  爾時，會中有一菩薩，名清淨慧，作是思惟：「以
何因緣諸佛如來得清淨身？」又復念言：「若佛  在世親近供養，及滅度後供養舍利，此二種  人所獲福德功德齊不？」作是念已，承佛威神
從座而起，頂禮佛足，白言：「世尊！諸佛如來以  何因緣得清淨身？若佛在世親近供養，及滅  度後供養舍利，此二種人所獲福德其功等  不？」

[0798c18]  爾時，世尊告清淨慧菩薩言：「善哉，善哉！汝  今乃能為未來世諸眾生故，發如是問。汝當  善聽，我今為汝分別解說。」

[0798c20]  爾時，清淨慧菩薩  白佛言：「唯然。世尊！願樂欲聞。」

[0798c21]  佛告清淨慧  菩薩言：「諸佛如來為求菩提，於往昔時所修  三昧、戒定忍辱智慧、慈悲喜捨、解脫、解脫知
見，力、無所畏、一切佛法、一切種智，悉皆清淨，  是故如來得清淨身。又以華香幡蓋而以供  養；復以香水浴如來身；復以寶蓋彌覆其上；
以諸飲食鼓樂弦歌讚詠如來；以此功德迴  向一切種智，所得功德無量無邊，乃至得成  無上菩提。何以故？如來智慧無量無邊不可  思議，所有福德亦復如是！

[0799a01]  「清淨慧！我滅  度後有二種舍利：一者、法身，二者、化身。若  善男子，善女人等，供養舍利，造佛形像如大
麥等，造塔如菴羅果，表剎如針、蓋如浮萍；  持佛舍利，如芥子大安置其中，所得功德，如  我在世等無差別。

[0799a06]  「如是之人得十五種功德：  一者、得淨念心。二者、得順法心。三者、得慚  愧心。四者、得見如來。五者、發淨信心。六者、
能持正法。七者、如說修行。八者、得親近諸佛。  九者、諸佛國土隨意受生。十者、若生人中生  大姓家，其心柔軟人所敬重。十一者、纔生人
中得念佛心。十二者、諸魔軍眾不能惱亂。十  三者、於末法時能護正法。十四者、常得十方  諸佛如來恒加覆護。十五者、速得成就五分  法身。」

[0799a15]  爾時世尊而說頌曰：

「若以清淨心，　　於如來滅後，  
供養舍利者；　　或造於塔廟，  
及如來形像；　　於彼塔像前，  
掃塗漫陀羅，　　以種種花香，  
散布於其上，　　以諸妙香水，  
而浴於佛像，　　上妙諸飲食，  
淨持以供養，　　讚禮佛功德。  
無量難思議，　　智慧及神通，  
諸善巧方便，　　悉皆到彼岸。」

[0799a25]  爾時，清淨慧菩薩聞佛世尊說是頌已，而白  佛言：「世尊！若佛在世及滅度後未來世中，  諸眾生等，云何浴像？唯願如來為眾生故，
開示演說。」

[0799a28]  佛言：「清淨慧！如佛在世，諸眾生  等發起淨心，於佛滅後亦應如是，不作執空  有想，於諸善品心懷渴仰不生疲厭，何以故？
為成就如來法報身故。我已曾為汝說四真  諦法、十二因緣、六波羅蜜，我今為汝說浴像  法，諸供養中最為殊勝。

[0799b04]  「善男子！若欲沐像，  應以牛頭栴檀、紫檀、多摩羅香、甘松、芎藭、白  檀、欝金、龍腦、沈香、麝香、丁香，以如是等種種
妙香，隨所得者，以為湯水置淨器中，先作  方壇敷妙床座，於上置佛；以諸香水次第浴  之；用諸香水周遍訖已，復以淨水於上淋
洗。其浴像者，各取少許洗像之水，置自頭上，  燒種種香以為供養。

[0799b11]  「初於像上下水之時，應  誦以偈：

「『我今灌沐諸如來，　　淨智功德莊嚴聚；  
五濁眾生令離垢，　　願證如來淨法身。』

[0799b15]  「燒香之時當誦斯偈：

「『戒定慧解知見香，　　遍十方剎常芬馥；  
願此香烟亦如是，　　迴作自他五種身。』」

[0799b18]  爾時世尊說是法已，眾中有無量菩薩摩訶  薩獲得清淨無垢三昧，即從座而起；無量  天人得不退轉無上菩提。

[0799b20]  爾時阿難白佛言：  「世尊！當何名此經？我等云何奉持？」

[0799b21]  佛言：「此  經名為『洗浴諸佛得身清淨』，應如是持。」

[0799b22]  說是  經已，一切眾會皆大歡喜，信受奉行。

佛說浴像功德經

* * *

【經文資訊】大正藏第 16 冊 No. 0697 佛說浴像功德經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
