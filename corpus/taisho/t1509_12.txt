大智度論釋初品中檀波羅蜜  法施之餘  (卷第十二)
龍樹菩薩造

後秦龜茲國三藏鳩摩羅什  奉　詔譯

[0145a15]

[0145a15]  問曰：

[0145a15]  云何名檀波羅蜜滿？

[0145a15]  答曰：

[0145a15]  「檀」義，  如上說。

[0145a16]  「波羅  (秦言彼岸)  蜜  (秦言到)  」，是名渡布施河  得到彼岸。

[0145a17]  問曰：

[0145a17]  云何名不到彼岸？

[0145a17]  答曰：

[0145a17]  譬  如渡河未到而還，名為不到彼岸。

[0145a18]  如舍利  弗於六十劫中行菩薩道，欲渡布施河。  時有乞人來乞其眼，舍利弗言：「眼無所  任，何以索之？若須我身及財物者，當以相
與！」答言：「不須汝身及以財物，唯欲得眼。若  汝實行檀者，以眼見與！」爾時，舍利弗出一  眼與之。乞者得眼，於舍利弗前嗅之嫌
臭，唾而棄地，又以腳蹋。舍利弗思惟言：「如  此弊人等，難可度也！眼實無用而強索之，  既得而棄，又以腳蹋，何弊之甚！如此人輩，不
可度也。不如自調，早脫生死。」思惟是已，  於菩薩道退，迴向小乘，是名不到彼岸。若  能直進不退，成辦佛道，名到彼岸。

[0145b01]  復次，於  事成辦，亦名到彼岸  (天竺俗法，凡造事成辦皆言到彼岸)  。

[0145b02]  復次，此  岸名慳貪，檀名河中，彼岸名佛道。

[0145b03]  復次，有  無見名此岸，破有無見智慧名彼岸，懃修  布施是名河中。

[0145b05]  復次，檀有二種：一者魔檀，  二者佛檀。若為結使賊所奪，憂惱怖畏，是  為魔檀，名曰此岸。若有清淨布施，無結使
賊，無所怖畏，得至佛道，是為佛檀，名曰  到彼岸，是為波羅蜜。

[0145b09]  如《佛說毒蛇喻經》中：  有人得罪於王，王令掌護一篋，篋中有四  毒蛇。王勅罪人，令看視養育。此人思惟：「四
蛇難近，近則害人，一猶叵養，而況於四？」  便棄篋而走，王令五人拔刀追之。復有  一人，口言附順，心欲中傷，而語之言：「養之
以理，此亦無苦！」其人覺之，馳走逃命，至一  空聚。有一善人，方便語之：「此聚雖空，是賊  所止處，汝今住此，必為賊害，慎勿住也！」於
是復去，至一大河，河之彼岸，即是異國。其國  安樂，坦然清淨，無諸患難。於是集眾草木，  縛以為栰，進以手足，竭力求渡，既到彼  岸，安樂無患。

[0145b21]  王者，魔王；篋者，人身；四毒蛇者，  四大；五拔刀賊者，五眾；一人口善心惡者，  是染著；空聚是六情；賊是六塵；一人愍而
語之是為善師；大河是愛；栰是八正道；手  足懃渡是精進；此岸是世間；彼岸是涅槃；度  者漏盡阿羅漢。

[0145b26]  菩薩法中亦如是，若施有三  礙：我與、彼受、所施者財，是為墮魔境界，未  離眾難。如菩薩布施，三種清淨，無此三
礙，得到彼岸，為諸佛所讚，是名檀波羅  蜜。以是故名到彼岸。

[0145c01]  此六波羅蜜，能令人  渡慳貪等煩惱染著大海，到於彼岸，以是  故名波羅蜜。

[0145c03]  問曰：

[0145c03]  阿羅漢、辟支佛亦能到  彼岸，何以不名波羅蜜？

[0145c04]  答曰：

[0145c04]  阿羅漢、辟  支佛渡彼岸，與佛渡彼岸，名同而實異。彼  以生死為此岸，涅槃為彼岸，而不能渡  檀之彼岸。所以者何？

[0145c07]  不能以一切物、一  切時、一切種布施；設能布施，亦無大心；或  以無記心、或有漏善心、或無漏心施；無大悲  心；不能為一切眾生施。

[0145c10]  菩薩施者，知布施  不生不滅，無漏無為，如涅槃相，為一切眾  生故施，是名檀波羅蜜。

[0145c12]  復次，有人言：一切  物、一切種內外物，盡以布施，不求果報；如是  布施，名檀波羅蜜。

[0145c14]  復次，不可盡故，名檀波羅  蜜。所以者何？

[0145c15]  知所施物畢竟空，如涅槃相；  以是心施眾生，是故施報不可盡，名檀波  羅蜜。如五通仙人，以好寶物，藏著石中；欲
護此寶，磨金剛塗之，令不可破。菩薩布  施亦復如是，以涅槃實相智慧磨塗之布  施，令不可盡。

[0145c20]  復次，菩薩為一切眾生故布  施，眾生數不可盡故，布施亦不可盡。

[0145c21]  復次，  菩薩為佛法布施，佛法無量無邊，布施亦無  量無邊。

[0145c23]  以是故，阿羅漢、辟支佛，雖到彼岸，  不名波羅蜜。

[0145c24]  問曰：

[0145c24]  云何名「具足滿」？

[0145c24]  答曰：

[0145c25]  如先說，菩薩能一切布施，內外大小，多少麁  細，著不著，用不用，如是等種種物，一切能捨，  心無所惜，等與一切眾生，不作是觀：「大人
應與，小人不應與；出家人應與，不出家人  不應與；人應與，禽獸不應與。」於一切眾  生平等心施，施不求報，又得施實相，是  名具足滿。

[0146a02]  亦不觀時，無晝無夜，無冬無夏，  無吉無衰，一切時常等施，心無悔惜，乃至  頭目髓腦，施而無悋，是為具足滿。

[0146a05]  復次，有人言：菩薩從初發心，乃至菩提樹下  三十四心，於是中間，名為布施具足滿。

[0146a06]  復  次，七住菩薩得一切諸法實相智慧，是時，莊  嚴佛土，教化眾生，供養諸佛，得大神通，  能分一身作無數身，一一身皆雨七寶、華
香、幡蓋，化作大燈如須彌山，供養十方佛  及菩薩僧；復以妙音讚頌佛德，禮拜供養，  恭敬將迎。

[0146a12]  復次，是菩薩於一切十方無量  餓鬼國中，雨種種飲食、衣被，令其充滿；得  滿足已，皆發阿耨多羅三藐三菩提心。

[0146a14]  復  至畜生道中，令其自善，無相害意，除其畏  怖，隨其所須，各令充足；得滿足已，皆發  阿耨多羅三藐三菩提心。

[0146a17]  於地獄無量苦中，  能令地獄火滅湯冷，罪息心善，除其飢渴，得  生天上、人中；以此因緣故，皆發阿耨多羅  三藐三菩提心。

[0146a20]  若十方人，貧窮者給之以財，  富貴者施以異味異色，令其歡喜；以此因  緣故，皆發阿耨多羅三藐三菩提心。

[0146a22]  若至  欲天中，令其除却天上欲樂，施以妙寶法  樂，令其歡喜；以此因緣故，皆發阿耨多羅  三藐三菩提心。

[0146a25]  若至色天中，除其樂著，以  菩薩禪法而娛樂之；以此因緣故，皆發阿  耨多羅三藐三菩提心。

[0146a27]  如是乃至十住，是名  檀波羅蜜具足滿。

[0146a28]  復次，菩薩有二種身：一者  結業生身，二者法身。是二種身中，檀波羅蜜  滿，是名具足檀波羅蜜。

[0146b01]  問曰：

[0146b01]  云何名結業  生身檀波羅蜜滿？

[0146b02]  答曰：

[0146b02]  未得法身，結使未  盡，能以一切寶物、頭、目、髓、腦、國、財、妻、子，內、外  所有，盡以布施，心不動轉。

[0146b04]  如須提拏太子  (秦言好愛)  以其二子布施婆羅門，次以妻施，其  心不轉。

[0146b06]  又如薩婆達王  (秦言一切施)  為敵國所  滅，身竄窮林。見有遠國婆羅門來，欲從  己乞。自以國破家亡，一身藏竄，愍其辛苦，
故從遠來而無所得，語婆羅門言：「我是薩  婆達王，新王募人，求我甚重。」即時自縛以  身施之，送與新王，大得財物。

[0146b11]  亦如月光太  子，出行遊觀。癩人見之要車，白言：「我身重  病，辛苦懊惱，太子嬉遊，獨自歡耶？大慈愍念，
願見救療！」太子聞之，以問諸醫。醫言：「當須  從生長大無瞋之人血髓，塗而飲之，如是  可愈。」太子念言：「設有此人，貪生惜壽，何可
得耶？自除我身，無可得處。」即命旃陀羅，  令除身肉，破骨出髓以塗病人，以血飲  之。

[0146b19]  如是等種種，身及妻子，施而無悋，如棄  草木。觀所施物，知從緣有，推求其實，都  無所得，一切清淨，如涅槃相，乃至得無生
法忍，是為結業生身行檀波羅蜜滿。

[0146b22]  云何法  身菩薩行檀波羅蜜滿？

[0146b23]  菩薩末後肉身得無  生法忍，捨肉身得法身。於十方六道中，變  身應適以化眾生，種種珍寶、衣服、飲食，給施
一切。又以頭、目、髓、腦、國、財、妻、子，內、外所有，盡  以布施。

[0146b27]  譬如釋迦文佛曾為六牙白象，獵  者伺便，以毒箭射之。諸象競至，欲來蹈  殺獵者。白象以身捍之，擁護其人，愍之如
子，諭遣群象。徐問獵人：「何故射我？」答曰：  「我須汝牙！」即時以六牙內石孔中，血肉俱  出，以鼻舉牙，授與獵者。

[0146c03]  雖曰象身，用心  如是，當知此象非畜生行報。阿羅漢法中，  都無此心，當知此為法身菩薩。

[0146c05]  有時閻浮  提人，不知禮敬。耆舊有德，以言化之，未  可得度。是時，菩薩自變其身，作迦頻闍羅
鳥。是鳥有二親友：一者大象，二者獼猴，共  在必鉢羅樹下住。自相問言：「我等不知誰應  為長？」象言：「我昔見此樹在我腹下，今大
如是。以此推之，我應為長！」獼猴言：「我曾  蹲地，手挽樹頭。以是推之，我應為長！」鳥  言：「我於必鉢羅林中，食此樹果，子隨糞出，
此樹得生。以是推之，我應最長！」鳥復說  言：「先生宿舊，禮應供養！」即時大象背負獼猴，  鳥在猴上，周遊而行。一切禽獸見而問之：
「何以如此？」答曰：「以此恭敬供養長老！」禽獸  受化，皆行禮敬，不侵民田，不害物命。眾  人疑怪，一切禽獸不復為害。獵者入林，見
象負獼猴，獼猴戴鳥，行敬化物，物皆修善。  傳告國人，人各慶曰：「時將太平，鳥獸而仁！」  人亦效之，皆行禮敬。自古及今，化流萬世。  當知是為法身菩薩。

[0146c23]  復次，法身菩薩，一時之  頃，化作無央數身，供養十方諸佛；一時能  化無量財寶，給足眾生；能隨一切上中下
聲，一時之頃，普為說法；乃至坐佛樹下。

[0146c26]  如  是等種種，名為法身菩薩行檀波羅蜜滿。

[0146c27]  復  次，檀有三種：一者、物施，二者、供養恭敬施，三  者、法施。

[0146c29]  云何物施？珍寶、衣、食、頭、目、髓、腦——如是  等一切內、外所有，盡以布施，是名物施。

[0147a01]  恭敬  施者，信心清淨，恭敬禮拜，將送迎逆，讚遶供  養——如是等種種，名為恭敬施。

[0147a03]  法施者，為道德  故，語言論議，誦讀講說，除疑問答，授人五戒——  如是等種種，為佛道故施，是名法施。

[0147a05]  是三  種施滿，是名檀波羅蜜滿。

[0147a06]  復次，三事因緣生  檀：一者、信心清淨，二者、財物，三者、福田。

[0147a07]  心有  三種：若憐愍，若恭敬，若憐愍恭敬。

[0147a08]  施貧窮  下賤及諸畜生，是為憐愍施；施佛及諸法身  菩薩等，是為恭敬施；若施諸老病貧乏阿  羅漢、辟支佛，是為恭敬憐愍施。

[0147a11]  施物清淨，非  盜非劫，以時而施，不求名譽，不求利養。

[0147a13]  或時從心大得福德，或從福田大得功德，  或從妙物大得功德。

[0147a14]  第一從心，如四等心、  念佛三昧、以身施虎，如是名為從心大  得功德。

[0147a16]  福田有二種：一者、憐愍福田，二者、恭  敬福田。

[0147a17]  憐愍福田，能生憐愍心；恭敬福田，能  生恭敬心。如阿輸伽  (秦言無憂)  王以土上佛。

[0147a19]  復次，物施中，如一女人，酒醉沒心，誤以七  寶瓔珞布施迦葉佛塔，以福德故，生三十  三天。如是種種，名為物施。

[0147a21]  問曰：

[0147a21]  檀名捨財，  何以言「具足無所捨法」？

[0147a22]  答曰：

[0147a22]  檀有二種：一  者、出世間，二者、不出世間。今說出世間檀無  相，無相故無所捨，是故言「具足無所捨法」。

[0147a25]  復次，財物不可得故，名為無所捨。是物未  來、過去空，現在分別，無一定法，以是故言無  所捨。

[0147a27]  復次，以行者捨財時，心念此施大有  功德，倚是而生憍慢、愛結等；以是故言無  所捨。以無所捨故無憍慢，無憍慢故愛  結等不生。

[0147b01]  復次，施者有二種：一者、世間人，二  者、出世間人。世間人能捨財，不能捨施；出世  間人能捨財，能捨施。何以故？以財物、施心俱
不可得故。以是故言具足無所捨法。

[0147b04]  復次，  檀波羅蜜中，言：「財、施、受者，三事不可得。」

[0147b05]  問曰：

[0147b06]  三事和合，故名為檀；今言三事不可得，云何  名「檀波羅蜜具足滿」？今有財、有施、有受者，  云何三事不可得？

[0147b08]  如所施疊實有。何以  故？

[0147b09]  疊有名，則有疊法，若無疊法，亦無  疊名；以有名故，應實有疊。

[0147b10]  復次，疊有  長、有短，麁、細、白、黑、黃、赤，有因有緣，有作有  破，有果報，隨法生心。十尺為長，五尺為
短；縷大為麁，縷小為細；隨染有色；有縷為  因，織具為緣，是因緣和合故為疊。人功  為作，人毀為破；御寒暑，弊身體，名果
報。人得之大喜，失之大憂。以之施故，得福  助道；若盜若劫，戮之都市，死入地獄。如是  等種種因緣，故知有此疊，是名疊法，云何  言施物不可得？

[0147b19]  答曰：

[0147b19]  汝言有名故有，是事  不然。何以知之？

[0147b20]  名有二種：有實、有不實。

[0147b21]  不實名，如有一草名朱利  (朱利秦言賊也)  ，草亦  不盜不劫，實非賊而名為賊。又如兔角、龜  毛，亦但有名而無實。

[0147b23]  疊雖不如兔角、龜毛  無，然因緣會故有，因緣散故無。如林、如軍，  是皆有名而無實。譬如木人，雖有人名，
不應求其人法。疊中雖有名，亦不應求  疊真實。

[0147b27]  疊能生人心念因緣，得之便喜，失  之便憂，是為念因緣。心生有二因緣：有從  實而生，有從不實而生。如夢中所見，如
水中月，如夜見杌樹謂為人，如是名從  不實中能令心生。是緣不定，不應言心生  有故便是有。若心生因緣故有，更不應求  實有。如眼見水中月，心生謂是月，若從心
生便是月者，則無復真月。

[0147c05]  復次，「有」，有三種：  一者、相待有，二者、假名有，三者、法有。

[0147c06]  相待者，  如長短、彼此等，實無長短，亦無彼此，以  相待故有名。長因短有，短亦因長；彼亦因
此，此亦因彼；若在物東，則以為西，在西則  以為東；一物未異而有東、西之別，此皆有  名而無實也。如是等，名為相待有，是中無  實法，不如色、香、味、觸等。

[0147c12]  假名有者，如酪有  色、香、味、觸，四事因緣合故，假名為酪。雖有，不  同因緣法有；雖無，亦不如兔角、龜毛無；但
以因緣合故，假名有酪。疊亦如是。

[0147c15]  復次，  有極微色、香、味、觸，故有毛分，毛分因緣故  有毛，毛因緣故有毳，毳因緣故有縷，縷因  緣故有疊，疊因緣故有衣。

[0147c18]  若無極微色、  香、味、觸因緣，亦無毛分，毛分無故亦無毛，  毛無故亦無毳，毳無故亦無縷，縷無故亦  無疊，疊無故亦無衣。

[0147c21]  問曰：

[0147c21]  亦不必一切  物皆從因緣和合故有，如微塵至細故無  分，無分故無和合。疊麁故可破，微塵中  無分，云何可破？

[0147c24]  答曰：

[0147c24]  至微無實，強為之名。  何以故？麁細相待，因麁故有細，是細復應  有細。

[0147c26]  復次，若有極微色，則有十方分；若有  十方分，是不名為極微；若無十方分，則不  名為色。

[0147c28]  復次，若有極微，則應有虛空分齊；  若有分者，則不名極微。

[0147c29]  復次，若有極微，是  中有色、香、味、觸作分，色、香、味、觸作分，是不  名極微。

[0148a02]  以是推求，微塵則不可得。如經言：  「色若麁若細，若內若外，總而觀之，無常無我。」  不言有微塵。是名分破空。

[0148a04]  復有觀空：是  疊隨心有。如坐禪人觀疊或作地、或作  水、或作火、或作風，或青、或黃、或白、或赤，或都  空，如十一切入觀。

[0148a07]  如佛在耆闍崛山中，與  比丘僧俱，入王舍城。道中見大水，佛於  水上敷尼師壇坐，告諸比丘：「若比丘入
禪，心得自在，能令大水作地，即成實地。  何以故？是水中有地分故。如是水、火、風、金、  銀種種寶物即皆成實。何以故？是水中皆  有其分。」

[0148a13]  復次，如一美色，婬人見之以為淨  妙，心生染著；不淨觀人視之，種種惡露，無  一淨處；等婦見之，妬瞋憎惡，目不欲見，以
為不淨；婬人觀之為樂；妬人觀之為苦；  行人觀之得道；無豫之人觀之，無所適莫，  如見土木。若此美色實淨，四種人觀，皆應
見淨；若實不淨，四種人觀，皆應不淨。以是  故，知好醜在心，外無定也。觀空亦如是。

[0148a20]  復  次，是疊中有十八空相故，觀之便空，空故  不可得。

[0148a22]  如是種種因緣財物空，決定不可得。

[0148a23]  云何施人不可得？

[0148a23]  如疊因緣和合故有，分分  推之，疊不可得。施者亦如是，四大圍虛空，  名為身，是身識動作來往坐起，假名為人。  分分求之，亦不可得。

[0148a26]  復次，一切眾、界、入中，我  不可得，我不可得故，施人不可得。何以故？我，  有種種名字：人、天，男、女，施人、受人，受苦人、受
樂人，畜生等；是但有名，而實法不可得。

[0148a29]  問曰：

[0148b01]  若施者不可得，云何有菩薩行檀波羅蜜？

[0148b02]  答曰：

[0148b02]  因緣和合故有名字，如屋、如車，實法  不可得。

[0148b03]  問曰：

[0148b03]  云何我不可得？

[0148b03]  答曰：

[0148b03]  如上「我  聞一時」中已說，今當更說。佛說六識：眼識  及眼識相應法，共緣色，不緣屋舍、城郭種種
諸名。耳、鼻、舌、身識，亦如是。意識及意識相  應法，知眼、知色、知眼識，乃至知意、知法、知  意識。是識所緣法，皆空無我，生滅故，不自在  故。

[0148b09]  無為法中亦不計我，苦樂不受故。是中  若強有我法，應當有第七識識我；而今不  爾，以是故知無我。

[0148b11]  問曰：

[0148b11]  何以識無我？

[0148b11]  一  切人各於自身中生計我，不於他身中  生我；若自身中無我，而妄見為我者，他身  中無我，亦應於他身而妄見為我。

[0148b14]  復次，若  內無我，色、識念念生滅，云何分別知是色青、  黃、赤、白？

[0148b16]  復次，若無我，今現在人識，漸漸生  滅，身命斷時亦盡，諸行罪福，誰隨誰受？誰  受苦樂？誰解脫者？

[0148b18]  如是種種  因  緣故知有  我。

[0148b19]  答曰：

[0148b19]  此俱有難！

[0148b19]  若於他身生計我者，  復當言「何以不自身中生計我」？

[0148b20]  復次，五眾  因緣生故空無我，從無明因緣生二十身  見，是我見自於五陰相續生。以從此五眾  緣生故，即計此五眾為我，不在他身，以
其習故。

[0148b24]  復次，若有神者，可有彼我。汝神有  無未了，而問彼我！其猶人問兔角，答似  馬角。馬角若實有，可以證兔角；馬角猶尚未
了，而欲以證兔角。

[0148b27]  復次，自於身生我故，便  自謂有神。汝言「神遍」，亦應計他身為我。  以是故，不應言「自身中生計我心，於他身  不生，故知有神」。

[0148c01]  復次，有人於他物中我心  生，如外道坐禪人，用地一切入觀時，見地  則是我，我則是地，水、火、風、空，亦如是。顛倒故，
於他身中亦計我。

[0148c04]  復次，有時於他身生我，  如有一人，受使遠行，獨宿空舍。夜中有鬼  擔一死人來著其前，復有一鬼逐來，瞋罵
前鬼：「是死人是我物，汝何以擔來？」先鬼言：「是  我物，我自持來。」後鬼言：「是死人實我擔來！」二  鬼各捉一手爭之。前鬼言：「此有人可問。」後
鬼即問：「是死人誰擔來？」是人思惟：「此二鬼力  大，若實語亦當死，若妄語亦當死，俱不免  死，何為妄語？」語言：「前鬼擔來。」

[0148c12]  後鬼大瞋，捉  人手拔出著地，前鬼取死人一臂拊之即  著。如是兩臂、兩腳、頭、脇，舉身皆易。於是二鬼  共食所易人身，拭口而去。

[0148c15]  其人思惟：「我人  母生身，眼見二鬼食盡，今我此身盡是他肉。  我今定有身耶？為無身耶？若以為有，盡是
他身；若以為無，今現有身。」如是思惟，其心  迷悶，譬如狂人。

[0148c19]  明朝尋路而去，到前國土，  見有佛塔眾僧，不論餘事，但問己身為  有為無？諸比丘問：「汝是何人？」答言：「我亦不
自知是人、非人？」即為眾僧廣說上事。諸比  丘言：「此人自知無我，易可得度。」而語之言：  「汝身從本已來，恒自無我，非適今也。但以
四大和合故，計為我身，如汝本身，與今無  異。」諸比丘度之為道，斷諸煩惱，即得阿羅  漢。

[0148c27]  是為有時他身亦計為我。不可以有彼  此故謂有我。

[0148c28]  復次，是我實性，決定不可得。  若常相、非常相，自在相、不自在相，作相、不作相，  色相、非色相，如是等種種皆不可得。若有
相則有法，無相則無法，我今無相，則知無  我。

[0149a03]  若我是常，不應有殺罪。

[0149a03]  何以故？身  可殺，非常故；我不可殺，常故。

[0149a04]  問曰：

[0149a04]  我  雖常故不可殺，但殺身則有殺罪。

[0149a05]  答曰：

[0149a05]  若  殺身有殺罪者，《毘尼》中言：「自殺無殺罪。」  罪福從惱他益他生，非自供養身、自殺身  故有罪有福。以是故《毘尼》中言：「自殺身
無殺罪，有愚癡、貪欲、瞋恚之咎。」

[0149a09]  若神常者，不  應死，不應生。何以故？汝等法神常，一切遍  滿五道中，云何有死生？死名此處失，生名  彼處出。以是故，不得言神常。

[0149a12]  若神常者，亦  應不受苦樂。何以故？苦來則憂，樂至則喜，  若為憂喜所變者，則非常也。

[0149a14]  若常，應如虛  空，雨不能濕，熱不能乾，亦無今世、後世。

[0149a16]  若神常者，亦不應有後世生、今世死。

[0149a16]  若神  常者，則常有我見，不應得涅槃。

[0149a17]  若神常者，  則無起無滅，不應有  忘  失；以其無神，識  無常故，有忘有失，是故神非常也！

[0149a19]  如是等  種種因緣，可知神非常相。

[0149a20]  若神無常相者，亦  無罪無福。若身無常，神亦無常，二事俱滅，則  墮斷滅邊。墮斷滅，則無到後世受罪福
者。若斷滅，則得涅槃不須斷結，亦不用後  世罪福因緣。如是等種種因緣，可知神非無  常。

[0149a25]  若神自在相、作相者，則應隨所欲得皆  得；今所欲更不得，非所欲更得。若神自在，  亦不應有作惡行，墮畜生惡道中。

[0149a27]  復次，一  切眾生皆不樂苦，誰當好樂而更得苦？以  是故，知神不自在，亦不作。

[0149a29]  又如人畏罪  故，自強行善，若自在者，何以畏罪而自強修  福？

[0149b02]  又諸眾生不得如意，常為煩惱愛縛所  牽。

[0149b03]  如是等種種因緣，知神不自在、不自作。

[0149b04]  若神不自在、不自作者，是為無神相，言我  者，即是六識，更無異事。

[0149b05]  復次，若不作者，云  何閻羅王問罪人：「誰使汝作此罪者？」罪人  答言：「是我自作。」以是故，知非不自作。

[0149b07]  若神  色相者，是事不然。何以故？一切色無常故。

[0149b08]  問  曰：

[0149b09]  人云何言「色是我相」？

[0149b09]  答曰：

[0149b09]  有人言：「神在  心中，微細如芥子，清淨名為淨色身。」更有  人言「如麥」，有言「如豆」，有言「半寸」，有言「一寸」。
初受身時，最在前受，譬如像骨；及其成  身，如像已莊。有言：「大小隨人身，死壞時，  此亦前出。」

[0149b14]  如此事，皆不爾也！何以故？一切  色，四大所造，因緣生故無常。若神是色，色無  常，神亦無常。若無常者，如上所說。

[0149b16]  問曰：

[0149b16]  身  有二種：麁身及細身。麁身無常，細身是神，世  世常去入五道中。

[0149b18]  答曰：

[0149b18]  此細身不可得。若  有細身，應有處所可得，如五藏、四體一一  處中求，皆不可得。

[0149b20]  問曰：

[0149b20]  此細身微細，初死時  已去，若活時則不可求得，汝云何能見？又  此細身，非五情能見能知，唯有神通聖人乃  能得見。

[0149b23]  答曰：

[0149b23]  若爾者，與無無異。如人死時，  捨此生陰，入中陰中。是時，今世身滅，受中  陰身，此無前後，滅時即生。譬如蠟印印泥，
泥中受印，印即時壞，成壞一時，亦無前後。是  時，受中陰中有，捨此中陰，受生陰有。汝言  細身，即此中陰，中陰身無出無入。譬如然  燈，生滅相續，不常不斷。

[0149b29]  佛言：「一切色眾，若  過去、未來、現在，若內、若外，若麁、若細，皆悉無  常。」汝神微細色者，亦應無常斷滅。

[0149c02]  如是等  種種因緣，可知非色相。

[0149c03]  神非無色相，無色  者，四眾及無為。四眾無常故，不自在故，屬因  緣故，不應是神。三無為中，不計有神，無
所受故。如是等種種因緣，知神非無色  相。

[0149c07]  如是天地間，若內若外，三世、十方，求我  不可得。但十二入和合生六識，三事和合名  觸，觸生受、想、思等心數法。是法中，無明力故
身見生，身見生故謂有神。是身見，見苦諦，苦  法智及苦比智則斷，斷時則不見有神。

[0149c11]  汝  先言：「若內無神，色識念念生滅，云何分別知  色青、黃、赤、白？」

[0149c13]  汝若有神，亦不能獨知，要依  眼識故能知。若爾者，神無用也。眼識知色，  色生滅，相似生，相似滅，然後心中有法生，
名為念。是念相有為法，雖滅過去，是念能  知。如聖人智慧力，能知未來世事；念念亦如  是，能知過去法。若前眼識滅，生後眼識，後
眼識轉利有力。色雖暫有不住，以念力利  故能知。以是事故，雖念念生滅無常，能分別  知色。

[0149c21]  又汝言：「今現在人識新新生滅，身命斷  時亦盡，諸行罪福，誰隨誰受？誰受苦樂？誰解  脫者？」

[0149c23]  今當答汝：

[0149c23]  今未得實道，是人諸煩  惱覆心，作生因緣業，死時從此五陰相續  生五陰。譬如一燈，更然一燈。又如穀生，
有三因緣：地、水、種子。後世身生，亦如是。有  身，有有漏業，有結使，三事故後身生。是中身、  業因緣，不可斷、不可破，但諸結使可斷。結
使斷時，雖有殘身、殘業，可得解脫。如有穀  子、有地，無水故不生。如是雖有身、有業，  無愛結水潤則不生。是名雖無神，亦名得
解脫。無明故縛，智慧故解，則我無所用。

[0150a04]  復次，是名色和合，假名為人。是人為諸結所  繫，得無漏智慧爪，解此諸結，是時，名人  得解脫。如繩結、繩解，繩即是結，結無異法，
世界中說結繩、解繩。名色亦如是，名色二法  和合，假名為人。是結使與名色不異，但名  為名色結、名色解。受罪福亦如是，雖無
一法為人實，名色故受罪福果，而人得名。  譬如車載物，一一推之，竟無車實，然車受  載物之名。人受罪福亦如是，名色受罪福，  而人受其名。受苦樂亦如是。

[0150a13]  如是種種因  緣，神不可得。

[0150a14]  神即是施者，受者亦如是。汝以  神為人，以是故，施人不可得，受人不可得  亦如是。

[0150a16]  如是種種因緣，是名財物、施人、受  人不可得。

[0150a17]  問曰：

[0150a17]  若施於諸法，是如實相  無所破、無所滅、無所生、無所作，何以故  言「三事破析不可得」？

[0150a19]  答曰：

[0150a19]  如凡夫人見施  者、見受者、見財物，是為顛倒妄見，生世  間受樂，福盡轉還。是故佛欲令菩薩行實
道，得實果報，實果報則是佛道。佛為破妄  見故，言三事不可得，實無所破。何以故？諸  法從本已來畢竟空故。

[0150a24]  如是等種種無量  因緣，不可得故，名為檀波羅蜜具足滿。

[0150a25]  復次，  若菩薩行檀波羅蜜，能生六波羅蜜，是時，名  為檀波羅蜜具足滿。

[0150a27]  云何布施生檀波羅蜜？

[0150a28]  檀有下、中、上：從下生中，從中生上。若以  飲食麁物，軟心布施，是名為下；習施轉增，  能以衣服寶物布施，是為從下生中；施心
轉增，無所愛惜，能以頭、目、血、肉、國、財、妻、子  盡用布施，是為從中生上。

[0150b03]  如釋迦牟尼佛  初發心時，作大國王，名曰光明，求索佛道，  少多布施。轉受後身作陶師，能以澡浴之
具及石蜜漿，布施異釋迦牟尼佛及比丘僧。  其後轉身作大長者女，以燈供養憍陳若  佛。如是等種種，名為菩薩下布施。

[0150b08]  如釋迦  文尼佛本身作長者子，以衣布施大音聲  佛；佛滅度後，起九十塔。後更轉身作大國  王，以七寶蓋供養師子佛。後復受身作大
長者，供養妙目佛上好房舍及七寶妙華。  如是等種種，名為菩薩中布施。

[0150b13]  如釋迦牟尼  佛本身作仙人，見憍陳若佛端政殊妙，便  從高山上自投佛前，其身安隱，在一面立。  又如眾生喜見菩薩，以身為燈，供養日月
光德佛。如是等種種，不惜身命，供養諸佛，  是為菩薩上布施。

[0150b18]  是名菩薩三種布施。

[0150b18]  若  有初發佛心，布施眾生，亦復如是。初以飲  食布施，施心轉增，能以身肉與之。先以種  種好漿布施，後心轉增，能以身血與之。先
以紙墨經書布施，及以衣服、飲食四種供  養，供養法師；後得法身，為無量眾生說種  種法，而為法施。

[0150b24]  如是等種種，從檀波羅蜜  中生檀波羅蜜。

[0150b25]  云何菩薩布施生尸羅波  羅蜜？

[0150b26]  菩薩思惟：「眾生不布施故，後世貧窮；  以貧窮故，劫盜心生；以劫盜故而有殺害；  以貧窮故，不足於色；色不足故而行邪婬。
又以貧窮故，為人下賤；下賤畏怖而生  妄語——如是等貧窮因緣故，行十不善道。若  行布施，生有財物，有財物故，不為非法。  何以故？五塵充足，無所乏短故。」

[0150c03]  如提婆達  本生曾為一蛇，與一蝦蟇、一龜，在一池中，  共結親友。其後池水竭盡，飢窮困乏，無所  控告。時蛇遣龜以呼蝦蟇，蝦蟇說偈以
遣龜言：

「若遭貧窮失本心，　　不惟本義食為先；  
汝持我聲以語蛇，　　蝦蟇終不到汝邊！」

[0150c10]  若修布施，後生有福，無所短乏，則能持戒，  無此眾惡，是為布施能生尸羅波羅蜜。

[0150c11]  復  次，布施時，能令破戒諸結使薄，益持戒心，令  得堅固；是為布施因緣增益於戒。

[0150c13]  復次，菩  薩布施，常於受者生慈悲心，不著於財，自  物不惜，何況劫盜？慈悲受者，何有殺意？如  是等能遮破戒，是為施生戒。若能布施以
破慳心，然後持戒、忍辱等，易可得行。

[0150c17]  如文  殊師利，在昔過去久遠劫時曾為比丘，入  城乞食，得滿鉢百味歡喜丸。城中一小兒，  追而從乞。不即與之，乃至佛圖，手捉二丸
而要之言：「汝若能自食一丸，以一丸施僧  者，當以施汝！」即相然可，以一歡喜丸布施  眾僧，然後於文殊師利許受戒，發心作佛。
如是布施，能令受戒發心作佛，是為布施  生尸羅波羅蜜。

[0150c25]  復次，布施之報，得四事供養，  好國善師，無所乏少，故能持戒。

[0150c26]  又布施之  報，其心調柔；心調柔故，能生持戒；能生持戒  故，從不善法中能自制心。

[0150c28]  如是種種因緣，  從布施生尸羅波羅蜜。

[0150c29]  云何布施生羼提  波羅蜜？

[0151a01]  菩薩布施時，受者逆罵，若大求索，若  不時索，或不應索而索。是時，菩薩自思惟言：  「我今布施，欲求佛道，亦無有人使我布施。
我自為故，云何生瞋？」如是思惟已，而行忍  辱，是名布施生羼提波羅蜜。

[0151a05]  復次，菩薩布施  時，若受者瞋惱，便自思惟：「我今布施內外財  物，難捨能捨，何況空聲而不能忍？若我不
忍，所可布施則為不淨。譬如白象，入池澡  浴，出已還復以土坌身；布施不忍，亦復如  是。」如是思惟已，行於忍辱。

[0151a10]  如是等種種布  施因緣，生羼提波羅蜜。

[0151a11]  云何布施生毘梨耶  波羅蜜？

[0151a12]  菩薩布施時，常行精進。何以故？菩薩  初發心時，功德未大，爾時，欲行二施，充滿  一切眾生之願。以物不足故，懃求財、法，以  給足之。

[0151a15]  如釋迦文尼佛本身，作大醫王，療  一切病，不求名利，為憐愍眾生故。病者甚  多，力不周救，憂念一切而不從心，懊惱而
死，即生忉利天上。自思惟言：「我今生天，但  食福報，無所長益。」即自方便，自取滅身，捨  此天壽。生婆迦陀龍王宮中為龍太子。
其身長大，父母愛重，欲自取死，就金翅鳥  王，鳥即取此龍子於舍摩利樹上吞之。父  母嘷咷，啼哭懊惱。

[0151a23]  龍子既死，生閻浮提中  為大國王太子，名曰能施。生而能言，問諸  左右：今此國中有何等物，盡皆持來以用布
施！眾人怪畏，皆捨之走。其母憐愛，獨自守  之。語其母言：「我非羅剎，眾人何以故走？我  本宿命常好布施，我為一切人之檀越。」母
聞其言，以語眾人，眾人即還。母好養育，及  年長大，自身所有，盡以施盡；至父王所，索物  布施，父與其分，復以施盡。見閻浮提人貧
窮辛苦，思欲給施而財物不足，便自啼泣，  問諸人言：「作何方便，當令一切滿足於  財？」諸宿人言：「我等曾聞有如意寶珠，若得
此珠，則能隨心所索，無不必得。」菩薩聞是  語已，白其父母：「欲入大海求龍王頭上如  意寶珠。」父母報言：「我唯有汝一兒耳，若入
大海，眾難難度。一旦失汝，我等亦當何用  活為？不須去也！我今藏中猶亦有物，當以  給汝！」兒言：「藏中有限，我意無量。我欲以
財充滿一切，令無乏短，願見聽許，得遂  本心，使閻浮提人一切充足！」父母知其志大，  不敢制之，遂放令去。

[0151b14]  是時，五百賈客，以其  福德大人，皆樂隨從；知其行日，集海道口。  菩薩先聞婆伽陀龍王頭上有如意寶珠，問
眾人言：「誰知水道，至彼龍宮？」有一盲人  名陀舍，曾以七反入大海中，具知海道。菩  薩即命共行。答曰：「我年既老，兩目失明，曾
雖數入，今不能去！」菩薩語言：「我今此行，  不自為身，普為一切求如意寶珠，欲給  足眾生令身無乏，次以道法因緣而教
化之。汝是智人，何得辭耶？我願得成，豈非  汝力！」陀舍聞其要言，欣然同懷，語菩薩言：  「我今共汝俱入大海，我必不全，汝當安
我尸骸，著大海之中金沙洲上。」

[0151b26]  行事都集，斷  第七繩，船去如  馳  ，到眾寶渚。眾賈競取七  寶，各各已足。語菩薩言：「何以不取？」菩薩報
言：「我所求者，如意寶珠，此有盡物，我不須  也。汝等各當知足知量，無令船重，不自  免也！」是時，眾賈白菩薩言：「大德！為我呪
願，令得安隱！」於是辭去。陀舍是時語菩薩  言：「別留艇舟，當隨是別道而去。待風七  日，博海南岸，至一險處，當有絕崖，棗林
枝皆覆水。大風吹船，船當摧覆！汝當仰  板棗枝，可以自濟。我身無目，於此當死。  過此隘岸，當有金沙洲，可以我身置此  沙中；金沙清淨，是我願也！」

[0151c09]  即如其言，風至而  去。既到絕崖，如陀舍語。菩薩仰板棗枝，  得以自免。置陀舍屍，安厝金地，於是獨
去。如其先教，深水中浮七日，至垒咽水中  行七日，垒腰水中行七日，垒膝水中行七日，  泥中行七日。見好蓮華，鮮潔柔軟，自思惟
言：「此華軟脆，當入虛空三昧，自輕其身。」行  蓮華上七日，見諸毒蛇，念言：「含毒之虫，甚  可畏也！」即入慈心三昧，行毒蛇頭上七日，
蛇皆擎頭授與菩薩，令蹈上而過。過此難  已，見有七重寶城，有七重塹，塹中皆滿毒  蛇，有三大龍守門。龍見菩薩形容端政，
相好嚴儀，能度眾難，得來至此，念言：「此非  凡夫，必是菩薩大功德人！」即聽令前，逕得  入宮。

[0151c23]  龍王夫婦喪兒未久，猶故哀泣；見菩  薩來，龍王婦有神通，知是其子，兩乳汁  流出。命之令坐，而問之言：「汝是我子，捨我
命終，生在何處？」菩薩亦自識宿命，知是父  母，而答母言：「我生閻浮提上，為大國王太  子。憐愍貧人，飢寒勤苦，不得自在，故來至
此，欲求如意寶珠！」母言：「汝父頭上有此寶  珠，以為首飾，難可得也！必當將汝入諸  寶藏，隨汝所欲，必欲與汝。汝當報言：『其餘
雜寶，我不須也，唯欲大王頭上寶珠；若見  憐愍，願以與我。』如此可得。」

[0152a04]  即往見父。父大  悲喜，歡慶無量；愍念其子，遠涉艱難，乃  來至此，指示妙寶，隨意與汝，須者取之。菩
薩言：「我從遠來，願見大王，求王頭上如意  寶珠；若見憐愍，當以與我，若不見與，不  須餘物！」龍王報言：「我唯有此一珠，常為
首飾，閻浮提人薄福下賤，不應見也！」菩薩白  言：「我以此故，遠涉艱難，  冒  死遠來，為閻浮  提人薄福貧賤，欲以如意寶珠濟其所願，
然後以佛道因緣而教化之！」龍王與珠而  要之言：「今以此珠與汝，汝既去世，當以  還我！」答曰：「敬如王言！」

[0152a15]  菩薩得珠，飛騰虛空，  如屈伸臂頃，到閻浮提。人王父母見兒吉  還，歡悅踊躍，抱而問言：「汝得何物？」答言：
「得如意寶珠。」問言：「今在何許？」白言：「在此衣  角裏中。」父母言：「何其泰小？」白言：「在其神德，  不在大也。」白父母言：「當勅城中內外，掃
灑燒香，懸繒幡蓋，持齋受戒。」明日清旦，以長  木為表，以珠著上。菩薩是時自立誓願：「若  我當成佛道、度脫一切者，珠當如我意願，
出一切寶物，隨人所須，盡皆備有！」是時，陰  雲普遍，雨種種寶物，衣服、飲食、臥具、湯藥，人  之所須，一切具足。至其命盡，常爾不絕。

[0152a26]  如  是等，名為菩薩布施生精進波羅蜜。

[0152a27]  云何菩  薩布施生禪波羅蜜？

[0152a28]  菩薩布施時，能除慳貪。  除慳貪已，因此布施而行一心，漸除五蓋；  能除五蓋，是名為禪。

[0152b01]  復次，心依布施，入於  初禪，乃至滅定禪。云何為依？若施行禪人時，  心自念言：「我以此人行禪定故，淨心供養，
我今何為自替於禪？」即自歛心，思惟行禪。  若施貧人，念此宿命作諸不善，不求一  心，不修福業，今世貧窮。以是自勉修善，一  心以入禪定。

[0152b07]  如說喜見轉輪聖王，八萬四千  小王來朝，皆持七寶妙物來獻。王言：「我不  須也，汝等各可自以修福！」諸王自念：「大王
雖不肯取，我等亦復不宜自用。」即共造工，  立七寶殿，殖七寶行樹，作七寶浴池。於  大殿中造八萬四千七寶樓，樓中皆有七
寶床座，雜色被枕，置床兩頭，懸繒幡蓋，香  熏塗地。

[0152b14]  眾事備已，白大王言：「願受法殿、寶  樹、浴池！」王默然受之，而自念言：「我今不應  先處新殿以自娛樂，當求善人、諸沙門、婆
羅門等先入供養，然後我當處之！」即集善  人，先入寶殿，種種供養，微妙具足。

[0152b18]  諸人出已，  王入寶殿，登金樓，坐銀床，念布施，除五蓋，  攝六情，却六塵，受喜樂，入初禪。次登銀
樓，坐金床，入二禪。次登毘琉璃樓，坐頗  梨寶床，入三禪。次登頗梨寶樓，坐毘琉璃  床，入四禪。獨坐思惟，終竟三月。

[0152b23]  玉女寶后，  與八萬四千諸侍女俱，皆以白珠名寶瓔  珞其身，來白大王：「久違親覲，敢來問訊！」王
告諸妹：「汝等各當端心，當為知識，勿為  我怨！」玉女寶后垂淚而言：「大王！何為謂我  為妹？必有異心，願聞其意，云何見勅『當
為知識，勿為我怨』？」王告之言：「汝若以我為  世因緣，共行欲事以為歡樂，是為我怨；若  能覺悟非常，知身如幻，修福行善，絕去欲
情，是為知識。」諸玉女言：「敬如王勅！」說此語  已，各遣令還。

[0152c04]  諸女出已，王登金樓，坐銀床，  行慈三昧；登銀樓，坐金床，行悲三昧；登  毘琉璃樓，坐頗梨床，行喜三昧；登頗梨寶
樓，坐毘琉璃床，行捨三昧。

[0152c07]  是為菩薩布施  生禪波羅蜜。

[0152c08]  云何菩薩布施生般若波羅蜜？

[0152c09]  菩薩布施時，知此布施必有果報而不疑  惑，能破邪見無明，是為布施生般若波羅  蜜。

[0152c11]  復次，菩薩布施時，能分別知：

[0152c11]  不持戒人，若  鞭打拷掠閉繫，枉法得財而作布施，生象、  馬、牛中，雖受畜生形，負重鞭策，羇靽乘騎，
而常得好屋好食，為人所重，以人供給。

[0152c14]  又  知惡人多懷瞋恚，心曲不端而行布施，當  墮龍中，得七寶宮殿，妙食好色。

[0152c16]  又知憍  人多慢、瞋心布施，墮金翅鳥中，常得自在。  有如意寶珠以為瓔珞，種種所須，皆得自  恣，無不如意，變化萬端，無事不辦。

[0152c19]  又知  宰官之人，枉濫人民，不順治法而取財物，  以用布施，墮鬼神中，作鳩槃茶鬼，能種種  變化，五塵自娛。

[0152c22]  又知多瞋佷戾、嗜好酒肉  之人而行布施，墮地夜叉鬼中，常得種  種歡樂、音樂、飲食。

[0152c24]  又知有人剛愎強梁而  能布施，車馬代步，墮虛空夜叉中而有大  力，所至如風。

[0152c26]  又知有人妬心好諍，而能以  好房舍、臥具、衣服、飲食布施，故生宮觀飛行  夜叉中，有種種娛樂便身之物。

[0152c28]  如是種種，  當布施時能分別知，是為菩薩布施生般  若。

[0153a01]  復次，布施飲食得力、色、命、樂、瞻。若布施  衣服，得生知慚愧，威德端正，身心安樂；若  施房舍，則得種種七寶宮觀，自然而有，五
欲自娛；若施井池泉水種種好漿，所生則得  無飢、無渴，五欲備有；若施橋船及諸履屣，生  有種種車馬具足；若施園林，則得豪尊，為
一切依止，受身端政，心樂無憂。如是等種  種人中，因緣布施所得。

[0153a08]  若人布施修作福  德，不好有為作業生活，則得生四天王處；  若人布施，加以供養父母，及諸伯叔兄弟
姊妹，無瞋無恨，不好諍訟，又不喜見諍訟  之人，得生忉利天上、焰摩、兜術、化自在、他  化自在。如是種種分別布施，是為菩薩布施  生般若。

[0153a14]  若人布施，心不染著，厭患世間，求  涅槃樂，是為阿羅漢、辟支佛布施；若人布施  為佛道，為眾生故，是為菩薩布施。如是等
種種布施中分別知，是為布施生般若波  羅蜜。

[0153a18]  復次，菩薩布施時，思惟三事實相，如  上說。如是能知，是為布施生般若波羅蜜。

[0153a20]  復次，一切智慧功德因緣，皆由布施。如千佛  始發意時，種種財物布施諸佛，或以華香、  或以衣服、或以楊枝布施而以發意。

[0153a22]  如是  等種種布施，是為菩薩布施生般若波羅蜜。

大智度論卷第十二

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
