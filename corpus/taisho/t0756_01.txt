佛說八無暇有暇經


大唐三藏法師義淨奉　制譯

[0590b14]  如是我聞：

[0590b14]  一時，薄伽梵在室羅伐城逝多林  給孤獨園，與大苾芻眾及人天等俱。

[0590b15]  爾時，世  尊告諸苾芻曰：「汝等當知，於此世間，寡聞無  識、凡夫之類，常說無暇、有暇之言，然不了
知，云何無暇，云何有暇。吾今為汝分別開示，  汝等諦聽，善思念之。

[0590b19]  「若諸有情，欲住聖行，修  善法時，有其八事，無暇修習。云何為八？汝等  當知：

[0590b21]  「於此世間，大師出現，所謂如來、應供、正  遍知、明行足、善逝、世間解、無上士、調御丈夫、天
人師、佛、世尊，宣說諸佛所證妙法，善除煩惱，  能趣菩提，究竟涅槃，盡諸苦際。說是法時，有  人墮在地獄之中，受大苦惱，是名最初欲住  聖行無暇修習。

[0590b26]  「復次，諸苾芻！於此世間，大師  出現，十號具足，宣說諸佛所證妙法，善除煩  惱，能趣菩提，究竟涅槃，盡諸苦際。說是法
時，有人墮在餓鬼之中，受大苦惱，是名第二  欲住聖行無暇修習。

[0590c02]  「復次，諸苾芻！於此世間，大師出現，十號具足，  宣說諸佛所證妙法，善除煩惱，能趣菩提，究  竟涅槃，盡諸苦際。說是法時，有人墮在傍
生之中，受諸苦惱，是名第三欲住聖行無暇  修習。

[0590c07]  「復次，諸苾芻！於此世間，大師出現，十號具足，  宣說諸佛所證妙法，善除煩惱，能趣菩提，究  竟涅槃，盡諸苦際。說是法時，有人生在長壽
天中，無所知曉，是名第四欲住聖行無暇修  習。

[0590c12]  「復次，諸苾芻！於此世間，大師出現，十號具足，  宣說諸佛所證妙法，善除煩惱，能趣菩提，究
竟涅槃，盡諸苦際。說是法時，有人生在邊地、  下賤、蔑戾車中，不識善惡，於我四眾，不聞  不見，是名第五欲住聖行無暇修習。

[0590c17]  「復次，諸苾芻！於此世間，大師出現，十號具足，  宣說諸佛所證妙法，善除煩惱，能趣菩提，究  竟涅槃，盡諸苦際。說是法時，有人雖復生在
中國，然受惡報，聾盲瘖瘂，以手代言，於善於  惡不能分別，是名第六欲住聖行無暇修習。

[0590c22]  「復次，諸苾芻！於此世間，大師出現，十號具足，  宣說諸佛所證妙法，善除煩惱，能趣菩提，究  竟涅槃，盡諸苦際。說是法時，有人雖復生在
中國，其身雖不聾盲瘖瘂、以手代言，於善於  惡悉能曉了，然而信邪倒見，作如是說：『無施  無受，亦無祠祀，無善惡業緣，無異熟果報，
無今世後世，無父母眷屬，無化生有情。於此  世間，無阿羅漢，正趣正行，此世他世，於現法  中，得自覺悟，正證圓滿，皆悉了知，我生已
盡，梵行已立，不受後有。此事皆無。』生極邪  見，是謂第七欲住聖行無暇修習。

[0591a04]  「復次，諸苾芻！於此世間，無大師現，無十號名，  不聞諸佛所證妙法，不除煩惱，不趣菩提，不  至涅槃，無苦邊際。有人雖復生在中國，不聾
盲瘖瘂，不以手代言，於善於惡悉能曉了，不  生邪見，作如是說：『有施有受，亦有祠祀，有  善惡業緣，有異熟果報，有今世後世，有父母
眷屬，有化生有情。於此世間，有阿羅漢，正趣  正行，此世他世，於現法中，得自覺悟，正證圓  滿，皆悉了知，我生已盡，梵行已立，不受後
有。此等皆有。』生極正見；然無將導，開出離門，  是名第八欲住聖行無暇修習。

[0591a15]  「復次，諸苾芻！於此世間，大師出現，十號具足，  宣說諸佛所證妙法，善除煩惱，能趣菩提，究
竟涅槃，盡諸苦際。說是法時，有人生在中國，  而所受身諸根具足，了善惡言，乃至生極正  見。汝等苾芻當知，是人有暇修習。汝等苾芻，
此有暇事，汝等已得。生居中國，逢我出世，得  聞聖教，諸根具足，當生勇猛，常勤策勵，修諸  善品，於善法律，如說修行，展轉相教，展轉懺
悔，常淨三業，恒行十善，勿為無益致招後  悔。」

[0591a24]  爾時，世尊欲重宣此義，說伽他曰：

「我已為說八無暇，　　皆願當生有暇中，  
若生難處不聞經，　　汝等至心應善聽。  
銅柱鐵山眾苦逼，　　煻煨糞屎刺刀林，  
於地獄中受斯苦，　　此處豈能聞正法？  
飢渴針咽苦逼身，　　雨注河流成猛火，  
於餓鬼中受斯苦，　　此處豈能聞正法？  
更互恒懷怖害心，　　常欲展轉相食噉，  
於傍生中受斯苦，　　此處豈能聞正法？  
若在天中有頂處，　　由先福力生於彼，  
長壽覺慧不分明，　　此處豈能聞正法？  
生在邊方鄙惡處，　　耳不曾聞說法聲，  
無識恒居蔑戾車，　　此處豈能聞正法？  
由彼先身造惡業，　　聾盲瘖瘂缺諸根，  
癡鈍即是人身牛，　　此人豈能聞正法？  
若人不信於三寶，　　說無因果無尊親，  
如是邪見壞其心，　　此人豈能聞正法？  
諸佛大師不出現，　　亦無妙法流世間，  
若人生居闇世中，　　此時豈能聞正法？  
若人生於有暇處，　　八種無暇過皆除，  
猶如病者遇良醫，　　應可至心聞正法！  
汝已獲人身，　　復得聞正法，  
不得聖果者，　　多生無暇中。  
我說八無暇，　　是眾生難處，  
得住有暇者，　　斯人世希有。  
汝已獲人身，　　復得聞正法，  
愛護自身者，　　當除煩惱慢。  
若有聞正法，　　不能如說行，  
輪迴八難中，　　備受諸辛苦。  
已捨無暇處，　　常求聞正法，  
於生老死中，　　不久當出離。  
若已獲人身，　　聞法行放逸，  
後當生惱悔，　　如商人失財。  
若人聞我說，　　識暇及無暇，  
是故應勤心，　　正修於梵行。  
我說明眼人，　　善護於諸惡，  
正念能防守，　　不隨諸有漏。  
一切隨眠斷，　　降伏大魔怨，  
永超生死流，　　得昇於彼岸。」

[0591c05]  爾時，世尊說是經已，時諸苾芻、人天大眾，聞  佛所說，歡喜頂戴，信受奉行。

佛說八無暇有暇經

* * *

【經文資訊】大正藏第 17 冊 No. 0756 佛說八無暇有暇經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Xian 大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
