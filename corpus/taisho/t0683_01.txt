佛說諸德福田經


西晉沙門法立、法炬共譯

[0777a06]  聞如是：

[0777a06]  一時佛在舍衛國祇樹給孤獨園，與  大比丘千二百五十，菩薩萬人，大眾無數，圍  繞說法。爾時天帝釋與諸欲天子三萬二千，
各將營從，不可稱數，來詣佛所，稽首于地，  皆坐一面。

[0777a10]  爾時天帝察眾坐定，承佛神旨，  從坐而起，整服作禮，長跪叉手，白世尊  曰：「欲有所問，唯願彰演垂世軌則！」

[0777a12]  佛告天  帝：「譬如冥室，不求燈火，焉有所見！善哉問  矣，吾當為汝分別說之！」

[0777a14]  天帝白佛：「夫人種  德，欲求影福，豈有良田果報無限，種絲髮  之德本，獲無量之福乎！唯願天尊敷揚惠  訓，令此愚曚福報無量！」

[0777a17]  天尊歎曰：「快哉，  天帝！開意所問，法無上矣！諦聽，善思！吾當  具演，令汝歡喜。」天帝大眾受教而聽。

[0777a19]  佛告  天帝：「眾僧之中，有五淨德，名曰福田。供  之得福，進可成佛。何謂為五？一者、發心離
俗，懷佩道故；二者、毀其形好，應法服故；三者、  永割親愛，無適莫故；四者、委棄軀命，遵眾  善故；五者、志求大乘，欲度人故。以此五德，
名曰福田。為良為美，為無早喪，供之得福，  難為喻矣！」

[0777a26]  爾時世尊以偈頌曰：

「毀形守志節，　　割愛無所親，  
出家弘聖道，　　願度一切人，  
五德超世務，　　名曰最福田，  
供養獲永安，　　其福第一尊。」

[0777b02]  佛告天帝：「復有七法廣施，名曰福田，行者  得福，即生梵天。何謂為七？一者、興立佛圖、僧
房、堂閣；二者、園果、浴池、樹木清涼；三者、常施  醫藥，療救眾病；四者、作牢堅船，濟度人民；五  者、安設橋梁，過度羸弱；六者、近道作井，渴乏
得飲；七者、造作圊廁，施便利處。是為七事得  梵天福。」

[0777b08]  爾時世尊，以偈頌曰：

「起塔立精舍，　　園果施清涼，  
病則醫藥救，　　橋船度人民，  
曠路作好井，　　渴乏得安身，  
所生食甘露，　　無病常安寧，  
造廁施清淨，　　除穢致輕悅，  
後無便利患，　　莫見穢惡者。  
譬如五河流，　　晝夜無休息，  
此德亦如斯，　　終得昇梵天。」

[0777b17]  於時座中有一比丘，名曰聽聰，聞法欣悅，  即從坐起，為佛作禮，長跪叉手，白世尊曰：  「佛教真諦，洪潤無量。所以者何？我念宿命
無數世時，生波羅奈國，為長者子。於大道  邊，作小精舍，床臥漿糧，供給眾僧，行路  頓乏，亦得止息。緣此功德，命終生天，為天帝
釋，下生世間，為轉輪聖王，各三十六反，典  領天、人，足下生毛，躡虛而遊，九十一劫，食  福自然。今值世尊，顧臨眾生，蠲我愚濁，安
以淨慧，生死栽枯，號曰真人，福報誠諦，其  為然矣！」

[0777b27]  爾時聽聰以偈頌曰：

「惟念過去世，　　供養為輕微，  
蒙報歷遐劫，　　餘福值天師。  
淨慧斷生死，　　癡愛情無遺，  
佛恩流無窮，　　是故重自歸。」

[0777c03]  於時聽聰禮已還坐。復有一比丘，名曰  波拘盧，從座而起，整服作禮，長跪叉手，白  世尊曰：「我念宿命，生拘夷那竭國，為長者
子。時世無佛，眾僧教化，大會說法，我往聽  經。聞法歡喜，持一藥果，名呵梨勒，奉上  眾僧。緣此果報，命終昇天，下生世間，恒
處尊貴，端正雄傑，與眾超絕，九十一劫，未  曾有病。餘福值佛，光導癡冥，授我法藥，逮  得應真，力能移山，慧能消惡。善哉福報，為  真諦矣！」

[0777c12]  爾時波拘盧以偈頌曰：

「慈澤潤枯槁，　　德勳濟苦患，  
一果之善本，　　享福迄今存。  
佛垂真諦義，　　蒙教超出淵，  
聖眾祐無極，　　稽首上福田。」

[0777c17]  於時波拘盧禮已還坐。復有一比丘，名曰  須陀耶，即從座起，整服作禮，長跪叉手，白  世尊曰：「我自惟念先世之時，生維耶離國，
為小家子。時世無佛，眾僧行教化。我時  持酪，入市欲賣，值遇眾僧，大會講法，過而  立聽，法言微妙，聞之歡悅，即舉瓶酪，布
施眾僧。眾僧呪願，益懷欣踊。緣此福報，  壽終生天，下生世間，財富無限，九十一  劫，豪尊榮貴。末後餘愆，生於世間，母妊
數月，得病命終，埋母塚中，月滿乃生。塚中  七年，飲死母乳，用自濟活。微福值佛，開闡  明法，超度死地，逮得應真。諦哉罪福，誠如  佛教！」

[0777c29]  爾時須陀耶以偈頌曰：

「前為小家子，　　賣酪以自存，  
欣踊施微薄，　　得離三苦患。  
雖罪塚中生，　　飲乳活七年，  
因緣得解脫，　　歸命聖福田。」

[0778a05]  於時須陀耶禮已還坐。復有一比丘，名曰  阿難，即從座起，整服作禮，長跪叉手，白  世尊曰：「我念宿命，生羅閱祇國，為庶民子，
身生惡瘡，治之不差。有親友道人，來語我  言：『當浴眾僧，取其浴水，以用洗瘡，便可  除愈，又可得福！』我即歡喜，往到寺中，加
敬至心，更作新井，香油浴具，洗浴眾僧，以  汁洗瘡，尋蒙除愈。從此因緣，所生端正，金  色晃昱，不受塵垢，九十一劫，常得淨福，僧
祐廣遠。今復值佛，心垢消滅，逮得應真。」

[0778a14]  阿  難於佛前以偈頌曰：

「聖眾為良醫，　　救濟苦惱患，  
洗浴施清淨，　　瘡愈蒙得安。  
所生常端正，　　殊異紫金顏，  
德潤無崖限，　　歸命良福田。」

[0778a20]  阿難禮已還坐。爾時座中有一比丘尼，名  曰奈女，即從座起，整服作禮，長跪叉手，白  佛言：「我念先世，生波羅奈國，為貧女人。時
世有佛，名曰迦葉，時與大眾，圍繞說法。我  時在座，聞經歡喜，意欲布施，顧無所有，自  惟貧賤，心用悲感，詣他園圃，乞求果蓏，當
以施佛。時得一奈，大而香好，擎一盂水并  奈一枚，奉迦葉佛及諸眾僧。佛知至意，呪願  受之，分布水、奈，一切周普。緣此福祚，壽盡
生天，得為天后。下生世間，不由胞胎，九十  一劫，生奈華中，端正鮮淨，常識宿命。今值  世尊，開示道眼。」

[0778b02]  爾時奈女以偈頌曰：

「三尊慈潤普，　　慧度無男女，  
水果施弘報，　　緣得離眾苦。  
在世生華中，　　上則為天后，  
自歸聖眾祐，　　福田最深厚。」

[0778b07]  比丘尼奈女禮已還坐。於時天帝即從座  起，為佛作禮，白世尊曰：「我先世時，生拘留  大國，為長者子。青衣抱行，入城遊觀，值遇
眾僧，街巷分衛。時見人民，施者甚多，即自  念言：『願得財寶，布施眾僧，不亦快乎！』即解  珠瓔，布施眾僧。同心呪願，歡喜而去。從
此因緣，壽終即生忉利天上，為天帝釋，九  十一劫，永離八難。」

[0778b14]  於  是  天帝以偈頌曰：

「德高無過者，　　開福塞禍元，  
聖眾神定力，　　童幼發歡喜。  
效眾悅意施，　　遷神典二天，  
自歸世最厚，　　世世願奉尊。」

[0778b19]  佛告天帝及諸大眾：「聽我所說，宿命所行。  昔我前世於波羅奈國，近大道邊，安施圊  廁，國中人民，得輕安者，莫不感義。緣此功
德，所生淨潔，累劫行道，穢染不污，功祚  大備，自致成佛。金體光耀，塵水不著，食  自消化，無便利之患。」

[0778b24]  於是世尊以偈頌曰：

「忍穢修福事，  為  人所不污，  
造廁施便利，　　煩重得輕安。  
此德除貢高，　　因解生死緣，  
進登成佛道，　　空淨巍巍尊。」

[0778b29]  佛告天帝：「九十六種道，佛道最尊；九十六  種法，佛法最真；九十六種僧，佛僧最正。所  以者何？如來從阿僧祇劫，發願誠諦，殞命積
德，誓為眾生，國財、妻子、頭目、血肉，以用布  施，無戀愛之心。心若虛空，無所不覆，六度、  四等眾善普備，德慧成滿，乃得為佛。身色
紫金，相好無比；去來現在，無不照達；三界  尊天，莫能及者；言信德重，震動天地。其有  眾生，發一敬心向如來者，勝獲大千世界
之珍寶矣！說三十七品、十二部經，分別罪  福，言皆至誠，開三乘教，各得奉行，聞者歡  喜，樂作沙門，信佛行法，志尚清高。眾僧之
中，有四雙八輩、十二賢者，捨世貪諍，導世  開福，天、人路通，眾僧之由矣。是為最尊無  上之道，諸佛、菩薩、緣覺、應真皆從中出，教  化一切，度脫群生。」

[0778c15]  佛說是時，天帝釋眾皆  發無上正真道意，不可計人得法眼淨。於是  阿難長跪叉手，白佛言：「此名何經？云何奉  持？」

[0778c18]  佛告阿難：「是經名曰『諸德福田』，常奉持  之，明宣經道，莫令缺減！」

[0778c19]  佛說經已，天帝釋  眾、一切眾會，莫不歡喜，作禮而去。

佛說諸德福田經

* * *

【經文資訊】大正藏第 16 冊 No. 0683 佛說諸德福田經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，西蓮淨苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
