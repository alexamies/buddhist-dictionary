黃檗山斷際禪師傳心法要
[0379c18]  師謂休曰。諸佛與一切眾生。唯是一心。更無  別法。此心無始已來。不曾生不曾滅。不青不  黃。無形無相。不屬有無。不計新舊。非長非
短。非大非小。超過一切限量名言縱跡對待。  當體便是。動念即乖。猶如虛空無有邊際不  可測度。唯此一心即是佛。佛與眾生更無別
異。但是眾生著相外求。求之轉失。使佛覓  佛。將心捉心。窮劫盡形終不能得。不知息念  忘慮佛自現前。此心即是佛。佛即是眾生。為
眾生時此心不減。為諸佛時此心不添。乃至  六度萬行河沙功德。本自具足不假修添。遇  緣即施。緣息即寂。若不決定信此是佛。而欲
著相修行以求功用。皆是妄想。與道相乖。此  心即是佛。更無別佛。亦無別心。此心明淨。猶  如虛空無一點相貌。舉心動念即乖法體。即
為著相。無始已來無著相佛。修六度萬行欲  求成佛。即是次第。無始已來無次第佛。但悟  一心。更無少法可得。此即真佛。佛與眾生一
心無異。猶如虛空無雜無壞。如大日輪照四  天下。日升之時明遍天下。虛空不曾明。日沒  之時暗遍天下。虛空不曾暗。明暗之境自相
陵奪。虛空之性廓然不變。佛及眾生心亦  如此。若觀佛作清淨光明解脫之相。觀眾生  作垢濁暗昧生死之相。作此解者歷河沙劫
終不得菩提。為著相故。唯此一心更無微塵  許法可得。即心是佛。如今學道人。不悟此心  體。便於心上生心。向外求佛。著相修行。皆是
惡法。非菩提道。供養十方諸佛。不如供養一  個無心道人。何故。無心者無一切心也。如如  之體。內如木石不動不搖。外如虛空不塞不
礙。無能所無方所。無相貌無得失。趨者不敢  入此法。恐落空無棲泊處故。望崖而退。例皆  廣求知見。所以求知見者如毛。悟道者如角。
文殊當理。普賢當行。理者真空無礙之理。行  者離相無盡之行。觀音當大慈。勢至當大智。  維摩者淨名也。淨者性也。名者相也。性相不
異。故號淨名。諸大菩薩所表者人皆有之。不  離一心悟之即是。今學道人。不向自心中悟。  乃於心外著相取境。皆與道背。恒河沙者。佛
說是沙。諸佛菩薩釋梵諸天步履而過。沙亦  不喜。牛羊蟲蟻踐踏而行。沙亦不怒。珍寶馨  香沙亦不貪。糞尿臭穢沙亦不惡。此心即無
心之心。離一切相。眾生諸佛更無差別。但能  無心。便是究竟。學道人若不直下無心。累劫  修行終不成道。被三乘功行拘繫不得解脫。
然證此心有遲疾。有聞法一念便得無心者。  有至十信十住十行十迴向乃得無心者。長  短得無心乃住。更無可修可證。實無所得。
真實不虛。一念而得。與十地而得者。功用恰  齊。更無深淺。秖是歷劫枉受辛勤耳。造惡  造善皆是著相。著相造惡枉受輪迴。著相造
善枉受勞苦。總不如言下便自認取本法。此  法即心。心外無法。此心即法。法外無心。心自  無心。亦無無心者。將心無心。心却成有。默契
而已。絕諸思議。故曰言語道斷心行處滅。此  心是本源清淨佛。人皆有之。蠢動含靈與諸  佛菩薩一體不異。秖為妄想分別造種種業
果。本佛上實無一物。虛通寂靜。明妙安樂而  已。深自悟入。直下便是。圓滿具足更無所欠。  縱使三秖精進修行歷諸地位。及一念證時。
秖證元來自佛。向上更不添得一物。却觀歷  劫功用。總是夢中妄為。故如來云。我於阿耨  菩提實無所得。若有所得。然燈佛則不與我
授記。又云。是法平等。無有高下。是名菩提。  即此本源清淨心。與眾生諸佛世界山河。有  相無相遍十方界。一切平等無彼我相。此本
源清淨心。常自圓明遍照。世人不悟。秖認見  聞覺知為心。為見聞覺知所覆。所以不覩精  明本體。但直下無心。本體自現。如大日輪昇
於虛空遍照十方更無障礙。故學道人唯認  見聞覺知施為動作。空却見聞覺知。即心路  絕無入處。但於見聞覺知處認本心。然本心
不屬見聞覺知。亦不離見聞覺知。但莫於見  聞覺者上起見解。亦莫於見聞覺知上動  念。亦莫離見聞覺知覓心。亦莫捨見聞覺知
取法。不即不離。不住不著。縱橫自在無非道  場。世人聞道。諸佛皆傳心法。將謂心上別有  一法可證可取。遂將心覓法。不知心即是法
法即是心。不可將心更求於心。歷千萬劫終  無得日。不如當下無心。便是本法。如力士迷  額內珠向外求覓。周行十方終不能得。智者
指之當時自見本珠如故。故學道人迷自本  心不認為佛。遂向外求覓起功用行。依次第  證。歷劫勤求永不成道。不如當下無心。決定
知一切法。本無所有亦無所得。無依無住。無  能無所。不動妄念便證菩提。及證道時秖證  本心佛。歷劫功用並是虛修。如力士得珠時。
秖得本額珠。不關向外求覓之力。故佛言。我  於阿耨菩提實無所得。恐人不信故引五眼  所見五語所言。真實不虛是第一義諦。

[0380c21]  學道人莫疑四大為身。四大無我。我亦無主。  故知此身無我亦無主。五陰為心。五陰無我  亦無主。故知此心無我亦無主。六根六塵六
識和合生滅亦復如是。十八界既空。一切皆  空。唯有本心蕩然清淨。有識食有智食。四大  之身飢瘡為患。隨順給養不生貪著。謂之智
食。恣情取味妄生分別。惟求適口不生厭  離。謂之識食。聲聞者。因聲得悟。故謂之聲  聞。但不了自心。於聲教上起解。或因神通。或
因瑞相。言語運動。聞有菩提涅槃三僧秖劫  修成佛道。皆屬聲聞道。謂之聲聞佛。唯直下  頓了自心。本來是佛。無一法可得。無一行可
修。此是無上道。此是真如佛。學道人。秖怕一  念有。即與道隔矣。念念無相念念無為。即是  佛。學道人若欲得成佛。一切佛法總不用學。
唯學無求無著。無求即心不生。無著即心不  滅。不生不滅即是佛。八萬四千法門對八萬  四千煩惱。秖是教化接引門。本無一切法。離
即是法。知離者是佛。但離一切煩惱。是無法  可得。學道人若欲得知要訣。但莫於心上著  一物。言佛真法身猶若虛空。此是喻法身即
虛空。虛空即法身。常人謂法身遍虛空處。虛  空中含容法身。不知法身即虛空虛空即法  身也。若定言有虛空。虛空不是法身。若定言
有法身。法身不是虛空。但莫作虛空解。虛空  即法身。莫作法身解。法身即虛空。虛空與法  身無異相。佛與眾生無異相。生死與涅槃無
異相。煩惱與菩提無異相。離一切相即是佛。  凡夫取境。道人取心。心境雙忘乃是真法。  忘境猶易忘心至難。人不敢忘心。恐落空無
撈摸處。不知空本無空。唯一真法界耳。此靈  覺性無始已來與虛空同壽。未曾生未曾滅。  未曾有未曾無。未曾穢未曾淨。未曾喧未曾
寂。未曾少未曾老。無方所無內外。無數量無  形相。無色像無音聲。不可覓不可求。不可  以智慧識。不可以言語取。不可以境物會。不
可以功用到。諸佛菩薩與一切蠢動含靈。同  此大涅槃性。性即是心。心即是佛。佛即是法。  一念離真皆為妄想。不可以心更求于心。不
可以佛更求於佛。不可以法更求於法。故學  道人直下無心默契而已。擬心即差。以心傳  心此為正見。慎勿向外逐境。認境為心。是認
賊為子。為有貪嗔癡即立戒定慧。本無煩惱  焉有菩提。故祖師云。佛說一切法。為除一切  心。我無一切心。何用一切法。本源清淨佛上。
更不著一物。譬如虛空雖以無量珍寶莊嚴  終不能住。佛性同虛空。雖以無量功德智慧  莊嚴終不能住。但迷本性轉不見耳。所謂心
地法門。萬法皆依此心建立。遇境即有無境  即無。不可於淨性上轉作境解。所言定慧。鑑  用歷歷。寂寂惺惺見聞覺知。皆是境上作解。
暫為中下根人說即得。若欲親證皆不可作  如此見解。盡是境法有沒處沒於有地。但於  一切法不作有無見。即見法也。

[0381b17]  九月一日師謂休曰。自達摩大師到中國。唯  說一心唯傳一法。以佛傳佛不說餘佛。以法  傳法不說餘法。法即不可說之法。佛即不可
取之佛。乃是本源清淨心也。唯此一事實。餘  二則非真。般若為慧。此慧即無相本心也。凡  夫不趣道。唯恣六情乃行六道。學道人一念
計生死即落魔道。一念起諸見即落外道。見  有生趣其滅。即落聲聞道。不見有生唯見有  滅。即落緣覺道。法本不生今亦無滅。不起二
見不厭不欣。一切諸法唯是一心。然後乃為  佛乘也。凡夫皆逐境生心。心遂欣厭。若欲  無境當忘其心。心忘即境空。境空即心滅。若
不忘心而但除境。境不可除。秖益紛擾。故萬  法唯心。心亦不可得。復何求哉。學般若人不  見有一法可得。絕意三乘。唯一真實。不可證
得。謂我能證能得。皆增上慢人。法華會上  拂衣而去者。皆斯徒也。故佛言。我於菩提實  無所得默契而已。凡人臨欲終時。但觀五蘊
皆空四大無我。真心無相不去不來。生時性  亦不來。死時性亦不去。湛然圓寂心境一如。  但能如是。直下頓了。不為三世所拘繫。便是
出世人也。切不得有分毫趣向。若見善相諸  佛來迎及種種現前。亦無心隨去。若見惡相  種種現前。亦無心怖畏。但自忘心。同於法界。  便得自在。此即是要節也。

[0381c13]  十月八日。師謂休曰。言化城者。二乘及十地  等覺妙覺。皆是權立接引之教。並為化城。言  寶所者。乃真心本佛自性之寶。此寶不屬情
量。不可建立。無佛無眾生。無能無所。何處有  城。若問此既是化城。何處為寶所。寶所不可  指。指即有方所。非真寶所也。故云在近而已。
不可定量言之。但當體會契之即是。言闡提  者。信不具也。一切六道眾生乃至二乘不信  有佛果。皆謂之斷善根闡提。菩薩者。深信有
佛法。不見有大乘小乘。佛與眾生同一法性。  乃謂之善根闡提。大抵因聲教而悟者。謂之  聲聞。觀因緣而悟者。謂之緣覺。若不向自心
中悟。雖至成佛。亦謂之聲聞佛。學道人多於  教法上悟。不於心法上悟。雖歷劫修行。終  不是本佛。若不於心悟。乃至於教法上悟。即
輕心重教。遂成逐塊忘於本心。故但契本心  不用求法。心即法也。凡人多為境礙心。事礙  理。常欲逃境以安心。屏事以存理。不知乃是
心礙境理礙事。但令心空境自空。但令理寂  事自寂。勿倒用心也。凡人多不肯空心。恐落  於空。不知自心本空。愚人除事不除心。智者
除心不除事。菩薩心如虛空。一切俱捨。所作  福德皆不貪著。然捨有三等。內外身心一切  俱捨。猶如虛空無所取著。然後隨方應物。能
所皆忘。是為大捨。若一邊行道布德。一邊旋  捨。無希望心。是為中捨。若廣修眾善有所希  望。聞法知空。遂乃不著。是為小捨。大捨如
火燭在前。更無迷悟。中捨如火燭在傍。或明  或暗。小捨如火燭在後。不見坑穽。故菩薩心  如虛空。一切俱捨。過去心不可得。是過去捨。
現在心不可得。是現在捨。未來心不可得。是  未來捨。所謂三世俱捨。自如來付法迦葉已  來。以心印心。心心不異。印著空即印不成文。
印著物即印不成法。故以心印心。心心不異。  能印所印俱難契會。故得者少。然心即無心。  得即無得。佛有三身。法身說自性虛通法。報
身說一切清淨法。化身說六度萬行法。法身  說法。不可以言語音聲形相文字而求。無所  說無所證。自性虛通而已。故曰。無法可說是
名說法。報身化身皆隨機感現。所說法亦隨  事應根以為攝化。皆非真法。故曰。報化非真  佛。亦非說法者。所言同是一精明分為六和
合。一精明者。一心也。六和合者。六根也。此  六根各與塵合。眼與色合。耳與聲合。鼻與香  合。舌與味合。身與觸合。意與法合。中間生六
識為十八界。若了十八界無所有。束六和合  為一精明。一精明者。即心也。學道人皆知此。  但不能免作一精明六和合解。遂被法縛不
契本心。如來現世。欲說一乘真法則眾生不  信興謗。沒於苦海。若都不說。則墮慳貪。不為  眾生溥捨妙道。遂設方便說有三乘。乘有大
小。得有淺深。皆非本法。故云。唯有一乘道餘  二則非真。然終未能顯一心法。故召迦葉同  法座別付一心。離言說法。此一枝法令別行。  若能契悟者。便至佛地矣。

[0382b10]  問如何是道。如何修行。師云。道是何物。汝欲  修行。問諸方宗師相承參禪學道如何。師云。  引接鈍根人語。未可依憑。云此即是引接
鈍根人語。未審接上根人復說何法。師云。若  是上根人。何處更就人覓他。自己尚不可  得。何況更別有法當情。不見教中云。法法何
狀。云若如此。則都不要求覓也。師云。若與麼  則省心力。云如是則渾成斷絕不可是無也。  師云。阿誰教他無。他是阿誰。爾擬覓他。云既
不許覓。何故又言莫斷他。師云。若不覓便  休。即誰教爾斷。爾見目前虛空作麼生斷  他。云此法可得便同虛空否。師云。虛空早晚
向爾道有同有異。我暫如此說。爾便向者  裏生解。云應是不與人生解耶。師云。我不曾  障爾。要且解屬於情。情生則智隔。云向者
裏莫生情是否。師云。若不生情。阿誰道是。

[0382b26]  問纔向和尚處發言。為甚麼便言話墮。師  云。汝自是不解語人。有甚麼墮負。

[0382b28]  問向來如許多言說皆是抵敵語。都未曾有  實法指示於人。師云。實法無顛倒。汝今問處  自生顛倒。覓甚麼實法。云既是問處自生顛
倒。和尚答處如何。師云。爾且將物照面看。莫  管他人。又云。秖如箇癡狗相似。見物動處便  吠。風吹草木也不別。又云。我此禪宗從上
相承已來。不曾教人求知求解。只云學道早  是接引之詞。然道亦不可學。情存學解却成  迷道。道無方所名大乘心。此心不在內外中
間。實無方所。第一不得作知解。只是說汝如  今情量處。情量若盡心無方所。此道天真本  無名字。只為世人不識迷在情中。所以諸佛
出來說破此事。恐汝諸人不了。權立道名。不  可守名而生解。故云。得魚忘筌。身心自然達  道識心。達本源故號為沙門。沙門果者。息
慮而成不從學得。汝如今將心求心。傍他家  舍秖擬學取。有甚麼得時。古人心利纔聞一  言便乃絕學。所以喚作絕學無為閒道人。今
時人只欲得多知多解。廣求文義。喚作修行。  不知多知多解翻成壅塞。唯知多與兒酥乳  喫。消與不消都總不知。三乘學道人皆是此
樣。盡名食不消者。所謂知解不消。皆為毒藥。  盡向生滅中取。真如之中都無此事。故云。我  王庫內無如是刀。從前所有一切解處。盡須
併却令空。更無分別。即是空如來藏。如來  藏者。更無纖塵可有。即是破有法王出現世  間。亦云。我於然燈佛所。無少法可得。此語只
為空爾情量知解。但銷鎔表裏。情盡都無  依執。是無事人。三乘教網。秖是應機之藥。隨  宜所說臨時施設。各各不同。但能了知。即不
被惑。第一不得於一機一教邊守文作解。何  以如此。實無有定法如來可說。我此宗門不  論此事。但知息心即休。更不用思前慮後。

[0383a03]  問從上來皆云。即心是佛。未審即那箇心是  佛。師云。爾有幾箇心。云為復即凡心是佛。即  聖心是佛。師云。爾何處有凡聖心耶。云即今
三乘中說有凡聖。和尚何得言無。師云。三乘  中分明向爾道。凡聖心是妄。爾今不解。返執  為有。將空作實。豈不是妄。妄故迷心。汝但除
却凡情聖境。心外更無別佛。祖師西來直指  一切人全體是佛。汝今不識。執凡執聖向外  馳騁。還自迷心。所以向汝道。即心是佛。一念
情生即墮異趣。無始已來不異今日。無有異  法故名成等正覺。云和尚所言即者。是何道  理。師云。覓什麼道理。纔有道理便即心異。云
前言無始已來不異今日。此理如何。師云。秖  為覓故。汝自異他。汝若不覓。何處有異。云既  是不異。何更用說即。師云。汝若不信凡聖。
阿誰向汝道即。即若不即。心亦不心。可中心  即俱忘。阿爾便擬向何處覓去。

[0383a20]  問妄能障自心。未審而今以何遣妄。師云。起  妄遣妄亦成妄。妄本無根。秖因分別而有。爾  但於凡聖兩處情盡。自然無妄更擬。若為遣
他。都不得有纖毫依執。名為我捨兩臂必當  得佛。云既無依執。當何相承。師云。以心傳心。  云若心相傳。云何言心亦無。師云。不得一法
名為傳心。若了此心。即是無心無法。云若無  心無法云何名傳。師云。汝聞道傳心。將謂有  可得也。所以祖師云。認得心性時。可說不思
議了了無所得。得時不說知。此事若教汝  會。何堪也。

[0383b02]  問秖如目前虛空。可不是境。豈無指境見心  乎。師云。甚麼心教汝向境上見。設汝見得。  只是個照境底心。如人以鏡照面。縱然得見
眉目分明。元來秖是影像。何關汝事。云若不  因照。何時得見。師云。若也涉因。常須假物。  有什麼了時。汝不見他向汝道。撒手似君無
一物。徒勞謾說數千般。云他若識了照亦無  物耶。師云。若是無物。更何用照。爾莫開眼  寱  語去。

[0383b11]  上堂云百種多知。不如無求。最第一也。道人  是無事人。實無許多般心。亦無道理可說。無  事散去。

[0383b14]  問如何是世諦。師云。說葛藤作什麼。本來清  淨何假言說問答。但無一切心即名無漏智。  汝每日行住坐臥一切言語。但莫著有為法。
出言瞬目盡同無漏。如今末法向去。多是學  禪道者皆著一切聲色。何不與我心心同虛  空去。如枯木石頭去。如  寒  灰死火去。方有少
分相應。若不如是。他日盡被閻老子拷爾  在。爾但離却有無諸法。心如日輪常在虛空。  光明自然不照而照。不是省力底事。到此之
時無棲泊處。即是行諸佛行。便是應無所住  而生其心。此是爾清淨法身。名為阿耨菩提。  若不會此意。縱爾學得多知。勤苦修行。草衣
木食。不識自心盡名邪行。定作天魔眷屬。如  此修行。當復何益。志公云。佛本是自心作。  那得向文字中求。饒爾學得三賢四果十地
滿心。也秖是在凡聖內坐。不見道。諸行無常  是生滅法。勢力盡箭還墜。招得來生不如意。  爭似無為實相門。一超直入如來地。為爾不
是與麼人須要向古人建化門廣學知解。志  公云。不逢出世明師。枉服大乘法藥。爾如  今一切時中行住坐臥。但學無心。久久須實
得。為爾力量小不能頓超。但得三年五年或  十年。須得箇入頭處自然會去。為爾不能如  是。須要將心學禪學道。佛法有甚麼交涉。
故云。如來所說皆為化人。如將黃葉為金止  小兒啼。決定不實。若有實得。非我宗門下客。  且與爾本體有甚交涉。故經云。實無少法可
得。名為阿耨菩提。若也會得此意。方知佛道  魔道俱錯。本來清淨皎皎地。無方圓無大小  無長短等相。無漏無為無迷無悟。了了見無
一物。亦無人亦無佛。大千沙界海中漚。一切  聖賢如電拂。一切不如心真實法身。從古至  今與佛祖一般。何處欠少一毫毛。既會如是
意。大須努力盡今生去。出息不保入息。

[0383c19]  問六祖不會經書。何得傳衣為祖。秀上座是  五百人首座。為教授師。講得三十二本經論。  云何不傳衣。師云。為他有心是有為法。所修
所證將為是也。所以五祖付六祖。六祖當時  秖是默契。得密授如來甚深意。所以付法與  他汝不見道。法本法無法。無法法亦法。今付
無法時。法法何曾法。若會此意。方名出家兒。  方好修行。若不信云何明上座走來大庾嶺  頭尋六祖。六祖便問。汝來求何事。為求衣為
求法。明上座云。不為衣來。但為法來。六祖  云。汝且暫時斂念。善惡都莫思量。明乃稟  語。六祖云。不思善不思惡。正當與麼時。還
我明上座父母未生時面目來。明於言下忽  然默契。便禮拜云。如人飲水冷煖自知。某  甲在五祖會中。枉用三十年工夫。今日方
省前非。六祖云。如是。到此之時方知祖師  西來直指人心見性成佛不在言說。豈不見。  阿難問迦葉云。世尊傳金襴外別傳何物。迦
葉召阿難。阿難應諾。迦葉云。倒却門前剎竿  著。此便是祖師之標榜也。甚生阿難三十年  為侍者。秖為多聞智慧。被佛訶云。汝千日學
慧。不如一日學道。若不學道。滴水難消。

[0384a12]  問如何得不落階級。師云。終日喫飯未曾咬  著一粒米。終日行未曾踏著一片地。與摩時  無人我等相。終日不離一切事。不被諸境
惑。方名自在人。更時時念念不見一切相。莫  認前後三際。前際無去今際無住後際無來。  安然端坐任運不拘。方名解脫。努力努力。此
門中千人萬人。只得三箇五箇。若不將為事。  受殃有日在。故云。著力今生須了却。誰能累  劫受餘殃。

黃檗山際禪師傳心法要終

* * *

【經文資訊】大正藏第 48 冊 No. 2012A 黃檗山斷際禪師傳心法要  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
