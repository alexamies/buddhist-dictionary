菩薩瓔珞經卷第三
  (一名現在報)

姚秦涼州沙門竺佛念譯

識界品第六

[0021c06]  爾時，座上有菩薩名曰豪賢，乃從東方十六  恒沙剎土來詣此界，聽受瓔珞妙法。即從  座起，偏露右臂，長跪叉手，白佛言：「唯然，世尊！
若見聽者，乃敢陳啟。」

[0021c09]  世尊告曰：「善哉，善哉！  族姓子！吾當與汝一一分別。」

[0021c10]  爾時，豪賢菩薩  白佛言：「世尊！云何識持諸識境界？如世尊  言：『識從有為不從無為。』又復說言：『識從無
為不從有為。』云何此識彼識？名曰識界乎？」

[0021c13]  佛  告豪賢菩薩曰：「識非有識，從法生識。」

[0021c14]  豪賢  白佛言：「云何識非有識，從法生識？」

[0021c15]  答曰：「識  非常識，隨法有識。」

[0021c16]  又問：「云何為識？」

[0021c16]  「遍一切  識知一切法，是謂識非常識。」

[0021c17]  又問：「識有智  耶？為無智耶？」

[0021c18]  答曰：「識有智如如，識無智如  如，一切眾生識有智如如，無學賢聖識無智  如如。是謂，族姓子！有識如如、無識如如。」

[0021c20]  又  問：「云何有識？云何無識？云何有識如如？云  何無識如如？」

[0021c22]  答曰：「悉能分別有識智、無識智  如如，是謂分別識界。」

[0021c23]  豪賢菩薩白佛言：「如來  今說定義識義，倍生狐疑。」

[0021c24]  佛告豪賢：「諦聽  諦聽！善思念之！或有智識非智識，或有法  識非法識。云何法識非法識？從最第一義至
辟支佛，是謂法識。從見地、薄地、性地、無礙地，  至一生補處，是謂法識。法識復有五事。云  何為五？一趣道慧、二識宿命、三趣分別慧、
四入空門、五觀心本，是謂法識成就五事。復  有五事成就法識。云何為五？一修梵行不猗  三毒、二處胞胎不染生死、三行無相空無願
法、四修神通神足無礙、五立覺意一相無相，  是謂成就法識清淨。」

[0022a06]  佛復告豪賢菩薩：「法識清淨復有五事。云何  為五？學識不變思惟學跡、無學無跡不見法  趣、不見有教亦不見無教、亦復不見道性非
道性、有生道意不生道意，是謂法識成就五  事觀法識定。

[0022a10]  「復有五事。云何為五？一定滅  本垢不見處所、二念無量空寂定意、三建道  本不與道會、四心斷念求坐道場、五修福田
蠲除妄想，是謂五事法識清淨。

[0022a13]  「無生法識，復  有五事。云何為五？識觀過去不起生滅、識觀  現在不見生滅、識觀未來不見生滅、  識觀  本
末不見生滅、識觀如性不見生滅，是謂五  事法界清淨。」

[0022a17]  佛復告豪賢菩薩：「如來等正覺  復當修習法識，音響通有十一行。云何為十  一？法界無著不見識本，於中具足神足道行，
欲得淨修法界識者，初意如山如牆壁，漸漸  乃至思惟身本知身離身。復捨身已知心離  心，復離心已知空離空，復捨空已還從一意
至百千意，未化之意盡能修之，復知化法而  無所有，是謂法識起神足道。

[0022a24]  「以無身識修  身識行，或以身識造無身識行，識別身識非  身識，是謂法識修神足行。

[0022a26]  「於無二法分別  一切諸法，於中成等正覺，不見生識成等正  覺，過去億百千數悉能分別諸陰入持，不失  眾生本行所趣，是謂法識修神足行。

[0022a29]  「無化之  法，不見變易，於中造識不可窮盡，是謂法  識修神足行。

[0022b02]  「於是入定分別空界，復自計身  如彼無異，是謂法識修神足行。

[0022b03]  「觀諸世界亦  不見盡，一切世界成界不成界悉能了知，是  謂法識修神足行。

[0022b05]  「夫法界識成五陰形，有生  有滅，不見五陰有生滅者，是謂法識修神足  行。

[0022b07]  「法界無著不見形相，過識非今，今識非  過，不見現在因緣本末，是謂法識修神足行。

[0022b09]  「一一分別法性所起一切諸法，不見窠窟，攝  意滅想亦不生智，是謂法識修神足行。

[0022b10]  「諸法  不生不見起滅，復能思惟生滅之法，本性自  然一相無相。是謂，族姓子！菩薩所修神足之  行。」

[0022b13]  佛復告：「族  姓  子！無著法界，復有十事。云  何為十？如來、至真、等正覺出現於世，便能具  足三世身識想，是謂法識修無我行。

[0022b15]  「漸化眾  生以三滅法，亦不見滅亦不見不滅，是謂法  識修無我行。

[0022b17]  「分別句義一一了知，復以權慧  示現本業，是謂法識修無我行。

[0022b18]  「如來、至真、等  正覺，分別思惟四無量慧，不見斷滅有常之  想，是謂法識修無我行。

[0022b20]  「復以妙慧悉化眾生，  不捨大慈，是謂法識修無我行。

[0022b21]  「盡觀眾生有  淳淑有不淳淑，隨類而化不捨其性，是謂法  識修無我行。

[0022b23]  「如來世尊行權方便，盡化眾生  不見化者，是謂法識修無我行。

[0022b24]  「佛慧無量不  見成敗，有生有滅非如來本誓，是謂法識修  無我行。

[0022b26]  「如來一相，不染過去當來現在，修無  猗行，乃逮至真等正覺，是謂法識修無我行。

[0022b28]  「如來、至真、等正覺，以無數億千萬劫以為一  日，於一日中化度眾生不可稱極，是謂法識  修無我行。」

[0022c01]  佛復告豪賢菩薩曰：「過去無數阿  僧祇劫，自念修行無形法識。有佛名曰弘誓  無願如來、至真、等正覺、明行成為、善逝、世間解、
無上士、道法御、天人師，號佛、世尊，為說法界  無著之行。夫法界者一百七事。云何為一百  七事？不求空行，不念有常，觀世如夢，自滅吾
我，生識不起，分別界相，永斷妄見，施心不  闕，心常一定在眾不亂，身識空識無若干想，  菩薩有數不著名號，觀了諸法非一非二，眾
生起恚，便為方便說除无本身識之行，十  二因緣，四諦聖慧，思惟苦本有苦識耶？無苦  識耶？

[0022c12]  「或時有識，在眼耳鼻舌身意；或時有  識，離眼耳鼻舌身意；或時有識，著色不染  識；或時有識，不著色不染識，此識微妙非
退轉菩薩所能了知；或時有識，著聲不染  識；或時有識，不著聲不染識，亦無音響，故  名清淨識。

[0022c17]  「或時有識，著香不染識；或時有  識，不著香不染識，一一分別不失法識；或  時有識，著味不染識；或時有識，不著味不
染識，亦復分別不失次緒；或時有識，著身  更樂不染識；或時有識，不著身更樂不染識，  一一分別不起想著；或時有識，了知諸法
起者滅者，有為法無為法，有定有亂，是謂  菩薩摩訶薩分別識性亦無所染。

[0022c24]  「復次，族姓  子！分別四無量慧，慈悲喜護，遍滿一切  救攝眾生，亦無所著。或時有族姓子，入定
三昧修行一法，已行一法，便獲百千總持法  門，如響如幻，漸漸乃至滅盡定意，身行清淨  不造惡本，心念慈心不施眾惡，解知三世除
去縛著。是謂，族姓子！菩薩正行有起不起。

[0023a01]  「復  次，有定意法門，一切諸法皆來入中，有身無  身想，有念無念意，無一無二亦復無識。吾  昔無數阿僧祇劫，初入法律乃應斯行，識法
有十二造因緣本，無明緣行乃至老死不見  起滅，是謂定意名曰無盡。已得定意，悉知  一切三界所趣，或有眾生有常想無常想，有
苦想無苦想，有定想無定想，一一分別不起  染著。」

[0023a09]  佛復告族姓子：「菩薩摩訶薩，當念修行  三十七品道法之要。何謂三十七？所謂四意  止，除婬怒癡永滅三毒。復當思惟四意斷法，
斷去念求不生果報，乃獲四神足行。已得神  足，往至十方諸佛世界，不自稱說神足。如來  五根成就法身，戒身、定身、慧身、解脫身、解脫
知見身，是謂如來五分法身、如來神智不毀  法身。

[0023a16]  「云何為五力？信力、精進力、念力、定力、慧  力。所謂信力者，一向無為不染三界，正使恒  沙諸魔變形作佛，不能變動此意，是謂信力。
云何精進力？所謂精進力，曾聞有法法界識  者，或在一由延至百千由延，或在一佛境  界或百千佛境界，守信立戒不捨弘誓，是謂
精進力。云何為念力？所謂念力者，繼念在  前無他餘想，正使恒沙諸魔官屬，欲來毀此  定意者，徒自勞苦不獲本願，是謂成就念
力。云何定力？所謂定力者，立根上位菩薩  摩訶薩，攝意去想不懷狐疑，是謂定力亦不  可壞。云何慧力？所謂慧力者，無量法界不
可思議，悉攝諸慧善權法本，不毀法界慧性  之行，是謂慧力眾德具足。

[0023a29]  「復當分別七覺意  法，覺了一切有形無形心識所念，從欲界至  色界無色界，斯可分別、是不可分別，攝意不  亂，是謂定意。

[0023b03]  「慧性八道平等，亦無恐畏，入空  三昧，一行無二不可本末，有限無限已離生  死，不生餘智，知起滅法淨不生眾想，是謂  八道清淨無二。

[0023b06]  「復當思念六十二見，有常想  無常想，有道想無道想，有今世無今世，有  父母想無父母想，有著身想無著身想。或時
有識分別諸道清淨無瑕，一一分別三處愛  本，五處欲本，七處婬行。有時有行在閑靜  處，若在樹下露地塚間，觀出入息，有時有
長、有時有短，有時有寒、有時有煖，諸法生  生因緣共會、思惟分別意不錯亂。所以行者  知出入息，息長亦知息短亦知，前息亦知前
息，後息亦知後息，漸漸乃成一禪之行。如  來聖達禪意不同，修行四禪入想知滅，如此  定意三乘共有。

[0023b17]  「又復如來無上定意。云何名  曰無上定意？所謂無上定者，心有上中下，行  人入定無復出入長短息，惟分別剎土專心
一意。觀過去未來現在，何者是我所化非我  所化？復自思惟：『設我在閑靜處，不分別眾  生者，是非我宜；今當往至無數剎土，自化
化彼乃成我願。』是謂初定亦不可毀。

[0023b23]  「復次，行  人初入定意，內自思惟有苦有樂皆由身本，  已過此行復當宣傳，使彼眾生而悉知之，是  謂入定成就二行。

[0023b26]  「復次，心法非有非無，無身  有身想，不得神通遊化十方，攝意自撿淨其  種姓，是謂定意不毀法識。

[0023b28]  「有心意識思惟止  觀，我自無我況有眾生，先自知空却觀眾生，  以神足道，心神往化身不往彼。復於十方諸
佛剎土，以此定意濟度無數百千眾生，於彼  復修十虛空慧。云何為十？所說法教摧却魔  宮，進趣道場成無量覺，心若虛空無有增  減，是謂族姓子修虛空慧。

[0023c05]  「復次，族姓子！初化  外道異學之類，去其邪業使立正見，皆使歸  趣無復慳嫉，是謂修虛空慧。

[0023c07]  「又復，世尊化眾生  類，隨其所願皆令具足，雖說此法心無所著，  是謂修虛空慧。

[0023c09]  「復以無礙智神通道，遊至無  量世界，布現諸法而化眾生，不見眾生亦不  見化，是謂修虛空慧。

[0023c11]  「復有如來智，名曰懷  空，成就法界不毀本性，持心如空不生染污，  是謂修虛空慧。

[0023c13]  「如來等正覺，或以一身遊虛  空界，或無數身，或復示現滅盡泥洹，不著一  身，不起若干想，亦復不著盡滅泥洹，是謂  修虛空慧。

[0023c16]  「諸佛世尊有七十二無礙辯才、十  四舌相報，教化眾生智不停滯，使眾生類皆  成慧明。云何七十二無礙辯才？於是，族姓子！
如來初修功德相本，自發弘誓：『若我後成無  量等正覺，所生國土眾生之類，不聞無明婬  怒癡名，令我國土淨如虛空，如淨居天少欲
知足，意趣於道中間無滯，亦復不生八無閑  處。在於豪貴中不自貢高，不鄙卑賤，於中攝  意行布施福，求漿與漿，求食與食，國財妻子
盡施與之，心施無礙不生亂想。復教眾生持  戒完具，精進一心修六重法，若有眾生遭百  千苦，輒能往度不令墜落失賢聖類。』是謂八  法修虛空慧。

[0023c28]  「如來等正覺欲轉法輪，先入  等定自攝身意，自知時至：『吾今宜可與眾生  類轉無上法輪。』遊心六通，一一毛孔放諸光
明，然後乃轉無上法輪。不起不滅無所著法，  一相無相無染污法，所說如空言迹不現，不  見眾生有增有減，是謂九法修虛空慧。

[0024a04]  「復次，  如來從無生法界成等正覺，悉觀諸法如幻  如化，不見成就道果者，不失神通慧分別，如  來十力亦不染著，是謂十法修虛空慧。」

[0024a07]  爾時，  世尊告四部眾：「汝等各各於如來前，自說空  慧無所著法。」

[0024a09]  時有菩薩，名曰空行，去此東南  五十六江河沙諸佛剎土，從彼國來，來至此  土，叉手白佛言：「國土清淨，無有法說義說，知
淨不淨悉如虛空，是謂空慧無著之法。」

[0024a12]  無我  菩薩曰：「無見非空，見亦非空，不見見亦不  見無見，是謂空慧無著之法。」

[0024a14]  法住菩薩曰：  「未立行迹生染污識，不可計劫本無識性，是  謂虛空無著之法。」

[0024a16]  過行菩薩曰：「於身口意不  造眾惡，定不起想，是謂空行無著之法。」

[0024a17]  無行  菩薩曰：「法身無盡，不見猗著，定心一意，是謂  空慧無著行也。」

[0024a19]  寶藏菩薩曰：「不見前後法界  處所，亦復不見罪福惡報，是謂空慧無著行  也。」

[0024a21]  習苦菩薩曰：「諸佛世尊悉知過去、當來、現  在，入自在慧不起妄見，是謂空慧無著行也。」

[0024a23]  慈意菩薩曰：「吾我無形，專心行道無他異想，  無猗無著法，自然起滅，是謂空慧無著行也。」

[0024a25]  寶計菩薩曰：「四無我行無著無染，有身有  苦識想亦苦，解不起滅，是謂空慧無著行也。」

[0024a27]  善算菩薩曰：「不見諸法有數無數。云何諸法  有數無數？俗是有數、道是無數，有為有數、無  為無數，不見數無數者，是謂空慧無著行也。」

[0024b01]  盡生菩薩曰：「諸法無生亦不見生，淨無淨想，  生死已盡永滅不起，是謂空慧無著行也。」

[0024b02]  梵  行菩薩曰：「習三三昧不念受身，念空不離空，  念無相不離無相，念無願不離無願，亦復不  念受清淨福，是謂空慧無著行也。」

[0024b05]  光相菩薩  曰：「分別三毒為闇冥法，不見三達為清淨法，  是謂空慧無著行也。」

[0024b07]  所作菩薩曰：「不見一相，  分別無相，不見苦不見離苦，無苦不苦亦無  所作，是謂空慧無著行也。」

[0024b09]  不受形菩薩曰：「無  四大本亦不見境界所在，一向無為不生三  意，是謂空慧無著行也。」

[0024b11]  無等菩薩曰：「離世  苦樂不著八法，見有稱譽不以為歡，設見毀  謗不懷憂慼，忍心如地，是謂空慧無著行也。」

[0024b14]  無垢菩薩曰：「不見內六情造外六塵，不見六  塵與六情為對，是謂空慧無著行也。」

[0024b15]  重觀菩  薩曰：「外色不起內識，識亦不著外色，識不知  我為色，色不知我為識，聲香味細滑法亦復
如是，法不知我為識，識不知我為法，一切諸  法各不相知，是謂空慧無著行也。」

[0024b19]  遠離菩薩  曰：「不見五陰有染有著。何以故？五陰性諸  法性，常住不變易，是謂空慧無著行也。」

[0024b21]  賢護  菩薩曰：「諸法總持不見有望無望，不見有法  可說不可說，將護眾生立不退轉，是謂空  慧無著行也。」

[0024b24]  寶來菩薩曰：「諸法常定無有若  干，亦不分別佛法菩薩法，俗法道法、有形  法無形法、可護持法不可護持法，亦無分
別，是謂空慧無著行也。」

[0024b27]  爾時，座上無數四部  眾，聞說此法空慧清淨無著之法，倍生狐疑  不達究竟。世尊即知心中所念，應從空慧解，
緣會未至。即自化身高四百由延，出大音聲，  告十方世界諸如來、至真、等正覺現在說法：  「欲聞聽受菩薩瓔珞，悉皆雲集，欲詣忍界，
遣化菩薩無央數眾，盡禮十方諸如來、至真、  等正覺。」

[0024c05]  「今能仁如來於沙呵剎土，演說菩  薩瓔珞，我等宜可普集彼土。」如是十方諸如  來無所著，尋如其像攝持威儀，詣沙呵剎土。
立信菩薩得十住者，盡見如來禮拜供養，各  各以次坐無畏座；未立信人在凡夫地，未得  天眼諸通未具，亦不見十方如來。何以故？凡
夫意小恐失梵行。或有如來定坐於此，身  至梵天，或有如來變身遍滿一千剎土二千  剎土，乃至三千大千剎土。何以故？眾生受  化，應見形受法、應聽聞受法。

[0024c14]  爾時，東方過二  江河沙剎土，有如來號曰本淨，即與大眾  因偈說此法言：

「虛空無邊涯，　　想著生狐疑，  
本際行已盡，　　無二無等侶。  
欲說虛空相，　　本質無生兆，  
何得疑空慧，　　欲於中求無。  
吾今雖成佛，　　懷有無所染，  
垢盡自致尊，　　不復有起滅，  
已入平正路，　　不從狹小意，  
計我無生心，　　得道從是滅。  
吾壽有劫數，　　所度不可量，  
斷意永滅寂，　　豈有度人識？  
七觀瓔珞身，　　道華色不變，  
無形入諸趣，　　斯謂菩薩行。  
如來有二業，　　道本眾德具，  
權現幻化法，　　乃應無起滅。  
天世眾生類，　　無形無有數，  
何得有形人，　　善知無色法？  
世雄無盡藏，　　非色欲能盡，  
況復未得道，　　欲究平等慧？  
雖經百千劫，　　未曾自息意，  
眾生有懈怠，　　中住不建意。  
大乘平等法，　　聽受何可盡，  
今粗說空慧，　　何復疑於空。」

[0025a10]  爾時，如來說此偈已，忽然不現。

[0025a10]  南方去此  十八億江河沙數，彼有佛剎名曰嚴淨，佛名  離垢如來、至真、等正覺，十號具足。現身色相  無極巍巍，在大眾中復說頌曰：

「吾本從道有，　　聞空平等慧，  
經於十二劫，　　乃得此定意。  
思惟前後來，　　六度四等行，  
皆由空慧業，　　然熾諸法本。  
發意有階差，　　弘誓不有異，  
無著慧觀念，　　化人無若干。  
如我所遊國，　　嚴淨  妙  瓔珞，  
頒宣殊特慧，　　國無三惡道。  
唯演空慧行，　　不著有無處。  
我既無心行，　　云何當說有？  
如性無形相，　　法界亦清淨，  
解了已盡滅，　　是故無起滅。  
復過嚴淨剎，　　十億諸剎土，  
彼乃有此法，　　清淨無為行。  
說言不有言，　　不著有相本，  
故應寂然定，　　行盡無名號。  
眾生心所趣，　　隨類起本識，  
如我永澹泊，　　不見有無行。  
所以無數劫，　　斷求不著有，  
欲求不起滅，　　逮得始成就。  
今以空無身，　　現形如所趣，  
佛慧無邊涯，　　終不為所染。  
自然性清淨，　　不見有常想，  
道慧眾德具，　　故號名離垢。  
自從成道果，　　遍遊虛空界，  
或作天帝釋，　　大尊梵天王。  
所以變化形，　　化彼著有者，  
盡趣無生慧，　　清淨至究竟。  
復作轉輪王，　　統領無數城，  
捨而行學道，　　知之非久長。  
復入聲聞中，　　現如不及道，  
輒便從師受，　　斷諸想著結。  
復到淨居天，　　說行清淨本，  
使離彼天福，　　此等不盡苦。  
無色色眾生，　　計常不去想，  
憍慢自放恣，　　盡令入道門。  
本無等正覺，　　所化無有形，  
要盡死生本，　　終不捨入寂。  
況汝今四部，　　初聞便懈怠？  
此類自有期，　　非速能使成。」

[0025b26]  爾時，如來說此偈已，忽然不現。

[0025b26]  西方去此百  億恒沙諸佛剎土，剎名水精，佛名淨尊如來、  至真、等正覺，十號具足——彼土眾生奉持一法，
亦無六度眾行業本——復在大眾而說斯頌：

「八行無高下，　　亘然歸滅盡，  
捨身復受身，　　但益塵勞垢。  
虛空無二法，　　無住亦無迹，  
八道平等慧，　　諸佛所遊處。  
吾昔自建行，　　弘誓轉於法，  
體信歸於無，　　今得人中尊。  
諸佛所居剎，　　善權法各異，  
在在處處現，　　現欲化群有。  
更樂所縛著，　　永處於冥室，  
道從本無誓，　　然後乃得離。  
如我國土人，　　攝心不造惡，  
至終崇無為，　　如是自近道。  
婬怒癡垢薄，　　亦不大慇懃，  
自然入律行，　　如華隨時敷。  
道意不移動，　　苦樂心永斷，  
往來詣剎土，　　盡修於空慧。  
我今既一行，　　彼眾亦不異，  
今聞能仁尊，　　故現修等慧。  
大聖皆雲集，　　豪尊無高下，  
雖現國土異，　　所修同一法。  
今觀五趣人，　　無明行所蔽，  
沒溺於生死，　　轉增勤勞苦。  
何不自建意，　　體信空慧道，  
速可得解脫，　　如外剎眾生。」

[0025c25]  如來說此偈已，忽然不現。

[0025c25]  北方去此三恒沙  佛土，剎名普照，佛名機辯如來、至真、等正  覺，十號具足，復於大眾而作頌曰：

「如來道一相，　　本從名色生，  
勤苦經無數，　　乃盡塵勞患。  
如人欲度空，　　不求巧方便，  
但憶望空法，　　無由而果獲。  
意想之所縛，　　不計物非常，  
欲求不死地，　　此亦未曾得。  
安住所以離，　　不住有無境，  
已得履空慧，　　自然無染著。  
道從身本生，　　然後成正覺，  
迷惑心意錯，　　離心外求空。  
外苦雖有號，　　不離其識想，  
法界清淨道，　　乃應清淨慧。  
眾生處生死，　　沒溺不自拔，  
欲得離眾惱，　　先當去意識。  
如來所顯現，　　暢演無比法。  
一  相  無染污，　　何由復染空？  
最勝三達智，　　已過有礙形，  
今念非本念，　　緣眾生有念。  
諸法不思議，　　非有亦不無，  
因聲乃有響，　　眾生乃有佛。  
受化眾生等，　　常自厭患身，  
道能滅非道，　　無有非真法。」

[0026a21]  爾時，如來說此偈已，忽然不現。

[0026a21]  東北方去此  九十二億恒沙剎土，剎名淨觀，佛名法觀如  來、至真、等正覺，十號具足，於此大眾而說頌  曰：

「色本無有色，　　亦非有色相，  
痛法無起滅，　　亦非生更樂，  
意識如野馬，　　水泡不久停，  
無身慧自淨，　　是謂平等空。  
一觀一意止，　　清淨尊梵行，  
吾我著有想，　　不至有無境。  
自覺復覺彼，　　令達虛空慧，  
眾生不自覺，　　是以懷猶豫。  
性有上中下，　　善惡常有對，  
捨惡而行善，　　不得空無慧。  
能不見善惡，　　心正無顛倒，  
爾乃信解空，　　逮得清淨慧。  
本從平等意，　　不見群萌類，  
久久乃自達，　　應於無上道。  
慧觀除貪著，　　洗心淨無垢，  
仁智如空慧，　　故謂真人法。  
慈愍世間類，　　故演虛無道，  
不念善惡對，　　無形無情想。  
我本從等意，　　如來受斯法，  
聞輒達空慧，　　念化淨觀剎。  
受命阿僧祇，　　說法終教化，  
導引無數人，　　入此法界本。」

[0026b18]  爾時，世尊說此偈已，忽然不現。

[0026b18]  東南去此  一億佛土，剎名極妙，佛名微妙如來、至真、等  正覺，十號具足，復說頌曰：

「識本因五陰，　　因緣共合會，  
流轉無數劫，　　自起自然滅。  
愚惑眾生等，　　不達生死本，  
終竟處胞胎，　　不求離災患。  
如人一念頃，　　純生顛倒見，  
縛著遂滋甚，　　況復生道根？  
計念眾生類，　　愛樂三毒本，  
五蓋翳心神，　　無眼何有觀？  
如來執大炬，　　消滅塵欲本，  
雖復見慧明，　　猶生不篤信。  
我觀十方世，　　發意欲求道，  
行盡復受生，　　當更三塗惱。  
四處非本願，　　自投于四淵，  
不離四生門，　　不成四道果。  
有時離四法，　　便生五盛陰，  
無著增上慢，　　不盡放逸行。  
漸至無數法，　　不覩聖行原，  
猶人意遊蕩，　　心不自防慮。  
如來六通行，　　非空不異空，  
永去生死本，　　乃應平等慧。  
本自無生死，　　流轉染著色，  
遂成法界色，　　滅有不著有。  
有道則有識，　　此識非本無，  
能不見道識，　　乃應慧定法。  
道從識更樂，　　現身無數變，  
自知成定慧，　　乃應眾相變。  
無住不變易，　　無疑猶豫想，  
降伏諸塵勞，　　乃應平等慧。  
人行有三礙，　　由想不捨空，  
未興眾行本，　　此業無有成。」

[0026c22]  爾時，如來說此偈已，忽然不現。

[0026c22]  西南去此十  三億佛土，剎名廣勝，佛名妙迹如來、至真、  等正覺，十號具足，在於大眾而說頌曰：

「覺生是幻法，　　不在深法要，  
道尚無名號，　　況空見言迹？  
諸外入內入，　　分別悉無有，  
無形不可見，　　乃應清淨慧。  
計欲不從心，　　亦復不著空，  
彼此無染著，　　逮成最正覺。  
愚惑未覩明，　　計從心識起，  
六法生六塵，　　由是起疑想。  
因識受此身，　　自然成四大，  
輪轉向五趣，　　不解空性法。  
如有一人念，　　自說染本無，  
身心俱生礙，　　豈達有無想？  
妙觀照三世，　　示現說諸法，  
諸佛體妙教，　　不有亦不無。  
世苦由無明，　　平等空無猗，  
觀了等有無，　　故謂平等慧。  
有時識有無，　　此非如來慧，  
不染彼此者，　　心平如響應。  
八道盡苦原，　　八解洗心塵，  
八響悉歸虛，　　八慧不起生。  
自離復離彼，　　中間無有礙，  
隨識所染著，　　是謂平等慧。  
人本在虛空，　　染識三有道，  
唐自著塵勞，　　不入本無際。  
本從初發意，　　不減空性慧，  
由復經無量，　　後乃獲此定。  
吾解眾會心，　　離識欲求空，  
何不自念識，　　內空外亦然。  
如法法無相，　　慧見亦復然，  
念定除去亂，　　是謂平等慧。  
此身悉歸空，　　永寂無起滅，  
如來普弘誓，　　濟此群萌類。」

[0027a28]  爾時，世尊說此偈已，忽然不現。

[0027a28]  西北去此五  十四億江河沙數諸佛國土，剎名柔順，佛名  眾相如來、至真、等正覺，十號具足，在於眾會  而作頌曰：

「如我觀空行，　　一意無高下，  
有無是非心，　　皆由生死起。  
欲求佛深藏，　　究盡諸行本，  
未曾能究暢，　　如來神慧通。  
如有一士夫，　　從劫復至劫，  
如是億百千，　　其數不增減。  
彼人諸根具，　　六情不缺減，  
欲聞如來慧，　　未便卒果獲。  
況復初發意，　　欲至平等慧？  
但自轉有損，　　無益於道法。  
要修大慈悲，　　權慧自防衛，  
堅固無畏誓，　　然後乃降心。  
設復遊世界，　　欲供養諸佛，  
不起所造功，　　自然應聖行。  
如來十力聖，　　降伏諸邪見，  
忍知無我想，　　故得人中尊。  
了法住不住，　　不見功德行，  
盡生更不受，　　是世雄境界。  
欲成眾相好，　　不斷諸善本，  
滅意不起想，　　是謂平等慧。  
我觀眾生類，　　時空不自知，  
是故數疲勞，　　不入永寂處。  
欲速行道果，　　眾德莊嚴身，  
但念斷心本，　　云何起狐疑？」

[0027b27]  爾時，世尊說此偈已，忽然不現。

[0027b27]  上方去此無數  佛土，盡眾生界，剎名迴轉，佛名音響如來、至  真、等正覺，十號具足，在彼大眾而說頌曰：

「虛空無形識，　　不有彼此岸，  
不見有眾生，　　況有遊法界？  
現在求道者，　　遊空求於空，  
不淨已識者，　　復求外空為。  
愍念此等人，　　意不解聖慧，  
思惟此慧觀，　　亦獲無常道。  
今受三界身，　　通慧自分別，  
定識無形想，　　種斷為道意。  
人自思惟識，　　四大為窠窟，  
正使在外空，　　不異於四大。  
但今未得慧，　　未了內外情，  
此等可慈愍，　　眾祐不尤責。  
丈夫無等倫，　　行過無想定，  
是謂諸佛法。　　迷惑自計我，  
本無起盡法，　　究竟悉清淨。  
梵行終竟淨，　　不生三世念，  
前說非今說，　　念念自變易，  
以此可為證，　　何故生狐疑？  
我既不自稱，　　權假為凡人，  
思惟此四大，　　識法為何從，  
宣說過去法，　　無形不可見。  
雖有未來識，　　亦未受四大，  
現在為二品，　　今為一一說，  
各各莫懷疑，　　於此平等慧。  
分別過去識，　　死者非今形，  
此識不腐敗，　　為稱過去識。  
設識今現  在  ，　　四大因緣合，  
此識恒不變，　　復稱識現在。  
且復捨現在，　　未來未有生，  
彼識亦非今，　　何由稱三世？  
識性恒自住，　　無去今現在，  
欲求識根本，　　窠窟何所在？  
如來無等智，　　乃達識本無，  
空性恬然一，　　勿復有疑想。  
欲成等正覺，　　不染想著行，  
悉知無識性，　　故號平等慧。」

[0028a08]  爾時，如來說此偈已，忽然不現。

[0028a08]  下方去此十  一恒沙，剎名無減，佛名普願如來、至真、等  正覺、明行成為、善逝、世間解、無上士、道法御、天
人師，號佛、世尊，在於彼會而說頌曰：

「十方諸佛集，　　平等無有二，  
盡說於空定，　　寂然無有行。  
眾生有常想，　　謂為空有限，  
達本無染污，　　是謂悉歸空。  
不施心縛著，　　以失本願行，  
遂生誹謗業，　　無佛法聖眾。  
如來戒德身，　　清淨無瑕疵，  
已度未度者，　　三世無觀想。  
空識自有名，　　自生自然滅，  
此生非空識，　　識滅亦復然。  
由彼不達本，　　流馳求識相，  
假空名為識，　　空識豈有異？  
身相猶無形，　　生一復一生，  
但為愚惑人，　　起識有若干。  
眾智成法體，　　相好自嚴身，  
身滅智歸空，　　復可言有識。  
推尋無三世，　　無識無四大，  
乃得遊法界，　　知有亦不有。  
諸佛無量智，　　權現無增減，  
以此無識形，　　遍遊諸佛剎。  
此疑久已有，　　非汝我亦爾，  
通慧普悉照，　　爾乃應佛識。」

[0028b05]  爾時，如來說此偈已，忽然不現。即時，在會十  一那術諸眾生，悉得平等空慧之觀。復有無  量眾生天龍鬼神，聞說此法，皆發無上正真
道意。◎

菩薩瓔珞經◎諸佛勸助品第七

[0028b10]  爾時，世尊自昇無畏座，放舌相光明，普照三  千大千世界，及照十方無央數恒沙諸佛國  土，及十方恒沙地獄、畜生、餓鬼，乃至十方虛空
眾生悉見光明。

[0028b13]  爾時，世尊放無央數億百千  光明，彼彼眾生自相謂言：「從久遠以來，未曾  見此微妙光明，亦非星辰、日月、天子有此光
明。甚奇！甚特！未曾所聞，未曾所見。」爾時，十方  諸國眾生各生此念：「將不有佛出現于世？」

[0028b17]  爾  時，世尊即知十方眾生心中所念，現諸光明  皆有化佛，一一化佛，皆有無央數眾，前後圍  遶而為說法。所謂說法者，無形相法，無言教
法，無生、無老、無病死法。有後聞此音，諸不  覩光見形色者，皆聞如來說法音響，空慧法慧  說無著心。

[0028b23]  爾時，世尊告諸來會四部眾曰：  「汝等頗見此舌相光明不思議法，普至十方  無央數恒沙剎土，悉照無量眾生之類，及諸
化佛而說法言，汝等眾生為見不乎？」

[0028b26]  時，諸神  通菩薩大士皆白佛言：「唯然，世尊！我等悉見。」

[0028b28]  諸在凡夫著欲眾生，復自陳說前白佛言：「我  等，世尊！雖見光明，不知此光是何瑞應？」

[0028b29]  爾時，  世尊知彼眾生心中所念，欲去狐疑不著妄  想，便告軟首菩薩摩訶薩曰：「如來、至真、成無
上等正覺，身黃金色圓光七尺，聲如羯毘鳥  柔軟無瑕，眾相嚴身，皆由過去無央數劫，  積福行善眾德具足。不犯口過，所說言教無
有增減，故使如來、至真、等正覺，今得十四舌  相報法：一者、言聲至誠無欺；二者、所說聞輒  信解；三者、口行不失根門；四者、知時說法無
闕；五者、自樂演布禁戒；六者、名句次第相應；  七者、大慈加被不捨施心；八者、覩佛形像不懷  疑滯；九者、得佛神通而自遊戲；十者、已入法
界不捨佛慧；十一者、獲無量慧無盡之藏；十  二者、佛意無形皆悉得入；十三者、權慧無礙  不見有度；十四者、住誠諦慧人皆篤信；是謂
十四舌相之報。若有善男子、善女人，得此  十四舌相報者，便能放此無量光明，照諸十  方諸佛剎土，皆由曩昔言無欺詐。」

[0028c17]  佛復告軟  首：「若有善男子、善女人，執持諷誦此深法者，  便獲身相十無厭報。云何為十？如來、至真、等
正覺昇於無畏座，先以平等觀攝意寂默，內  自思惟：『吾今在眾為人中雄，今坐此座大  有所濟。』復自思惟：『眾生之類不可思議，或
在信地欲退轉者，或在初地乃至六地欲退  轉者，宜且別置不在聖例。或復眾生婬怒癡  心縛著偏多，此亦別之不在聖例。或有眾生，
意崇豪貴不造德本，此亦捨置不在聖例。或  有眾生，無明心盛起憍慢行，此亦捨置不在  聖例。或有眾生，心解幻法觀見如來此幻  非佛，此亦捨置不在聖例。

[0028c29]  「『或有眾生得世俗  通，觀佛神德與己無異，此亦捨置不在聖  例。或有眾生體性強記，不信如來總持之行，
此亦捨置不在聖例。或有眾生施心偏多，聞  如來施與我何異？此亦捨置不在聖例。或有  眾生純有戒心，聞如來戒與我何異？此亦捨
置不在聖例。或有眾生心恒慈忍，今世尊忍  與我何異？此亦捨置不在聖例。或有眾生所  為精進，世尊精進與我何異？此亦捨置不在
聖例。或有眾生心樂禪行，世尊行禪與我何  異？此亦捨置不在聖例。或有眾生得世辯才，  世尊說慧與我何異？此亦捨置不在聖例。

[0029a11]  「『或  有眾生偏有慈心，如來說慈與我何異？此亦  捨置不在聖例。或有眾生悲意不斷，如來行  悲與我何異？此亦捨置不在聖例。或有眾生
恒懷歡喜，如來歡喜與我何異？此亦捨置不  在聖例。或有眾生心恒放捨，如來放捨與我  何異？此亦捨置不在聖例。

[0029a17]  「『或有眾生心恒念  空，如來行空與我何異？此亦捨置不在聖例。  或有眾生心不摸貿，如來無願與我何異？此
亦捨置不在聖例。或有眾生不生想著，如來  無想與我何異？此亦捨置不在此例。』」

[0029a21]  爾時，  世尊告軟首菩薩：「眾生所處志趣不同，一切  十方諸佛世界，欲界色界無色界，眾生心念  各異不同。或有欲界眾生，娛樂五欲不捨五
陰，此亦捨置不在聖例。或有眾生，計色存懷  內不著欲，此亦捨置不在聖例。或有眾生願  樂無色，此亦捨置不在聖例。」

[0029a27]  佛告軟首菩薩  曰：「眾生之類心識不同，所行各異。所以然者，  皆由顛倒卒不可寤。如我今日觀眾生類，知
心所趣願求何道，至十方界無數剎土，一一  了知而不錯謬。猶如士夫有目之者，躬自手  執明月神珠，審然不惑無他餘想。我今亦爾，
分別眾生神識本行之所趣也。或有眾生，意  一念頃一行二行，此亦捨置不在聖例。或有  眾生，一念之中具足眾行，行亦無記，此亦捨
置不在聖例。或有眾生，有戒無施、有施無戒，  此亦捨置不在聖例。或有眾生，具足六行、不  具六行，此亦捨置不在聖例。過去恒沙無數
如來、至真、等正覺，先具三品後乃說法。正使  將來，恒沙諸佛如來欲說法者，亦當具此三  品妙行。云何為三？一者、觀眾生念念念不
同；二者、諸佛莊嚴無畏道場，非聲聞緣覺能  建此場；三者、本未聞法如來與說悉歸空慧；  是謂如來三品妙行，當說法時悉無缺減。」

[0029b15]  爾  時，軟首菩薩白佛言：「世尊！云何如來三品妙  行所建不同？」

[0029b17]  爾時，世尊報曰：「如是如是，如汝  所言，今當為汝一一演說，何謂菩薩三品妙  行。如來至真初入定意眾相三昧，普為眾生
一會說法，如此等無央數眾，心同一識所念  亦同，聞說苦義非餘法典，此則得入在如來  例。又復，族姓子！過去當來今現在佛，知彼眾
生心中所念，先從等覺乃成無上正法，然說  有法不離想著，此亦不應在聖賢例。

[0029b24]  「又復，如  來、至真、等正覺，先攝十意無亂想行，然後乃  演深妙法藏，使眾生類所聞言教尋得解了。
云何為十？如來欲說法時，一向無礙悉觀  眾生，為應何法而得度脫？有復眾生意有深  淺，以何方便而得拔濟？或復說法一行無二，
今此眾生為應此法不耶？觀無量空識心所  念，為從何法？然後得解奮迅三昧，行無點  污，一念之頃諸法悉具，悉觀法界無始無終，
行諸佛事亦無罣礙，以無量慧普潤一切。眾  會已定，以神足力照彼心意，皆識本緣而  為說法，乃在聖例。

[0029c06]  「復次，軟首！如來、至真、等  正覺昇無畏座，復當具足十無盡法。云何為  十？諸佛法藏不可思議，佛身無量法亦無量。
如來、至真、等正覺，復有無盡無形法海，施為  佛事，復有無盡非眼識所攝，普觀十方有形  無形識。如來、至真、等正覺，善權方便拯濟眾
生，不捨本願，普立一切修十善行。

[0029c12]  「復次，如來、  至真、等正覺，內常一意外現說法，不以一定  應寂然法，不以說法外現有亂。

[0029c14]  「復次，如來、至  真、等正覺，當說法時降甘露法雨，有情無情  有識無識，普使周遍皆蒙潤澤。

[0029c16]  「復次，如來、至  真、等正覺，居家成就色相殊特，正使大眾處  在高者伏心自卑，不自稱說我姓豪貴，卑者  不說如來本從出族姓。

[0029c19]  「復次，如來、至真、等  正覺，以宿命智識前生，無極不可計量，難  度眾生生在五趣，本造此緣，今復報緣因緣  得寤。

[0029c22]  「復次，如來、至真、等正覺，發大弘誓四等  之心，能使十方有形眾生，一日成佛眾相具  足，如實如願皆成佛道。

[0029c24]  「復次，如來、至真、等正  覺，建意牢固不捨本心，復使無量諸佛世界，  普共一日盡取滅度，如其所念亦不違錯，是
謂十無盡如來法要。昇無畏座具此法要，宣  暢如來無窮盡法，亦非羅漢辟支佛所能宣  傳。」

[0030a01]  爾時，世尊告軟首菩薩曰：「云何？族姓子！若有  善男子、善女人，習行空無相願，皆立信地修  菩薩行，其福寧為多不？」

[0030a03]  軟首菩薩白佛言：「甚  多甚多。世尊！不可稱量，無以為喻。」

[0030a05]  佛告軟首：「不如善男子、善女人執持諷誦十  無盡藏，其福勝彼善男子、善女人者上。」

[0030a06]  佛復  告軟首菩薩：「云何？族姓子！若有善男子、善女  人，已在二地具足眾行，不懷懈怠有下劣心，
并復供養如前立信。十方恒沙諸佛國土皆  如此類，其福寧多不乎？」

[0030a10]  軟首白佛言：「甚多  甚多，不可稱計。何以故？若有善男子、善女人，  修行諸法，從信地至二地，如此等類遍滿十
方無量世界，甚奇！甚特！不可為喻。」

[0030a13]  佛復告族  姓子：「故不如此善男子、善女人，奉持修行十  無盡法，其福甚多甚多，不可為喻。」

[0030a15]  佛復告軟  首菩薩曰：「若有善男子、善女人，修行諸法成  就三地，皆使具足成諸法本，并前信地二地，
十方恒沙諸佛國土皆如此類，其福寧多不  乎？」

[0030a19]  軟首白佛言：「甚多甚多，不可稱計。何以  故？若有善男子、善女人，奉修諸法從信地至  二地三地，如此等類遍滿十方無量世界，不
可以喻。」

[0030a22]  佛復告族姓子：「故不如是善男子、善  女人，奉持修行十無盡法，其福甚多甚多，不  可以喻。」

[0030a24]  佛復告軟首菩薩：「若有善男子、善女  人，修行諸法成就四地，皆使具足如上信地  二地三地，其福寧為多不？」

[0030a26]  軟首白佛言：「甚多  甚多。世尊！」

[0030a27]  佛言：「故不如此善男子、善女人，  執持諷誦十無盡藏，其福勝彼善男子、善女  人上。」

[0030a29]  佛復告軟首菩薩：「云何？族姓子！若有  善男子、善女人，具足誠諦不狐疑法，不捨五  地如來法印，及行信地乃至四地遍滿十方
無量世界，其福寧多不乎？」

[0030b03]  軟首白佛言：「世  尊！甚多甚多。」

[0030b04]  佛言：「故不如此善男子、善女  人奉持修行十無盡法，其福甚多，不可以喻。」

[0030b06]  佛復告軟首菩薩：「復捨此已，若有善男子、善  女人，已在六地具足眾行，已得越彼空無相  願，必然不疑，并行信地乃至五地遍滿十方
無量世界。云何？族姓子！其福寧為多不？」

[0030b09]  軟  首白佛言：「甚多甚多。」

[0030b10]  佛言：「故不如此善男子、  善女人執持諷誦十無盡藏，其福出彼上。」

[0030b11]  佛  復告軟首：「云何？族姓子！若有善男子、善女人，  弘誓堅固，在於七地住不退轉，具足諸法而
無彼我，從信地乃至六地，眾德具足諸行皆  備。云何？族姓子！其福寧多不乎？」

[0030b15]  軟首白佛  言：「甚多甚多。世尊！」

[0030b16]  佛言：「故不如是善男子、  善女人執持諷誦十無盡藏，其福出彼上。」

[0030b17]  佛  復告軟首菩薩：「若有善男子、善女人，已過七  地進前成佛。吾今已住無彼此想，如我自覺  必然不疑，如此等類遍滿十方，供養如前從
信地乃至七地，其福寧為多不？」

[0030b21]  軟首白佛言：  「甚多甚多。世尊！」

[0030b22]  佛言：「故不如是善男子、善  女人執持諷誦十無盡藏，其福出彼上。」

[0030b23]  佛復  告軟首菩薩：「若有菩薩摩訶薩，已得無生無  起滅法，心如虛空不可點污，唯須權慧詣樹  王下。如此等類，始從信地乃至八地，具足
眾行成佛不久，遍滿三千無量世界。云何？族  姓子！其福寧為多不？」

[0030b28]  軟首白佛言：「甚多甚多。  世尊！何以故？是善男子、善女人，已住佛伴  便名為佛，況復十方無量世界，從信地乃
至八地？故不如九地菩薩摩訶薩一念之  德。」

[0030c03]  佛言：「若有善男子、善女人，執持諷誦十  無盡藏，如我今日成如來、至真、等正覺、明行  成為、善逝、世間解、無上士、道法御、天人師，猶
尚不得十無盡藏。若有善男子、善女人，欲得  修習十無盡藏者，盡知十方如來一時得道  者、同時般泥洹者、盡滅眾生心識想著者、欲
在前成佛者、欲攝眾生同如佛心者，當修習  是十無盡藏。」

[0030c11]  爾時，釋迦文佛在於大眾，而說斯頌：

「吾今雖成佛，　　由昔勸助報，  
正法不可移，　　大道無若干。  
自念過去世，　　承事供諸佛，  
勸助以道法，　　捨形至無形。  
復於無數劫，　　不獲無盡藏，  
建意無有想，　　漸至無為岸。  
如來等正覺，　　三達六通慧，  
勸助眾行具，　　乃獲無盡藏。  
本願今得報，　　故號天中天，  
斯由勸助福，　　自致無極尊。  
江海可竭盡，　　山河亦崩落，  
日月有虧盈，　　法藏不可盡。  
諸佛權慧道，　　其力不可思，  
育養諸眾生，　　慈愍轉於法。  
或現在母胎，　　欲化於父母，  
復作轉輪王，　　統領無數土。  
快哉斯果報，　　獲此無盡藏，  
修行得成佛，　　變化無有窮。  
昔在無數世，　　作福建功德，  
勸助為第一，　　無有出是上。  
金銀七寶具，　　色相無有比，  
皆由勸助報，　　無盡諸法藏。  
虛空無所有，　　由造形色相，  
此法甚深妙，　　真諦不可毀。」

[0031a07]  爾時，釋迦文如來說此偈已，復告善男子、善  女人：「若有菩薩摩訶薩，從初發意乃至成佛，  令一切眾生如己不異者，當習是十無盡藏。」

[0031a10]  爾時，如來、至真、等正覺，將欲說法轉於法輪，  便入無盡藏定意，感動十方恒沙諸佛，應  時面見，同時一響，各說頌曰：

「現法離四義，　　如來無著行，  
修一得佛道，　　念進無有怠。  
三向平等空，　　號曰無盡藏，  
不捨十行本，　　是謂如來藏。  
佛法不思議，　　如空有所受，  
我識不見我，　　是應無盡藏。  
佛行非有盡，　　所演不可量，  
慈愍一切故，　　示現無所有。  
如來諸佛相，　　成道無差特，  
隨彼眾生意，　　知相有高下。  
我今無有等，　　厭患眾生苦，  
以道自攝意，　　降伏諸外道。  
一切諸法本，　　無緣亦不合，  
道從平等覺，　　乃逮如來慧。  
諸佛不思議，　　法本不思議，  
緣報不思議，　　分別不思議。  
我住經千劫，　　佛佛自稱歎，  
未能盡法藏，　　毫釐有損減。  
我等已成佛，　　具足空法身，  
昔修無盡藏，　　自致人中尊。  
欲界多塵勞，　　斷欲非餘處，  
於欲能離欲，　　皆由無盡藏。  
雖住不處住，　　亦無形色相，  
分別諸識著，　　佛識無形相。  
如來無色相，　　為眾生現相，  
無著無染污，　　如來身亦空。  
遍滿十方界，　　如今等正覺，  
本識不可思，　　演說無盡義。」

[0031b12]  是時，十方諸佛說此偈已，八方上下六反震  動。座上有六百比丘本趣羅漢，尋時迴意  逮無盡藏。有十三億眾生，亦得無盡法藏。

菩薩瓔珞經如來品第八

[0031b16]  爾時，軟首菩薩白佛言：「世尊！諸族姓子云  何修習無盡法藏？」

[0031b17]  佛言：「若有善男子、女人，  欲得修無盡法者，當修五苦法門。云何為  五苦法門？若有眾生見十方界，當聞苦慧苦
識便能隨形而往接度，是謂一法。

[0031b20]  「復次，族姓  子！若有善男子、女人，欲觀無量世界眾生  所念空無所有，欲得空苦慧者，當建此意亦  不退轉，是謂二法。

[0031b23]  「復次，族姓子！諸比丘、比  丘尼、優婆塞、優婆夷，皆得平等意，行無盡  慈，未獲者獲、未得者得、未度者度，是謂三  法。

[0031b26]  「復次，族姓子！若有善男子、女人，居家成  就種姓亦爾，皆知苦慧心不在樂，是謂四法。

[0031b28]  「復次，族姓子！若有善男子、女人，如來無量  法門、無盡法藏眾智自在，是謂五法無盡法  藏。

[0031c01]  「復次，族姓子！若有善男子女人，欲得具  足無盡法藏者，復有五事。云何為五？諸佛  世尊常在等定，有時入虛空觀分別眾生，有
在賢聖法律、不在賢聖法律，悉能安處各充  其願，是謂一法。

[0031c05]  「復次，族姓子！若欲生天，便  當修行諸天戒法，有愛欲天、無愛欲天，或時  有天著於愛樂、不著愛樂，能具足二事悉
無染著，乃應無盡法。

[0031c08]  「復次，族姓子！復當具  足四果報行，便乘神通遊無量世界。云何四  果報行？諸佛如來恒處寂寞，若有諸天、龍神、
乾沓惒、阿須倫，欲從如來聞真實者，未發問  頃，如來已知此族姓子當問是義，是謂一法  四果報行。」

[0031c13]  佛復告族姓子：「若善男子、女人，  心意寂然不欲聞法，如來悉知是可從、是不  可從，斯欲聞法、不欲聞法，是謂，族姓子！第二  果報。

[0031c16]  「復次，族姓子！若善男子、女人，已得如  來印，便能印可眾生心意，是謂第三果報。

[0031c17]  「復  次，族姓子！若善男子、女人，已聞正法，非心  所度非念所測，皆使平等無有二想，是謂第  四果報。

[0031c20]  「復次，族姓子！欲得具足四神足行，亦  當念此四事果報。云何四神足？於是菩薩摩  訶薩，從初發意、一地二地乃至十地，各有
神足行行不同。或有菩薩已在一地，便得身  識遊行十方無量世界，未得定意知眾生心。

[0031c25]  「復有菩薩既在一地，得佛色相眾好具足，亦  復遊觀十方世界，禮事供養諸佛世尊。雖得  身通，未能堪任教化眾生淨佛國土。

[0031c27]  「復有菩  薩摩訶薩，已得神通，禮事供養諸佛世尊，便  能說法教化眾生。

[0031c29]  「復有菩薩摩訶薩，已在初  地淨修佛國，未能自知第一地事。

[0032a01]  「復有菩薩  摩訶薩，未具弘誓大乘之心，於中便生猶豫  想著，如此等比必墮聲聞緣覺道中。

[0032a03]  「復有菩  薩摩訶薩，修治一地清淨之行，復以神通廣  遊十方無量世界，遍知眾生心中所念，然未  能度彼眾生安處道撿。

[0032a06]  「復有菩薩摩訶薩，已  在初地得四神足：第一神足名曰苦觀，菩薩  得此神足者，恒遊諸佛世界，諸苦眾生得處
無為；第二神足名曰音響，菩薩得此法者，遍  遊十方無量世界，諸有眾生應從音響而得  度者，聞菩薩所說無不信解；復有神足名曰
發意，菩薩得此神足者，遍遊十方無量世界，  諸有眾生發意趣道，輒能擁護令得成就；復  有神足名曰感動，菩薩得此神足者，遍遊十
方觀眾生心，應從空觀而得度者，是謂初地  菩薩摩訶薩，具足是四神足行。

[0032a16]  「二地菩薩復  有四事。云何為四？菩薩有神足名曰滅種，  得是神足者，遍遊十方無量世界，盡知眾生
意識所念，滅凡夫種入聖諦境；復有滅神足，  得此神足者，遍遊十方無量世界，盡觀眾  生心中所念有善惡想，能滅惡想入於聖諦；
復有神足名曰除垢，得此神足者，遍遊十方  無量世界，觀知眾生心中所念垢欲纏心，便  能蠲除凡夫識念入於聖諦；復有三巧便神
足，菩薩得此神足者，遍遊十方無量世界，觀  知眾生心識所念，能建彼意立三等法。是  謂菩薩摩訶薩，得此四神足法，能遊十方  無量世界，則能具足二地行法。」

[0032a28]  佛復告族姓  子：「菩薩摩訶薩在三地中，復有四瓔珞神足，  能變此身成無量形，還合為一。云何為四？有
本要神足，得此神足者遍遊十方無量世界，  普觀眾生心中所念，如我所念而度脫之；復  有法行然熾神足，菩薩得此神足，遍遊十
方無量世界，盡觀眾生心中所念，見有喜怒  無喜怒者，以然熾法而教化之；復有無形  神足，得此神足者，遍遊十方無量世界，觀眾
生心中所念，以無心識而教化之；復有三清  淨神足，得此神足者，遍遊十方無量世界，觀  知眾生所念，說三法行使滅三想。云何為
三法行？一者、空；二者、識；三者、我。是謂菩薩  摩訶薩在三地中具足四神足行。」

[0032b13]  佛復告族姓子：「菩薩摩訶薩住四地中，復當  具此四神足。云何為四？復有神足名曰無  相，菩薩得此神足者遍遊十方無量世界，
從三色天至虛空際，普令眾生得無相法；復  有除貪神足，得此神足者，遍遊十方無量世  界，盡觀眾生心中所念，以定意法而教化之；
復有轉法輪神足，得此神足者，遍遊十方無  量世界，轉四無畏不死甘露法，久飢渴者令  得充足；復有等慧神足，得此神足者，遍遊十
方無量世界，盡觀眾生心中所念，以平等  慧而度脫之。是謂菩薩摩訶薩住於四地具  足四神足行。」

[0032b25]  佛復告族姓子：「菩薩摩訶薩在五地中，復有  四神足。云何為四？有神足名曰無量門，菩薩  得是無量門者，盡觀眾生心中所念，以解脫
慧而度脫之；復有行神足，得此神足者，遍  遊十方無量世界，悉了眾生所念，即說法本  通達法門；復有受報神足門，得是神足者，以
現行法報而度脫之。是謂菩薩在五住地具  足是四神足行。」

[0032c04]  佛復告族姓子：「菩薩在六地中，復當具足四  神足行。云何為四？有神足名曰墮落，菩薩  得此神足者，遍遊十方無量世界，盡觀眾
生心中所念，諸惡果報應淳淑者，漸與說法  令使墮落；復有無根神足，得是神足者，遍  遊十方無量世界，盡觀眾生心中所念，掘其
根本永斷不生；復有神足名離垢出要，得此  神足者，遍遊十方無量世界，盡觀眾生心中  所念，令彼眾生得出道要  (不了梵本闕一事)  。」

[0032c13]  佛復告族姓子：「菩薩摩訶薩以在七地，名曰  不退轉法，便當具足四神足法。云何為四？有  神足名曰眾生身不淨，菩薩得此神足者，能
示現惡露不淨，因此教化無數眾生；復有神  足名曰道德，菩薩得此神足者，能以正道捨  於三道得阿羅漢；復有神足名曰覺正，菩
薩得此神足者，能令眾生皆立信地令不退  轉。是謂菩薩摩訶薩在七地中具神足法。」

[0032c21]  佛復告族姓子：「菩薩摩訶薩在八地中，具足  四神足，廣大無邊非聲聞辟支佛所能及知。  云何為四？或有神足本未發道心，菩薩得此
神足者，令彼眾生始立信地，餘行未就；復  有神足名曰無生，菩薩得此神足者，一一觀  察諸行無我；復有神足名曰貪著，菩薩得此
神足者，貪樂諸佛相好；復有盡漏神足，菩  薩得是神足者，能使一意斷諸漏法。是謂菩  薩摩訶薩在八地中具四神足。」

[0033a01]  佛復告族姓子：「菩薩在九住中，便當具足四  神足法。云何為四？有神足名曰眾海，菩薩  得此神足者，諸有四使趣來向門，穢垢已盡
便得入門，心垢未盡不得入門，是謂菩薩在  九地中具四神足。」

[0033a06]  佛復告族姓子：「菩薩在十地中，具四神足。云  何為四？有神足名曰光明，菩薩得是神足者，  遊騰十方無數佛土，盡觀眾生心中所念，坐
樹王下結加趺坐，爾乃具足弘誓之心；復  有神足名曰無量門，菩薩得此神足者，分別  所趣盡趣一乘；復有神足名曰一念，菩薩得
此神足者，盡令十方無量眾生一念成道；復  有神足名曰莊嚴，菩薩得此神足者，一日之  中盡共莊嚴諸佛剎土，同字同時一時成道。
是謂十住菩薩摩訶薩具四神足法。」

菩薩瓔珞經卷第三

* * *

【經文資訊】大正藏第 16 冊 No. 0656 菩薩瓔珞經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
