佛說廣博嚴淨不退轉輪經卷第六

宋涼州沙門智嚴譯

[0280c28] ◎爾時阿難白佛言：「世尊！甚為希有，是諸菩薩摩訶薩，決定善說菩提之法。世尊！為是自三昧力，為是佛威神力，為是此經三昧力，能作是說耶？」

[0281a02] 佛告阿難：「是諸善男子，曾於六十億那由他諸佛所，聞說是經無有增減，如我今者說微密語，等無有異。彼不以三昧力故能作是說。所以者何？彼於此經現見通達故。」

[0281a06] 爾時阿難白佛言：「世尊！若有聞此經能信能解不生疑惑者。世尊！是善男子、善女人得幾所福？」

[0281a08] 佛告阿難：「若善男子、善女人，欲求阿耨多羅三藐三菩提，以滿閻浮提七寶施諸如來，若有善男子、善女人，得聞是經信解不疑，阿難當知！其所得福甚多甚多。阿難！置閻浮提，假使以恒河沙世界滿中七寶施諸如來，若有得聞此經信解不疑，其福勝彼。」

[0281a13] 爾時世尊，欲重宣此義，而說偈言：

「若以閻浮提，　　滿中七寶施；
　奉諸佛如來，　　慈悲導世者。
　亦如恒河沙，　　數等諸世界；
　滿中諸珍寶，　　以奉上諸佛。
　若有聞此經，　　能信能解者；
　亦不生疑惑，　　其福勝於彼。」

[0281a21] 爾時阿難白佛言：「世尊！若有善男子、善女人，得聞是經能信能解，能信解已，復能受持讀誦通利，是善男子，善女人得幾所福？」

[0281a23] 佛告阿難：「若善男子、善女人，求阿耨多羅三藐三菩提，遠離是經，於百劫中，行檀波羅蜜奉施諸佛，如是於百劫中，護戒、忍辱、精進、禪定，起五神通修行智慧，以遠離此經故，不如善男、善女，得聞是經信解不疑，受持讀誦悉令通利，其福勝彼。」

[0281a29] 爾時世尊，欲重宣此義，而說偈言：

「若滿百劫中，　　以種種餚饍；
　以供導世師，　　未名供養佛。
　若能持此經，　　是名供養佛；
　諸佛敬法故，　　是無上恭敬。
　若滿百劫中，　　以種種衣散；
　救世大精進，　　未名供養佛。
　若能持此經，　　是最勝供養；
　是名供養佛，　　勝前以衣施。
　若滿百劫中，　　以種種華散；
　救世大精進，　　未名供養佛。
　欲以最勝供，　　供養諸佛者；
　應當持此經，　　不染著諸果。
　此供是大供，　　諸供中最上；
　若能持此經，　　而不計於我。
　若滿百劫中，　　堅固守淨戒；
　若不持此經，　　彼皆無名稱。
　若能持此經，　　此戒有名稱；
　於諸戒中上，　　勝先行戒施。
　雖有純淨戒，　　無量難思議；
　應當常勤求，　　受持如是經。
　如此經中說，　　善修戒行者；
　不名為惡戒，　　亦不名破戒。
　若持此經戒，　　名持菩提戒；
　持菩提定戒，　　具足無作戒。
　如是等諸戒，　　皆於此經說；
　若能持此經，　　具足一切戒。
　若人滿百劫，　　能行大忍辱；
　眾生惡口罵，　　其心皆能忍。
　若截其手足，　　其身不擾動；
　未曾起惡心，　　瞋恨於他人。
　行如是忍辱，　　如忍辱仙人；
　雖經百劫中，　　其忍不為上。
　若有聞此經，　　信解能堪忍；
　是忍名為上，　　是忍名賢善。
　是忍名最勝，　　是忍無有上；
　若能持此經，　　而無所染著。
　欲求無染著，　　諸佛無上智；
　不應生染著，　　速受持此經。
　若滿百劫中，　　常立不坐臥；
　除却諸睡眠，　　勤行大精進。
　智者勤精進，　　流布如是經；
　是人到無畏，　　勝彼大精進。
　若滿百劫中，　　能起五神通；
　不得聞此經，　　其智不為上。
　若能持是經，　　通達無依義；
　於諸神通中，　　是神通最上。
　若滿百劫中，　　修行諸智慧；
　此慧是世間，　　分別世間法。
　若不學此經，　　不名為明慧；
　若能學是經，　　是名堅固慧。
　若有聞此經，　　信樂無有上；
　是人名為慧，　　亦名通達者。
　欲以如是慧，　　能知諸法如；
　應宣說此經，　　當得如是慧。
　慧者所行法，　　皆此經中說；
　應當勤精進，　　受持於此經。」

[0281c29] 爾時阿難，即於佛前，而說偈言：

「應往一由旬，　　乃至百由旬；
　聽受如是經，　　能捨離諸果。
　設有大火坑，　　縱廣一由旬；
　智者從中往，　　聽受如是經。
　欲得諸聖戒，　　於諸戒中上；
　應流布是經，　　能淨於戒身。
　欲得諸聖禪，　　於諸禪中上；
　應流布是經，　　燒一切煩惱。
　欲得諸聖慧，　　於諸慧中上；
　應流布是經，　　能淨諸法界。
　欲往詣諸方，　　嚴淨諸世界；
　其界名喜樂，　　應流布是經。
　欲見阿閦佛，　　諸牟尼中尊；
　應當持是經，　　廣為眾生說。
　若欲淨菩薩，　　種種之所行；
　應流布是經，　　得往安樂界。
　得見彌陀佛，　　光明不可議；
　應流布是經，　　諸佛之所說。」

[0282a19] 爾時世尊告阿難言：「善哉，善哉！如汝所言。所以者何？若善男子、善女人，以不散心讀誦此經為他解說，欲見諸佛即皆得見，若以散亂心讀誦此經為他解說，其人命欲終時，眼見百千諸佛。所以者何？一切諸佛皆守護是善男子、善女人故。」

[0282a24] 爾時會中有一童女，名曰師子，與五百童女俱即從坐起，偏袒右肩右膝著地，一心合掌白佛言：「若有女人，受持此經讀誦通利有何功德？」

[0282a27] 爾時世尊告師子言：「若有女人，欲求阿耨多羅三藐三菩提，受持是經讀誦通利，當知是身最是後邊。所以者何？若有女人，以不散亂心受持是經讀誦通利，所有煩惱受女人身者不現在前。」

[0282b02] 師子白佛言：「世尊！何等煩惱能受女身？」

[0282b03] 佛告師子：「凡諸女人見他女人形容端正，以金、銀、珍寶種種珠璣，嚴飾其身受眾快樂，見已生愛著心，不能如實觀察此身，但是糞聚臭穢不淨，假以綵色眾香塗熏，惑愚者眼便生染著，起諸煩惱故受女身。復次，師子！女人之性多諸慳嫉，言說時異，心思時異，現前語異，屏處語異，為氣味故，有諸女人不為正法，瞋恚所弊睡眠所蓋樂喜談說，以是緣故不能受持此經。又於晝夜多染污心少出要心，成就如是諸惱心故，恒受女身不能令止。是故師子！若女人欲不起煩惱不受女身者，應當受持讀誦此經為他解說。所以者何？此經能除女人諸煩惱故。」

[0282b16] 師子復白佛言：「世尊！若有女人，不為離女身受持此經讀誦通利者，當受女身不？」

[0282b18] 佛告師子：「若有女人，雖不為離女身，受持此經讀誦通利，當知此身最是後邊，除其神足現女身者。師子！譬如有人投大火聚，而作是言：『莫燒我身燒我膚色。』於意云何？是人所語得稱意不？」

[0282b22] 師子白佛言：「不也。世尊。所以者何？火性壞人形色。」

[0282b23] 佛告師子：「此經亦爾，燒諸煩惱令無有餘。是故師子！若有女人，欲不受女身，欲速得一切佛法，欲得見無量無邊諸佛，欲得無礙辯才，欲以慈心遍緣一切眾生者，應受持此經讀誦通利為他解說。」

[0282b28] 爾時師子及五百童女白佛言：「世尊！我等於燃燈佛所受持是經！如是展轉至于今日。」

[0282c02] 爾時阿難白佛言：「世尊！是師子童女，未盡女身分耶？」

[0282c03] 佛告阿難：「於意云何，汝謂師子是女人耶？」

[0282c04] 阿難白佛言：「如是，世尊！」

[0282c04] 佛告阿難：「莫作是言。所以者何？是師子及五百童女，以神通力現為女身，憐愍饒益未來世中諸女人故。所以者何？一切男子不得隨意入諸家中。是故阿難！師子童女，以神通力現受女身，而此女人，無女人法，無男子法，無非男非女法。所以者何？女人法、男子法、非男非女法不可得故。阿難！是師子於此法中不得一切法，成就法忍逮大照明。是故阿難！一切女人應當隨學，如師子童女受持是經讀誦通利為他解說。」

[0282c14] 爾時會中有五千比丘尼，即從坐起偏袒右肩右膝著地，一心合掌白佛言：「世尊！我從今日受持是經讀誦通利為他解說。所以者何？我不願樂更受女身。受持是經，若不究竟讀誦通利，終不坐臥亦不睡眠。」

[0282c18] 佛告諸比丘尼：「善哉，善哉！作如是言。發大莊嚴而自莊嚴，以大精進而自精進。所以者何？汝等不樂女身樂求佛法，是故汝等倍加精進，堅心受持讀誦是經，悉令通利為他解說，當知汝等所受女身最是後邊。」

[0282c23] 爾時諸比丘尼，聞佛所說歡喜踊躍，各各脫身所著欝多羅僧，以散佛上，而說偈言：

「佛無有二語，　　必成男子身；
　說我等作佛，　　我志願滿足。」

[0282c28] 爾時會中有五千居士婦，從諸比丘尼聞是偈已，即從坐起偏袒右肩右膝著地，一心合掌白佛言：「世尊！我等今者受持是經，讀誦通利為他解說。所以者何？我等今者欲得遠離不自在身，視人顏色猶如婢妾，女人之身雖生王家長養，令大娉與他王不得自在，盡其形壽奉事其夫，懷妊十月受種種苦，以是事故，我等從今勤加精進，受持是經為他解說。受一食法奉持齋戒，脇不觸地，乃至奪命，誓不與夫携手親近，要當受持讀誦是經。」

[0283a09] 爾時世尊告諸居士婦言：「善哉，善哉！諸善女人，快說此言。汝等從今更不屬他，常得自在，不視他顏色，無懷妊苦，不更處胎，生無婬欲無女人處諸佛世界。」

[0283a12] 爾時阿難白佛言：「世尊！此諸姊等所生之處，世界何名佛號何等？」

[0283a14] 佛告阿難：「世界名眾寶華光，佛號放眾寶摩尼王光如來等正覺，今現在說法，此諸女人當生彼國。諸居士婦，受持是經故得見彼佛。」

[0283a17] 爾時諸居士婦，聞說是已，皆生歡喜，踊躍無量，即解頸十千真珠瓔珞，持用散佛，即於佛前，而說偈言：

「我等獲善利，　　得遠離女身；
　佛無有二語，　　所說皆真實。
　永棄如是身，　　卑陋女人相；
　但誑無智人，　　不能如實知。
　更不如婢妾，　　屬他不自在；
　亦不復十月，　　懷妊受眾苦。
　終不復更受，　　處胎諸惡法；
　已得離胎智，　　此智無有上。」

[0283a28] 爾時諸居士婦說此偈已，頭面禮佛右遶三匝，去佛不遠皆共就坐，一心觀佛目不暫瞬。

[0283b02] 爾時釋提桓因，以天拘藪摩花而散佛上，作如是言：「世尊！我當受持是經讀誦通利為他解說。」

[0283b04] 佛告釋提桓因：「憍尸迦！汝若如是，終不更與阿修羅戰。」

[0283b06] 爾時文殊師利法王子，欲令百千眾生所有善根轉明淨故，白佛言：「世尊！如來昔者從我聞說是經發菩提心。」

[0283b08] 佛告文殊師利：「以是事故，汝於百千萬億那由他菩薩眾中，最為明照，於十方世界開悟眾生，如日光明。」即時大地震動，天雨眾華，遶佛世尊積至于膝。

[0283b11] 爾時阿難白佛言：「世尊！以何因緣大地震動，散眾天華積至于膝。」

[0283b13] 佛告阿難：「今百千萬億那由他諸天，從文殊師利聞說此言，歡喜踊躍散眾天華，皆發是言：『我等當受持讀誦是經為他解說，如文殊師利法王子快說是言，我等亦當隨學；如文殊師利照明世間，我等亦當如是照明。』說此語時，皆得憶念是經如現在前，是故心生歡喜踊躍無量，復聞我從文殊師利得聞此經。阿難！是故大地震動天雨眾華。」

[0283b21] 爾時阿難白佛言：「世尊！此經成就諸大功德，此經成就未曾有功德，非是成就少善根眾生得聞此經。」

[0283b23] 佛告阿難：「如是，如是！如汝所言。若善男子、善女人，供養無量百千諸佛乃聞是經，聞已信解受持讀誦為他解說。阿難！此善男子，在天人中當知如塔，若有受持讀誦是經者，其人所住方面便有明正法人。復次，阿難！若有受持是經讀誦通利為他解說，乃至書寫經卷而供養者，當知是人離諸惡趣，已能降伏惡魔波旬，建立法幢能行法施，燃大法炬破無明闇，吹大法蠡趣向道場，擊大法鼓開甘露門降大法雨，充足一切樂求法者。開諸法藏諸佛所聚出大法財，知一切法遠離諸想，所謂色、受、想、行、識想，眼、耳、鼻、舌、身、意想，色、聲、香、味、觸、法想，遠離一切諸法想，乃至佛、法、僧想。阿難！若有從我聞此經者，受持讀誦，當知是人便是我子，從佛口生從法身生。是故阿難！若有眾生，欲食如來食，欲坐道場欲說正法，如我今者，應受持是經讀誦通利為他解說，乃至書寫經卷受持供養。」

[0283c13] 爾時阿難白佛言：「世尊！未來世中受持是經讀誦通利為他解說，乃至書寫經卷而供養者，皆是今日受持讀誦是經者耶？」

[0283c15] 佛告阿難：「如是，如是！所以者何？我未曾見諸餘世間，天人、魔梵、沙門、婆羅門、人及非人，於未來世能說是經，令他聞者無有是處。阿難！能於今日積聚法財，於未來世隨意受用。譬如居士若居士子，其家大富多饒財寶，金、銀、琉璃、真珠、摩尼，珂貝、璧玉倉庫盈溢，奴婢、僮僕、象、馬、牛、羊如是眾多，往至餘方遊戲觀看，其人後時還至財所得受用不？」

[0283c23] 阿難白佛言：「世尊！自在受用，是其財故。」

[0283c24] 「如是阿難！若於我前得聞此經，於未來世亦復得聞，受持讀誦如是經典，而設供養猶如今日。阿難！我以佛眼見有信解受持是經讀誦通利為他解說，乃至書寫經卷如今，阿難！而供養者，亦見誹謗不信受者。」

[0283c29] 爾時阿難白佛言：「世尊！若有眾生不信解是經而誹謗者，其人罪報當生何處？」

[0284a01] 佛告阿難：「且止！不須問也。」

[0284a02] 阿難白佛言：「世尊！惟願說之，為不信此法眾生生信樂故。」

[0284a03] 佛告阿難：「其人罪報生處，與五無間業等。阿難！於意云何？假使有人於一日中，悉斷三千大千世界眾生命根，其人生處罪報云何？」

[0284a06] 阿難白佛言：「甚惡。世尊！」

[0284a07] 佛告阿難：「其人罪報亦與彼等。阿難！於意云何？假使有人，若壞若燒恒河沙諸佛般泥洹後所起塔廟，得罪多不？」

[0284a09] 阿難白佛言：「甚多。世尊！眼不應視，耳不應聞。」

[0284a11] 佛告阿難：「其人生處罪報云何？」

[0284a11] 阿難白佛言：「世尊！甚惡甚重。」

[0284a12] 佛告阿難：「其人罪報亦與彼等。阿難！於意云何？假使有人，壞亂過去、未來、現在諸佛正法。其罪云何？」

[0284a14] 阿難白佛言：「甚重。世尊！」

[0284a15] 佛告阿難：「其人罪報亦與彼等。」

[0284a15] 阿難白佛言：「世尊！若有毀呰誹謗令眾生遠離是經。其罪云何？」

[0284a17] 佛告阿難：「於意云何？三千大千世界眾生，皆行十善求阿耨多羅三藐三菩提，假使有人毀壞其眼。其罪多不？」

[0284a19] 阿難白佛言：「甚多。世尊！當於百千萬億那由他劫，在地獄中受諸苦惱。」

[0284a22] 佛告阿難：「我今語汝，若有眾生毀謗此經，乃至一人令遠離者，當知此罪亦與彼等。」

[0284a23] 阿難白佛言：「世尊！若有菩薩，欲求阿耨多羅三藐三菩提，於此經中雖有疑心而不誹謗。其罪云何？」

[0284a26] 佛告阿難：「若生疑心則逆諸佛而有罪過，經一億劫遠離菩提。」

[0284a27] 阿難白佛言：「世尊！若有眾生誹謗是經，令多眾生而遠離者，所受罪身大小云何？」

[0284a29] 佛告阿難：「且止！不須問此罪身大小。」

[0284b01] 阿難白佛言：「世尊！惟願說之，令此四眾來世眾生慚愧怖畏。」

[0284b02] 佛告阿難：「其人罪身長一萬由旬，受無量苦。」

[0284b03] 阿難白佛言：「其人不能護口，所受舌報大小云何？」

[0284b04] 佛告阿難：「其罪人舌，縱廣一千由旬，五百鐵犁光焰熾燃以耕其舌。復有五百鐵丸，光焰熾燃雨其舌上，以其前世不護口故。」

[0284b07] 爾時四眾皆生怖懼身毛皆竪，涕泣流淚舉身投地，皆共同聲作如是言：「世尊！我等今者為彼族姓子、族姓女發露懺悔，願令遠離如是罪身不受眾苦。」會中復有涕泣流淚作如是言：「世尊！我等若於此生，若前百千萬億那由他生，曾起疑心作是眾苦因緣者，我等今於如來等正覺前，及餘百千萬億不可限量諸佛世尊前，發露懺悔。諸佛如來願以佛眼見知我等，我等今者所有罪業，皆悉發露不敢覆藏，我等愚小，無知無覺無有方便，惟願諸佛，以憐愍故受我等悔。」

[0284b18] 佛告諸善男子：「善哉，善哉！汝等今於我前不覆藏罪發露懺悔，於我法中便為增益。」

[0284b20] 阿難白佛言：「世尊！今此會中生疑心者，皆受如是地獄苦耶？」

[0284b21] 佛告阿難：「今此會中生疑心者，以悔過故其罪甚少。」

[0284b22] 阿難白佛言：「彼人受罪為多少耶？」

[0284b23] 佛告阿難：「其人欲命終時，身上一一諸毛孔中受無量苦亦不經久。所以者何？以於我前及餘無量無邊諸佛世尊悔過罪故。阿難！是故諸族姓子、族姓女，不欲受如是罪身，如是罪舌，如是眾苦者，應當信解是經莫生疑惑。阿難！若有善男子、善女人，不欲捨佛、捨法、捨比丘僧，不欲捨過去、當來、現在諸佛正法者，應受持是經讀誦通利為他解說，書寫經卷而供養之。」

[0284c02] 阿難白佛言：「世尊！如來今者說《不退轉輪經》，以何緣故作如是說『若不捨僧』？不捨何僧？」

[0284c04] 佛告阿難：「僧者所謂不退轉者說名為僧，為不退轉法來集會者亦名為僧。」

[0284c06] 阿難白佛言：「退轉菩薩不在僧數中耶？」

[0284c07] 佛告阿難：「若有深發菩提心不見此心者，皆入不退轉僧中。」

[0284c08] 阿難白佛言：「希有世尊，諸佛成就大方便力，以方便故說如是法。」

[0284c10] 爾時釋提桓因，以天曼陀羅華而散佛上，白佛言：「世尊！願令一切眾生皆成就如是方便。」

[0284c12] 佛告釋提桓因：「憍尸迦！若有信解是經者，皆當成就如是方便演說諸法，如我今者等無有異。」

[0284c14] 爾時有百千諸天，以天曼陀羅花而散佛上，作是言：「願令一切眾生逮得是經。」

[0284c16] 爾時阿難白佛言：「世尊！惟願如來，憐愍未來眾生守護是經。」

[0284c17] 爾時佛告阿難：「若善男子、善女人，在大海中應聞是經，是善男子、善女人皆悉得聞。所以者何？先佛如來已守護故。」

[0284c20] 阿難白佛言：「世尊！先佛如來雖守護是經，如來今者憐愍眾生當守護是經。」

[0284c21] 爾時大地六變震動，即於佛前有閻浮那提金色天華自然而現，其華有百千萬億葉，出大光明遍照十方恒河沙諸佛世界。是時四眾皆見十方恒河沙世界諸佛世尊，是諸佛前，亦有閻浮那提金色天華，有百千萬億葉自然而現，出大光明遍照十方。爾時釋提桓因，即自化身作居士形，持種種花與諸四眾作如是言：「諸仁！今者可以此花散如來上，亦用供養是經法故。」是時四眾即取其花散如來上。佛神力故所散之花，於諸佛上變成花蓋。

[0285a03] 是時四眾白佛言：「世尊！以何緣故大地震動？是大蓮花於諸佛前自然而現，乃至東方恒河沙諸佛世界，南、西、北方、四維、上、下恒河沙諸佛世界亦復如是。」

[0285a06] 佛告四眾：「若先有此相，當知諸佛已守護是經。」

[0285a07] 爾時阿難白佛言：「世尊！如來今者已守護是經耶？」

[0285a08] 佛告阿難：「如是，如是！我已守護。」

[0285a09] 阿難白佛言：「唯佛世尊守護是經，餘世界佛亦守護是經耶？」

[0285a10] 佛告阿難：「十方恒河沙諸佛世尊亦守護是經。」

[0285a11] 阿難白佛言：「世尊！當何名是經？云何受持？」

[0285a12] 佛告阿難：「此經名『不著諸果』，亦名『遠離諸果』，亦名『說堅信、堅法、八人、須陀洹、斯陀含、阿那含、阿羅漢、聲聞、辟支佛密義』，亦名『降伏遣魔』，亦名『與六波羅蜜相應』。所以者何？若善男子、善女人，信解是經受持讀誦，乃至書寫經卷而供養者，便具足修行六波羅蜜。」

[0285a18] 阿難白佛言：「世尊！云何信解是經受持讀誦，具足修行六波羅蜜耶？」

[0285a20] 佛告阿難：「若善男子、善女人，信解是經名檀波羅蜜，不生疑惑名尸波羅蜜，堪任此法名羼提波羅蜜，心無怯弱名精進波羅蜜，心不擾動名禪波羅蜜，不分別一切法名般若波羅蜜。是故阿難！此經名『六波羅蜜相應』，亦名『一切諸佛正說』，亦名『廣大不退轉輪』，亦名『廣博嚴淨不退轉輪』。阿難！如是等名汝當受持。」

[0285a27] 阿難白佛言：「世尊！聞此經名，尚應聽受，何況具聞初、中、後說。」

[0285a28] 佛告阿難：「如是，如是！如汝所言。」

[0285a29] 阿難白佛言：「世尊！若有得聞此經名者，能却幾劫生死罪耶？」

[0285b01] 佛告阿難：「若有得聞《廣博嚴淨不退轉輪經》名者，聞已信解。阿難當知！是諸眾生，得却百千劫生死。」

[0285b03] 阿難白佛言：「世尊！若有眾生，得聞是經，能信解已發菩提心者，逮得何法？」

[0285b05] 佛告阿難：「如是眾生已逮受記，當得阿耨多羅三藐三菩提。」

[0285b07] 爾時四眾，各各自見其所坐前有大蓮華自然而現，其華開敷有百千葉，亦有百千萬億光色。是時四眾心生歡喜踊躍無量，即取是華以散佛上，作如是言：「願使我等於未來世宣說是經，猶如世尊等無有異。」

[0285b11] 爾時世尊即便微笑。當爾之時，一切音樂不鼓自鳴，一切眾香自然芬熏，百千萬億虛空諸天，於虛空中作大音樂，復有百千萬億諸天，於虛空中雨天細末栴檀種種天香，天阿迦樓香，細末多摩羅香，復雨天閻浮那提金粟銀粟天摩尼寶，復雨曼陀羅華，摩訶曼陀羅華，波樓沙華，摩訶波樓沙華，曼殊沙華，摩訶曼殊沙華，迦迦羅華，摩訶迦迦羅華，樓遮摩那華，摩訶樓遮摩那華，輸婆摩那華，摩訶輸婆摩那華，天優鉢羅華，拘物頭華，芬陀利華，如是眾華，而散佛上。種種天香，種種天鬘，乃至諸天所有珍寶皆悉雨之，虛空諸天現身在地，而作音樂以供養佛，世間諸人各各脫身所著上服而散佛上。復有諸人，脫手足瓔珞咽胸瓔珞所著天冠華鬘而散佛上。復有諸人，以金銀天冠，眾寶天冠，眾華天冠，栴檀天冠散佛上者。復有諸人歡喜踊躍稱慶無量。當爾之時，牛馬歡悅出和柔聲，虛空眾鳥出和雅音，地獄畜生離苦獲安，餓鬼充足離飢渴苦，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆悉歡喜踊躍無量。是時眾生皆得慈心，慈心相向無有忿恨。

[0285c04] 爾時阿難白佛言：「世尊！以何因緣世尊微笑？諸佛如來不以無緣而笑。」

[0285c06] 爾時世尊告阿難言：「今此四眾比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，今於我前得聞此經，及未來世得聞經者，皆於阿耨多羅三藐三菩提而不退轉，後成佛時宣說是經無有增減，如我今日等無有異。」

[0285c12] 佛說是經時，有無量無邊不可思議不可限量百千萬億那由他天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，皆於阿耨多羅三藐三菩提而不退轉。佛說是經已，文殊師利法王子，無邊無量諸菩薩摩訶薩，尊者阿難諸大聲聞，及諸四眾比丘、比丘尼、優婆塞、優婆夷。天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，及諸世間聞佛所說，皆大歡喜。

廣博嚴淨經卷第六

【經文資訊】大正藏第 09 冊 No. 0268 佛說廣博嚴淨不退轉輪經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，維習安大德提供之高麗藏 CD 經文，范振業大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA