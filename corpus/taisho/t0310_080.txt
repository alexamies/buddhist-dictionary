大寶積經卷第八十

隋三藏法師闍那崛多譯

護國菩薩會第一十八之一

[0457b08] 如是我聞：

[0457b08] 一時婆伽婆在王舍城耆闍崛山中，與大比丘眾千二百五十人俱；菩薩摩訶薩五千人，一切皆得無礙辯才，大忍成就降伏魔怨，近於佛智一生補處，皆得陀羅尼無邊辯才、力、無所畏、自在神通，乃至一切功德皆悉具足，其名曰普賢菩薩、普眼菩薩、普明菩薩、普光菩薩、圓光菩薩、上意菩薩、無邊意菩薩、廣意菩薩、無盡意菩薩、持地菩薩、持世菩薩、益意菩薩、呪手菩薩、文殊師利等六十不思議菩薩，賢護等十六菩薩，如是等菩薩摩訶薩五千人俱。

[0457b19] 復有娑婆世界主梵天王，及釋提桓因、護世四王、功德天子、正意天子，一切天王、一切龍王、一切緊那羅王、一切乾闥婆王、一切夜叉王、一切阿修羅王、一切迦樓羅王，如是等王

[0457b23] 各各皆與百千眷屬俱悉來集會。

[0457b24] 爾時世尊坐功德藏師子寶座，於大眾中色象顯現如須彌山，普照世間如日天子，顯現世界如月天子，其德寂靜如梵天王，威德難瞻如天帝釋，七菩提分皆悉具足如轉輪王，宣說無相空無願法心無所畏如師子王，身光照耀如大火聚，又放光明猶如諸天最勝無上摩尼寶珠普照三千大千世界，以大梵音令諸眾生悉得歡喜。於一切法解其深義，於大眾中而為說法，初中後善其義微妙，具足無雜清淨梵行。爾時眾中有一菩薩摩訶薩名曰喜王在眾中坐，覩見如來坐師子座放大光明，如百千日普照一切，令天人光隱蔽不現。見是事已踊躍歡喜，遍滿身心不能自勝，即從座起合掌向佛，以偈讚曰：

「世尊覆蔽此大眾，　　天龍修羅乾闥婆，
　菩薩聲聞無威德，　　普照一切如金山。
　猶如須彌諸天俱，　　處於大海佛亦然，
　世尊住於慈悲海，　　放大光明百千種。
　住於梵行猶梵王，　　光明威德過諸天，
　安住禪定解脫中，　　照耀世間勝眾生。
　猶如帝釋在天眾，　　色象光明最為勝，
　佛過世間亦復然，　　諸相莊嚴功德具。
　猶如輪王典四域，　　照耀世間說法時，
　令諸眾生入聖道，　　世尊顯現慈悲意。
　光明障蔽火摩尼，　　猶如秋日行虛空，
　佛比千日最為勝，　　佛日普照於世間。
　如夜闇時秋滿月，　　佛光清淨亦復然，
　面部圓滿猶如月，　　覆翳一切天人光。
　猶如山頂夜火聚，　　清淨顯現無邊界，
　能滅一切無明闇，　　世尊智慧光普照。
　佛音遍滿山谷中，　　能伏外道猶師子，
　宣說無我空無願，　　令諸外道皆恐怖。
　威光猶如摩尼王，　　映奪一切摩尼光，
　如來軀體真金色，　　普照世間勝諸光。
　如來世間無與等，　　況復有勝世尊者，
　福智精進方便等，　　一切功德無能過。
　救護世間大丈夫，　　我今覩見功德海，
　令我歡喜生尊重，　　是故頂禮世尊足。
　我已讚歎勝調御，　　功德圓滿世間燈，
　我今所有諸功德，　　令諸眾生證菩提。」

[0458a06] 爾時喜王菩薩摩訶薩偈讚佛已，合十指掌諦觀佛身目不暫捨，觀察法界甚深難解難行難入，不可思惟難知寂靜微細之法，不可思量諸佛境界。內心觀察周遍法界，觀如來智世尊境界無有等等。作是觀已，入如來智不思議境方便行中，諸佛世尊同一法性而無有異。思惟觀察諸佛世尊無所染著猶如虛空。作是觀時，入於實證真如體性，一切諸法性皆如是。生如是信，愛樂諸佛如來無礙解脫之門，知常樂我淨、知佛之身，作是思惟：「如來之身遍一切剎現眾生前，諸佛功德於無量劫說不可盡。」喜王菩薩作是念已，默然而住觀於法界。

[0458a18] 爾時有一慧命菩薩比丘名曰護國，在舍婆提城受夏安居三月過已，執持衣鉢共諸年少初學比丘遊行諸國，至王舍城耆闍崛山。爾時慧命護國菩薩到世尊前，頂禮佛足，右遶三匝却住一面，合掌向佛以偈讚曰：

「敬禮最勝放光者，　　敬禮意如虛空者，
　敬禮能決他疑網，　　敬禮超過三界尊。
　十方無數剎土中，　　聞讚如來功德事，
　彼國所有諸菩薩，　　歡喜皆來供養佛。
　菩薩如法供養已，　　一心聽佛所說法，
　聞法歡喜還本土，　　讚歎如來諸功德。
　如來積行為眾生，　　經於無量無邊劫，
　為他求於菩提時，　　其心初無有疲惓。
　世尊行檀持戒堅，　　羼提精進遊諸禪，
　智慧方便皆具足，　　是故稽首大聖尊。
　如來具足四如意，　　諸根諸力諸解脫，
　又知眾生心意識，　　是故頂禮大智海。
　知諸眾生心所念，　　身口所作善惡業，
　亦知解脫方便等，　　世尊知已為說法。
　貪欲恚癡迷眾生，　　能令入於三惡道，
　如來知已教斷除，　　令彼眾生生善趣。
　過去一切諸世尊，　　天人魔梵所恭敬，
　未來功德具足者，　　世尊皆悉了了知。
　諸佛淨土所生處，　　菩薩聲聞及緣覺，
　天人眷屬與種姓，　　壽命長短皆悉知。
　滅度已後正法住，　　供養舍利起廟塔，
　受法藏人若干種，　　調御丈夫皆悉知。
　十力智慧無障礙，　　悉能了達三世事，
　入於一切法智中，　　故我稽首大智海。
　佛無等等況有過，　　諸相莊嚴如來身，
　譬如星宿在虛空，　　是故我禮勝丈夫。
　如來妙色無與等，　　映蔽大會天人光，
　釋梵威德在佛邊，　　一切隱沒皆不現。
　身如金山無垢穢，　　紺髮柔軟而右旋，
　佛頂顯現如須彌，　　無量功德光明聚。
　眉間毫相放大光，　　無量無邊無有數，
　佛眼修廣如青蓮，　　以大慈悲視眾生。
　如秋滿月行虛空，　　如來面部亦復爾，
　眾生觀者無厭足，　　是故我禮面中王。
　猶如師子鵝孔雀，　　安行徐步如象王，
　遊止震動於大地，　　敬禮十力大苦行。
　手指傭纖無不愛，　　網縵珊瑚赤銅色，
　臂肘修長立過膝，　　敬禮如來金色身。
　足下輪相羅網具，　　行時足跡猶采畫，
　若有頂禮世尊者，　　佛光照耀得生天。
　法王具足七財寶，　　常以法施調伏心，
　教照眾生以法行，　　我今頂禮於法王。
　慈悲為鎧念為刀，　　持戒為弓智慧箭，
　以此能破煩惱怨，　　生死有愛增長種。
　自度度他億眾生，　　解脫一切諸繫縛，
　能示無畏安隱路，　　令其得至常樂道。
　行此乘者斷生死，　　無有恩愛別離苦，
　得至微妙無為處，　　慈心說法為眾生。
　讚歎最勝世尊已，　　一切法中自在者，
　以此讚歎勝善根，　　令諸眾生證菩提。」

[0458c16] 爾時護國菩薩偈讚佛已，合十指掌而白佛言：「世尊！我心有疑，欲問如來，唯願聽許。」

[0458c17] 爾時佛告護國菩薩比丘：「恣汝所問，我當為汝分別解說，斷汝所疑令汝歡喜。」

[0458c19] 爾時護國既蒙聽許，即白佛言：「菩薩摩訶薩修行何等，於一切法增長功德，到究竟處而得自在，證捷疾智、得決定智，於法明了入一切智，教化眾生能決疑網，解一切智以巧方便濟度眾生，如言而行常宣真實，得念佛三昧，善能諮問一切深義，聞已能持，速疾證得一切種智？」

[0458c25] 爾時護國菩薩欲重宣此義而說偈言：

「菩薩行行常決定，　　真實決定從何生？
　智慧大海分別處，　　願勝丈夫為我說。
　佛身微妙猶真金，　　人天中勝大福聚，
　慈愍我等大歸依，　　清淨之行為我說。
　云何而得無盡利，　　覺道總持甘露生？
　云何清淨智慧海，　　而斷眾生諸疑惑？
　無量億劫在生死，　　而無疲倦悔厭心，
　觀諸眾生逼切苦，　　常為眾生作利益。
　清淨剎土佛眷屬，　　最勝國土及壽命，
　一切眾事微妙處，　　願說清淨菩提行。
　降伏眾魔破邪見，　　枯竭愛海得解脫，
　法行相續無絕斷，　　無上最勝為我說。
　色力財寶及四辯，　　哀愍軟言令眾喜，
　慈悲雲雨潤一切，　　願為我說佛境界。
　願出迦陵頻伽聲，　　大梵雷音破邪見，
　眾會渴仰為法來，　　願施解脫甘露漿。
　我今欲成微妙道，　　若不樂法則不請，
　聞法時至恭敬待，　　唯願為說大法寶。
　世尊我願成菩提，　　如來深知我志樂，
　非為惱亂故問佛，　　善哉願說最勝行。」

[0459a18] 爾時世尊告護國菩薩言：「善哉護國！汝今乃能問如是義，利益多人安樂天人，亦大饒益於未來世，攝諸菩薩。諦聽諦受，當為汝說。」

[0459a20] 護國白言：「善哉世尊！願為我說。」

[0459a21] 佛言：「護國！菩薩有四法，能成如上清淨之事。何等為四？一者真實心無諂曲，二者於諸眾生行於平等，三者心念行空，四者如言而行。護國當知，如此四種能得菩薩清淨之法。」

[0459a25] 爾時世尊欲重宣此義而說偈曰。

「若有菩薩心無諂，　　而常不退菩提道，
　亦無佷戾貢高意，　　彼則名為無邊智。
　見諸眾生無救護，　　生老病死所逼切，
　發心欲度於有海，　　能為一切作法船。
　調伏平等於眾生，　　觀諸眾生如一子，
　皆當救度令解脫，　　最勝丈夫發此心。
　行住坐臥念空門，　　壽者我想皆悉無，
　一切世間都如幻，　　眾生愚癡所迷惑。
　大智菩薩所言說，　　依之行行無違失，
　調伏寂靜離諸過，　　能求菩提名佛子。」

[0459b08] 佛說偈已，告護國菩薩言：「善男子！菩薩摩訶薩復有四種無畏之法。何等為四？一者所謂得陀羅尼，二者值善知識，三者得深法忍，四者戒行清淨。是名菩薩四無畏法。」

[0459b11] 爾時世尊欲重宣此義而說偈言。

「菩薩大名稱，　　由得總持故，
　受持最妙法，　　如來所宣說，
　恒常無忘失，　　增長於智慧，
　彼等智無礙，　　超過一切法。
　常遇善知識，　　增於助道法，
　常說於菩提，　　諸佛所行處，
　惡知識如火，　　畏燒故遠離，
　若聞空相法，　　勇猛堅其心。
　菩薩離我人，　　一切諸見等，
　持戒無缺漏，　　其心調寂靜，
　教化諸眾生，　　安住於佛戒。」

[0459b24] 佛說偈已，復告護國：「諸菩薩眾行圓滿到究竟處，有四功德令心歡喜。何等為四？一者菩薩見佛而生歡喜，二者聞正法而生歡喜，三者捨一切而生歡喜，四者順法忍而生歡喜。是為四法生於歡喜。」

[0459b28] 爾時世尊重說偈言：

「菩薩所生處，　　常見最勝人，
　威光遍一切，　　照曜於世間。
　見已心恭敬，　　如天奉帝釋，
　為度眾生故，　　求於菩提時。
　從佛聞正法，　　不怖而歡喜，
　一心信敬已，　　隨順於佛教。
　聞於隨順法，　　得忍心無疑，
　諸法無眾生，　　我想亦復爾。
　常觀如是已，　　捨相生歡喜，
　既不取我相，　　見乞心踊躍。
　城邑與大地，　　妻子及壽命，
　一切布施時，　　其心初無悔。」

[0459c12] 佛說偈已，復告護國：「菩薩作如是言，有四種法應當棄捨。何等為四？一者菩薩棄捨居家，二者既出家已不貪利養，三者離諸檀越，四者不惜身命。是為四法應當棄捨。」

[0459c15] 爾時世尊重說偈言：

「菩薩見家過，　　捨之而出家，
　遊止於山林，　　無人寂靜處。
　遠離男與女，　　眷屬及大眾，
　單己無等侶，　　譬如犀一角。
　專意求淨道，　　得失心無憂，
　少欲及知足，　　離諂除憍慢。
　精進為眾生，　　布施調伏心，
　苦行修禪定，　　一心求佛智。
　不惜身與命，　　遠離愛眷屬，
　堅心求菩提，　　其志猶金剛。
　若人來割截，　　無有恚恨想，
　勇猛心增長，　　求於一切智。」

[0459c29] 佛說偈已，復告護國：「菩薩有四種無悔之法。何等為四？一者不破禁戒無悔之法，二者住阿蘭若處無悔之法，三者行四聖種無悔之法，四者多聞無悔之法。是為四種無悔之法。」

[0460a04] 爾時世尊重說偈言：

「持戒淨無垢，　　猶如摩尼珠，
　不生貢高心，　　言我能持戒。
　復以此戒善，　　轉教於多人，
　常懷如是望，　　成就於佛戒。
　彼等住空閑，　　清淨蘭若處，
　亦不生我想，　　及以壽者想。
　觀察男女色，　　猶如於草木，
　不生男女想，　　及以吾我想。
　彼住四聖種，　　無懈怠諂曲，
　至心恒修行，　　遠離於放逸。
　求多聞功德，　　精勤常修習，
　願成一切智，　　最上功德處。
　眾生處牢獄，　　無有救護者，
　輪轉於生死，　　求財以自給。
　我當求法船，　　濟度彼生死，
　煩惱海眾生，　　令其至彼岸。
　眾生無歸依，　　亦無救護者，
　眾生在有為，　　無能令其出。
　我當作導師，　　救之令解脫，
　是故我發心，　　求於菩提道。」

[0460a25] 佛說偈已，復告護國：「菩薩有四種調伏之行，應當行之。何等為四？一者願生善處常值諸佛，二者供養師長而不求報，三者常樂空閑棄捨利養，四者得無礙辯頭陀忍法。是為四種調伏之法。」

[0460a29] 爾時世尊重說偈言：

「菩薩勇猛樂山林，　　常不從人求利養，
　恒得深智無礙辯，　　善能通達諸法相。
　常當供養諸師長，　　隨順師教無違背，
　隨所生處值諸佛，　　供養恭敬求菩提。
　常生勝處名高遠，　　若生天上天中尊，
　又得成就菩提道，　　教諸眾生行十善。
　念佛功德常歡喜，　　我亦不久成佛道，
　既成正覺功德滿，　　度脫眾生生死苦。」

[0460b09] 佛說偈已，復告護國：「菩薩有四種法，淨菩薩行。何等為四？一者行菩提時心無瞋恨，二者棄捨眷屬宮殿財寶樂處山林亦不稱說己之功德，三者雖行布施不求果報，四者精勤樂法不見師過。是為四法淨菩提行。」

[0460b13] 爾時世尊重說偈言：

「其心清淨無怨恨，　　亦不求人之過罪，
　自不諂曲無染著，　　行於大道求菩提。
　深觀居家是苦本，　　親近惡友無正念，
　是故棄捨行出家，　　處於山林求解脫。
　遊行空閑寂靜樂，　　永斷眷屬恩愛念，
　不惜於身及壽命，　　獨步無畏猶師子。
　乞食支身常知足，　　猶如飛禽無儲積，
　不樂生天及人中，　　唯求無上菩提道。
　獨行無侶唯一己，　　恒不恐怖如師子，
　畏諸煩惱如野獸，　　若得利養心不喜。
　觀諸眾生恒放逸，　　慈悲誓願為破之，
　我為救護諸眾生，　　常當熾然勤精進。
　凡所出言恒哀愍，　　於憎愛人常含笑，
　不著一切亦如風，　　唯當求於丈夫行。
　常樂行於空無相，　　觀有為法如幻化，
　調伏諸根意廣大，　　行住常樂甘露法。
　常依佛教行大道，　　恒當清淨於內心，
　求陀羅尼及辯才，　　荷負諸苦求菩提。
　菩薩常觀如是行，　　見前利益生歡喜，
　若不愛樂於菩提，　　是人無惡而不造。」

[0460c06] 佛說偈已，復告護國：「菩薩有四種墮落之法。何等為四？一者不恭敬他，二者背恩諂曲，三者多求利養名聞，四者詐善揚德。是為四種墮落之法。」

[0460c09] 爾時世尊重說偈言：

「彼於父母及師長，　　常懷憍慢不恭敬，
　違背恩養心諂曲，　　諸根散亂多愚癡。
　常念利養不休息，　　諂曲詐現精進相，
　自謂持戒及苦行，　　一切無有如己者。
　惡口麁言喜鬪諍，　　常求人過不休息。
　彼恒違離沙門行，　　營理田作及販賣。
　未來世中諸比丘，　　棄捨功德及戒行，
　以懷嫉妬鬪諍故，　　覆滅損壞我正法。
　彼去菩提甚懸遠，　　亦復遠離七聖財，
　違背解脫八正路，　　流轉五道生死中。」

[0460c20] 爾時世尊說此偈已，復告護國：「菩薩有四種障道之法。何等為四？一者懈怠，二者不信，三者我慢，四者瞋恚。是為四種障道之法。」

[0460c22] 爾時世尊重說偈言：

「懈怠不信闇鈍心，　　常為我慢及瞋恚，
　見有忍辱諸比丘，　　驅逐儐出於塔寺。
　若得利養心歡喜，　　各言我是常住者，
　恒作方便求人短，　　何人有過我治罰。
　如是等人去法遠，　　憎嫉功德墜三塗，
　厭惡諸佛微妙法，　　是人當入猛火中。
　彼人造惡不休息，　　必當具受苦中苦，
　是故汝等求菩提，　　無令後悔墮惡道。
　無量億劫佛乃出，　　為諸眾生作利益，
　汝等既得善趣身，　　應捨放逸求解脫。」

[0461a05] 爾時世尊說此偈已，復告護國：「菩薩須捨四種福伽羅，不得親近。何等為四？一者不得親近惡知識，二者不得親近執見之人，三者不得親近謗法之人，四者不得親近貪利養人。是謂四種之人不得親近。」

[0461a09] 爾時世尊重說偈言：

「能捨惡知識，　　親近善知識，
　菩提道增長，　　猶月漸圓滿。
　遠離執見人，　　及捨我壽等，
　為求佛道故，　　棄之如毒器。
　誹謗於佛法，　　寂靜甘露味，
　若欲求菩提，　　應避如糞穢。
　遠離貪利養，　　亦捨惡行人，
　是等不應近，　　猶如避火坑。
　若欲降眾魔，　　轉無上法輪，
　欲求第一利，　　速遠惡知識。
　捨愛及憎惡，　　利譽亦嫉妬，
　若求無上道，　　常修於佛智。」

[0461a23] 爾時世尊說此偈已，復告護國：「菩薩有四種法受未來苦。何等為四？一者輕慢有智之人，二者常懷嫉妬之心，三者於一切法無有信心，四者於淨智法常疑無忍而求利養。是謂四法受未來苦。」

[0461a27] 爾時世尊重說偈言：

「侍佛之人有智者，　　一切天人應供養，
　而反貢高懷憍慢，　　是故彼受無邊苦。
　於淨法中心無忍，　　所求利養皆非法，
　常懷憍慢而貢高，　　見有智者不恭敬。
　於佛法中無信解，　　於賢聖眾亦復然，
　此人常遊三惡道，　　若在人中多愚癡。
　彼捨人間壽命已，　　在大地獄受劇苦，
　若此劫盡生餘方，　　畜生餓鬼亦復然。
　若欲求作世間燈，　　能盡諸苦勝丈夫，
　常當遠離三塗業，　　修諸功德成菩提。」

[0461b09] 爾時世尊說此偈已，復告護國：「菩薩有四繫縛。何等為四？一者輕慢於他，是菩薩繫縛。二者於世俗定其心樂著不求究竟，是菩薩繫縛。三者不守自心智慧未成而行放逸，是菩薩繫縛。四者為求利養而入他家，是菩薩繫縛。護國！當知是謂菩薩四種繫縛。」

[0461b14] 爾時世尊重說偈言：

「恒常輕慢他，　　樂住世間善，
　貪著諸見纏，　　如象沒深泥。
　樂入白衣家，　　常懷於放逸，
　暗鈍無智慧，　　此行名繫縛。
　欲斷諸有苦，　　遠離老病死，
　當捨於憍慢，　　常行菩薩道。
　受於無邊苦，　　棄捨諸樂事，
　亦離於憎愛，　　成佛無染著。

「汝等常應行六度，　　諸地諸智諸力等，
　一切功德若成就，　　常得解脫死羅網。
　我於往昔無量劫，　　為諸眾生求菩提，
　常行布施以調伏，　　捨離恩愛住正道。
　恒不捨離阿蘭若，　　苦行羸瘦求菩提，
　熾然精進無懈怠，　　求於最勝丈夫智。
　見諸眾生在有獄，　　輪轉生死五道中，
　慈念一切起大悲，　　是故求於菩提道。
　捨於愛子及妻妾，　　亦捨資財七寶等，
　壽命國土及大地，　　為求菩提佛智故。
　我昔處於勝山林，　　時作仙人名忍辱，
　為王歌利截鼻耳，　　血變為乳無恚恨。
　往昔亦曾作睒子，　　慈孝供養於二親，
　時被迦夷箭所中，　　爾時亦無瞋恚想。
　不惜身命投高巖，　　為求諸佛善言故，
　爾時亦無身命想，　　為成菩提大事故。
　往昔慈愍於飢獸，　　身肉充濟於八虎，
　爾時空中諸天眾，　　讚言善哉大丈夫。
　往昔樂行大布施，　　曾作淨行婆羅門，
　憐愍眾生貧苦故，　　入海求於如意珠。
　還為海神所盜竊，　　我時勇猛抒大海，
　尋時得珠還閻浮，　　用濟貧苦諸群生。
　亦曾作王名蘇摩，　　乃至失命不妄語，
　諸王因我皆解脫，　　名聞廣流於十方。
　我昔曾見貧窮人，　　時我為王以身施，
　令彼巨富多財寶，　　是故號我一切施。
　我昔曾為尸毘王，　　有鴿恐怖來投我，
　我以身肉代彼命，　　令彼得離於恐怖。
　我昔作王名師子，　　身遇重病醫授藥，
　時有病人乞此藥，　　我不愛命先施與。
　我昔修行為眾生，　　曾作王子蘇達拏，
　時有人來乞妻子，　　我不愛惜盡施與。
　曾作菩薩名嚴熾，　　為化才德國王故，
　經於八萬四千年，　　勤行精進始受化。
　亦作王子名淨威，　　於佛塔前自然身，
　恭敬供養於十方，　　無上最勝兩足尊。
　曾作國王名月光，　　時有梵志名可畏，
　從我求索於身首，　　我無愛惜以頭施。
　又作國王名福德，　　於諸聚落街巷中，
　積滿醫藥及飲食，　　擬施一切諸眾生。
　曾作大王名日淨，　　端正伎女有千人，
　七寶瓔珞莊嚴體，　　心不愛惜用布施。
　又作國王名寶髻，　　七寶天冠莊嚴首，
　最妙花香而嚴飾，　　亦用布施一切人。
　又作國王名知足，　　手脚柔軟如兜羅，
　色妙清淨如蓮花，　　亦以布施眾生等。
　又作商主名師子，　　有羅剎女欲害人，
　能以方便驅遣彼，　　安置商人於洲渚。
　又作商主名善眼，　　將眾五百採七寶，
　有諸羅剎像美女，　　亦令商人脫彼難。
　曾作王子名福焰，　　妻妾妓女有數億，
　端正殊妙猶天女，　　捨之出家無愛戀。
　又作商主名金色，　　時有如來號無垢，
　於彼佛前然十指，　　供養最勝兩足尊。
　又作國王號花眼，　　一切瞻仰心無厭，
　如是妙眼用布施，　　憐愍一切眾生故。
　又作菩薩名多髮，　　見有婦人喪其夫，
　晝夜思念不能捨，　　纏綿裸形心發狂。
　菩薩爾時生慈悲，　　化作死女言喪妻，
　漸漸教化彼狂婦，　　還令醒悟得本心。
　又作菩薩名普瞻，　　見有一人病羸困，
　我於爾時生慈悲，　　以己血肉用施彼。
　又作國王名花敷，　　見有一人病困篤，
　我於彼人起慈心，　　破於骨髓療彼病。
　又作國王名成利，　　見有一人甚貧窮，
　施以一切諸財寶，　　及捨愛命心無戀。
　又作國王名信幢，　　兩手柔軟具輪相，
　時有人來乞我手，　　為求菩提用施彼。
　又作國王名普現，　　有四天下多財寶，
　豐樂安隱男女盛，　　為求菩提用布施。
　又作王女名智意，　　其身白淨甚柔軟，
　慈悲歡喜割股肉，　　及以血施心無悔。
　又作女人名銀色，　　金色城中有婦女，
　新產飢渴欲食子，　　我割兩乳用施之。
　又作國王名聞德，　　多饒最勝諸瓔珞，
　金銀七寶諸車乘，　　世間難捨皆能施。
　又作王子名知恩，　　有人墮海名無恩，
　無恩為寶壞我眼，　　我於爾時心不恨。
　又念過去作戰夫，　　在大陣中心無殺，
　寧自喪身不害人，　　乃至蟻子無殺想。
　又念過去曾作雉，　　恭敬供養於尊者，
　同類老小皆給恤，　　爾時亦無傲慢心。
　又念過去作猨猴，　　在山逢值於獵師，
　諸獼猴眾皆歸我，　　我懷慈心救彼命。
　又念過去作象王，　　時被國王所執縛，
　我念父母盲無目，　　分捨身命飢不飡。
　又念過去受羆身，　　有人失道我救養，
　彼將獵師反害我，　　我於爾時亦無恨。
　又念過去作象王，　　時被獵者箭所著，
　我求菩提功德故，　　以牙奉施於彼人。
　又念過去作雉身，　　在於曠野缺林裏，
　彼林為火所焚燎，　　時我救林天雨花。
　我昔曾作九色鹿，　　飲水食草恒河邊，
　其水深廣漂流急，　　有人墮河我救之。
　其人貪財受王募，　　多將兵眾來害我，
　我求菩提行慈悲，　　於彼人所亦無恨。
　又念過去曾作龜，　　濟度商人令過海，
　五百商人食我肉，　　我時亦無瞋恨想。
　我念過去行菩提，　　曾作魚身遊水裏，
　憐愍一切捨身命，　　百千眾生來食我。
　我見百千眾生病，　　化身為藥猶如山，
　欲令眾生除病苦，　　變作蟲身名為月。
　又念曾作師子王，　　巨身大力仍有慈，
　時被毒箭所中射，　　於彼人所起慈愍。
　又念過去作馬王，　　身色白淨猶珂雪，
　常在大海高山頂，　　度諸商人羅剎難。
　又念過去求菩提，　　曾作國王名居邪，
　見於五欲多諸患，　　不隨婬女諂誑言。
　又念過去曾作兔，　　常化諸兔以善事，
　時與仙人同居處，　　捨身投火救仙飢。
　又念過去作鸚鵡，　　常處多饒花果林，
　報枯樹恩不捨離，　　釋變枯樹生花果。
　又念曾作獼猴王，　　見諸獼猴被龍害，
　遂教獼猴竹筒飲，　　獼猴悉免諸龍難。
　又復重念作鸚鵡，　　取人稻穀養二親，
　稻主執我生瞋恚：　　『云何盜我熟苗稼？』
　我即報言：『汝種時，　　云施一切眾生等。
　我今取以養父母，　　是故不名為偷盜。』
　稻主即時生歡喜：　　『我是禽獸汝為人。
　善哉鸚鵡有智慧，　　能懷孝養供父母，
　我從今去以稻施，　　任汝供養於二親。』
　如是過去無量事，　　無有苦行而不作，
　未曾有懷疲倦意，　　以求無上清淨道。
　若內若外所有物，　　無有一種而不起，
　持戒忍辱精進禪，　　無量方便及智慧。
　皮肉骨髓及以血，　　以施一切諸眾生，
　往昔住於山林中，　　勇猛精進身枯竭，
　為求佛說大小乘，　　教示眾生令入道。
　常樂在於頭陀所，　　曾所修行無棄捨，
　如是一切難苦行，　　我於往昔無不行。
　我說未來眾生等，　　聞我此等生輕笑，
　不信受行一句偈，　　反更毀謗如是法。
　斯由貪著衣食等，　　心常覺觀多睡眠，
　諂曲毀法無慚愧，　　破壞正教無功德，
　聞此微妙寂靜法，　　各共相諍非佛語：
『我師多聞猶如海，　　能講能說最第一，
　彼亦不行如此法，　　決定非是佛所說。
　次前亦有耆老等，　　從昔已來諸名德，
　亦未受行如是法，　　汝等勿求虛妄事。
　於中無我無壽命，　　亦不說有富伽羅，
　唐自疲勞無福祐，　　徒修精勤苦行等。
　既言有法名大乘，　　云何復言空無我？
　以無眾生無作者，　　是故於中不須求。
　此等文句假設作，　　亦如外道邪意說，
　如來不說如是事。』　　呵罵毀辱諸比丘。
　此等不善無羞恥，　　姧偽欺誑無不作，
　來世於我教法中，　　而作形相諸比丘。
　內懷嫉妬慢覆心，　　手足擾動失威儀，
　袈裟恒常垂兩角，　　身被法服常在村，
　遊於俗間恒酒醉，　　身著法衣親俗人，
　棄捨正教功德聚，　　樂為俗人通信使，
　畜養牛馬諸畜等，　　奴婢作人不淨物，
　種蒔田園恒亂心，　　心樂諸惡無善行，
　亦不親近善知識，　　口恒不擇於語言。
　身中惡行無不作，　　貪取佛塔眾僧物，
　何況己物而肯施？　　見他持戒諸比丘，
　謗毀言非真梵行；　　不護禁戒無威德，
　樂處俗家侵他妻。　　白衣畜婦猶懷愧，
　彼惡比丘貪轉甚，　　畜養妻子求不厭，
　與諸俗人無有別。　　若有檀越請供養，
　施與衣食湯藥等，　　受他信施無善念，
　唯增貪欲侵彼妻。　　心常繫念女色邊，
　隨順煩惱無聖行，　　方便誘誑諸婦女。
　教化俗人令斷欲，　　謂貪欲者墮惡道，
　地獄及以畜生等，　　然於自身不依教，
　云何傳欲教化他？　　此人三業不如法，
　所有眷屬亦復爾，　　晝夜聚語無休息，
　唯論五欲諸世事。　　受畜門徒唯驅使，
　終無教誨以善道，　　多受弟子自圍遶，
　顯己德大招名利，　　外現異相詐慈悲，
　攝諸徒眾不求利。　　門徒眷屬多疾患，
　乾枯病癩癬瘡等，　　唯是雜類下人輩，
　終不教示聖種等。　　戒聞定慧悉棄捨，
　不行比丘所作事，　　非道非俗無所名，
　猶如爛壞腐朽木。　　於諸律儀生輕賤，
　布薩毘尼亦復然，　　自在遊行背師教，
　搪揬如象醉無鉤。　　或時詐現在山林，
　心常念於聚落事，　　三毒煩惱恒熾然，
　暫時不能寂靜住。　　忘失諸佛教誡事，
　及以頭陀功德等，　　我慢貢高滿身中，
　墮於可畏阿鼻獄。　　晝夜恒論國土事，
　亦復論說於賊盜，　　身心專營親緣事，
　捨離禪定及智慧。　　設有所作樂麁事，
　心存自安故營造，　　假使營理僧伽藍，
　貪著房舍眉恒蹴。　　自身口意不調柔，
　徒眾相學亦復爾，　　彼惡比丘設造寺，
　專為己身及眷屬。　　若有比丘順從彼，
　即便安置攝受住；　　若有持戒諸大德，
　方便善能說法利，　　自能調伏亦調他，
　如是比丘終不受。　　此房現今我受用，
　餘房是我弟子住，　　自外己屬諸同學，
　汝去此中無處停。　　現今所有床鋪者，
　各以付他有所屬，　　更無剩長可相容，
　亦無衣食汝須去。　　暫時所須尚不與，
　況借房舍及諸物？　　如是不行僧次法，
　彼惡比丘如俗人，　　多畜錢財眷屬等。
　我諸弟子如法者，　　處處驅遣不聽住，
　彼時憶念我所說，　　各懷悲傷入山林，
　嗚呼我師微妙法，　　不久悉滅不復現。
　現有比丘求多利，　　身無法行疾有德，
　設有具戒功德者，　　為彼惡賤無利養，
　皆自傷歎去城邑，　　常住空靜山林中。
　癡慢貢高諸惡行，　　常行鬪諍兩舌者，
　欺誑世人得利養，　　自謂與聖等無異。
　我此法教功德藏，　　具足一切妙功德，
　來世破壞不復現，　　以無持戒我慢故。
　又如寶藏為他壞，　　又如花池枯乾竭，
　猶如寶輿自摧折，　　我法未來亦復然。
　彼惡比丘難調伏，　　滅我法行無有餘，
　未來如是惡世中，　　破壞我法甚可畏。
　如是樂喜諸惡者，　　遠離天人及善行，
　從於此身捨命已，　　墮於地獄畜生中。
　於彼無量億千歲，　　具受一切諸苦惱，
　於後假使得人身，　　多苦穢惡恒不淨。
　若盲若聾若眼瞎，　　恒常身體懷疾病，
　顏色醜惡見不喜，　　常懷畏懼承事他。
　難得心意無親愛，　　所說語言無信受，
　若有如是惡行者，　　在所呵責驅出眾。
　彼人多饒諸病苦，　　常被杖石打驅逐，
　常為飢渴惱其身，　　他人見者常輕賤。
　若聞如是眾多苦，　　應捨諸惡心調伏，
　於諸眾生行善行，　　勿令於後生悔心。
　若有愛敬佛世尊，　　聖眾持戒頭陀法，
　汝應勤求如是行，　　應捨眷屬及名利。
　此皆顛倒如幻化，　　應觀有為如泡夢，
　恩愛合會必別離，　　一切有為不久住。
　莫捨正勤諸力等，　　勤求諸地波羅蜜，
　乃至未覺妙菩提，　　常應修集一切行。」

[0464a20] 爾時佛復告護國菩薩言：「善男子！於未來世行大乘菩薩富伽羅等有如是等過患，應自遠離，自不勤求，而與此人共相習近，不勤正行，自行諂曲、親近行諂曲者，自無智慧、隨順無智慧者，貪求世利恒無厭足，慳惜他家嫉妬勝己，諂曲詐偽無羞無慚，詐現聖相自尊自重，徒眾眷屬各相譽讚以求名利，求利養故常入聚落。既不憐愍一切眾生，亦不為教化諸眾生故，常自說言我有平等。恒作是念：『云何他知我是眾生真善知識、知我多聞。』實於佛法無恭敬心無求法心，猶如破器無所復用，如懈怠人無有成辦。相求過失行於方便，無智懈怠唯惡覺觀。各各論說破法等事，固執惡心至死不悔。多集慳貪，所畜眷屬亦學是師，以自圍遶在我法中。如是行者凡所作事，不問明哲不求佛法，以無精進行故生貧窮家。從貧窮家而得出家，於我教中得少利養，心生歡喜而無慚愧。彼等尚無懺悔之心，何能自覺勝智？彼等棄捨諸佛功德而取現在名利，以得現在利故，自言我是沙門也。護國！我於如是富伽羅、如是人等，我不說其有隨順俗忍，何況能有諸佛大智？彼等遠於人天道，況成佛道？護國！如是等人，我說有八種法障礙於菩提。何等為八？一者當生三惡道，二者當生邊地下賤，三者當生貧窮，四者顏色不正，五者愚癡無智，六者常與惡知識相會，七者多諸病患，八者得大惡病以取命終。護國！此等八法是障礙菩提。所以者何？護國！我亦不說但以有言說而得菩提，我亦不說詐現聖者有清淨行也，我亦不說有諂曲者有菩提行也，我亦不說多貪利養者有供養佛行也，我亦不說有我慢者有清淨般若行也，我亦不說無智慧者能決他疑行也，我亦不說有妬嫉者有淨心行也，我亦不說不精進者能得諸陀羅尼行也，我亦不說不樂功德者而得善道行也，我亦不說慳惜他家者有身心清淨行也，我亦不說詐現威儀者能值遇佛會也，我亦不說樂在俗家者有清淨口業行也，我亦不說不恭敬者有心清淨行也，我亦不說有不知足者有樂法行也，我亦不說惜身命者有求法行也。護國！我雖呵罵毀呰六師，然彼諸外道在我法外入我法中作諸惡業，我若毀辱，過患倍彼六師。何以故？彼等但為自口言我是比丘，而以無行欺誑一切天人世間故。」

[0464c04] 爾時世尊欲重宣此義而說偈言：

「威儀濁亂無恭敬，　　唯增我慢貪名譽，
　煩惱覆蔽心迷醉，　　此等遠離妙菩提。
　耽著名利及懈怠，　　懈怠增長失正念，
　若無正念失持戒，　　若無持戒失善道。
　彼人生在貧窮家，　　得出家已著利養，
　如人棄捨於真金，　　擔負草穢以為寶。
　為求名利住山林，　　至彼更求諸等侶，
　棄捨神通辯才智，　　求現名利及眷屬。
　若彼命終墮惡道，　　或生貧窮下賤中，
　懈怠惡色無威德，　　斯等皆由我慢受。
　彼既遠離諸善行，　　亦由放逸失正念，
　在於長遠大惡道，　　億千劫中未能脫。
　若求名利得菩提，　　提婆達多應是佛，
　毘嵐猛風吹壞物，　　懈怠無戒亦復然。
　自無善行貪女色，　　戒行不淨失功德，
　於我法中無所用，　　無智猶如朽爛木。
　若為菩提求佛法，　　何得不依解脫行？
　猶如黐膠縛獼猴，　　我慢求道亦復然。
　我昔為求一句法，　　棄捨身命為菩提，
　彼人懈怠捨我教，　　如是無利於我法。
　我昔為求善教故，　　投身高崖及火聚，
　我得聞已如法行，　　棄捨一切愛憎等。
　彼人聞我功德法，　　曾不愛樂於一句，
　無法云何得菩提，　　猶如盲前說道路。」

大寶積經卷第八十

【經文資訊】大正藏第 11 冊 No. 0310 大寶積經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，CBETA 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA