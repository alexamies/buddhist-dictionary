佛說八吉祥神呪經

吳月氏優婆塞支謙譯

[0072b06] 聞如是：

[0072b06] 一時，佛在羅閱祇耆闍崛山中，與千二百五十比丘俱，菩薩千人皆彌勒等。

[0072b07] 佛告賢者舍利弗及諸比丘：「皆一心聽！」

[0072b08] 佛告賢者舍利弗：「東方去是一恒沙，有佛名安隱囑累滿具足王如來、至真、無所著、最正覺，今現在說法，其世界名曰滿所願聚。

[0072b11] 「去是二恒沙，有佛名紺琉璃具足王如來、無所著、最正覺，今現在說法，其世界名曰慈哀光明。

[0072b13] 「去是三恒沙，有佛名勸助眾善具足王如來、無所著、最正覺，今現在說法，其世界名曰歡喜快樂。

[0072b16] 「去是四恒沙，有佛名曰無憂德具足王如來、無所著、最正覺，今現在說法，其世界名曰一切樂入。

[0072b18] 「去是五恒沙，有佛名藥師具足王如來、無所著、最正覺，今現在說法，其世界名曰滿一切珍寶法。

[0072b20] 「去是六恒沙，有佛名曰蓮華具足王如來、無所著、最正覺，今現在說法，其世界名曰滿香名聞。

[0072b22] 「去是七恒沙，有佛名算擇合會具足王如來、無所著、最正覺，今現在說法，其世界名曰一切解說音聲遠聞。

[0072b24] 「去是八恒沙，有佛名解散一切縛具足王如來、無所著、最正覺，今現在說法，其世界名曰一切解脫。」

[0072b28] 佛告賢者舍利弗：「此諸佛如來、無所著、過四道不受、最正覺，其國土清淨，無五濁、無愛欲、無意垢。若有善男子、善女人，聞此八佛及國土名，受持奉行諷誦，廣為他人解說其義者，終不愚癡，口之所言，無有失誤，相好具足，無所缺減，無央數年不為乏少。

[0072c04] 「是人終不墮太山地獄、餓鬼、畜生中也，是人終不望取羅漢、辟支佛道而般泥洹，必當逮得無上平等之道，常遇陀隣尼，常行菩薩道，得功德無量。

[0072c08] 「第一四天王常擁護之，不為縣官所拘錄，不為盜賊所中傷，不為天龍、鬼神所觸嬈，閱叉鬼神、蠱道鬼神、若人、若非人，皆不能害殺得其便也，除其宿命不請。

[0072c11] 「若有疾病、水火、烏鳴、惡夢、諸魔所嬈，恐怖衣毛竪時，常當讀是八吉祥神呪經呪之，即得除愈。」

[0072c13] 是時，佛說偈言：

「若有持是經，　　八佛國土名，
　不墮三惡處，　　疾得無上道。
　自覺發道意，　　見佛即開解，
　中外常歡喜，　　供養心恭敬。
　億劫阿僧祇，　　行惡悉消除，
　持是八吉祥，　　速得明解教。
　供事是經者，　　千葉華中生，
　珍寶為其出，　　色像好無上。
　人聞是尊經，　　尊敬信樂者，
　奉持諷誦讀，　　清淨無放逸。
　女人信是經，　　敬慎無諛諂。
　棄女為男子，　　聰明常黠慧，
　奉持八佛名，　　出入賊不害。
　刀兵水火毒，　　諸邪不能干，
　愛樂奉是經，　　諸魔不得便。
　鬼神諸官屬，　　無能嬈亂者，
　飛行到諸剎，　　所在大豐樂。
　心意正無邪，　　見佛大歡喜，
　所生常遇佛，　　等心奉事之。
　一切眾惡除，　　疾得泥洹道，
　精進無懈怠，　　去離諸緣著。
　為人朴直儒，　　奉持八佛名，
　勇猛降眾魔，　　其力如金剛。
　端正相好具，　　一切莫能當，
　布施無慳貪，　　巨億萬家生。
　盜賊及怨家，　　自然皆消除，
　疾病縣官事，　　烏鳴諸惡夢，
　持是八佛名，　　呪之即除愈。
　奉持是經者，　　彌勒菩薩等，
　第一四天王，　　常共擁護之。
　所願皆可得，　　踊躍大歡喜，
　一心信樂者，　　福德亦如是。」

[0073a17] 爾時，諸菩薩：颰陀和菩薩、羅憐那竭菩薩、橋曰兜菩薩、那羅達菩薩、須深彌菩薩、摩訶須和薩和菩薩、因祗達菩薩、和輪調菩薩，是八人求道已來無央數劫，於今未取佛，願言：「使十方天下、人民皆得佛道。若有急疾，皆當呼我八人名字，即得解脫；壽命欲終時，我八人便當飛往迎逆之。」

[0073a23] 諸菩薩彌勒等、第一四天王，皆白佛言：「吾當擁護持八吉祥神呪經者，與我并力令諸疾病皆得除愈。」

[0073a26] 佛說經已，舍利弗、彌勒菩薩，及諸比丘、天龍、鬼神、阿須倫王，皆大歡喜樂聞。

佛說八吉祥神呪經

【經文資訊】大正藏第 14 冊 No. 0427 佛說八吉祥神咒經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，閻學新大德輸入／Gamblers 大德校對，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA