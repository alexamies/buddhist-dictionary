大乘中觀釋論卷第九
安慧菩薩造

譯經三藏朝散大夫試鴻臚卿光梵  大師賜紫沙門臣惟淨等奉　詔譯

觀薪火品第十之餘

[0156a23]  ◎復次頌言。

即薪而無火

[0156a25]  釋曰。遣一性故。

異薪亦無火

[0156a27]  釋曰。薪火二法遣異性故。

火中亦無薪　　薪中亦無火

[0156a29]  釋曰。總遣異性故。此中薪火二法。一性異性  俱不可見。如瓶非木。又如水中蓮花。異性不  成故。是故勝義諦中。薪火二法非相因有。而
彼二法畢竟空故。

[0156b04]  復次頌言。

如說薪火法　　能所取亦然

[0156b06]  釋曰。一性異性互相因待次第不成。復次頌  言。

餘諸法皆同

[0156b09]  釋曰。彼能取所取。非作者作業一性可著。亦  非異性所取。離亦不生。若異性所取。即互不  到。不到即不燒。不燒即不滅。不滅即是常。若
法常住。彼即互相因待不成。若成不成二法。  相因畢竟無體。若人計火從餘方來。有其能  取及所取者。此義不成。故下頌言。

及彼瓶衣等

[0156b16]  釋曰。彼瓶衣等因果二法。同生不同。生能相  所相。彼等所成。如非泥團即是其瓶。彼瓶果  法有作用故。亦非異瓶別有果法作用所成。
非彼二法互相因待。若成不成相因無體。此  如是故。餘處隨應所說亦然。若勝義諦中無  一異性。是故不應取著。

[0156b22]  如有頌言。

非受非不受　　異復云何有  
如能取所取　　諸所說亦然

[0156b25]  復次頌言。

若人執有我　　諸法有實性  
各各差別說　　彼不解佛法

觀生死品第十一

[0156b29]  復有人言。勝義諦中亦有生死。何以故。如佛  所言。生死長遠。眾生愚迷不知正法。我欲令  彼如理修行得盡生死。乃作是言。汝諸苾芻。
應如是學。以此證知。勝義諦中有其生死。

[0156c04]  論者言。如佛所說。皆是方便世俗施設。非勝  義諦。亦非不有生死而說。長時有法可盡。彼  生死者眾生所受。若如理修行。即能盡彼生
死有性。此中先說薪火二法能取所取彼等  次第。此非道理。

[0156c09]  復次頌言。

大牟尼所說　　生死無先際

[0156c11]  釋曰。此義云何。所言生死者。即是無際。無際  即無始。今此義者。無最上無先際。故言無際。  又非有彼先際。故名無際。故下頌言。

今此如是說　　無先亦無後

[0156c15]  釋曰。先後義無體無自性故。如兔角等。應如  是見。由如是故。中亦不可得說。非不有故。如  兔角等。

[0156c18]  復次頌言。

若無有先後　　中復云何有

[0156c20]  釋曰。生死無自性。彼云何有。故下頌言。

是故此中無　　先後共次第

[0156c22]  釋曰。此中應問。如所表示。無先後共。即次第  不生。而何有眾生受生老死。又云何修行。盡  生死有性。此即不成。故頌答言。

若使先有生　　後有老死者  
不老死有生

[0156c27]  釋曰。若不離老死而有生者。應不離老而有  死邪。故下頌言。

後老死非理

[0157a01]  釋曰。若或異法有所成者。譬如牛馬。異體應  可同生。云何生不有死。又何不死有生。若生  老死先有體者。即彼本來有其生死。

[0157a04]  復次頌言。

若使後有生　　先有老死者  
彼所有老死　　無生即無因

[0157a07]  釋曰。無因即無所依。無依即無生。無生即無  相續有性。

[0157a09]  復次頌言。

無此生老死　　亦無有先後  
老死亦復然　　亦應與生共

[0157a12]  釋曰。此義云何。若言生時有其死者。以彼生  滅二法無同時性。又復無因二俱不生。彼無  性故。若或同生。又生老死無相待因性。

[0157a15]  復次頌言。

若不生即無　　先後共次第  
云何戲論言　　有生老死合

[0157a18]  釋曰。勝義諦中戲論不生故。

[0157a19]  復次頌言。

若諸法因果　　能相及所相  
所受及受者　　真實義如是

[0157a22]  釋曰。能知所知等一切法。先後共次第皆不  和合。若先有果後有其因。果即無因。此即因  有相違。若先有因後無果者。即因果不和合。
若因果二法同時有者。如是決定彼因果性  亦復無體。若已生若未生。二法相因俱無體  故。能相所相所說亦然。

[0157a28]  復次頌言。

非但說生死　　先際不可得  
諸法亦復然　　先際不可得

觀苦品第十二

[0157b03]  復有人言。勝義諦中有彼諸蘊苦所成性。如  佛所言。略說五取蘊。由苦所得故。

[0157b05]  論者言。此等所說皆世俗諦。非勝義諦。何以  故。此苦果故。此苦果者多種分別。

[0157b07]  復次頌言。

自作及他作　　共作無因作

[0157b09]  釋曰。有一類人。欲令此苦各別繫屬。故下頌  言。

彼等於諸果　　所作非道理

[0157b12]  復次頌言。

苦若自作者　　即不從緣成

[0157b14]  釋曰。若自作者。而彼諸法皆自體所成。非同  生性故。若離自體即無對待因性。亦非同生  可有。故下頌言。

以有此蘊故　　有未來五蘊

[0157b18]  釋曰。緣所成故。此中若法緣所成性。即無自  作。此遣法自相。又復亦非他作道理。

[0157b20]  復次頌言。

若有此五蘊　　與未來蘊異  
於此彼蘊中　　應有他作苦

[0157b23]  釋曰。今此五蘊與未來五蘊諸有所作。非此  二法互有他性。何以故。滅與未生二無性故。  此中亦非苦能作苦。自作他作。云何可成。

[0157b26]  復次頌言。

若人自作苦　　離苦何有人  
云何自作中　　離人而有苦

[0157b29]  釋曰。若復離蘊無所施設。彼復云何有苦可  作。

[0157c02]  復次頌言。

若苦他人成　　授與此人者  
他亦名自作　　離苦何有苦

[0157c05]  釋曰。此非離苦而復有苦。苦無異故。

[0157c06]  復次頌言。

若他人作苦　　離他何有苦  
亦非有作已　　他能授於此

[0157c09]  復次頌言。

自作若不成　　復何有他作  
若他人作苦　　即亦名自作

[0157c12]  釋曰。或有人言。若人自作苦。即非他所成。應  有他作邪。對此異意。故下頌言。

苦不名自作　　亦非他人作  
是故所作中　　離苦人無體

[0157c16]  釋曰。今此如是。非有所作。亦非有苦。若以彼  苦自作苦者。即自所作。道理相違。是故此說  以無有人何有他作。彼無性故。若復他無自
體。是中云何他能作苦。若人自體不生。即無  所有。他體不生。即無他作。是故無有他能作  苦。若或自他二法共作苦者。亦非道理。

[0157c22]  復次頌言。

若有自他作　　即有共作苦  
今無自他共　　無因亦非理

[0157c25]  如有頌言。

他相若自作　　他相此無因  
此若有自因　　何有無因作

[0157c28]  釋曰。勝義諦中苦無體故。

[0157c29]  復次頌言。

非但說於苦　　四種俱不有

[0158a02]  釋曰。此復云何。色等亦然。故下頌言。

外諸法皆同　　四種俱不有

[0158a04]  釋曰。色非自體作故。彼能作所作。若有若無。  皆非所作。若有能作。即所作無體。無即非能  作。云何無中計有我作。此即著於能作。亦非
他法。成已復成色法作用。是中亦非他性可  成。今此所說。若從緣生。彼即無有異法可得。  亦非自他緣法不生。又一切法非無因故。由
是勝義諦中。色等諸法體不可得。

觀行品第十三

[0158a12]  前品所說破色等蘊。此即亦有對治相違。何  以故。如佛所言。諸苾芻。汝等應當如實了知。  色是無常。乃至識法亦是無常。以此文證。有
色等蘊。

[0158a16]  論者言。此世俗諦增上所說。非勝義諦。故有  頌言。

若彼虛妄法　　是世俗有為  
無妄涅槃法　　即是勝義諦

[0158a20]  釋曰。此虛妄者。是邪智境界。愚人不實。於虛  誑法無分位中。計色有性。

[0158a22]  復次頌言。

彼虛妄法者　　諸行妄取故

[0158a24]  釋曰。此即無所得相違。故下頌言。

即彼虛妄法　　是中何所取

[0158a26]  釋曰。無所有故。譬如兔角。虛妄之法而不和  合。是故虛妄法者。雖有所說皆是虛妄。故佛  世尊廣為開示。普盡一切若根若隨煩惱所
知二障等法。皆悉是空。使令除斷即彼空性  離二邊故。此中所說諸虛妄法。決定皆是世  俗諦有。若虛妄法。於勝義諦中。如乾闥婆城。
又或虛妄法者。雖復所說是中亦非妄法可  有。故佛世尊諸有所說。悉無相違。若言諸法  不有。即是證成自性空義。遣妄執故。

[0158b06]  復次頌言。

諸法無自性　　見有異性故

[0158b08]  釋曰。若見有法變異之性。彼即無我。無我即  無常。無常即不有。如是所說。是為虛妄。此法  如是。故下頌言。

無性法亦無　　一切法空故

[0158b12]  釋曰。雖說諸法皆空。即彼諸法猶如空花。亦  非有彼無自性法。又或無所成故。

[0158b14]  復次頌言。

若法無自性　　法云何有異

[0158b16]  釋曰。若法有異。自性亦異。若彼諸法無自性  者。即不和合。是故若見諸法各各自性有別  異者。云何不說此為虛妄。故下頌言。

若法有自性　　亦復何有異

[0158b20]  釋曰。若其無者。即無法可有異性和合。計有  性者。即墮過失。此復云何。

[0158b22]  復次頌言。

若諸法即異　　無異法可有  
現住法若異　　後變異不成

[0158b25]  釋曰。若後異者。譬如老作老相。此即自比量  相違。

[0158b27]  或有人言。若不離自體有法可異者。乳應即  成酪。若爾即有因一向過失。

[0158b29]  復次頌言。

若法即有異　　乳應即成酪

[0158c02]  釋曰。亦非離彼滋味氣勢報體等法。乳即成  酪。以緣性故。又復亦非異乳有酪。此即於第  二時有一向過失。故下頌言。

若或異於乳　　云何得成酪

[0158c06]  釋曰。亦非異乳有酪可得。此即不墮一向過  失。是故無有異法可見。有即虛妄。何以故。自  性空故。勝義諦中。亦無少分不空之法對待
空法而有所成。

[0158c10]  復次頌言。

若有不空法　　即應有空法  
無少不空法　　何得有其空

[0158c13]  釋曰。因不成故。此中非有空法可說。今此如  是證成。世尊所說空義。如其所說。此復云何。  故下頌言。

遣有故說空　　令出離諸見  
若或見有空　　諸佛所不化

[0158c18]  釋曰。此即遣諸空執。諸佛世尊所說無疑。何  況有異。若欲有其空者。此乃於法自性有所  取著。此中亦非有性可取。應當捨離。若或
於空有所取者。此即邊執。彼有執者無異方  便。應知此等佛所不化。

大乘中觀釋論卷第九

* * *

【經文資訊】大正藏第 30 冊 No. 1567 大乘中觀釋論(第1卷-第9卷)  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供之高麗藏 CD 經文，維習安大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
