菩薩藏經
梁扶南三藏僧伽婆羅譯

[1086c26]  如是我聞：

[1086c26]  一時佛住舍衛國祇樹給孤獨園，  與大比丘眾一千二百五十人及七萬二千菩  薩。是時長老舍利弗承佛神力，即從坐起，偏
袒右肩，右膝著地，合掌禮佛，白佛言：「世尊！  云何善男子、善女人懺悔滅罪，速得三藐三  菩提？」

[1087a02]  佛告舍利弗言：「人欲學三藐三菩提，  或聲聞乘人，或緣覺乘人，或大乘人，或餘眾  生，應誦十方十世界十佛名號，然十千燈，若
酥、若油、香及磨香，亦隨燈數，種種花、種種果、  種種葉，作大供養，行大布施。盛十頻伽水，盛  十坩水，沐浴清淨，以香熏身，著新淨衣，更洗
手足，兩手各持十枚蓮華，應當菜食，給使、僕  人皆令淨潔。於十方面各施佛座  (上方佛座宜須小高)  ，懺  悔之人於十方面隨便設座，即於坐處禮十
方佛，口自發露懺悔從來所作行業，亦悔無  始生死以來所造眾惡，改往修來，誓不復作！」  佛言：「舍利弗！東方名阿輸謌世界  (此謂無憂)  ，於
彼有佛，名月勝吉；南方難陀世界  (此謂歡喜)  ，於彼有  佛，名旃檀吉；西方跋陀羅世界  (此謂賢)  ，於彼有
佛，名無邊光明；北方饒益眼世界，於彼有佛，  名幢吉；東南方月光世界，於彼有佛，名無憂  吉；西南方有幢世界，於彼有佛，名寶剎；西北
方有鳴世界，於彼有佛，名花德；東北方安隱  世界，於彼有佛，名三勇猛；上方有月世界，  於彼有佛，名大功德吉；下方大名世界，於彼
有佛，名光明吉。一日一夜六時行道禮拜，偏  袒右肩，右膝著地，合掌向佛，而說此言：『我禮  一切諸佛、如來，彼現在十方諸佛，已得阿耨
多羅三藐三菩提，現轉法輪，現光明法輪，現  取法輪，現雨法雨，現  擊  法鼓，現吹法螺，現  建法幢，現然法炬，現以法施充足眾生，隨
一切眾生所樂，皆悉為說，能多利益，安隱眾  生，為慈悲世間，為饒益諸天、人眾，我今頂  禮彼諸如來。彼諸如來彼佛尊重，應當供養。
諸佛是大智慧，是世間眼，能為世間作證，主  領世間，現知現見。我以身、口、意敬禮彼佛。

[1087b03]  「『我  從無始生死以來所造惡業，為一切眾生障  礙，或起貪、或起瞋、或起癡，不識佛、法、僧，不識
善、不善法，或以惡身、口、意出佛身血，或誹謗  正法，或破和合僧，或殺真人羅漢，或殺父  母，或備起十不善道，或已作、今作、當作，或
見他作讚歎隨喜，或以身三、口四、意三業行  造作眾惡，惡口、罵詈、誹謗他人，或斗秤欺誑  於人，或生六道，惱亂父母，或取塔寺物，或
用僧物，或用四方僧物，或破佛所制戒，或  不隨和上阿闍梨語，或瞋或罵，或誹謗聲  聞、緣覺、大乘，或因慳嫉造諸惡業，或惡罵如
來，或法說非法，或非法說法，如是一切諸  惡，我今於十方諸佛發露懺悔！彼諸如來現  見、現知、現證，我於佛前一心發露，不敢覆藏；
發露已，後誓不敢作。是諸罪業應入地獄、餓  鬼、畜生、阿修羅道，或經八難，願此諸罪現前  消滅，未來不生！

[1087b20]  「『我今日在諸佛前，發露懺悔，  不敢覆藏；發露之後，誓不敢作。如過去諸菩  薩為修行菩提，如彼所懺悔，我今亦復如是
懺業障礙，發露之後，不敢復作；如未來諸菩  薩摩訶薩當懺悔，我亦如是懺悔發露，發露  之後誓不更作；如現在十方菩薩摩訶薩，為
修行菩提今現懺悔，我亦如是懺悔發露，誓  不更作；如過去、未來、現在三世諸菩薩摩訶  薩，為修行菩提，已懺悔、當懺悔、現懺悔，我亦
如是懺悔，誓不敢作。』舍利弗！若善男子、善女  人當如是懺悔。

[1087c01]  「是故舍利弗！若善男子、善女  人欲得於一切諸法清淨，無有障礙，應當如  是懺悔諸惡業障；既發露已，誓不更作。若樂
生剎利、富貴種姓，多饒財寶，種種具足，形貌  端正，欲得大乘者，當如是懺悔；若欲得四天  王處，當如是懺悔；若欲得三十三天、炎摩天、
兜率陀天、化樂天、他化自在天，應如是懺悔；  若欲得梵身天、梵富樓天、大梵天、少光、無量光、  光曜少淨、無量淨、遍淨、受福無罣礙天、果實天、
無想天、不煩不熱、善見、善現、色究竟，當如是  懺悔。若樂生無色界空處、識處、不用處、非想  非非想處，當如是懺悔。若欲得須陀洹、斯陀
含、阿那含、阿羅漢果，當如是懺悔。若欲得聲  聞三明、六通、神力自在、  聰  明利智；若欲得緣  覺菩提，當如是懺悔；若欲得一切智清淨智、
不可思議智、無等等智、正遍智，如是當懺悔。

[1087c17]  「舍利弗！何以故？一切諸法由因緣生，如來  所說有法從緣生，有法從緣滅，以因緣展轉，  於彼法過去，彼已滅、已轉，彼業無障礙，彼諸
法未生，亦無障礙。舍利弗！何以故？一切諸  法如來所說，皆悉空寂，無眾生、無壽命、無人，  不生不滅。舍利弗！一切諸法自身所造，自
身者亦是有。舍利弗！若善男子、善女人欲入  此法慧，所謂無真實眾生，此謂說滅一切業  障。」懺悔品竟。

[1087c25]  爾時舍利弗白佛言：「世尊！善  男子、善女人欲得阿耨多羅三藐三菩提，欲  得聲聞乘、緣覺乘、大乘，或有餘人修功德，云
何當生隨喜善根？」

[1087c28]  爾時佛告舍利弗：「善男子、  善女人若欲隨喜，晝夜六時偏袒右肩，右膝  著地，恭敬合掌，如是當說此言：『若有眾生於
十方已作功德事，若布施、若持戒、若修行，我  於彼一切隨喜，以第一隨喜、勝隨喜、最上隨  喜、無上隨喜、無等隨喜、無等等隨喜，我悉如
是隨喜。若有眾生於十方當作功德，若布施、  若持戒、若修行，我於彼一切隨喜，以第一隨  喜、勝隨喜、最上隨喜、無上隨喜、無等隨喜、無等
等隨喜，我悉如是隨喜。若有眾生於十方今  現作功德，若布施、若持戒、若修行，我於彼一  切隨喜，以第一隨喜、勝隨喜、最上隨喜、無上隨
喜、無等隨喜、無等等隨喜，我悉如是隨喜。

[1088a11]  「『若  彼諸菩薩初發菩提心功德，若彼菩薩已於  百劫修行功德聚，若彼菩薩已得無生法忍  功德聚，若彼菩薩已得不退地功德聚，若菩
薩從一地次第至十地功德，我於彼一切隨  喜，以第一隨喜、勝隨喜，乃至無等等隨喜。若  菩薩先已修行六波羅蜜相應功德善根，我
悉隨喜，以第一隨喜乃至無等等隨喜。若未  來菩薩當修行六波羅蜜相應功德善根，我  悉隨喜，以第一隨喜乃至無等等隨喜。若現
在諸菩薩今修行六波羅蜜相應功德，我  悉隨喜，以第一隨喜乃至無等等隨喜。

[1088a22]  「『以過去  如來、應供、正遍知已得阿耨多羅三藐三菩  提，已轉法輪，為饒益眾生，為安隱眾生，為
慈悲眾生，為以義饒益眾生及諸天、人、聲聞、  緣覺、菩薩所造功德，我悉隨喜。未來如來當  得阿耨三菩提，當轉法輪，為饒益眾生，為
安隱眾生，為慈悲眾生，為以義饒益眾生，及  諸天、人、聲聞、緣覺、菩薩所造功德，我悉隨喜。  現在十方諸佛現得阿耨多羅三藐三菩提，
現轉法輪，現燃法炬，現擊法鼓，現吹法  蠡  ，  現建法幢，現以法施充足眾生、饒益眾生、安  隱眾生，慈悲世間，以義饒益一切人、天，若
彼聲聞、緣覺、大乘所造功德，我悉隨喜，以第  一隨喜乃至無等等隨喜。』

[1088b06]  「舍利弗！此謂隨喜  功德聚。以此隨喜功德聚，若善男子、善女人  行此功德，此功德果報不可數、不可量。舍
利弗！若三千大千世界所有眾生，乃至恒河  沙等世界眾生，悉皆漏盡成阿羅漢，若有善  男子、善女人以四事盡壽供養，若善男子、善
女人如是隨喜功德，勝此功德無量無邊。是  故，舍利弗！若善男子、善女人樂得阿耨多羅  三藐三菩提當隨喜，若女人欲得男子當  隨喜。」

[1088b16]  爾時舍利弗白佛言：「世尊已說隨喜，為現在、  未來菩薩光明，云何勸請？」

[1088b17]  佛告舍利弗：「若善  男子、善女人欲得阿耨多羅三藐三菩提，若聲  聞乘、若緣覺乘、若大乘、若餘眾生晝夜六時
偏袒右肩，右膝著地，恭敬合掌，說如是言：『我  禮一切諸佛、世尊，今現在十方諸佛，已得阿  耨多羅三藐三菩提，現轉法輪。我已禮彼佛，
我今勸請轉於法輪，願諸佛、世尊轉法輪，願  燃法燈，願開法眼，願燃法炬，願興法雲，願  吹法  蠡  ，願擊法鼓，願建法幢，為饒益眾生，
安隱眾生，為慈悲世間，以義饒益一切天、人！』  舍利弗！晝夜六時偏袒右肩，右膝著地，恭敬  合掌，說如是言：『我禮一切諸佛、世尊，若十方
諸佛欲入涅槃，我當勸請彼佛願久住世，  為饒益眾生安隱眾生，慈悲世間以義饒益  一切天人，我為阿耨多羅三藐三菩提行此  勸請！』

[1088c03]  「舍利弗！此謂勸請聚。此勸請聚，善男  子、善女人所得功德不可數量。舍利弗！若善  男子、善女人三千大千世界布滿七寶布施如
來，若善男子、善女人前勸請功德勝此功德  無量無邊。舍利弗！若恒河沙等世界布滿七  寶布施諸佛，若善男子、善女人前勸請功德
勝此功德無量無邊。如是勸請阿耨多羅三  藐三菩提，如是我勸請，舍利弗！此謂勸請  聚。以此勸請聚，若善男子、善女人現勸請，彼
功德不可思量。何以故？舍利弗！我先修行  菩提行，我已如是勸請諸佛為轉法輪，以此  功德我得阿耨多羅三藐三菩提，帝釋諸天、
娑婆世界主、梵天王等，亦勸請我轉於法輪，  為多所饒益安隱世間，乃至以義饒益一切  天人。舍利弗！我先勸請諸如來為法久住，
我以此功德根故，得十力、四無畏、十八不共  法，得四無礙辯，得大慈大悲，我已入泥洹，我  法當久住！」

[1088c21]  爾時舍利弗白佛言：「世尊！云何善男子、善女  人欲得阿耨多羅三藐三菩提，若聲聞乘、若  緣覺乘、若大乘、若餘眾生，當行迴向善根為
一切智？」

[1088c24]  爾時佛告舍利弗：「若善男子、善女人  欲得阿耨多羅三藐三菩提，若聲聞乘、若緣覺  乘、若大乘、若餘眾生，晝夜六時偏袒右肩，右
膝著地，恭敬合掌，作如是言：『我於無始生死  所作功德善根，或於佛、或於法、或於僧，或一  人乃至施與畜生一摶食，或懺悔、或勸請、或
隨喜，或歸依三寶、受戒功德，一切和合，迴  施與一切眾生，如諸佛、世尊現智、無著智迴  施與一切眾生，我亦如是迴施一切眾生。
如手捉寶珠施與一切，如雲降雨潤益，無盡  無減，為眾生富貴無減，為功德無減、法無減、  智慧無減、樂說無減，為阿耨多羅三藐三菩
提，為得一切智，我以此功德施與眾生，一  切和合、迴向阿耨多羅三藐三菩提，以此善  根願令一切眾生亦得阿耨多羅三藐三菩  提，得一切智。

[1089a10]  「『如先諸菩薩，為菩提修行善  根修行迴向為一切智；我亦如是，迴向為一  切智，以此善根我當得阿耨多羅三藐三菩
提得一切智。如未來諸菩薩，當修行迴向  善根為一切智；我亦如是，以迴向善根為  一切智。如現在諸菩薩，修善根為一切智；
我亦如是，迴向善根為一切智。以此善根，願  一切眾生得阿耨多羅三藐三菩提，得一切  智。

[1089a18]  「『如先釋迦牟尼佛，坐菩提樹下，住不可  思議無垢定，降伏惡魔，所有諸法可知、可見、  可覺，於夜後分明星出時，以一念相應慧行
滅苦道，得證醍醐；我亦如是，一切眾生學阿  耨多羅三藐三菩提。如無量光明如來、勝光  明如來、清淨光明如來、功德光明如來、師
子如來、百光如來、高明如來、網光如來、珠  光如來、火光如來、光王如來、莊嚴如來、寶  幢如來、法幢如來、身勝如來等應供、正遍知，
如餘諸佛、世尊，已得阿耨多羅三藐三菩提，  已轉法輪，為饒益多眾生，為安隱諸眾生，  為慈悲世間乃至以義饒益一切天、人；我亦
如是，為一切眾生得阿耨多羅三藐三菩提，  當轉法輪，為饒益眾多眾生，為安隱眾生，  為慈悲世間乃至以義饒益一切天、人。』

[1089b03]  「舍利  弗！此謂迴向功德聚。此功德聚，勝前布施  功德聚，百分千萬億分，乃至算數譬喻所不  能及。

[1089b07]  「舍利弗！若善男子、善女人受持此經為他廣  說，所得功德無數無量。舍利弗！若有人能令  三千大千世界雜類眾生，於一念頃俱得人
身已，復能令得緣覺菩提，常以四事供養，施  與一一緣覺七寶，如須彌山，如是日日乃至  入涅槃，入涅槃已起七寶塔，花香、幡蓋種種
供養。舍利弗！於汝意云何，是善男子、善女人  所得功德寧為多不？」

[1089b14]  舍利弗言：「甚多，世尊！甚  多，善逝！」

[1089b15]  「是故舍利弗！若善男子、善女人受  持此經，所得功德復多於彼，願此功德為阿  耨多羅三藐三菩提，此功德比先功德，百
分千萬億分，乃至算數譬喻所不能及。何以  故？舍利弗！善男子、善女人信此經，勸請十方  諸佛為轉法輪，如我所說法施勝於財施！」

[1089b20]  爾  時四眾一萬人俱從坐起，皆偏袒右肩，右膝  著地，合掌向佛，而說此言：「世尊！我等當受  持此經，為人廣說當信。何以故？世尊我等欲
得阿耨多羅三藐三菩提！我當成就如是善  根、如是善法！」

[1089b25]  是時帝釋天王散以天花，供養  世尊及此經法，而說此言：「世尊！此經有大  功德，為增長諸菩薩善根，為滅業障。」

[1089b27]  是時佛  告帝釋：「如是，如是！憍尸迦！何以故？天王！我念  過去阿僧祇劫，是時有大光聚如來、應供、正
遍知出現於世。天王！大光聚如來、應供、正遍  知，壽六十八億歲，初始說法有百千萬億弟  子，彼一切皆阿羅漢盡諸有漏；第二說法有
九十九千億弟子，亦皆漏盡得阿羅漢；第三  說法有九十八億百千弟子，諸漏已盡，得阿  羅漢。天王！彼大光明聚如來、應供、正遍知，為
一切世間諸天、梵王、沙門、婆羅門故，住經六  十八億歲。是時帝釋天王及四眾，從光明聚  如來受持此經，為多利益一切世間，為成阿  耨多羅三藐三菩提。

[1089c10]  「復有一天女，名竭伽陀，  受持此經，發阿耨多羅三藐三菩提心，厭離  女人，得丈夫身，常生人、天之中，不經惡趣，八
萬四千世作轉輪王。憍尸迦！於汝意云何，  至此彼竭伽陀女人豈異人乎？即我身是。我  昔於億百千世界值無數佛，同名光明聚如
來，於彼佛所悉聞此經。若善男子、善女人聞  此如來名，必定當得大般涅槃。若有女人聞  此光明聚如來名者，當轉女身，壽命終時，無
有疑亂，不更受女身。憍尸迦！此經大功德恩，  能攝受諸菩薩摩訶薩善根，能滅諸業障礙。」

[1089c21]  是時帝釋白佛言：「世尊！當何名此經？云何受  持？」是時佛告帝釋：「憍尸迦！此經名『滅業障礙』，
汝當受持；亦名『菩薩藏』，汝當受持；亦名『斷一  切疑』，如是受持。」

[1089c24]  佛說經已，帝釋、天王及長老  舍利弗、比丘眾，及諸菩薩、天、人、阿修羅、乾闥  婆，一切世間聞佛所說，歡喜奉行。

菩薩藏經

* * *

【經文資訊】大正藏第 24 冊 No. 1491 菩薩藏經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
