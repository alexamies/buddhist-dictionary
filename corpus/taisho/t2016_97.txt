宗鏡錄卷第九十七
慧日永明寺主智覺禪師延壽集

[0937c05]  夫佛教已明。須陳祖意。達佛乘者。皆與了義  相應。如法華經云。是人有所思惟籌量言說。  皆是佛法。無不真實。亦是先佛經中所說。

[0937c08]  第一毘婆尸佛偈云。身從無相中受生。由如  幻出諸形像。幻人心識本來無。罪福皆空無  所住。

[0937c10]  第二尸棄佛偈云。起諸善法本是幻。  造諸惡業亦是幻。身如聚沫心如風。幻出無  根無實性。

[0937c12]  第三毘舍浮佛偈云。假借四大以  為身。心本無生因境有。前境若無心亦無。罪  福如幻起亦滅。

[0937c14]  第四拘留孫佛偈云。見身  無實是佛見。了心如幻是佛了。了得身心本  性空。斯人與佛何殊別。

[0937c16]  第五拘那舍牟尼  佛偈云。佛不見身知是佛。若實有知別無佛。  智者能知罪性空。坦然不懼於生死。

[0937c18]  第六  迦葉佛偈云。一切眾生性清淨。從本無生無  可滅。即此身心是幻生。幻化之中無罪福。

[0937c21]  第七釋迦牟尼佛偈云。幻化無因亦無生。皆  即自然見如是。諸法無非自化生。幻化無生  無所畏。復告摩訶迦葉。吾有清淨法眼。涅
槃妙心。實相無相。微妙正法。付囑於汝。無令  斷絕。聽吾偈曰。法本法無法。無法法亦法。今  付無法時。法法何曾法。

[0937c26]  西天第一祖摩訶  迦葉傳法偈云。法法本來法。無法無非法。何  於一法中。有法有不法。

[0937c28]  第二祖阿難傳法  偈云。本來付有法。付了言無法。各各須自  悟。悟了無無法。

[0938a01]  第三祖商那和修傳法偈  云。非法亦非心。無心亦無法。說是心法時。  是法非心法。

[0938a03]  第四祖優波毱多尊者傳法偈  云。心自本來心。本心非有法。有法有本心。  非心非本法。

[0938a05]  第五祖提多迦。亦名香眾。初  投優波毱多出家。尊者問曰。為心出家耶。身  出家耶。香眾曰。我來出家。非為身心而求
利益。尊者曰。不為身心。復誰出家。香眾曰。  夫出家者無我之故。無我之故即心不生滅。  心不生滅。即是常。既是常故。佛亦常。心無形
相。其體亦爾。尊者曰。汝當大悟。心自明朗。依  佛法中。度恒沙眾。付法偈云。通達本法心。無  法無非法。悟了同未悟。無心得無法。

[0938a13]  第六  祖彌遮迦付法偈云。無心無可得。說得不名  法。若了心非心。始解心心法。

[0938a15]  第七祖婆須  蜜付法偈云。心同虛空界。示等虛空法。證得  虛空時。無是無非法。

[0938a17]  第八祖佛陀難提付法  偈云。虛空無內外。心法亦如是。若了虛空故。  是達真如理。

[0938a19]  第九祖伏駄蜜多尊者。問佛  陀難提尊者偈云。父母非我親。誰為最親者。  諸佛非我道。誰為最道者。偈答云。汝言與心
親。父母非可比。汝行與道合。諸佛心即是。外  求有相佛。與汝不相似。欲識汝本心。非合亦  非難。因茲悟道。付法偈云。真理本無名。因名
顯真理。受得真實法。非真亦非偽。

[0938a25]  第十祖  脇尊者傳法偈云。真體自然真。因真說有理。  領得真實法。無行亦無止。

[0938a27]  第十一祖富那夜  奢。時脇尊者。於一樹下。以手指樹下地告大  眾曰。此地若變為金色。當有聖者而入此會。
言當未久。須臾之頃。以為金色。尊者舉手。而  見一人當會前立。尊者曰。汝從何來。夜奢  曰。我心非往。尊者曰。何處所住。夜奢曰。我
心非止。尊者曰。汝不定耶。夜奢曰。諸佛亦  然。尊者曰。汝非諸佛。夜奢曰。諸佛亦非。爾  時夜奢說偈讚曰。師坐金色地。常說真實義。
迴光而照我。令入三摩諦。又傳法偈云。迷悟  如隱顯。明暗不相離。今付隱顯法。非一亦非  二。

[0938b09]  第十二祖馬鳴。尊者傳法偈云。隱顯即  本法。明暗元不二。今付悟了法。非取亦非棄。

[0938b11]  第十三祖毘羅尊者傳法偈云。非隱非顯  法。說是真實際。悟此隱顯法。非愚亦非智。

[0938b13]  第十四祖龍樹尊者。行化到南印土。彼國人  多修福業。不會佛理。唯行小辯。不具大智。及  問佛性。而云。布施。我求福業。非解佛性。汝會
佛性。為我說之。師曰。汝欲學道。先除我慢。生  恭敬心方得佛性。眾曰。佛性大小。師曰。非  汝所知。非說大小。若說大小。即是大小。非
佛性也。彼眾曰。我欲棄小辯歸于大海。龍樹  即為說法。對大眾而現異相。身如月輪。當於  座上。唯聞說法。不覩其形。彼眾有一長者。名
曰提婆。謂諸眾曰。識此瑞不。彼眾曰。非其大  聖。誰能識也。爾時提婆。心根宿淨。亦見其相。  默然契會。乃告眾曰。師現佛性之義。非師身
者。無相三昧。形如滿月。佛性之義也。語未訖。  師即現本身。座上說偈曰。身現滿月相。以表  諸佛體。說法無其形。用辯非聲色。又傳法偈
云。為明隱顯法。方說解脫理。於法心不證。無  瞋亦無喜。

[0938b29]  第十五祖迦那提婆尊者傳法偈  云。本對傳法人。為說解脫理。於法實無證。  無終亦無始。

[0938c02]  第十六祖羅睺羅尊者傳法偈  云。於法實無證。不取亦不離。法非有無相。內  外云何起。

[0938c04]  第十七祖僧迦難提尊者傳法偈  云。心地本無生。因種從緣起。緣種不相妨。華  果亦復爾。

[0938c06]  第十八祖伽耶舍多。初第十七  祖僧迦難提。因至其舍。忽見一子。手執銅鏡  而至師所。尊者曰。子幾歲耶。子曰。我當百
歲。是時尊者見答百歲。覆問曰。汝當無知。看  甚幼小。答吾百歲。非其理也。子曰。我不會  理。正當百歲。尊者曰。子善機耶。子曰。佛偈
云。若人生百歲。不會諸佛機。未若生一日。而  得決了之。時尊者敬之深知是聖。又徵問曰。  汝執此鏡。意況如何。爾時童子。以偈答曰。諸
佛大圓鏡。內外無瑕翳。兩人同得見。心眼俱  相似。父母見子奇異。遂捨出家。尊者即領遊  化。至一古寺。而為受戒。名曰伽耶舍多。於彼
殿上。有銅鈴被風搖響。尊者問曰。彼風鳴耶。  彼鈴鳴耶。彼銅鳴耶。子曰。我心鳴耳。非風銅  鈴。尊者曰。非風銅鈴我心誰耳。子曰。二俱寂
靜。非三昧耶。尊者曰。善哉真比丘。善會諸佛  理。善說諸法要。善識真實義。又告曰。我今將  此法眼藏。付囑於汝。汝受吾偈。當行化之。偈
曰。心地本無生。因種從緣起。緣種不相妨。華  果亦復爾。伽耶舍多。後付鳩摩羅多傳法偈  曰。有種有心地。因緣能發萌。於緣不相礙。當  生生不生。

[0938c27]  第十九祖鳩摩羅多尊者傳法偈  云。性上本無生。為對求人說。於法既無得。  何懷決不決。

[0938c29]  第二十祖闍夜多尊者傳法偈  云。言下合無生。同於法界性。若能如是解。通  達事理竟。

[0939a02]  第二十一婆修槃頭尊者傳法偈  云。泡幻同無礙。如何不了悟。達法在其中。非  今亦非古。

[0939a04]  第二十二祖摩挐羅付鶴勒尊  者。傳法偈後。即從座起。踊身虛空。作十八變  訖。却歸本座。以手指地。化為一泉。而說偈言。
心地清淨泉。龍潤於一切。從地而涌出。遍滿  十方濟。又傳法偈云。心逐萬境轉。轉處實  能幽。隨流認得性。無喜亦無憂。

[0939a09]  第二十三  祖鶴勒尊者付法已竟。即從座起。踊身虛空。  作十八變已。却歸本座。寂然滅度。爾時大眾。
欲分舍利。各自起塔。臨闍維訖。欲分舍利。爾  時尊者。現身說偈。一法一切法。一切一法攝。  吾身非有無。何分一切塔。又傳法偈云。認得
心性時。可說不思議。了了無所得。得時不說  知。

[0939a16]  第二十四祖師子尊者傳法偈云。正說  知見時。知見俱是心。當心即知見。知見即于  今。

[0939a18]  第二十五祖婆舍多尊者傳法偈云。聖  人說知見。當境無非是。我今悟真性。無道亦  無理。

[0939a20]  第二十六祖不如密多尊者傳法偈云。  真性心地藏。無頭亦無尾。應緣而化物。方便  呼為智。

[0939a22]  第二十七祖般若多羅尊者傳法偈  云。心地生諸種。因事復因理。果滿菩提圓。華  開世界起。西天波羅提尊者。化異見王。現
神通力。乘雲至王殿前。爾時大王。問乘雲者  曰。汝為是邪。汝為是正。波羅提尊者答曰。我  非邪正。而來正邪。大王。若正。我無邪正。王又
問曰。何者是佛。波羅提曰。見性是佛。王曰。  師見性不。波羅提曰。我見佛性。王曰。性在何  處。波羅提曰。性在作用。王曰。是何作用。今
不覩見。波羅提曰。今現作用。王自不識。王  曰。師既所見云有作用。當於我處而有之不。  波羅提曰。王若作用。現前總是。王若不用。體
亦難見。王曰。若當用之。幾處出現。師曰。若出  用時。當有其八。卓立雲端。以偈告曰。在胎曰  身。處世名人。在眼曰見。在耳曰聞。在鼻辯
氣。在口談論。在手執捉。在脚運奔。遍現俱該  法界。收攝不出微塵。識者知是佛性。不識者  喚作精魂。

[0939b10]  此土初祖菩提達磨多羅。南天  竺國王第三之子。常好理論。心念眾生。而不  識佛。又自歎曰。世有形法。而易了之。唯佛心
法。難有會者。爾時般若多羅尊者。至于其國。  王賜一寶珠。其珠光明。璨然殊妙。尊者見已。  用珠試曰。此寶珠者。有大光明。能照于物。更
有好珠。能勝此不。菩提多羅曰。此是世寶。未  得為上。於諸光中。智光為上。此是世明。未得  為上。於諸明中。心明第一其此珠者。所有光
明。不能自照。要假智光。智辯於此。既辯此已。  即知是珠。既知是珠。即明其寶。若明其寶。寶  不自寶。若辯其珠。珠不自珠。珠不自珠者。要
假智珠而辯世珠。寶不自寶者。要假法寶以  明俗寶。然則師有其道。其寶既現。眾生有道。  心寶亦然。尊者異之。因出家悟道。遂行化此
土。寶誌識是傳佛心印觀音聖人。師述安心  法門云。迷時人逐法。解時法逐人。解則識攝  色。迷則色攝識。但有心分別計校自心現量
者。悉皆是夢。若識心寂滅無一動念處。是名  正覺。

[0939b29]  問。云何自心現。

[0939b29]  答。見一切法有。有自  不有。自心計作有。見一切法無。無自不無。自  心計作無。乃至一切法亦如是。並是自心計
作有。自心計作無。又若人造一切罪。自見己  之法王。即得解脫。若從事上得解者。氣力壯。  從事中見法者。即處處不失念。從文字解者。
氣力弱。即事即法者。深從汝種種運為。跳踉  顛蹶。悉不出法界。亦不入法界。若以界入界。  即是癡人。凡有所施為。終不出法界心。何以  故。心體是法界故。

[0939c09]  問。世間人種種學問。云  何不得道。

[0939c10]  答。由見己故。不得道。己者我也。至  人逢苦不憂。遇樂不喜。由不見己故。所以不  知苦樂者。由亡己故。得至虛無。己自尚亡。更
有何物而不亡也。

[0939c13]  問。諸法既空。阿誰修道。

[0939c13]  答。  有阿誰。須修道。若無阿誰。即不須修道。阿誰  者。亦我也。若無我者。逢物不生是非。是者
我自是。而物非是也。非者我自非。而物非  非也。即心無心。是為通達佛道。即物不起見。  名為達道。逢物直達知其本原。此人慧眼開。
智者任物不任己。即無取捨違順。愚者任己  不任物。即有取捨違順。不見一物。名為見道。  不行一物。名為行道。即一切處無。處即是法
處。即作處無作處。無作法。即見佛。若見相時。  則一切處見鬼。取相故墮地獄。觀法故得解  脫。若見憶想分別。即受鑊湯爐炭等事。現
見生死相。若見法界性。即涅槃性。無憶想分  別。即是法界性。心非色。故非有。用而不廢。故  非無。又用而常空。故非有。空而常用。故非無。
傳法偈云。吾本來茲土。傳法救迷情。一華  開五葉。結果自然成。

[0939c29]  第二祖可大師云。凡夫  謂古異今。謂今異古。復離四大。更有法身。解  時。即今五陰心。是圓淨涅槃。此心具足萬行。
正稱大宗。傳法偈云。本來緣有地。因地種華  生。本來無有種。華亦不能生。

[0940a04]  第三祖璨大  師傳法偈云。華種雖因地。從地種華生。若無  人下種。華種盡無生。

[0940a06]  第四祖道信大師云。  夫欲識心定者。正坐時知坐是心。知有妄起  是心。知無妄起是心。知無內外是心。理盡歸
心。心既清淨。淨即本性。內外唯一心。是智慧  相。明了無動心。名自性定。又示融大師云。  百千妙門。同歸方寸。恒沙功德。總在心原。一
切定門。一切慧門。一切行門。悉皆具足。神通  妙用。並在汝心。傳法偈云。華種有生性。因地  華生生。大緣與性合。當生生不生。

[0940a14]  第五祖  弘忍大師云。欲知法要。心是十二部經之根  本。唯有一乘法。一承者。一心是。但守一心。即
心真如門。一切法行。不出自心。唯心自知。心  無形色。諸祖只是以心傳心。達者印可。更無  別法。又云。一切由心。邪正在己。不思一物。即
是本心。唯智能知。更無別行。傳法偈云。有情  來下種。因地果還生。無情既無種。無性亦無  生。

[0940a22]  第六祖慧能大師云。汝等諸人。自心是  佛。更莫狐疑。心外更無一法而能建立。皆是  自心生萬種法。經云。心生種種法生。其法無
二其心亦然。其道清淨。無有諸相。汝莫觀淨。  及空其心。此心無一無可取捨。行住坐臥。  皆一直心。即是淨土。依吾語者。決定菩提。傳  法偈云。心地  含
諸種。普雨悉皆生。頓悟華情  已。菩提果自成。讓大師云。一切萬法。皆從心  生。若達心地。所作無礙。汝今此心。即是佛故。
達磨西來。唯傳一心之法。三界唯心。森羅  及萬像。一法之所印。凡所見色。皆是自心。心  不自心。因色故心。汝可隨時。即事即理。都無
所礙。菩提道果。亦復如是。從心所生。即名為  色。知色空故。生即不生。馬大師問曰。如何用  意合禪定無相三昧。師曰。汝若學心地法門。
猶如下種。我說法要。譬如天澤。汝緣合故。當  見于道。馬大師又問曰。和尚云。見道。道非色  故。云何能覩。師曰。心地法眼。能見于道。無相
三昧。亦復然矣。馬大師曰。有成壞不。師曰。若  契此道。無始無終。不成不壞。不聚不散。不長  不短。不靜不亂。不急不緩。若如是解當名為
道。汝受吾教。聽吾偈言。心地含諸種。遇澤  悉皆萠。三昧華無相。何壞復何成。

[0940b15]  吉州思  和尚云。即今語言。即是汝心。此心是佛。是實  相法身佛。經云。有三阿僧祇百千名號。隨世
界應處立名。如隨色摩尼珠。觸青即青。觸黃  即黃。寶本色。如指不自觸。刀不自割。鏡不自  照。隨像所現之處。各各不同。得名優劣不同。
此心與虛空齊壽。若入三昧門。無不是三昧。  若入無相門。總是無相。隨立之處。盡得宗門。  語言啼笑。屈伸俯仰。各從性海所發。故得宗
名。相好之佛。是因果佛。即實相佛家用。經云。  三十二相。八十種好。皆從心想生。亦云。法  性家焰。又云。法性功勳。隨其心淨。即佛土淨。
諸念若生。隨念得果。應物而現。謂之如來。隨  應而去。故無所求一切時中。更無一法可得。  自是得法。不以得更得。是以法不知法。法不
聞法。平等即佛。佛即平等。不以平等更行平  等。故云獨一無伴。迷時迷於悟。悟時悟於迷。  迷還自迷。悟還自悟。無有一法不從心生。無
有一法不從心滅。是以迷悟總在一心。故云  一塵含法界。非心非佛者。真為本性過諸數  量。非聖無辯。辯所不能言。無佛可作。無道
可修。經云。若知如來常不說法。是名具足多  聞。即見自心具足多聞。故草木有佛性者。皆  是一心。飯食作佛事。衣服作佛事。故。

[0940c09]  嵩  山安和尚。昔讓和尚與坦然禪師。在荊州玉  泉聽律。二人共相謂言。我聞禪宗。最上佛乘。  何必局此小宗。而失大理。遂乃雲遊。博問先
知。至嵩山宗和尚處。問。如何是祖師西來意  旨。師云。何不問自。家意旨。問他別人意旨。  作什麼。問。如何是坦然意旨。師云。汝須密作
用。問。如何是密作用。伏請指示。師舉視之。  二人當時大悟。

[0940c17]  崛多三藏。師因行至太原。  定襄縣。歷村。見秀大師弟子。結草為庵。獨坐。  觀心。師問。作什麼。對云。看靜。師曰。看者何
人。靜者何物。其僧無對。問。此理如何。乞師  指示。師曰。何不自看。何不自靜。師見根性遲  迴。乃曰。汝師是誰。對云。秀和尚。師曰。汝師
只教此法。為當別有意旨。云。只教某看靜。  師曰。西天下劣外道所習之法。此土以為禪  宗。也。大誤人。其僧問三藏。師是誰。師曰。六
祖。又云。正法難聞。汝何不往彼中。其僧聞  師示訓。便往曹谿。禮見六祖具陳上事。祖曰。  誠如崛多所言。汝何不自看。何不自靜。教誰  靜汝。言下大悟。

[0940c29]  智策和尚。遊行北地。遇見  五祖下智隍禪師。二十年修定。師問。在此間  作什麼。隍云。入定。師云。入定者。為有心入
也。為無心入也。若有心入者。即一切有情悉  皆有心。亦合得定。若言無心入者。一切無情。  亦合得定。隍曰。吾正入定之時。不見有有無
之心。師曰。若不見有有無之心。即是常定。不  應更有出入。隍無對。却問。汝師是誰。云六  祖。問。汝師以何法為禪定。師曰。妙湛圓寂。體
用如如。五陰本空。六塵非有。不出不入。不定  不亂。禪性無住。離住禪寂。禪性無生。離生禪  想。心如虛空。亦無虛空之量。隍聞此說。未息
疑心。遂振錫南行。直往曹谿禮見六祖。祖乃  亦如上說。隍於言下大悟。

[0941a13]  南嶽思大和尚  云。若言學者。先須通心。心若得通。一切法一  時盡通。聞說淨不生淨念。即是本自淨。聞說
空。不取空。譬如鳥飛於空。若住於空。必有墮  落之患。無住。是本自性體寂。而生其心。是照  用。即寂是自性定。即照是自性慧。即定是慧
體。即慧是定用。離定無別慧。離慧無別定。即  定之時即是慧。即慧之時即是定。即定之時  無有定。即慧之時無有慧。何以故。性自如故。
如燈光雖有二名。其體不別。即燈是光。即光  是燈。離燈無別光。離光無別燈。即燈是光體。  即光是燈用。即定慧雙修。不相去離。

[0941a24]  牛頭  融大師絕觀論問云。何者是心。答。六根所觀。  並悉是心。問。心若為。答。心寂滅。問。何者為
體。答。心為體。問。何者為宗。答。心為宗。問。何  者為本。答。心為本。問。若為是定慧雙遊。云。  心性寂滅為定。常解寂滅為慧。問。何者是
智。云境起解是智。何者是境。云。自身心性為  境。問。何者是舒。云。照用為舒。何者為卷。云。  心寂滅。無去來為卷。舒則彌遊法界。卷則定
跡難尋。問。何者是法界。云。邊表不可得。名為  法界。

[0941b05]  法照禪師云。經云。三阿僧祇百千名  號。皆是如來異名。即真心之別稱也。又經云。  萬法不出一心。此義是也。夫縛從心縛。解從
心解。縛解從心。不關餘事。出要之術。唯有觀  心。乃至若舉一心門。一切唯一心。若一法非  心。則是心外有。誰能在心外。別制一條者。

[0941b11]  梵禪師云。若知一切法皆是法。即得解脫。眼  是法。色是法。經云。不見法。還與法作繫縛。亦  不見法。還與法作解脫。

[0941b13]  藏禪師云。於一切  法無所得者。即心是道。眼不得一切色。耳不  得一切聲。

[0941b15]  緣禪師云。譬如家中有大石。尋常  坐臥。或作佛像。心作佛解。畏罪不敢坐。皆是  意識筆頭畫作。自忙自怕。石中實無罪福。

[0941b17]  安  禪師云。直心是道。何以故。直念直用。更不觀  空。亦不求方便。經云。直視不見。直念不思。  直受不行。直說不煩。

[0941b20]  覺禪師云。若悟心  無所屬。即得道跡。眼見一切色。眼不屬一切  色。是自性解脫。經云。一切法不相屬故。心與  一切法。各不相知。

[0941b23]  圓寂尼云。一切法唯心無  對。即自性解脫。經云。一切法不與眼作對。何  以故。法不見法。法不知法。

[0941b25]  堯禪師云。了心  識性。自體恒真。所緣念處。無非佛法。

[0941b26]  朗禪  師云。凡有所見。皆自心現。道似何物。而欲修  之。煩惱似何物。而欲斷之。

[0941b28]  稠禪師云。一切外  緣。名無定相。是非生滅。一由自心。若自心不  心。誰嫌是非。能所俱無。即諸相恒寂。

[0941c01]  慧慈  禪師云。夫法性者。大道也。法是法身。性是覺  性。即眾生自然性也。是以金剛般若。如大火
聚。三昧焰焰諸累莫入。故稱天上天下。唯我  獨尊。

[0941c05]  慧滿禪師云。諸佛說心。令知心相是  虛妄法。今乃重加心相。深違佛意。又增論議。  殊乖大理。常齎四卷楞伽經。以為心要。隨  說隨行。

宗鏡錄卷第九十七

[0941c10]  戊申歲分司大藏都監開板

* * *

【經文資訊】大正藏第 48 冊 No. 2016 宗鏡錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
