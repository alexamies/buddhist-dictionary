阿含口解十二因緣經
後漢安息優婆塞都尉  安玄共沙門嚴佛調譯

[0053a07]  欲斷生死趣度世道者，當念却十二因緣。何  等為十二？一者本為癡，二者從癡為所作行，  三者從作行為所識，四者從所識為名色，五
者從名色為六衰，六者從六衰為所更，七者  從所更為痛，八者從痛為愛，九者從愛為求，  十者從求為得，十一者從得為生，十二者從  生為老病死，是為十二因緣事。

[0053a13]  此十二事欲  起，當用四非常滅之。何等為四非常？一為識  苦，二為捨習，三為知盡，四為行道。更說念
生、念老、念病、念死，念是四事，便却是十二因  緣道成。念是四事道人，欲得度世，當斷十二  因緣事，是為斷生死根。

[0053a18]  十二因緣有內外：一  者內為癡、外為地，二者內為行、外為水，三者  內為識、外為火，四者內為名色、外為風，五者
內為六入、外為空，六者內為災、外為種，七者  內為痛、外為根，八者內為愛、外為莖，九者內  為受、外為葉，十者內為有、外為節，十一者內
為生、外為華，十二者內為老死、外為實。人生  死從內十二因緣，萬物生死從外十二因緣。

[0053a26]  何等為癡？謂不禮父母、不分別白黑，從是因  緣得痛不欲棄，不信今世亦後世。已作是  事便隨行，不作是亦不得，是以有癡便為行，
已有行便為識，已有識便為名色，已有名色  便為六入，已有六入便為栽，已有栽便為痛，  已有痛便為愛，已有愛便為受，已有受便為
有，已有有便為生，已有生便為老死。故人  生取十二因緣，得十二因緣生，無因緣亦不  生；萬物亦爾。不斷十二因緣，不脫生死。行三  十七品經，為從是得道。

[0053b06]  十二因緣有五事：  一者癡；二者生死精行，是前世因緣；三者識，  從識受身生；四者名色，色身復成五陰，是今
世因緣；五者六衰，復作生死精行種栽，是後  世因緣。前後三世轉相因緣故，為有五事。

[0053b11]  十二因緣本從身十事，出身十事。七事成一。  三事從四，七事成。一者殺、盜、婬、兩舌、惡口、妄
言、綺語，共從色為一。三事從四者。嫉、瞋恚、  癡，從痛痒、思想、生死、識。是十事合為五陰，  便為十二因緣。地名癡，行為盛陰，便作生死
行。自種栽名為行。已有行便有識受身生死，  有識便有名色。身復作十事，成已五陰、已有  名色便有六入，復作盛陰，行種栽後當復受
轉相，因緣生死故名為因緣。身十事為十二  因緣者，嫉為癡，瞋恚為生死，精疑為識，殺為  名色，盜為六衰，婬為更，兩舌為痛，妄言為
愛，惡口為成，綺語為願，生有無故為有十  二因緣。何以故？婬為癡、瞋恚為生死、精疑為  識，內三事為本。已有三事，便有七事，成五盛
陰。嫉為五陰本故為疑。五陰行可意善、不  可意瞋，便作生死精十事，外從身內意故。  疑謂不分別白黑、不識生死故為識。道人欲
斷十二因緣，當先斷身十事。便為癡，從癡  五陰滅，十二因緣亦滅。斷身十事者，外從身、  內從意，故言身意。持謂不殺。亦謂外從口、內
從嫉斷者，謂萬物一切意不起便瞋恚止，瞋  恚止便殺止，殺止便貪欲止，貪欲止便泣  止。外口者謂聲。止聲者，兩舌、惡口、妄言、綺語
亦止。無有疑，便入道。是為還五陰斷十二因  緣本。

[0053c07]  人受身有三別：第一、五陰盛陰；第二、十八種；  第三、十二因緣行。是三事得身三別。第一、五  陰盛陰者，五陰從身十事出。從眼為色陰，從
耳為痛痒陰，從鼻為思想陰，從口為生死陰，  從意為識陰。心主念對是六事為根本，是為  五陰地。第二、十八，入十九根。十八種者，五陰
行為盛陰，有對有入為十二入本。六情為十  八，間有識故，為十九根。言十八種者，識不  生故，為十八種。是說盛陰行生十八種、十九
根。第三、十二因緣者，謂五陰。五盛陰行，求十  二因緣便有身。是同身十事，俱分別之耳。從  色得身，從四陰得名字，從名色得愛受，從受
行癡，行癡便成十二因緣。道當為斷。色不  為身，但名字為身。雖有眼耳鼻舌身意，亦  復非身。何以故？設耳是人，當能聽一切。從形
得名字，譬金字。譬如以金作物，因從是得  字。地水火風空，是五事作身，亦復非身。何以  故？身知細滑故，人已死，地不知細滑故。知地
水火風空非身，身亦空意亦空，俱空無所有，  亦無痛痒。何以故？人已死亦不復覺痛痒，如  是為空。意已離身亦無痛痒，但因緣共合故，  還歸無有。

[0053c28]  身中有十二風：上氣風、下氣風、眼  風、耳風、鼻風、背風、脇風、臍風、臂風、足風、曲  風、刀風。刀風至病人，殺生刀風，刀風斷截人
命。

[0054a02]  生老病死，生者謂初墮母腹中時為生；已  生便老。止者謂意中止。用止故敗氣息出  入。見了身本合十事為敗。

[0054a05]  身中五事：一者地，二者水，三者火，四者風，  五者空。堅者為地，軟者為水，熱者為火，氣者  為風，飯食得出入為空。亦餘因緣合為人，
自計是我身。若欲萬物，當挍計有身。亦有五  因緣共合：一者色、二者痛痒、三者思想、四者  生死、五者識。是十事共合，便見生死。

[0054a10]  事有善  惡。行善有二輩：不犯身三、口四、意三，是為一  善；二善者，布施、持戒、忍辱、精進、不疑。是為二
善。惡亦有二輩：犯身三、口四、意三、飲酒，是為  一惡；疑、嫉、慳、貪是為二惡。護身口意是為道，  行人從福得生。從行得老病死，身便壞敗。
人臥出時，意離身在地因緣。何以故不死？  四事合持未散故。

[0054a17]  人行十事就三事、人行三  事就二事、人行二事就一事。何等十事？謂十  惡，便得身口意三事。已有三事，便有名色二
事。已有名色，便墮癡百劫，乃得為人難得完  具。人生精作地識為種，五道識名異，合一識，  入一識便失所本知。如人生天上，含人識受
入天識，便忘人間事。人從無生、從有死。無何  以故生？不識無故生。有何以故死？不識有故  死。識無不復生，識有不復死。

[0054a26]  意有所念以滅，便到所生處。意念不滅，亦不  得行生上意。意頭起以滅，復更念，所念雖多，  當還從上頭意受因緣。生人本從婦，婦夫不
淨污露得身。長大便惡知識相隨，為五陰、六  止、十二衰所欺，便有老病死憂苦。生死為癡，  慧人當斷。六止，謂地、水、火、風、空、識。十二衰，謂
色、聲、香、味、細滑、念欲。內有匿賊，是為十二衰。

[0054b04]  人生有三因緣：一者合會；二者聚；三者心意  識。痛痒、思想、生死、識，是為合會。諸愛欲是為  聚。上頭為上頭為心、中央為意、後頭為識。
人初墮母腹中，如雞子中黃。至三十七日，悉  有頭面手足指具足，未生四日到向下。人在  母腹中，苦不可言。人在母腹中，命日益、識日
大。身稍老至半年時，身與識日減。得身為福  亦為罪。何以故？以得人身是為福，以飢渴寒  熱貪婬嫉妬為罪。

[0054b12]  人生子有五因緣：一者有  本願；二者同業；三者曉禮；四者來債；五者償  債。何等為本願？謂先世時見人子端正，便願
言：「我子如是。」同業者，謂同計挍得利相呼。曉  禮者，謂當相敬愛。來債者，謂父母主治生，  子橫用之。償債者，謂子治生付父母，是為償
債。子以三因緣生：一者父母先世負子錢；二  者子先世負父母錢；三者怨家來作子。父母  勤苦求財已致便死，子得用之，是為父母先
負子錢。子行求財產已致便死，父母用之，是  為子負父母錢。有時子生百日千日便死，父  母便憂愁惱，是為怨家相從生。

[0054b24]  生子有三輩：一者福子；二者真子；三者不真  子。何等為福子？謂父母持戒、布施、忍辱、精進  行道，子亦爾，是為福子。真子者，父母不信
道，子獨奉道教，是為真子。不真子者，父母隨  道業、隨法行，子但飲酒作惡，人所不欲見，  是為不真子。

[0054c01]  子從父母生，有同意、有同行、有同念。俱長壽  富貴端正，是為同行。貪欲瞋恚，是為同意。精  進行道，是為同念。本行在父多類父，本行在
母多類母，不同行不相類故。人生墮地未有  所知，便喜向其母者，意識本因緣故耳。

[0054c06]  人來生時有因緣，身能出入無間，至七日便  復壞其身。亦有地水火風空，但微難見。人  年老少識多忘者，識轉稍向後所生處。何以
故不預知當所生處？用未到故。他人生他人  來、他人至他人所、他人憂他人所，從來久遠  習故。不學身有三痛，意亦有三痛。身痛者，謂
得刀杖瓦石蹴蹋；二者病瘦；三者死。意痛者，  一為憂父母兄弟妻子知識；二為憂財寶怨  家。何以故為痛？謂五陰不調故痛。何以故
為死陰？熟壞故為死。一切病皆意所作，身  無所知，故不作是病。是身何以故為病？四因  緣不等故。何以為憂？一切不如意故。何以不
定？病疾過去故。何以為急？要欲壞。何以故為  碎？身老毒故。何以為老死？壞故。何以為非  常？不得自在故。何以為苦？急故。何以為空？
無有主。言我作是如何？以為非身，不能離苦、  不得受苦。是為十事。

[0054c23]  人所欲凡有三事，人之所愛常欲得之：一  者強健；二者安隱；三者長壽。如是復有三怨：  一者年老，是強健怨；二者疾病，是安隱怨；三
者身死，是長壽怨。亦有三救：一者歸命佛；二  者歸命法；三者歸命比丘僧。

[0054c28]  有四事可畏；一者生；二者老；三者病；四者  死。人面赤有五因緣：一者近火：二者飲酒：三  者恐怖：四者念怒：五者多慚愧。頭白有四
因緣：一者火多；二者憂多；三者病多；四者種  早白。人病瘦有四因緣：一者少食；二者有憂；  三者多愁；四者有病身未和調。有四事不先
語人：一者頭白；二者老；三者病；四者死。是  四事不可避，亦不可離亦不可却。

[0055a07]  有四事不可忍：一者飢；二者渴；三者寒；四者  熱。身復有四事：一者不足；二者不滿；三者不  飽；四者不厭。身復有四痛：一者生時痛；二者
老時痛；三者病時痛；四者死時痛。

[0055a11]  一切味不過八種：一者苦；二者澁；三者辛；  四者醎；五者淡；六者甜；七者酢；八者不了了  味。苦增寒熱，澁多增風除寒，辛除水，酢除
風，令人目冥。食有三因緣悉入骨髓血脈  中：一者肥膩；二者毒；三者酒。是三者皆遍身  中，無有不到。諸所食飲皆有肥膩，但有薄厚
多少耳。人有四種：一者長者種；二者道術種；  三者師巫種；四者田家種。生者有四種：一者  腹生；二者謂寒熱和生；三者化生；四者卵生。
腹生者，謂人及畜生。寒熱和生者，謂虫蛾蚤  虱。化生者，謂天及地獄。卵生者，謂飛鳥魚  鼈。

[0055a23]  人頭有四十五骨，從腰以上五十一骨，四  支百四骨，合二百骨。人身有七十萬脈，九  十九萬毛孔，得觀悉自見分別知之。

[0055a26]  有阿羅漢，以天眼徹視，見女人墮地獄中者  甚眾多。便問佛：「何以故？」佛言：「用四因緣故：  一者貪珍寶物衣被，欲得多故；二者相嫉妬；
三者多口舌；四者作姿態婬多。以是故墮地  獄中多耳。」

阿含口解十二因緣經

* * *

【經文資訊】大正藏第 25 冊 No. 1508 阿含口解十二因緣經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，李明芳大德提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
