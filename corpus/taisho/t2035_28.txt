佛祖統紀卷第二十八
宋景定四明東湖沙門志磐撰

淨土立教志第十二之三

往生高尼傳

[0281c20]  法盛。居金陵道場寺習十六觀想。一夕禮  像。遇病假寐。見大士乘雜華雲出寶色  光前來相迎。時諸尼欵門問疾。咸見光明
迸溢。盛曰。佛及菩薩放光度我。言竟而  絕。

[0281c25]  道爰。丹陽人。先於諸寺造大像七軀。務極  精麗。又冶金銅造無量壽佛像。忽於眉  間放大光明。地皆金色。像與爰記曰。汝舍
此身必生我國。即於像前端坐而化。

[0281c29]  法藏。居金陵勤志念佛。夜間見佛菩薩求  慰問光明照寺奄然遷化。

[0282a02]  淨真。居長安積善寺納衣乞食。誦金剛經  十萬遍。專志念佛。語弟子曰。五月內十度  見佛。兩度見淨土寶蓮花上童子遊戲。吾
已得上品生言訖加趺而化祥光滿寺。

[0282a06]  悟性。居廬山念佛願求往生忽聞空中音  樂。謂左右曰。我已得中品生。見同志念佛  精進者。皆有蓮華生寶池中以待其生。言  畢而逝。

[0282a10]  能奉。錢唐人。專修淨業。常夢佛光照身。或  聞諸尼善言開發。一日無疾告其徒曰吾  往生時至。少頃聞奉誦佛聲厲。奔往視之。
則合掌面西坐逝矣。異香滿室樂音西邁。

[0282a14]  慧安。居四明。下水大魁姚頴之屬也。住小  溪楊氏菴專業西方。誦金剛般若寒暑不  易節。常於室中佛光下燭。一日示疾。端坐
以手搖曳。戒眾人勿諠。移時曰佛至矣。  令眾念佛倏然脫去。壽九十六。

往生雜眾傳

[0282a20]  隋汶水二沙彌。同志念佛。經五年大者先  亡。得生淨土。見佛欣慶即白佛言。有小沙  彌與我同修。不識可得生不。佛言。汝本無
心念佛。由彼勸汝。汝今宜還益勤淨業。  三年後可同來此。至期佛與眾聖自西來  迎。大地震動天華飄舞。是二沙彌一時俱  化。

[0282a27]  魏師贊。雍州人。為僧童年十四。念佛不絕。  遇疾而亡。忽再蘇白父母曰。阿彌陀佛來  此兒當隨行。隣人見空中寶臺五色異光向  西而沒。

[0282b02]  何曇遠。錢唐人。持菩薩戒修淨土業。夜中  念佛忽謂師曰。見佛身金色旛華滿空異  香盈室。俄忽化去。

[0282b05]  越大善寺童行。常隨師善輝念佛禮拜。一夕  夢婦人持數珠賣。童曰。欲得一串恨無錢  買。婦曰。我當與汝。汝可開口。即以數珠
投口中。童以告師。輝曰。此是大勢至菩薩  授汝念佛三昧也。過數日童見二大士持  華座與之。曰七日當乘此來生淨土。童逢
人即說。我七日當往生也。至期忽自唱曰。  菩薩來矣。即座而化。

[0282b13]  倪道者。仁和人。棄家作道者。建小菴專意  念佛。欲焚身代一切受苦眾生供養諸佛。  久之有朱藤三窠生臥榻前。謂眾曰。此藤
若焦我當西去。臨終半月。集眾念佛。至於  萬人。焚身前一夕。其地忽有光明金色。高  半尺許。以手掬之隨浮掌上。又謂眾曰。我
焚身時。必有紫雲青雲從東北過西南。是  我往生之相。乃四面發炬。端坐其中。果有  二色雲瑞。

往生公卿傳  (居士附)

[0282b23]  白居易號香山居士。官太子太傅。初勸一百  四十八人結上生會。行念慈氏名。坐想慈  氏容。願當來世必生兜率。晚歲風痺。遂專
志西方祈生安養。畫西方變相一軸。為之  願曰。極樂世界清淨土。無諸惡道及眾苦。  願如我身病苦者。同生無量壽佛所。一夕  念佛坐榻上。倏然而逝  (唐)
。

[0282c01]  韋文晉。位觀察使。建西方道場念佛發願。  一日正念佛中。忽面西加趺而化。異香滿室  (唐)  。

[0282c04]  張抗。仕石晉為翰林學士。課大悲呪十萬  遍。願生西方。一日寢疾唯念佛號忽謂  家人曰。西方淨土秖在堂屋西邊。阿彌陀佛
坐蓮華上。見翁兒在蓮華池金沙地上禮  拜嬉戲。良久念佛而化翁兒抗之孫也。

[0282c09]  鍾離瑾。會稽人。位至少師。幼事母任夫人。  夫人精修淨業。年九十八起居如常。忽戒  瑾曰。人人有箇彌陀。奈何拋去。念念無非
極樂。不解歸來。翌日予將行矣。及晨起焚  香誦佛過於常課。合掌而化。瑾日課利益  二十事。後宰吉水置一妾。從其女嫁審  之。則舊令之女。報所親緩納采。擬先遣
前令女。所親復書曰。公安得獨為高誼。予  有猶子。請平分奩具俾同親迎。公從之。忽  夢舊令來謝曰。賤息荷收錄。已告之上帝。
當十世有土。然公更一紀應生淨土。尋為  浙西憲。與慈雲懺主論往生指要。清修彌  篤。自夫人有栴檀佛像。常頂戴行道。公繼
其志。像眉間忽迸出舍利數粒。未幾知開  封府。忽夜半起謂家人曰。夫人報我往生之  期至矣。即加趺而逝。前一日舉家夢公乘青
蓮華座。仙樂異香。海眾迎之西去。計其年  正一紀  (宋)  。

[0282c27]  鍾離景融。少師第七子。官朝請大夫。常誦  觀經念佛不輟。挂冠棄仕結茅儀真東園  側。嘗曰。識得彌陀。彌陀彌陀。不識彌陀。奈
何奈何。不識彌陀。彌陀更在西方外。識得  彌陀彌陀秖在自己家。一夕命僧妙應誦  普賢行願品。炷香敬聽畢。兩手作印而化。
自任氏少師大夫。三世得生淨土。曾孫松  居於婺。乾道中奉祠吳郡。與寶積實師東  平呂洎等。結社念佛。無所疾忽端坐西向合  掌而化。

[0283a08]  楊傑字次公。無為人。官尚書主客。遍歷禪  林參尋知識。晚年畫西方佛像隨行觀念。  舍壽之日感佛來迎。端坐而化。

[0283a11]  馬亮。官侍郎守杭。詣靈山學淨土業。慈雲  為撰淨土行願法門淨土往生略傳。臨終念  佛而逝。

[0283a14]  子玕朝奉。又依十疑論用心。在官閱教藏。  誦經念佛皆有常課。忽一日易衣念佛端坐  而化。有氣如青蓋。出戶騰空西去。几筵時  現瑞光。

[0283a18]  玗之子永逸。官宣義。每習十六觀歷三十  年。忽見三聖來迎。結印而化。頂熱有異  香。

[0283a21]  玗之妻王氏。修十念法持破地獄真言。嘗  夢地獄主者。謝以持偈呪之賜。後因寢疾  念佛而亡。親戚侍妾咸夢。王氏言得生淨  土。

[0283a25]  胡闉。官宣義侍郎。胡則之子。晚年致仕笑傲  西湖。與清照律師相善。一日有疾問律師  曰。一稱佛名能滅八十億劫生死重罪何
也。師曰。佛大威德眾生一稱其名罪垢自消  如赫日正中。霜露何有。闉大感悟一心。念  佛請僧為之助一日律師至。闉曰。荷二大
士降臨甚久。師為懺悔發願。忽厲聲念佛安  坐而化。

[0283b04]  葛繁。澄江人。少登科第官至朝散。凡官居  私舍。必餙淨室安設佛像。每入室禮誦。  舍利從空而下。普勸道俗同修淨業。皆服
其化。有僧定中遊淨土。見繁與王古侍郎  同遊寶池行樹之間。俄聞繁無疾而化。

[0283b09]  王古。儀真人。官禮部侍部。與晦堂楊岐為  禪侶。嘗作直指淨土決疑集。楊傑為序。又  增補往生淨土傳。皆行於世。平時志在往
生西方。臨終無所苦。忽滿室光明端坐而  化。有夢古乘蓮華西去者。

[0283b14]  江公望。釣臺人。官司諫。少年登科蔬食清修。  述菩提文念佛方便文。以勸道俗。有子蚤  亡。託夢舅氏曰。欲稟大人。乞就天寧寺
看寶積經。庶得生善處。大人修行功業已  成。冥府有金字牌云。嚴州江公望。身居言  貴志慕苦空。躬事熏修心無愛染。動靜  不忘於佛法。言談罔失於宗風。名預脫於
幽關。身必歸於淨土。宣和末知廣德軍。一  旦無疾。面西端坐而化。

[0283b23]  王衷。居錢唐孤山。即林和靖之故迹。隱居自  適。政和間舉隱逸。朝廷旌以處士。後官至  朝散大夫。潛心淨業有大感悟。日誦彌陀
經七過。佛號萬聲。十九年未嘗間絕。一日  無疾。沐浴面西加趺而化。

[0283b28]  張迪。居錢唐。官助教。從圓淨律師授菩薩  戒。咨問淨業法門。然臂香以為誓。每念佛  揚聲勇猛。至失音猶不已。一日謂圓淨
曰。弟子近於靜室見白色頻伽飛舞於前。  又觀想中見嬰孩綠髮合掌問訊。後三年念  佛西望而化。

[0283c05]  賈純仁。霅川人。官至郢倅。潛心淨業長齋  念佛。因微疾西向宴坐而逝。頂上白光圓  相。異香滿室。

[0283c08]  梅汝能。常熟人。仕至縣令。嘗有志淨業。忽  夢僧授紙百幅鑿破為二八字。以問東靈  照師。師曰。二八十六也。豈十六觀經之謂乎。
適一僧以經與之。忽不見。自是誦經念佛。  取名為往生。以見志。因邑中破山道生師  造丈六彌陀像。汝能施財百萬。為之敉餙。
設齋慶懺。殿前池中生雙頭白蓮一朵。其花  百葉。當年冬汝能無疾而終。未幾道生亦  亡。

[0283c17]  憑檝遂寧人。號不動居士。由太學登第。初  訪道禪林。晚年專崇淨業。作西方禮文彌  陀懺儀。歸鄉郡作淨土會。感香爐中白光
亘天舍利應現。靖康兵厄名山藏經多燬。  檝積俸資造大藏經四十八藏。小藏四大  部者亦四十八藏。造栴檀像彌陀九品化生。  隨身奉供。後以給事中出帥瀘南。率道俗
作繫念會。及鎮長沙。於廳事設高座。著  僧衣登座。謝官吏橫柱杖於膝上而化。

[0283c26]  吳秉信。四明人。築菴城南坐禪。製一棺夜  臥其中。至五更令童子擊棺而歌曰。吳  信叟歸去來。三界無家不可住。西方淨土
有蓮胎。歸去來。聞唱即起禪誦。檜相亡。召  為禮部侍郎。後被召至蕭山驛令。家人靜  聽空中聞天樂之聲。即曰。清淨界中失念
來此。金臺既至吾當有行。言訖而逝。

[0284a04]  錢象祖天台居號止菴。守金陵日。問道於  保寧全無用。尤以淨土真修為念。嘗於鄉  州建接待十處。皆以淨土極樂等名之。創
止菴高僧寮。為延僧談道之所。自左相辭  歸。益進淨業。嘉定四年二月微疾。書偈曰。  菡萏香從佛國來。琉璃地上絕纖埃。我心
清淨超於彼。今日遙知一朵開。後三日僧有  問疾者。公曰。我不貪生不怖死。不生天  不為人。唯求生淨土耳。言訖加趺而逝。時
天鼓震響異香芬郁。未終之前。子侄郡人同  夢。空中有云錢丞相當生西方蓮宮為慈  濟菩薩王仲回。無為人。官司士參軍。因楊
傑為說淨土之法。念佛益進。未亡前七日。預  別故舊。端坐而化。時傑守丹陽。夢仲回來  謝云。向蒙指示今得往生。再拜而去。已而  訃至。

[0284a20]  庾詵。新野人。蔬食布衣不事產業。少與梁  武帝善。詔為黃門侍郎不赴。宅內立道場。  六時禮懺誦法華經。忽後夜見一道人自
稱願公。容止甚異。呼詵為上行先生。授香  而去。後寢病驚覺曰。願公復來不可久住。  舉室咸聞空中唱上行先生。已生彌陀淨  土。詔  諡  貞節處士。

[0284a27]  王日休。龍舒人。為國學進士。著六經訓傳  數十萬言。一旦捐之曰。是皆業習非究竟  法。吾其為西方之歸。即布衣蔬食惟佛是念。
日課千拜夜分乃寢。嘗為淨土文十卷。簡  易明白覽者無不信服。一夕厲聲念佛。久  之忽曰。佛來接我也。屹然立化。邦人夢二  青童引之西去。

[0284b05]  房翥。暴亡入冥府。王曰。據善簿。君曾勸一  老人念佛。彼已得生淨土。君乘此福亦合  得生。翥曰。尚欲誦金剛經萬卷。既而放還。
後卒償其願。臨終異相。不違先報。

[0284b09]  孫抃。武林人。號無諍居士  (母龔氏別有傳)  幼學易。因  曰。易所以窮理盡性。何必區區為進取計。
掩關晦迹居絕俗務。沙門守寧與之交。謂  曰。白樂天以儒修身。以釋治性。君聞之乎。  抃深契僧語。日閱華嚴金剛彌陀經。嘗夢
至蓮池與清照亨律師同立其側。又夢一  人持書金字梵體。讀之不解。人曰。請十三  日齋耳。十二月十三日忽得疾。請妙光律
師欲為祈禱。抃曰。生死已定何必禱之。乃  與開導往生淨土之旨。即加趺作印西向坐  化。翌日清照至為入龕歸菴。三日亦坐亡。  應同立蓮池之讖。

[0284b21]  王闐。四明慈溪人。號無功叟。凡禪林宗旨天  台教門無不洞達。著淨土自信錄。以明三  身四土之旨。晚年專心念佛。西向加趺而化。
異香滿室。焚龕獲舍利。如菽者百八粒。

[0284b25]  孫忠。四明人。蔬食持戒蚤慕西方。於郡城  東築菴。鑿二池種白蓮。臨池建閣。月集  道俗念佛。期以三日。後於病中請道俗百
人鑿念。忽仰視虛空合掌問訊。手結雙印  怡然而化。闔城皆聞天樂異香漸向西沒。  二子相繼念佛坐化。嘗因念佛見佛身現  空中。即白佛言。惟願我佛少駐。使我二子
同獲瞻禮。即走外尋二子歸。佛為駐立良  久。後人因名其地曰駐佛巷  (又有事迹見久法華傳)  。

[0284c05]  咎定國號省齋。為州學諭。常念佛讀淨土  諸經。結西歸社以勸人。嘉泰初於小江慧  光建淨土院。結石塔於池心。為鄉民火焚
藏骨之所。印施念佛圖。月二八集僧俗。就  淨土院。諷觀經念佛以為常。嘉定四年夢  青童告曰。佛令召君。三日當生彼國。至日  沐浴更衣。端坐念佛而化。

[0284c12]  樓汾。四明晝錦名門也。因兄寶洲究明佛  理。每與沙門談道。汾必從旁樂聽。年二十  二。忽得疾。乃一志西歸。謂父母曰。但得
生淨土見佛。此道最高。仍令請僧說法開  導諷觀經設像  幀  對臥床。喜曰。真我師  也。復請僧念佛千聲。即曰。吾已身在西方。  乃瞑目面西念佛而化。

[0284c19]  往生庶士傳

[0284c20]  宋滿。隋時恒州人。念佛以小豆記數。滿三  十石。設齋慶讚。佛二大士化作三僧。至會  乞食。滿曰。弟子願生西方師來赴食。深副
本心。事畢即見天花異香乘空而行。未久  滿遂面西坐化。

[0284c25]  高浩象。東平人。杜門靜坐專誦無量壽經。  觀中汎紅蕖於玉沼。初未見佛。乃即華上  傾心致敬。遙睇佛之金容光輝遠映。一夕
見眾菩薩來迎。奄忽而化。

[0284c29]  并州汾陽老人。於法忍山借房止宿。念佛  忽大光遍照。人見其登蓮臺而去。

[0285a02]  鄭牧卿。滎陽人。舉家念佛。唐開元中病篤。  有勸進魚肉者。確乎不許。手執香爐求  願往生。忽異香蔚充。奄然長逝。舅尚書蘇頲
夢寶池蓮開。牧卿坐其上。

[0285a06]  張元祥。長安人。常念佛不輟。一日催家人  云。西方聖人待我齋畢同往淨土。及事訖。  果索香火。加趺面西而化。

[0285a09]  李知遙。長安人。率眾為五會念佛  (唐大歷中。法  照師於衡州開五會念佛。今李知遙為五會。應是師法於照。五會者。當是五日為一會也)
忽出堂  向空頂禮。空中有聲云。報汝李知遙功成果  自招。引君往淨土同汝上金橋。即就床端  坐而化。天香郁然。

[0285a14]  元子平依京口觀音寺念佛誦經。忽聞空中  音樂。即西向坐化。異香數日不絕。

[0285a16]  左伸。天台人。從神照授菩薩戒。刻三聖像。  誦法華三千四百部。金剛二萬過。後臥疾。  命男沙門淨圓。唱法華首題。增受菩薩戒。
夢三偉人立江臯召伸登舟。復請僧誦彌  陀經。遽曰。我已見佛光。即端坐作印而  逝。

[0285a22]  范儼。家武林。讀法華經念彌陀佛常日不  廢。忽見普賢菩薩來報當生淨土。越一夕  佛菩薩來迎。家人聞其謙謝云。儼是何人實
為難當。就座合掌而化。

[0285a26]  孫良。家錢唐。隱居閱大藏。尤得華嚴之旨。  嘗依大智律師受菩薩戒。日課佛萬聲。二  十年不輟。忽語家人令請僧念佛以助往
生。方半日望空合掌云。世尊菩薩已荷降  臨。即退坐而化。

[0285b02]  姚約。家霅川仙潭。潛心內典。有僧來謁。必  遜居東道。謂不當以俗先僧也。覺海友師  勸里人結淨業社。約實主其事。忽告友曰。
久厭浮生不日西去。師可助我繫念。友遂  日與持誦。一日就座而化。既而夢於友曰。  約已往生師之力也。友曰。欲從公遊可乎。
約曰。師世壽未盡。寺中景懿行當先至。閱  月果終。懿蓋同社友也。

[0285b10]  梅福。松江人。誦經持戒繫念淨土。臨終預  知。即絕食飲水念勢至菩薩。至七日澡浴  更衣。端坐告眾曰。勢至菩薩今來迎我。即  座化去。

[0285b14]  胡暠。家霅川。平時多作佛事。忽夢佛呼曰。  汝可造屋迎我。暠乃往明因。建彌陀閣。以  協此夢。臨終之夕忽云。佛放光照我。言訖  而化。

[0285b18]  唐世良。會稽人。持戒茹素念佛禮拜。年老疾  病猶不就枕。誦彌陀經十萬過。謂家人  云。佛來接我。言訖作禮即便坐逝。欲別利
行人。時在道味山。夜夢西方異光旛華天樂。  空中聲云。唐世良已歸淨土。

[0285b23]  陸偉。錢唐人。為州都掾。中年厭世念佛。率  眾結法華華嚴二社。各百許人。其法各人在  家誦經一卷。日終就寺讀誦。終日而散。如
是二十年。遂成大會。嘗手書法華華嚴楞  嚴圓覺金剛金光明等經。晚年子孫彫落更  無餘累。忽一日易衣端坐。念佛而化。

[0285b29]  李彥通。家會稽為鍛師。因開元繫念往預  其會。忽悟世無常。歸心淨業。一朝得疾。遽  云。我遊行淨土見二門扃鐍甚固。逡巡之
際。見利行人開門引入。見蓮池樓閣佛菩  薩眾。遂請睎經道果二行人。至臥榻前說  法策道。舉家念佛西向坐逝。

[0285c06]  陸浚。家錢唐。少事公門。久之棄去。以淨土  為業。預西湖繫念會。每對佛懺悔必至垂  淚道友相見說淨業因緣。纔十餘句。便悲咽
感歎。惟恐此生之不度。三昧之不成。往生  之未諧。我佛之未見也。臨終得病。請圓淨  律師說淨土法門諷觀經至上品。淨謂之
曰。此時好去。浚曰。眾聖未齊且待少時。即  起就竹床面西端坐。頃刻化去。

[0285c14]  馮珉。上虞人。少事遊獵。有巨蛇為鄉民害。  珉持槊往從之。見蛇在岩下與黃特相  持。珉推巨石壓之。蛇竟死。後每思之慮蛇
為怨對。乃求佛解釋。投志西方修懺念佛。  如是十載。一夕請同修社人。相助諷彌陀  經念佛號。次誦普賢懺罪偈願往生偈。即  端坐合掌而終。

[0285c21]  潭州黃打鐵每用工時。常念佛不絕。一日  無病。託隣人書偈云。日夜丁丁當當久  鍊成鋼。太平將近。我往西方。即座而化。

[0285c24]  計公。四明桃源鐵工也。年將七十兩目喪明。  里中昝學諭。以擘窠圖印施勸人念佛。計公  初受一圖念滿三十六萬聲。念至四圖兩
目瞭然。如是三載。念滿十七圖。一日念佛  忽氣絕。半日復蘇曰。我見佛菩薩令分六  圖與昝學諭。是勸導之首分。一圖與李二
公。此是俵圖之人。囑其子往謝學諭。言訖  沐浴西向坐逝。

[0286a03]  徐六公。嘉興農夫也。翁婆蔬食設像繫念。如  是四十年。屢夢遊淨土。預作一龕。臨行之  日易布衣草屩。入龕端坐。頃之即曰。佛來
迎我。泊然而化。

[0286a07]  沈三郎。家臨安。商賈為業。晚年回心念佛。  一日病請僧講彌陀經設尊像。日夕西顧。  忽易衣而終。須臾縮膝欲起坐。二子以易
龕為難。曳脛令直。經半日欲  斂  。忽舉手  出帛被矍然而坐。舉家驚避。二子急前扶  衛。恐其子曳脛以肘節捶之。子曰。助父
坐脫耳。荼毘有白鶴二十九隻飛翔雲表。  久之西去。

往生女倫傳

[0286a16]  隋文帝皇后。心敬大乘常持佛號。臨終之  夕異香滿宮。時尼大明與后最愛。每念佛  時。先著淨衣口含沈香。忽眾聞沈香氣滿
室異常。頃之有光明如雲來迎。向西而  去。

[0286a21]  荊王夫人王氏。元祐中事西方甚精。恪獨一  妾懈慢。夫人將逐之。其妾悲悔極加精進。  一夕異香遍室。無疾而終。夫人忽夢。妾起
居敘謝。因夫人訓責今獲往生。夫人曰。西  方可往不。妾曰。但隨妾行。夫人隨之。見二  池皆白蓮華。或榮或悴。妾曰。此皆世間發心
修西方人也。人間纔發一念池中即生一  花隨其勤墮榮悴各異。中有一花朝服而  坐。其衣飄揚隨風消散。即見寶冠瓔珞莊  嚴其身。妾曰。此楊傑也。又有一花朝服坐
上。其花稍悴。曰此馬玗也。復前導數里。遙  望金壇光明交徹。妾曰。此夫人化生處上品  上生也。徐訪楊傑則已亡。馬玗則無恙。後
夫人於生日秉爐焚香。觀音閣佇立而化  (荊王楫徽宗之子)  。

[0286b07]  吳氏縣君。都官呂宏妻。宏因異僧勸發妙  悟佛理。吳氏閱金剛經頌亦契空寂。夫婦  齋戒四十年。吳氏忽見巨迹三雙。皆金蓮花。
數日又見其膝。又數日見其身。數日見其面  目。即佛菩薩三聖人也。及見殿閣境界清淨。  男子人問彼。佛如何說法。曰我得眼通未
得天耳。如是三年。一夕微恙。自言。吾將西  歸。言訖而逝。嘗事觀音列瓶缶數十以水  滿中。手持楊枝誦呪必見觀音放光。灌
諸器中。病者飲之必愈。世因號觀音縣君。

[0286b17]  蔡氏縣君。居武林。早年孀居。持經念佛。每  旦禮像。逾二十年。忽見金蓮花現空中。遽  索平時修行課目。卷而懷之。安坐而逝。

[0286b20]  馮氏。少師珣之女。承宣使陳思恭之妻。少多  病。從慈受深禪師受教持齋。誦佛逾十  年益精進。謂族黨曰。清淨界中失念至此。
支那緣盡行即西歸。一夕語侍者曰。吾神  遊淨土獲禮三聖。夫聞其語即相陪念佛。  右脇安臥而逝。三日之間妙香芬馥。

[0286b26]  陸氏宜人家錢唐。朝請王璵妻。常誦法華  晚年尤篤。淨土禮懺一會念佛萬聲。凡三十  載因微疾忽聞天鼓自鳴。人方驚異。即面
西端坐而化。兩手結印。續淨土傳陸師壽者  即其侄也。

[0286c02]  朱氏如一。欽成朱后之姪。歸於四明薛君。  繡法華經一部十年而成。至化城喻針鋒  綴舍利如粟連獲數十粒。一字一拜。禮法
華者三。於經首題別致八萬四千拜。誦法  華經三月而通。刻擘窠圖勸人念佛。滿十  萬聲。所化二十萬人。獨朱氏。旦夜誦之不
可以數。紹熙四年為寶幢藏繡經。迎歸南  湖。飯千僧為慶讚。是年微疾。請僧念佛。忽  起加趺。薛君曰。吾家無是法。於是右脇吉  祥而化家人夢乘彩雲向西而去。

[0286c12]  樓氏慧靖。四明揚帥樓璹之孫。適寺簿周元  卿。嘗披味傳燈發明見地。尤以淨業為真  修。晚年被疾忽見蓮臺紫色化佛無數。異香
滿室。以語家人亟令念佛頃刻而化。

[0286c16]  周氏妙聰。周元卿之女。每感母氏華臺往生  之瑞。嘗誦經念佛願生安養。病中請僧行  懺。自見其身著新淨衣在樓閣上作禮
念佛。謂家人曰。汝輩當勤修淨業。吾當  於淨土待汝。即右脇吉祥向西而亡。

[0286c21]  秦氏淨堅。家松江。厭惡女身與夫各處精  持齋戒。閱華嚴經法華光明般若無虛日。  晨昏修彌陀懺。日禮佛千拜。久之有光明
入室中。面西念佛安坐而化。

[0286c25]  鄭氏淨安。家錢唐。念佛誦經日無虛度。後  得疾禱之於佛。聞空中聲云。汝行有期無  得自怠。又見佛身金色。即奮身起面西端
坐。令男僧義修諷阿彌陀經。倏然而化。其  女夢母報曰吾已得生淨土。可說修師令  知。

[0287a02]  于佛子秦氏淨樂。家錢唐。其夫姓于。賣魚  為業。有男販私商。常遭官事。秦氏愁苦。幾  欲沈身於江。遇淨住寺照師。勸之曰。有此
煩惱宿世怨家。枉自沈江不如念佛。秦氏  醒然回心。即燼一指誓長齋三白。念佛十年  不怠。見一切人皆稱佛子。一日請戒行人
諷觀經。每一觀誦佛千聲。至像觀忽焉而  化。

[0287a10]  四明黃氏。早喪夫歸父舍修淨業。臨終稱  佛結印履地徐行。儼然立化。家人篩灰於  地以驗生處。見蓮花一朵生於灰中。

[0287a13]  錢唐袁氏。因往靈芝受菩薩戒。即斷暈酒  進修淨業。一家皆服其化。二十年不渝初  志。一日病中請圓淨律師說法。忽見佛菩
薩眾現前。端坐而化。

[0287a17]  錢唐陳氏媼。從靈芝受菩薩戒。專心念佛日  課千拜。常有舍利散經案上。臨終見化佛  來迎。顧旁人語未及半。已凝然不動矣。

[0287a20]  武林王氏。常誦法華念佛求度。一旦見菩  薩大身住立空中。遂連聲稱菩薩高大菩薩  高大。又云。恐女人足穢難升花臺。語畢而  化。

[0287a24]  四明孫氏。寡居齋戒。禮誦念佛三十年不懈。  手製衣衾鞋襪施僧不記其數。一日微恙。  見異人立床前曰。宜勤精進。又夢八僧遶
行懺室。身掛縵衣隨僧行道。遂沐浴淨衣。  請僧行懺。於大眾前端坐誦經。至一心不  亂。左手結印奄然而化。遠近皆聞空中奏  樂。

[0287b02]  上虞胡長婆李氏。夫喪後。日夜高聲誦彌陀  經。凡十餘年。一旦有僧覆以緋蓋。告之曰。  汝今月十五日夜子時去。問師何人。答曰。我
是汝念者。婆遂會別諸親。至時果有異香  光明。即端坐而逝。七日火化。齒如雪玉。舌  如紅蓮。睛如蒲萄。皆精堅不壞。舍利不
可以數。次日焚處生一花。如白罌粟然。

[0287b09]  安吉王氏女。日誦彌陀觀音金剛諸經念佛  求度。母病亡。既斂惡血流滴。女發誓曰。若  我孝心真實。願臭氣不生。言訖流血即止。以
舌舐漏處。絕無穢氣。父娶後室與同修淨  業。女得疾請僧說淨土觀法。忽索衣吉祥  而臥。手攬觀音手中幡。寂然不動。繼母篩
灰於室以驗受生。見灰中印出蓮花數朵。

[0287b16]  錢唐盛氏。日課觀經誦佛不輟。一日病中  浴畢面西。問家人云。聞磬聲乎。淨土眾聖  且至。已而合掌喜躍曰。佛菩薩已至。觀音手
執金臺。如來接我登座。即奄然而化。

[0287b20]  錢唐沈氏。念佛十餘年。日加精進。命工畫  八尺彌陀像。病中安設床前。欣然曰。我何多  幸。即請僧念佛相助。忽曰。見一僧長大授
我金座。遂座前方執錦褥角。其座即行。恐  有障緣。望眾更為念佛。眾皆勇猛厲聲。良  久復云。念佛功德已登金臺。此去不回矣。  即瞑目而逝。

[0287b27]  長安姚婆。因范行婆勸念佛。臨終見佛菩  薩來迎。婆言。未與范婆相別。請暫駐少時。  須臾范至。佛尚住空中。具言所見勝異。執  手而化。

[0287c02]  汾陽約山翁婆。每日嗟歎。世間無常無一可  樂。月晦必請僧二員永夜念佛。翌旦設齋  婆手自營辦。臨終之夕。咸見佛光入室。寶
蓋覆於庭上。婆忽遷化。

[0287c06]  汾陽裴氏女。專心念佛。以小豆為數。積滿  十三石。報盡之日。索火燒香。口云。佛以花  臺與我。今當往生。

[0287c09]  汾陽溫靜文妻。病在床上。夫勸令念佛。二  年不絕聲。謂夫曰。我已見淨土佛菩薩。後  月當去。至期見金蓮花如日輪。

[0287c12]  醴泉孟氏女。久纏重病。沙門勸令念佛三  年。謂夫曰。可急報諸親令來相送。暨畢  集女焚香與眾念佛。見空中執錫沙門曰。
汝當往生。已而佛菩薩至旛華排空。忽然遷  化。

[0287c17]  汾陽梁氏女。兩目俱盲。遇沙門勸令念佛。  越三年雙目開明。後忽見佛菩薩幡蓋來迎。  即日命終。

[0287c20]  念佛道者陳氏。賾禪師之母。師住廣平普會。  迎侍方丈東室。翦髮為出家相。朝夕念佛。  四眾稱為道者。後病中集緇素鳴磬念佛。
兩日忽合掌瞻像。泊然而化。明日頂溫面色  鮮白。師前一日夢母謂曰。我見尼師十餘  來相召。師應之曰。此往生之祥。言已坐滅。  面色變白。至是果然。

[0287c27]  吳興陳氏。受持齋戒。誦法華五千部。金剛  彌陀諸經各一藏。念佛滿三十年。一日不  食。家人問欲何所須。答云。欲求見佛。言訖
右脇而化。

[0288a02]  會稽胡氏淨安。禮阿彌陀佛八萬四千相好  者四會。偶微疾。見佛來迎。安庠坐逝。路人  聞空中樂聲隱隱西去。

[0288a05]  錢唐孫氏女。常念佛持呪。因病請清照律  師至。謂曰。久病厭世願求往生。師為談淨  土因緣大喜。至夜夢師持藥一盞。服之流
汗。身心輕安。三日後語侍人曰。迦葉尊者  來此。好金蓮華座。即瞑目結印而化。

[0288a10]  仁和郭氏妙圓。長齋念佛。誦法華彌陀經及  二懺。常諦觀落日對想西方。忽空中告云。  郭妙圓決生淨土。清照亨律師。即其兄。嘗
往寺中建繫念會。作百僧齋莊嚴淨土。臨  終之際請亨師說法。求佛接引。即時端坐  凝然不動。

[0288a16]  周行婆。家太平州。蚤年念佛專注。一夕互跪  念佛。泊然而化。隣人見數僧自婆家出引  婆騰空而去。

[0288a19]  錢唐龔氏。晝夜念佛誦彌陀經。偶得疾。請  亨律師指示西歸。講說未終端坐而化。老  妾干氏亦念佛不輟。一夕夢龔氏告曰。我已
得生矣。汝後七日亦當往生。至期果逝。

[0288a23]  嘉禾鍾婆。日誦彌陀經十卷。餘時念佛。二  十年為常課。一日語其子曰。見大白蓮華  無數。一婦人端正好衣立我前。又眾僧在此
何以供養。子云不見。遂無語端坐聳身而  化。

[0288a28]  潮山黃婆。持金剛法華專心念佛。暑中忽  得痢疾。但飲水不食。隣菴沙門善修常建  念佛會。婆病中欲請修。修夢婆來。謂曰。將
往西方。修未以為異。越二日婆西向念佛  十聲。端坐而化。遠近皆見紅霞覆婆之屋。

[0288b04]  霅川朱氏。念佛三十年。每讀金剛經以為  聖賢在此不敢踞坐。後忽不食四十日。唯  飲水念佛。先夢三僧入室各執蓮華謂曰。
我先為汝種此蓮華。汝却歸來。既覺喜悅。  乃請僧眾念佛為助即就座而化。

[0288b09]  四明淨心女。不知姓。刺血自畫佛菩薩三  聖像於羅木板凡一千片。普散與人。上有  正信女淨心題云。願所修淨業速獲成就。不
入母胎化生蓮沼。後不知所終。

[0288b13]  嘉禾周氏。適庶民孫氏。同翁婆常時念佛。  感室中佛像有光如螢。或現鮮華。或現佛  菩薩像。三時必聞天樂或空中誦經聲。

[0288b16]  常熟陶氏。寡居常持普門品。夢白衣人授以  蓮華令食之。又夢梵僧授以彌陀經。覺即  能誦不假師授。一夕帳幌光明有彌陀像
立經凾上。每誦經時必於卷上迸出舍利。  積以成合  (已上三人。生前勝相若此。臨終必得往生。殆不能委知耳)  。

[0288b21]  項氏妙智。四明鄞人。寡居二女悉令為尼。  同居楊氏菴。見人唯勸念佛。晚歲偶疾。謂  女尼曰。多有尼僧相待西歸。乃請人念佛。
忽曰。我欲坐化錯與作棺也。女曰。佛用金  棺無嫌也。母喜諷上品觀。轉身面西。兩手  作印微笑而逝  (紹定六年)  。

[0288b27]  沈氏妙智。四明慈溪居。自幼蔬食念佛。長  歸章氏。未嘗中廢。施米貸被以濟饑寒。常  誦彌陀經為日課。一夕微病念佛尤力。忽
見佛菩薩居士長者擁立目前。燈光千點  累累然狀如虹橋。即日右脇吉祥凝然不動  (端平二年)  。

[0288c04]  沈銓家錢唐。同妻施氏專心淨土。請照律  師依觀經繪九品往生圖。印施般若經。供  佛飯僧。徑山天寧五剎皆建大殿像。平時
諸善悉用回向銓及施氏前後命終。皆感化  佛持錫接引西去。

往生惡輩傳

[0288c10]  長安京姓本為屠。因善導和上勸人念佛。  滿城斷肉京嫉之持刀入寺。興殺害意。導  指示西方現淨土相即回心發願上高樹
念佛。墮樹而終。眾見化佛引天童子從其  頂門而出  (天童即其識神)  。

[0288c15]  長安張鍾馗殺雞為業。命終見緋衣人驅  群雞至唱言啄啄即四向上啄兩目。血流  痛不堪忍。有沙門弘道。見之為設像勸令
念佛。忽覺香氣滿室群雞散去。即端坐化  云。

[0288c20]  長安張善和。殺牛為業。臨終見牛數十來  云。汝殺我。善和告妻。急請僧即為說觀經。  若有眾生作不善業應墮惡道善友告令
至心具足十念。稱南無阿彌陀佛。除八十  億劫生死之罪。即得往生極樂世界。善和大  叫云。便入地獄也。即以左手擎火右手捻  香。轉身向西厲聲念佛。未足十念即云
佛來也。已與我寶座。言訖而終。

[0288c28]  金奭。家會稽業網魚。因天華寺利行人結  生蓮社。蒙勸念佛。頓棄前業。日持佛萬聲。  久之告家人云。我已見佛菩薩至門。已見
金蓮華來迎我矣。即坐竹床結印而化。遠  近皆聞異香。

[0289a04]  吳瓊家仁和。先為僧。因家務還俗。兩娶生  二子。屠酤庖膾無所不為。遇造食殺雞鴨  以手提起。唱云。阿彌陀佛子好脫此身去。
每切肉時。口常念佛。及教村人念經修懺。  忽眼上生瘤如雞子大。常切憂怖。乃造草  菴獨居。旦夜繫念。依普賢行法發露懺悔。
一日無病往諸家言別。來日去也。次日請  道友念佛相助。將布衫換酒。飲訖大叫云  佛來也。即便命終。

往生禽魚傳

[0289a14]  裴氏鸚鵡。唐成都尹韋臯記曰。人有獻鸚  鵡者　河東裴氏謂。此鳥名載梵經。智殊常  類常狎而敬之。始告以六齋之禁及午後非
時。終夕不食。或教以持佛名號。仰首奮翼  若善承聽。每清晨永夜發和雅音。阿彌陀佛  聲聲相續。一日有憔悴容。訓養者鳴磬而告
之曰。將去此而西歸乎。每一擊磬一稱佛。  十擊磬而十念成。斂翼委足揜然而絕。案  釋典十念成往生西方。又云。得佛惠者沒
有舍利。遂命火焚之。得舍利十餘粒。貞元  十九年九月記。

[0289a25]  長沙鸜鵒。元祐間長沙郡人養一鸜鵒。俗呼  八八兒者。偶見僧念阿彌陀佛。即隨口稱  念。旦暮不絕。因以與僧。久之鳥亡。僧具棺
以葬之。俄口中生蓮華一枝。人為頌曰。有  一靈禽八八兒。解隨僧口念阿彌。死埋平  地蓮華發。我輩為人豈不知。

[0289b02]  天台鸜鵒。黃岩正等寺觀師畜一鸜鵒。常隨  人念佛。後則常念阿彌陀佛不待教導。一  日立死籠中。乃穴土以葬之。舌端生紫色
蓮華。大智律師為頌之。有立亡籠閉渾閑  事化紫蓮華也大奇之句。

[0289b07]  劉成魚。唐天寶中當塗漁人劉成李暉。載魚  往丹陽泊舟浦中。李他往。劉遽見舡上大  魚振鬣搖首稱阿彌陀佛。劉驚奔於岸。俄
聞萬魚俱跳躍念佛。聲動天地。劉大恐盡  投魚於江。李至不信。劉即用己財償之。明  日於荻中得錢萬五千  (十五貫也)  題云還汝魚  直。

往生續遺

[0289b15]  慧海。隋大業時居江都安樂寺。專心淨業。  得齊州道詮所遺無量壽佛像。殷勤禮懺。像  忽放光。自是懇求往生愈切。一日面西趺
坐。念佛而化。

[0289b19]  馬子雲。唐時舉孝廉為涇縣尉押租綱。赴  京遇風船溺被繫。乃專心念佛五年。後遇  赦因入南陵山寺持一食齋。忽謂人曰。吾
一生坎軻。遂精持內教。今西方業成。行當  往生安養。明日沐浴新衣。端坐合掌。異香  滿戶。喜曰。佛來迎我。言畢而沒。

[0289b25]  于昶。唐天后朝任并州錄事。晝決曹務夜  判冥司。每知災咎陰為之備。都不形言。凡  六年。丁母艱。持金剛經。更不復為冥吏。
至八十四將終。忽聞奇香。遽謂左右曰。  有聖人迎我往西方。即念佛而沒  (報應記)  。

[0289c01]  魏世子。宋時梁郡人。奉佛精進。唯婦不信。  女病死七日再省。即升高座誦無量壽經。  下啟父言。兒去便往無量壽國。兒及父兄池
中已有芙蓉大花當生其中。唯母獨無。不  勝此悲。故歸啟報語竟復絕。母自是亦信  法教  (冥祥記)  。

[0289c07]  葛濟之。句容人。稚川之孫。故世事神仙。妻  紀氏存誠佛法。旦夜不替。方織之次見雲  日開明。投梭仰望。見西方如來真形幡蓋
映天。心獨喜曰。經說無量壽佛今得瞻見。  便頭面作禮。及引濟之同瞻。尚見半身。俄  而隱沒。厥後夫婦念佛相繼而化  (冥祥記)  。

[0289c13]  釋文慧。居嘉禾青龍。詩律高古與北峯印  公為友。北峯亦好吟。慧奪筆責之曰。吾兄  大法柱石。何必為此。北峯感之遂折節為
學。卒為聞人。慧專志淨業。至老益厲。臨  終聞空聲。云中品中生。

[0289c18]  釋慧明。號晦菴。學於慧光僧錄。晚依菁山  常照寺。與至叶修淨業。日課法華楞嚴圓  覺。持彌陀聖號以萬數。慶元己未春示疾。
謂弟子曰。吾學大乘求生淨土。今遂願  矣。乃累足坐逝。眾聞天樂西來徘徊頂上。  荼毘之餘。五色舍利。不可以計。

[0289c24]  釋智廉。居上虞化度寺。初遍參宗門。晚節  一意西方。慶元改元秋八月。書偈別眾曰我  夢中見阿彌陀佛大眾圍遶而說法云。諸上
善人當須專修淨業。來生我國。說已即隱。  我既見相往生必矣。即回身西向作印坐  逝。

[0290a01]  李秉。紹興中官也。領御藥院。初學禪於淨  慈輝自得有省發。晚閱龍舒淨土文。日課  佛號。與其子閣長元美殿長林師文等數十
人。結淨業會於傳法寺。久之感疾。忽見彌  陀佛以金圓光戴其首。越七日又見金華  滿房。乃囑付親眷。書偈端坐。結印而終。

[0290a07]  閻邦榮。池州人。因僧勸修西方。持決定往  生呪。每旦向西一誦千遍。或率眾同持。如  是二十年。紹熙元年春。偶聞異香連日不
消。家人夜夢二青衣侍立邦榮之側。其子又  夢。彌陀放光遍照堂宇悉作金色。數日面  西趺坐課佛。忽起曰。我去矣。行數步。舒手  結印。微笑立化。

佛祖統紀卷第二十八  (終)

往生高尼傳

[0290a16]  宋道場法盛法師　宋丹陽道爰法師　宋  金陵法藏法師　唐積善淨真法師  (長安)  唐廬山悟性法師　宋錢唐能奉法師　宋  四明慧安法師

往生雜眾傳

[0290a21]  隋汶水二沙彌　宋雍州童行師贊　宋錢  唐童行曇遠　宋會稽大善童行　宋仁和  倪道者

往生公卿傳

[0290a25]  唐太傅白居易　唐觀察使韋文晉  (石晉)  翰林學士張抗  (翁兒附)  宋少師鐘離瑾  (母任夫人附)  宋朝請鍾離景融
(瑾之子)  宋崇道鍾離松  (附景傳)  宋主客楊傑　宋侍郎馬亮　宋朝奉馬玗  (亮之子妻王氏附)  宋宣義馬永逸  (玗之子)  宋宣義胡  [門@重]
宋朝散葛繁　宋侍郎王古　宋司諫江公  望　宋朝散王衷　宋助教張迪　宋通判  賈純仁　宋縣令梅汝能　宋給事中馮  [木*戰]  宋侍郎吳秉信　宋丞相錢象祖
宋司士  王仲回　宋處士庾詵　宋龍舒王日休  宋居士房翥　宋儒士孫抃　宋居士王闐  宋居士孫忠　宋學諭晷定國　宋晝錦樓  汾

往生士庶傳

[0290b10]  隋恒州宋滿　梁東平高浩象　唐法忍山  老人　唐榮陽鄭牧卿　唐長安張元祥  唐長安李知遙　唐京口元子平　宋天台  左伸　宋武林范儼
宋錢唐沈銓  (妻施氏附)  宋錢唐孫良　宋仙潭姚約  (景懿法師附)  宋松江  梅福　宋霅川胡暠　宋會稽唐世良　宋  錢唐陸偉　宋會稽李彥通　宋錢唐陸沒
宋上虞憑珉　宋潭州黃打鐵　宋四明計  打鐵　宋嘉興徐六公　宋臨安沈三郎

往生女倫傳

[0290b20]  隋文帝皇后　宋荊王夫人王氏  (侍妾附)  宋馬  朝奉妻王氏  (見馬玗傳)  宋呂都官妻吳氏　宋武  林縣君蔡氏　宋陳承宣夫人馮氏
宋王  朝請妻陸氏　宋欽成后姪朱氏　宋周寺  簿妻樓氏　晝錦樓君妻周氏　宋松江秦  氏　宋錢唐鄭氏　宋錢唐于佛子　宋四  明黃氏　宋錢唐袁氏　宋錢唐陳媼　宋
武林王氏　宋四明孫氏　宋上虞胡長婆  宋安吉王氏　宋錢唐盛氏　宋錢唐沈氏  宋長安姚婆　宋汾陽約山婆　宋汾陽裴  氏　宋汾陽溫氏妻　宋醴泉孟氏　宋汾
陽梁氏　宋念佛道者陳氏  (蹟禪師母)  宋吳興  陳氏　宋會稽胡氏　宋錢唐孫氏　宋仁  和郭氏　宋太平周行婆　宋錢唐龔氏  (侍妾于氏附)  宋嘉禾鍾婆
宋湖山黃婆　宋霅  川朱氏　宋四明淨心女　宋嘉禾周氏  宋常熟陶氏　宋四明項氏　宋慈溪沈氏

往生惡輩傳

[0290c09]  唐長安京姓  (屠業)  唐長安張鍾旭  (殺雞)  唐  長安張善和  (殺牛)  宋會稽金奭  (漁捕)  宋仁  和吳瓊
(屠酤)

往生禽魚傳

[0290c13]  唐裴氏鸚鵡　宋長沙鸜鵒　宋觀師鸜鵒  宋劉成魚

[0290c15]  本朝飛山戒珠始集往生傳。厥後侍郎  王古加以續傳。南渡以來錢唐陸師壽  又增續之。四明默容海印復為續於
後。凡二儒二釋繼成此書。今並刪削繁  文。獨著平時念佛臨終往生之驗。俾  修淨業者有所慕焉。

往生續遺

  * 隋江都慧海法師 

* * *

【經文資訊】大正藏第 49 冊 No. 2035 佛祖統紀  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
