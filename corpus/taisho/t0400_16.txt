佛說海意菩薩所問淨印法門經卷第十六

西天譯經三藏朝散大夫試鴻臚卿傳梵大師賜紫沙門臣法護等奉　詔譯

[0514c21] ◎爾時，世尊告海意菩薩言：「海意！若諸菩薩欲證阿耨多羅三藐三菩提者，應當修學汝等大士諸所施作。菩薩不應但修捷語利辯，應當如說亦然能行。云何是菩薩如說不能行？海意！謂若菩薩雖具辯慧，而不積集諸善菩提分法，而作是言：『我當成佛已，普召一切眾生，廣行法施，令諸眾生得法滿足。』然此菩薩，不能勤行修習多聞，亦不積集諸善菩提分法，虛誑一切眾生；此即是為如說不能行。海意！若有菩薩作如是言：『我當成佛已，普召一切眾生，廣行法施，令諸眾生得法滿足。』時彼菩薩而能勤行修習多聞，亦復積集諸善菩提分法，此即是為如說能行。

[0515a05] 「海意！又復如說不能行者，譬如世間若王、若臣普召國中一切人民，欲餉美膳悉令飽滿，而不備辦所須飲食，虛誑國中一切人民。是諸人眾既誤所食，各於異處求以食之，心懷恚恨呵責而出。海意！菩薩亦復如是，願為一切眾生未度者令度，未解脫者令得解脫，未安隱者令得安隱，未涅槃者令至涅槃；而彼菩薩雖有是願，而不勤修多聞，亦不積集諸善菩提分法，此即是為如說不能行。彼菩薩者，虛誑天人世間，賢聖呵毀亦復嫌棄，安立諍訟而不能為大智之主，不能畢竟圓滿誓願。海意！若欲發起最極難得最上大智，應當於彼無上大乘不生懈退。是故當知！菩薩不應但以語言虛誑一切天人世間。

[0515a19] 「復次，海意！諸菩薩者，或有人來求請說法時，彼菩薩即當隨言：『我為汝說如是之法，以如是法化度於汝，乃至棄捨己身亦不吝惜。』而是菩薩即不虛誑一切眾生，如是因緣汝應當知。復次，海意！我念過去無量無數阿僧祇劫之前，有一師子獸王，名不壞身，處於深山巖窟之中，常行慈心，視護一切眾生，但以草葉、花果而為所食。時彼巖中有二獼猴雄雌共居，後生二子，欲有陀行，乃以其子付託獸王而為守護，付已他行。有一鷲王名曰利見，飛處空中忽然至地，搏取猴子旋轉於空。時師子王見其被搏，即向鷲王，說伽陀曰：

「『奇哉鷲王汝知我，　　放捨此二獼猴子；
　　我此守護令無畏，　　與彼歸趣勿生害。』

[0515b05] 「爾時，鷲王即說伽陀答師子王曰：

「『獸王若能捨己身，　　我當捨此二猴子；
　　我處空中此為食，　　無食居空何所為？』

[0515b08] 「師子獸王又復答曰：

「『我寧捨身與汝食，　　汝今速放此二猴；
　　我願視護至菩提，　　智者應無虛妄語。』

[0515b11] 「於是師子獸王說伽陀已，深心堅固而無虛妄，將捨其身。

[0515b13] 「爾時鷲王見是事已，歎未曾有，說伽陀曰：

「『世間性命為滋長，　　能捨己身為護陀；
　　我今捨此二猴子，　　令汝久住修法行。』

[0515b16] 「海意！汝今當知！彼時不壞身師子王者，勿起異見，即我身是。雄獼猴者，大迦葉是。雌獼猴者，賢護苾芻尼是。二獼猴子者，今羅睺羅及阿難是。利見鷲王者，善愛苾芻是。以是當知！菩薩摩訶薩寧捨己身，終不棄捨為他作護，此即圓滿如說能行。

[0515b22] 「復次，海意！又云何是如說能行顯明之相？所謂菩薩如說布施，即當棄捨一切所有，如所顯示，此名能行。菩薩如說持戒，即當成辦一切戒學及頭陀功德，如所顯示，此名能行。菩薩如說忍辱，即於忿恚諸有過失皆悉斷除，如所顯示，此名能行。菩薩如說精進，即當於諸善法勤求修習，如所顯示，此名能行。菩薩如說禪定，即當修諸禪定解脫三摩地三摩鉢底，如所顯示，此名能行。菩薩如說智慧，即當分別一切章句，起善巧智辯才決定，如所顯示，此名能行。以要言之，乃至菩薩如說斷一切不善法，集一切善法，即當斷除一切不善之法，勤求修習一切善法，如所顯示，此名能行。菩薩如說質直，即當無諸諂誑虛妄，此名能行。如說方便，即當開示方便之門，此名能行。如說勤勇，即當策勤離諸懈退，此名能行。如說深心堅固，即當離著趣向勝道，此名能行。如說誓願，即當畢竟圓滿諸願，此名能行。如說聞持，即當如聞而善修習，此名能行。如說積集善行，即當身心俱無懈倦，此名能行。如說離慢，即當圓滿勝智，此名能行。如說積集戒行，即當於戒無所缺漏，此名能行。如說初發心位，即當成辦菩薩勝行，此名能行。如說無生法忍之位，即當進趣不退轉地，此名能行。如說一生補處之位，即當進向坐菩提場，此名能行。如說堅固積集，即當現證一切智果，此名能行。如說轉妙法輪，即當於三寶種使令不斷，此名能行。海意！如是等法，是為菩薩如說能行。」

[0515c21] 當佛世尊說是如說能行法時，會中有五千菩薩，悉得無生法忍。

[0515c24] 爾時，有一菩薩，名蓮花莊嚴，前白佛言：「希有世尊！諸佛如來以如說能行故，即得一切最上佛法。世尊！如佛所言修行，是即如說能行。」

[0515c27] 佛言：「善男子！汝知修行法不？」

[0515c27] 菩薩白佛言：「我知。世尊！」

[0515c28] 佛言：「善男子！隨汝樂說修行之法，汝今當說。」

[0515c29] 菩薩白佛言：「世尊！修行者，如佛所說，即一切法平等。平等知已，於正位中，以善巧智而不取證三摩鉢底，此為菩薩正所修行。」

[0516a04] 山王菩薩言：「世尊！我亦樂說修行之法。」

[0516a04] 佛言：「善男子！隨汝意說。」

[0516a05] 菩薩白佛言：「世尊！無所修是修行。何以故？菩薩觀一切法都無所得，若有所修而非修行，此即是為正修行。」

[0516a09] 功德光照王菩薩言：「世尊！心若隨流乃識有所轉，何名修行？若菩薩識心於一切法無住，彼即無有少法可住。若無少法可住，彼即是為正修行。」

[0516a13] 高炬王菩薩言：「世尊！無所樂是為修行，無所厭是為修行。世尊！菩薩於一切法中，無高無下，是故無有少法而可樂厭，此即是為正修行。」

[0516a17] 日藏菩薩言：「世尊！若有所依即有所轉，若無所依即無所轉。菩薩以無依止、無動轉故，即於一切法無所動搖，此即是為正修行。」

[0516a20] 勇猛心菩薩言：「世尊！心者世間所行，世間馳流。若菩薩於一切心得無心者，即無所思亦無分別，此即是為正修行。」

[0516a23] 愛見菩薩言：「世尊！如佛所說，一切所知皆悉是苦。若菩薩於一切所知得醒悟者，即無所知亦無所取，是故不入滅受想定，不捨眾生不失大悲，此即是為正修行。」

[0516a27] 香象王菩薩言：「世尊！愚夫異生荷諸重擔，起於五蘊深重之見。若菩薩了知五蘊得輕利者，即捨諸重擔，復能為諸愚夫，宣說棄置五蘊重擔之法，是故無有少法起真實想，了知諸法無生無滅，此即是為正修行。」

[0516b03] 持世菩薩言：「世尊！正所行是修行，非邪惡所行，菩薩應當修正方便。云何是正方便？謂一切法平等性智，虛空等故，此即是為正修行。」

[0516b07] 堅固意菩薩言：「世尊！若菩薩有慧方便智，即無生而生，無起而起，於生滅中亦無所住，此即是為正修行。」

[0516b10] 吉祥峯王菩薩言：「世尊！若菩薩觀一切法自性寂滅，即不棄捨大悲之鎧，見諸勤力不虛果利，此即是為正修行。」

[0516b13] 無礙光菩薩言：「世尊！若有所行之跡，是為魔事，若為魔事即非修行。若無所行亦無所住，而彼諸魔伺不得便，乃能超越諸惡魔道，此即菩薩真實修行。」

[0516b17] 勤精進菩薩言：「世尊！若有少法樂欲成辦，彼即虛其勤力，以一切法無所成辦故。是中若有智及所知，即非無意，此即是為正修行。」

[0516b20] 滅惡趣菩薩言：「世尊！若有種類分別所行，何名修行？無種類，無分別，是為修行。彼無種類、無分別，即心自性。若能了知心自性者，此即是為真實修行。」

[0516b24] 善思而思菩薩言：「世尊！菩薩隨入一切眾生心，彼隨入已，即了一切眾生心而無心。此中無心，智所入故，此即是為正修行。」

[0516b27] 寂意菩薩言：「世尊！近寂是為修行，非近寂是為修行。菩薩於其大寂遍寂近寂諸心所緣，若增若減悉無造作，離增減故平等覺了，此即是為正修行。」

[0516c02] 導師菩薩言：「世尊！菩薩發起善根，是正修行。若有所成，即非發起善根。何以故？菩薩發起福行，即是發起智行。福平等故即智平等，智平等故即福平等。福、智平等故即菩提平等，菩提平等故即一切法平等，此即是為正修行。」

[0516c08] 嬉戲王菩薩言：「世尊！一切法無分別，是為修行。若菩薩了知一切法法界普攝已，即無有少法若離若合，此即是為正修行。」

[0516c11] 善思義菩薩言：「世尊！諸法依義不依於文。若菩薩解了義故，即於八萬四千法蘊，慧能受持讀誦解說，然於真實不可說義中無所動轉，此即是為正修行。」

[0516c15] 清淨意菩薩言：「世尊！深固心是為修行。菩薩深心具足，即非語言記說，最上所得。但修真實正道，觀彼真實道亦無去、無來，此即是為正修行。」

[0516c19] 畢竟無垢思惟菩薩言：「世尊！如有垢之衣濯令清潔，無垢之衣其何滌邪？菩薩亦復如是，不以本來清淨之心，如實伺察使令清淨。若復菩薩，一切心垢煩惱本不轉者，彼即清淨。若如是清淨，此即是為真實修行。」

[0516c24] 海意菩薩言：「世尊！菩薩為善知識所攝受者，即少歷辛勤能成正行。何以故？若菩薩力，不能超越諸魔事者，當知彼為諸惡知識之所攝受。若力能超越諸魔事者，當知彼為諸善知識之所攝受。世尊！是故菩薩若欲超越諸魔事者，應當親近承事諸善知識。菩薩為善知識所攝受故，即少歷辛勤能成正行。」

[0517a02] 爾時，世尊告海意菩薩言：「善男子！汝知魔事不？」

[0517a03] 海意白佛言：「世尊！我知魔事。」

[0517a03] 佛言：「海意！隨汝意說，令諸菩薩聞已，即能超越摧伏諸魔外道，速證阿耨多羅三藐三菩提果。」

[0517a05] 於是海意菩薩而白佛言：「如世尊勅當說魔事，唯願世尊，威神建立。世尊！所謂魔事，有十二種。何等十二？

[0517a09] 「一者、菩薩行布施波羅蜜多時，以非愛物而行惠捨。其心樂欲，以可愛物而行惠捨。心不樂欲，人不樂之物而固與之，人所樂之物而不與之。於所施物起種種想，於所與人起種種想。此為菩薩行布施時第一魔事。

[0517a14] 「又復，世尊！菩薩行持戒波羅蜜多時，若見彼於善法戒行律範軌式而能具足，乃至小罪猶懷大懼，淨命自資堅持戒行，諸沙門婆羅門，即當親近尊重。見破戒人呵毀恚怒，於彼之前，自恃戒德毀謗於他。此為菩薩持戒之時第二魔事。

[0517a20] 「又復，世尊！菩薩行忍辱波羅蜜多時，欲成忍行，身雖能忍語不能忍，心生瞋恚。見有力人於彼即忍，見劣弱人於彼不忍。復於有力人前顯示忍力，於劣弱人前現瞋恚相。彼如是即忍，彼如是不忍。何等處可忍？何等處不忍？若行忍處起憍倨心，於不忍處不速懺悔，此為菩薩行忍辱時第三魔事。

[0517a27] 「又復，世尊！菩薩行精進波羅蜜多時，發起精進，化度聲聞、緣覺乘人，亦復化度大乘中人。但為聲聞、緣覺乘人，相續說法。返以大乘之法化諸愚人(此下據梵本標列文義次第，於海意菩薩說十二種魔事中止有上三段半，少下八段半。於佛說十種破魔法門中，止有下四段，闕上六段，既梵本脫落，無以補之)。此為第六破魔法門。」

[0517b04] 「復次，海意！一切法自性無染，以無染相，化度染污眾生。此為第七破魔法門。

[0517b06] 「復次，海意！一切法自性無生無起，以無生無起相，為諸眾生宣說斷除生、老、病、死之法。此為第八破魔法門。

[0517b09] 「復次，海意！諸法自性同於一味而無差別。以同一味無差別相，建立三乘各為說法，令諸眾生亦不捨離大乘意樂。此為第九破魔法門。

[0517b13] 「復次，海意！若菩薩心意識雖無所依著，而常不忘失大菩提心。雖離諸發起，然不捨離解脫一切眾生之心。雖超越諸行，而亦成辦菩薩勝行。此為第十破魔法門。海意！如是十種破魔法門，若諸菩薩勤行修習者，即當超越一切魔事。」

佛說海意菩薩所問淨印法門經卷第十六

【經文資訊】大正藏第 13 冊 No. 0400 佛說海意菩薩所問淨印法門經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA