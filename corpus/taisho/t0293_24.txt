大方廣佛華嚴經卷第二十四

罽賓國三藏般若奉　詔譯

入不思議解脫境界普賢行願品
[0768b21] 「◎爾時，大王知此童女發如是心，作如是願，觀其意樂，而告之言：『童女！當知隨汝所欲，我皆與汝。我今所有一切皆捨，令諸眾生普得滿足，一切平等心無分別，隨汝所願恣意取之。』

[0768b25] 「時，寶光明女信心清淨生大歡喜，速疾增長一切善根，即以妙偈而讚王言：

「『昔此娑羅大城邑，　　威德聖王未出時，
　　凡諸事物悉無堪，　　可畏猶如餓鬼處。
　　一切眾生相殺害，　　竊盜婬佚性難調，
　　虛誑不實麁惡言，　　雜穢乖離無義語。
　　常樂貪奪他財物，　　恒懷瞋恚毒害心，
　　依邪惡見不善行，　　從此命終墮惡道。
　　此諸非法眾生類，　　愚癡黑闇之所迷，
　　壞滅正法邪見興，　　由是天龍不降澤。
　　多歷年歲無時雨，　　百穀芽莖皆不生，
　　樹木藥草悉焦枯，　　大小泉流亦乾竭。
　　大王昔日未出時，　　河池及井皆枯涸，
　　一切園苑盡荒蕪，　　白骨縱橫猶曠野。
　　今得大王居寶位，　　惠及一切諸群生，
　　油雲膏雨被八方，　　大地率土皆充滿。
　　大王出興為世主，　　止諸盜賊息姧欺，
　　所有牢獄悉皆空，　　一切惸獨無憂怖。
　　昔時世界眾生類，　　好相殺害起怨讐，
　　飲噉血肉恣無厭，　　今悉慈心互相視。
　　昔時國內諸眾生，　　貧窮裸露無衣服，
　　飢渴衰羸如餓鬼，　　以草蔽身受寒苦。
　　大王今既興於世，　　稻粱甘果自然生，
　　劫波樹藏出妙衣，　　一切男女皆嚴飾。
　　昔日多求縱非法，　　為競微利相陵奪，
　　今時嚴具悉豐盈，　　自在歡樂如天處。
　　昔縱迷心造諸惡，　　放逸非分生貪染，
　　於他妻妾起邪婬，　　乃至種種相侵奪。
　　今時所見他女人，　　色貌端妍妙嚴飾，
　　心恒清淨無染著，　　知足猶如兜率天。
　　昔時世界諸眾生，　　妄言麁惡多離間，
　　恒起邪思滅正法，　　諂曲雜穢隨人意。
　　今時一切群生類，　　悉皆捨離麁惡言，
　　音聲柔軟悅人心，　　一切聽聞無不喜。
　　大王今演妙法音，　　眾生聞者咸欣悅，
　　迦陵頻伽梵聲相，　　諸天音樂無能及。
　　大王頂上殊勝蓋，　　一切妙寶所莊嚴，
　　瑠璃藏寶吉祥竿，　　覆以眾妙摩尼網。
　　金鈴自然出妙聲，　　其音超世無倫匹，
　　宣揚一切諸佛法，　　除滅一切眾生惑。
　　又此鈴音廣宣說，　　現在十方諸剎土，
　　所有劫海一切佛，　　具大名稱諸眷屬。
　　又復鈴音次第演，　　過去一切十方剎，
　　其中諸佛及剎名，　　所轉法輪無不盡。
　　鈴中又出法輪音，　　其聲普遍閻浮界，
　　廣說梵釋及眾生，　　所依諸業皆差別。
　　人天聞此音聲已，　　各各自知諸業藏，
　　離惡向善勤修行，　　安住諸佛菩提道。
　　王父號曰淨光明，　　王母名為蓮華光，
　　當於五濁興盛時，　　出現為王治天下。
　　是時有一廣大園，　　園有五百蓮華池，
　　一一百千樹圍遶，　　摩尼華燈所彌覆。
　　於其一一池岸上，　　建立千柱莊嚴殿，
　　以眾雜寶為欄楯，　　半月焰光恒普照。
　　彼王末世惡法生，　　積年亢旱無時雨，
　　一切池水悉乾竭，　　所有草樹皆枯槁。
　　大王將生七日前，　　先現禎祥希有相，
　　眾生瞻仰相謂言，　　救護世者今當現。
　　爾時世界於中夜，　　大地一切咸震動，
　　其中有一寶華池，　　出大光明猶日現。
　　五百蓮池所圍遶，　　八功德水咸充滿，
　　流演普及閻浮地，　　隨其所至皆霑洽。
　　一切華林及藥草，　　百穀芽莖苗稼等，
　　所有枝葉及果實，　　如是一切皆繁盛。
　　種種溝阬及堆阜，　　乃至一切高下處，
　　如是所有閻浮地，　　今時莫不皆平坦。
　　一切荊棘及沙礫，　　閻浮所有諸雜穢，
　　如是皆於一念中，　　變成眾寶莊嚴地。
　　眾生是時既見已，　　歡喜相慶而稱讚，
　　咸言我今得善利，　　如渴乏人思美水。
　　時彼地主光明王，　　即命輔臣并眷屬，
　　前後導從千俱胝，　　法駕遊觀諸園苑。
　　是時五百諸池內，　　有一蓮池名慶喜，
　　於池岸上有法堂，　　王及夫人於此住。
　　時光明王語夫人，　　我念曾於七夜前，
　　中宵山地皆震動，　　此池中有光明現。
　　即時慶喜香池內，　　忽生千葉寶蓮華，
　　光明上徹須彌頂，　　雲網照耀如千日。
　　金剛妙寶以為莖，　　閻浮檀金以為臺，
　　淨摩尼寶為華葉，　　妙香光藏作鬚蕊。
　　大王生彼蓮華上，　　端然不動跏趺坐，
　　光明相好以莊嚴，　　百千天眾咸恭敬。
　　先王爾時大歡喜，　　遽入華池自撫掬，
　　兩手持以授夫人，　　此是汝子應欣慶。
　　百千伏藏皆涌出，　　一切寶樹生妙衣，
　　諸天競奏微妙音，　　充滿一切虛空界。
　　閻浮所有諸眾生，　　悉皆歸向生歡喜，
　　合掌咸稱如是言，　　善哉救世今當出。
　　王時身放大光明，　　普照一切諸群品，
　　一念能令四天下，　　身病黑暗皆除滅。
　　夜叉羅剎毘舍闍，　　一切毒蟲諸惡獸，
　　所欲惱害眾生者，　　靡不隱蔽自藏匿。
　　衰毀譏苦諸無利，　　種種災難病所持，
　　如是眾苦悉消除，　　世間安樂咸歡喜。
　　凡是一切眾生類，　　互相瞻視如父母，
　　離諸怨害起慈心，　　專意勤修一切智。
　　大王關閉諸惡趣，　　開導一切天人路，
　　利益一切苦眾生，　　顯示宣揚一切智。
　　我等今得見大王，　　普獲一切諸善利，
　　無主無歸無導師，　　一切如應悉安樂。』

[0769c09] 「爾時，寶光明童女以此妙偈讚歎一切法圓滿寶蓋大師子吼妙音聲王已，遶無量匝，合掌頂禮，曲躬恭敬，却住一面。

[0769c11] 「時，彼大王普遍觀察，告童女言：『善哉童女！汝能信知他人功德，甚為希有。何以故？一切眾生覆藏己過，揚人之短，稱己有德，蔽他善根，不能信知他人功德。童女！當知一切眾生為諸愚癡黑闇覆蓋，煩惱纏縛，不識慚愧，不知報恩，無有智慧，其心濁亂，性不明了，本無志力，又退修行；如是之人不信、不解，不能了知菩薩如來所有功德，不能分別佛、法、僧寶最勝福田，不知一切諸佛菩薩清淨法門，神通智慧，隨順思惟。童女！汝今決定求趣無上正等菩提，能知菩薩如是廣大甚深功德，能信、能解。汝今生此閻浮提中，發勇猛心，修菩薩行，普攝眾生，功不唐捐。如汝所願，悉當成就如是功德，如是福力，如是饒益，無不具足。』

[0769c25] 「王讚女已，以無價寶火光摩尼，種種妙色所莊嚴衣，手自授與寶光童女，并其眷屬，一一告言：『汝諸童女，各各受取，著此妙衣。』時，諸童女雙膝著地，兩手承捧，置於頂上，然後而著；既著衣已，右遶於王，頭面作禮。時，彼一切諸寶衣中，普出一切星宿光明，眾人見之，咸作是言：『此諸女等，皆悉端正，如淨夜天星宿莊嚴。』」

[0770a03] 爾時，夜神告善財言：「善男子！於意云何？爾時一切法圓滿寶蓋大師子吼妙音聲王者，豈異人乎？毘盧遮那如來、應、正等覺是也；光明王者，淨飯王是；蓮華光夫人者，摩耶夫人是；寶光明童女者，即我身是；其王爾時以四攝法所攝眾生，即此佛會大道場中一切菩薩雲集者是。皆於阿耨多羅三藐三菩提得不退轉，或住菩薩初極喜地、或離垢地、或發光地、或焰慧地、或難勝地、或現前地、或遠行地、或不動地、或善慧地、或法雲地；各各具足種種大願，集種種助道，修種種妙行，備種種莊嚴，獲種種清淨，得種種神通，遊種種自在，住種種解脫，從種種方所來此會中，處於種種妙法宮殿。」

[0770a16] 爾時，能開敷一切樹華安樂主夜神為善財童子欲明此解脫門義，而說偈言：

「佛子我有廣大眼，　　普能觀察於十方，
　種種廣大剎海中，　　眾生五趣輪迴者。
　亦見彼剎一切佛，　　皆坐寂滅菩提樹，
　神通充遍於十方，　　說法調伏諸群品。
　佛子我有淨妙耳，　　普聞一切無盡聲，
　亦聞諸佛轉法輪，　　皆能信受生歡喜。
　佛子我有他心智，　　出過眾生心境界，
　無二無礙量無邊，　　一念悉了諸心海。
　佛子我有宿命智，　　能知過去諸劫海，
　自身他身所受生，　　一念分明皆悉了。
　佛子我於一念知，　　一切剎海極微劫，
　佛及菩薩諸神通，　　五道輪轉眾生類。
　我亦知彼諸世尊，　　初發廣大菩提願，
　一切行海具修行，　　乃至當成一切智，
　亦知彼佛灌頂地，　　具足無等菩提道，
　方便說法悉不空，　　我於一念皆明了。
　亦知彼佛方便門，　　轉大法輪滿世間，
　涅槃無量諸功德，　　法住久近皆能了。
　亦知彼佛所調伏，　　廣大教法諸乘海，
　顯示一切諸世間，　　種種差別皆明了。
　我於無量無邊劫，　　修此喜光解脫門，
　今為汝說真實義，　　汝應愛樂勤修學。

[0770b12] 「善男子！我唯知此菩薩出生廣大歡喜調伏眾生藏普光明解脫門，如諸菩薩摩訶薩親近供養一切如來，入一切智廣大願海，圓滿一切如來願海；得勇猛智，於一菩薩地普入一切菩薩地海；得清淨願，於一菩薩行普入一切菩薩行海；得自在力，於一菩薩解脫門普入一切菩薩解脫門海；尊重恭敬諸善知識，增長善根常無厭足，承事一切諸佛菩薩，勤求一切種智法門，愛樂觀察，正念思惟，其心決定，恒無懈怠；不著一切利養、恭敬、讚歎、名聞，於世資生永離貪著；滿眾生心如如意寶，心常愛樂一切智地，觀察如來力無所畏佛不共法，勤求圓滿一切菩薩波羅蜜行，遠離諂幻，如說而行，常真實語，守護佛種，於一切智其心不動，如大山王。而我云何能知、能說彼功德行？善男子！此菩提場如來會中，有一夜神，名守護一切眾生大願精進力光明。汝詣彼問菩薩云何教化眾生，令其發趣阿耨多羅三藐三菩提？云何嚴淨一切佛剎？云何承事一切如來？云何能令一切如來皆悉歡喜？云何能於一切菩薩所學佛法勤求修習？」

[0770c04] 時，善財童子禮夜神足，遶無數匝，慇懃瞻仰，深心戀慕，辭退而去。

[0770c06] 爾時，善財童子往詣守護一切眾生大願精進力光明主夜神所，見彼夜神在大眾中坐，普照現一切眾生宮殿影像摩尼王藏師子之座，普現法界差別影像。摩尼寶網彌覆其上，現一切日月星宿影像身，現隨眾生心普令得見身，現等諸眾生差別形像身，現無邊廣大色相海身，現普現一切諸相威儀身，現普於十方悉能應現身，現普能成熟一切眾生身，現廣運速疾神通法雲身，現利益眾生相續遍滿身，現常遊虛空利益廣大身，現一切佛所恭敬頂禮身，現增長一切眾生善根身，現受持佛法恒不忘失身，現圓滿菩薩廣大誓願身，現普光照耀充滿十方身，現法燈普照除滅世闇身，現了法如幻無垢深智身，現遠離一切塵闇法性身，現出生佛法覺悟一切身，現普智光照差別身，現究竟無患無煩惱身，現不可沮壞具足堅固身，現無所依住如來威力身，現性無分別體離垢染身，現性本清淨顯照諸法身。

[0770c25] 時，善財童子見彼夜神現如是等佛剎極微塵數差別身已，一心頂禮，舉體投地，良久乃起；合掌瞻仰，於善知識生十種心。何等為十？所謂：於善知識生同己心，令我精勤辦一切智助道法故；於善知識生自業果心，令我親近發起清淨勝善根故；於善知識生莊嚴菩薩行心，令我速能莊嚴一切菩薩行故；於善知識生成就一切佛法心，引導於我隨順修行諸佛道故；於善知識生能生最勝心，令我生於佛境界中智光照故；於善知識生出離心，令我修行普賢菩薩出離行故；於善知識生能具足福智海心，令我積集成就福智白淨法故；於善知識生增長心，令我精進速疾增長一切智故；於善知識生能具足諸善根心，令我志願悉得圓滿，令諸眾生生歡喜故；於善知識生能成辦大利益心，令我自在利樂眾生，安住一切菩薩法故，成就一切種智道故。發是心已，得彼夜神與諸菩薩佛剎極微塵數同行。所謂：同念心，常憶念十方三世一切佛故；同慧，分別決了一切法海差別門故；同趣善巧，開示一切如來妙法輪故；同覺，以等空智覺悟一切三世教故；同根，成就菩薩淨智光明普照眾生諸根海故；同心，善能修習無礙功德莊嚴一切菩薩道故；同境，智光普照一切如來所行境故；同教，獲一切智照諸教海一切相故；同義，能以智慧覺悟一切法自性故；同法住，深入一切法界海故；同勇猛，得不共法摧滅一切障礙山故；同色身，隨眾生心示現種種相好身故；同諸力，勤求成就一切智力不退轉故；同無畏，其心清淨猶如虛空無障礙故；同精進，於無量劫行菩薩行無懈倦故；同辯才，得一切法無障礙智普光明故；同無等，身相清淨一切世間無能勝故；同愛語，凡所語言令諸眾生皆歡喜故；同妙音，能師子吼普演一切法門海故；同滿音，以圓滿音令諸眾生隨類解故；同淨德，隨順修習一切如來淨功德故；同淨業，成就清淨一切菩薩諸善業故；同智地，受一切佛所轉法輪為眾生故；同梵行，安住一切如來所行智境界故；同大慈，念念普覆一切國土眾生海故；同大悲，興大法雲普降法雨潤澤一切諸眾生故；同身業，以方便行教化成熟諸眾生故；同語業，以隨類音演說一切諸法門故；同意業，普攝眾生置一切智境界中故；同莊嚴，清淨莊嚴一切十方諸佛剎故；同親近，見一切佛出興于世皆親近故；同勸請，請一切佛為諸眾生轉法輪故；同供養，常樂供養承事一切諸如來故；同教化，調伏成熟一切世間諸眾生故；同光明，普能自在照了一切諸法門故；同三昧，普知一切十方世界眾生心故；同充遍，以自在力遍一切剎修諸行故；同住處，住諸菩薩神通海故；同眷屬，一切菩薩共止住故；同趣入，普入世界微細處故；同心慮，普知廣大諸佛剎故；同往詣，隨順往詣普入一切佛剎海故；同方便，悉能示現遍滿一切諸佛剎故；同超勝，遍於一切諸佛剎中無與等故；同不退，普入十方威德平等無障礙故；同破闇，得一切佛成菩提智普光明故；同無生忍，入一切佛道場眾海無染著故；同普遍，承事供養不可說剎諸如來故；同智證，隨順了知諸法門海常相續故；同修行，現前勤求順行一切諸法門故；同希求，於清淨法周遍勤求深樂欲故；同清淨，集佛功德而以莊嚴身、口、意故；同妙意，於一切法正分別智能明了故；同精進，勤求成就一切如來諸善根故；同淨行，成就滿足一切菩薩所行行故；同無礙，覺悟了知一切諸法皆無相故；同善巧，能於如來一切法中智自在故；同隨樂，隨諸眾生心之所樂現境界故；同方便，善巧修習一切法門所應習故；同護念，得一切佛自在威力所護念故；同入地，得入一切諸佛菩薩所住地故；同所住，安住一切諸佛菩薩所證位故；同記別，普為一切諸佛如來授記別故；同三昧，於一念中普入一切三昧海故；同建立，於剎那中示現種種諸佛事故；同正念，正念隨順一切如來境界門故；同修行，盡未來劫勇猛精進勤修一切菩薩行故；同淨信，於諸如來無量智慧速疾愛敬極欣樂故；同捨離，滅除一切諸障礙故；同不退，智與諸如來智慧等故；同受生，應現成熟諸眾生故；同所住，安住如來一切種智方便門故；同境界，能於甚深法性境界得自在故；同無依，永滅一切諸有染著所依心故；同說法，已甚深入種種法門平等智故；同勤修，於己身內受持佛法自體威德所護念故；同神通，開悟眾生令修一切菩薩行故；同無行，不動深入一切十方諸剎海故；同神力，一念遍遊十方一切世界海故；同總持，已得一切陀羅尼海普照門故；同祕密，了知一切修多羅中妙法門故；同甚深，解一切法離相清淨如虛空故；同光明，放大光明普照十方諸世界故；同智光，普照顯示一切眾生心體性故；同震動，為諸眾生現神通力威德自在普震十方諸佛剎故；同不虛，一切眾生種種方所見聞憶念皆悉令其心調伏故；同出離，普為滿足一切菩薩諸大願海，成就如來十力智故；同欣樂，隨眾生心而為開示令歡喜故。

[0772a06] 時，善財童子普遍觀察守護一切眾生大願精進力光明主夜神，起彼十種極清淨心，獲此佛剎極微塵數菩薩同行。得是行已，心轉清淨，於善知識發起無量無邊歡喜；偏袒右肩，頂禮其足，合掌恭敬，一心瞻仰，以偈讚曰：

「我發堅固自在意，　　志求無上佛菩提，
　今於聖者知識所，　　而起自己無異心。
　我以得見善知識，　　普集無盡諸白法，
　滅除一切眾罪垢，　　成就清淨菩提果。
　我因得見善知識，　　普以功德莊嚴心，
　盡未來劫諸剎中，　　勤修利益眾生道。
　我念聖者善知識，　　攝受饒益成就我，
　為攝我故悉顯示，　　最勝寂靜真實法。
　關閉險難諸惡趣，　　開示淨妙人天路，
　亦示一切諸如來，　　所成種智無師道。
　聖者希有無等倫，　　是佛最勝功德藏，
　無垢無量如虛空，　　出一切智清淨樂。
　聖者福海量如空，　　我今所見無邊際，
　念念之中能出生，　　清淨善根一切智。
　仁今滿我波羅蜜，　　增我不可思議福，
　令我冠佛妙法繒，　　長我清淨諸功德。
　我念聖者善知識，　　令我成滿諸佛智，
　我今誓願常依止，　　速疾成就諸白法。
　我以善友饒益故，　　一切功德咸具足，
　歡喜普為諸眾生，　　教導宣揚一切智。
　仁今與我為師範，　　令我修行無上法，
　我於無數億劫中，　　無能少報師恩德。」

[0772b05] 爾時，善財說偈讚已，白言：「大聖！向所顯現不可思議菩薩境界，願為我說此解脫門，名為何等？發心已來為幾時耶？久如當得阿耨多羅三藐三菩提？」

[0772b08] 夜神告言：「善男子！此解脫門名普化眾生令生善根。我以得此解脫門故，悟一切法自性平等，入於諸法真實之性，證無依法，捨離世間，悉知諸法色相差別，亦能了達青黃赤白性皆不實，無有差別，而恒示現無量無數清淨色身。所謂：種種色身、非一色身、無邊色身、清淨色身、一切莊嚴色身、普見色身、等一切眾生形相色身、普現一切眾生前色身、光明普照色身、眾所樂見色身、見無厭足色身、相好清淨色身、離一切惡淨光普照色身、大力勇猛平等示現色身、一切世間甚深難得色身、一切世間無能映蔽色身、一切眾生稱歎無盡色身、念念觀察種種莊嚴色身、示現種種諸形像雲色身、出現種種形色顯色色身、普現無量神力色身、普放一切眾妙光明色身、一切淨妙莊嚴色身、隨順成熟一切眾生色身、隨其心樂現前調伏色身、隨所應度成就善根色身、現無障礙普光明照色身、淨無濁穢廣大光明色身、可愛端正增長不壞色身、具足莊嚴清淨堅固色身、方便開示不思議法微妙光明色身、一切無能映奪色身、能映奪一切色身、無諸暗障色身、能破諸闇色身、普集一切諸白淨法色身、具足勢力大功德海色身、從於過去尊重恭敬為因所生色身、如虛空清淨心所起色身、最勝廣大超過妙寶色身、無斷無盡大功德海色身、普遍出現大光明海色身、一切世間無依無別平等色身、遍滿十方一切世界無礙色身、念念出現不可說不可說剎海顯示種種色相海色身、增長一切眾生種種歡喜心色身、攝取一切眾生海色身、能於一一毛孔之中出師子吼說一切佛功德海色身、能淨一切眾生心性甚深信解海色身、決定解了一切法義無疑網色身、心無障礙種種光網普照耀色身、等虛空量淨光明色身、能放廣大摩尼寶王淨光明色身、照現無垢法界影像色身、世無能比色身、種種妙相差別莊嚴色身、普照十方色身、隨時示現應諸眾生常不斷絕色身、出生寂靜調伏一切眾生色身、善能除滅一切煩惱色身、一切眾生功德福田色身、能清淨一切教色身、一切眾生所見不虛色身、現大智慧勇猛威力色身、無障礙普周遍色身、顯示最勝利益世間色身、現能普集大慈海色身、普集大福山王色身、普光照現一切世趣影像色身、現能清淨大智慧力色身、隨順一切世間正念色身、一切寶相光明色身、顯示毘盧遮那藏色身、隨順一切眾生寂靜色身、一切智體相現前色身、現微笑眼能令眾生普生淨信色身、一切眾寶最勝莊嚴普光明色身、不取不捨一切眾生色身、無決定無執著色身、顯示自在威力加持色身、顯示諸法神通變化色身、種種如來善根光照色身、遍法界海遠離諸惡色身、普現親近一切如來道場眾會色身、現能成就種種妙色海色身、普遍出現善行所流相似妙果色身、隨所應化調伏眾生色身、一切世間見無厭足色身、放種種色淨光明色身、顯示一切三世相海色身、能放一切焰海光明色身、顯示無量圓滿光明海色身、一切妙香光明普遍超諸世間色身、一一毛孔現不可說極微塵數日輪雲色身、廣大無垢月輪雲威德色身、放無量色須彌山王妙華雲光明色身、出生種種妙鬘雲光明色身、顯示一切寶蓮華雲色身、出興一切燒香形像雲普遍法界色身、念念普散一切末香藏雲現前變化遍滿十方色身、現一切如來廣大願雲色身、現一切語言普演法海色身、現普賢菩薩形像身雲色身。念念中現如是等諸色相身，充滿十方一切法界，令諸眾生或見色身、或聞說法、或隨順憶念、或親近承事、或遇神通、或覩變化，如是種種不可思議自在威力，悉隨心樂，皆得開悟，應時調伏，捨不善業，善行圓滿。善男子！當知此由往昔種種大願力故，具一切智速疾力故，菩薩解脫廣大力故，救護眾生大悲力故，安樂眾生大慈力故，勤求隨順不退力故，一切如來加持力故，作如是事。善男子！我入此解脫，了知法性無有差別，而能示現無量色身；於一一身顯現無量諸色相海；於一一相普放無量大光明雲；一一光明照現無量諸佛剎土；一一剎土現無量佛出興于世；一一如來顯現無量大神通力。隨諸眾生心行不同，開發覺悟宿世善根，未種者令種，已種者令增長，已增長者令成熟。於念念中令無量眾生，於阿耨多羅三藐三菩提得不退轉，安住種種解脫門中。」

大方廣佛華嚴經卷第二十四

【經文資訊】大正藏第 10 冊 No. 0293 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，眾生出版社提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA