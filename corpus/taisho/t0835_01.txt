如來師子吼經


元魏天竺三藏佛陀扇多譯

[0888b29]  如是我聞：

[0888b29]  一時婆伽婆住日月宮中勝藏殿  上，與大比丘眾九萬九千億人眾俱，菩薩摩  訶薩八萬四千億那由他百千萬人。

[0888c03]  爾時，世尊告勝積菩薩言：「汝往北方去此世  界六千億恒河沙等諸佛世界，復過百千萬  億算數世界之外，有佛世界名曰歡喜。彼中
有佛，號曰法上如來、應、正遍知，於今現命現  住，為眾生說法。彼佛世尊於今欲說大師子  吼方廣法門，汝可往聽。善男子！彼勝法門  甚難得聞。」

[0888c10]  勝積菩薩即受佛教，如說修行，往彼世界。頂  禮法上如來足已，右遶七匝，却坐一面。

[0888c11]  勝積  菩薩坐一面已，法上如來知而問曰：「汝善男  子從何所來？」勝積菩薩默然不答。

[0888c13]  時彼眾中  天、龍、夜叉、乾闥婆、阿修羅、迦樓羅、緊那羅、摩睺  羅伽、人非人等皆作是念：「有何義故，此勝積
菩薩三界大將問已不報，默然而住？」

[0888c17]  爾時，世尊目如廣長青蓮華形，師子遊戲遍  觀十方，知諸大眾有疑念故，即放光明。放光  明故，法上如來出金色光遍照十方，無量百
千萬種雜色，於是世界六種震動。

[0888c20]  十方世界  有諸菩薩——集彼世界，現諸色像、種種妙狀——見  彼如來所放光明種種事已，集彼國土，皆共
頂禮彼如來足。禮佛足已，各隨己分善根功  德坐蓮華座。

[0888c25]  爾時，會中電焰菩薩即從座起，整服左肩，前  至佛所，右膝著地，合掌向佛，歡喜踊躍白言：  「世尊！如我今見世尊所放無量光明，我從昔
來初未曾見此大光明。善哉，世尊！願說此事。  何故大悲放此光明？願說其意。」

[0888c29]  爾時，電焰菩  薩以偈問曰：

「諸無上大士，　　非無因無緣，  
而放此光明，　　願為我等說。  
實說是憐愍，　　為利益眾生，  
而放大光明，　　是何因緣說？」

[0889a06]  爾時，電焰菩薩見如來身閻浮檀色，所放無  量百千億光猶如金幢自在顯現。見已，即問  法上如來而作是言：「世尊！我亦曾見無量光
明，初未曾見如是光明諸勝妙事。」

[0889a09]  彼佛答言：  「如是，電焰！如汝所說。少有地分，彼地分中諸  佛如來放如是光，非無因緣現如是相。汝今，
電焰！諦聽諦聽，善思念之，我為汝說諸佛  如來有所為故放光明事。善男子！汝若聞已，  勿生驚疑、勿生怖畏。何以故？諸佛境界不可
思議、無量勝願不可思議、莊嚴之事不可思  議。善男子！汝見此事勿生驚疑。電焰當知：  勝積菩薩是釋迦佛遣到我所歡喜世界，汝  為見不？」

[0889a18]  電焰菩薩答彼佛言：「已見。世尊！已  見。善逝！」

[0889a19]  佛言：「善男子！此勝積菩薩，我向已  問言：『善男子！汝從何來？』彼即不答，默然而住。  善男子！我見此事，故放光明。善男子！以何
義故我問不答？大眾聞已即生驚疑，默然而  住。」

[0889a23]  佛言：「善男子！此族姓子云何如來問而  不答？」

[0889a25]  勝積菩薩白佛言：「世尊！云何世尊於未來  世諸法性中而問我言：『善男子！汝從何來？』  佛所證法是不可說、一切法性皆不可說，我
無辯才可能說言從某處來。」

[0889a29]  爾時，如來告大眾言：「諸善男子！此善男子略  說一切法，示真實道處。是勝積菩薩於無  等法中——不可說、不可演，離文字，離上、離下，離
來、離去，一切道斷不可見阿那梨耶處，離心、  意、意識，離因緣處，無名、無言，不可演、不可說、  不可見，離諸眼道，非積聚處、非言說處、非曾
有處，離相處、離於一字——所謂字不可演說，  云何答我？」

[0889b08]  爾時，光音菩薩以佛神力而白佛言：「世尊！  若無可說一切諸法而有說者，一切癡人所  有言說亦是說法。」

[0889b10]  佛言：「善男子！如是所說，  非但一切愚癡說法、非愚癡者亦有說法，雖  如是說而不覺知。」

[0889b13]  爾時，光音菩薩白佛言：「世尊！願世尊說，云何  一切眾生說法而不覺知？」

[0889b14]  爾時，世尊告光音  菩薩言：「善男子！譬如世間生盲之人，日光所  照依日光住，而不能知日輪何相、日光何色。
若有餘人語盲人言，日之光明有如是相。而  日光明離諸名字，非是眾生所可言說。因緣  事故，聞是音聲。

[0889b19]  「善男子！譬如世間深山谷中  有諸音響，因緣故生。善男子！山谷是空、音  響是空，因緣故生。

[0889b21]  「善男子！眾生言說悉入辯  中，若未說時、未起心時，名為法辯；若已起心、  未言說時，名為義辯；若至斥法演說之時，名
為辭辯；若以無障無礙說時，名樂說辯。是故，  善男子！一切眾生所有言說皆悉不離四法  門義而不離實際。如彼生盲以教示時，則知  日輪及日光明，捨彼慢心。

[0889b27]  「善男子！欲求義者，  彼人當於自身中求。善男子！若欲求菩提者，  應於自身五陰中求。」

[0889b29]  說是真實語義法時，於  彼三千大千世界六種震動，有大光明遍照  世界，法上如來出廣長舌遍覆三千大千世
界。彼光明中復出無量百千萬光，以彼光  明照於地獄、餓鬼、畜生，上至有頂，皆悉遍照。

[0889c05]  爾時，彼佛還攝光明告大眾言：「諸善男子！終  無如是舌相光明而有虛說，汝等應當善信、  善念，我說真實。」

[0889c08]  爾時，住十地菩薩以為眾首，彼眾一切天、龍、  夜叉、乾闥婆、阿修羅、迦樓羅、緊那羅、摩睺羅伽、
人非人等從座而起，合掌同聲作如是言：「願  世尊說、願善逝說如實法義，我等大眾以  佛神力是故終無疑惑之心。」

[0889c12]  爾時，世尊告大  眾言：「諸善男子！此乃是大師子吼，我今欲  說，安樂利益諸眾生故、乃至天人。善男子！
娑婆世界彼有世尊，號曰釋迦牟尼如來、應、  正遍知，於今現在現命現住，為眾說法。善男  子！今我身是。法上如來為利眾生，是故於
彼娑婆世界示種種相而為說法。」

[0889c19]  爾時，大眾聞是說已，甚大歡喜，踊躍無量，歎  如來言：「善哉，善哉。世尊！願一切眾生皆作  如是大師子吼，如今世尊在此眾中大師子
吼。世尊！若有聞此師子吼者，彼諸眾生不  得名為種少善根。若復有人得聞如來大師  子吼，聞已信受，何況復有讀誦、受持、為他廣
說、供養此經——香花、塗香、末香、燒香、種種衣  服、寶幢、寶蓋？世尊當知：是諸眾生是佛所加。  若有聞此大師子吼修多羅句一經於耳者，
彼諸眾生非種微小善根功德。」

[0889c29]  爾時，世尊讚彼菩薩作如是言：「善哉，善哉。善  男子！如汝所說：彼諸眾生非種微少善根  功德而得聞此。若能聞此如來所說大師子
吼修多羅句，生歡喜心，乃至微言唱一善哉，  善男子！是我所護及是彌勒菩薩所護，彼悉  以肩持我菩提。若於五濁惡世之中而能
信受此修多羅，是我過去已曾化者、亦阿逸  多菩薩所護，彼人已竭生死大海、已降魔眾  除滅煩惱、已震法雷、已擊法鼓、已離女身、已  降諸怨、已能滅除諸煩惱眾。

[0890a09]  「善男子！若有  善男子、善女人，滿十阿僧祇三千大千世界  諸佛如來，一切所有供養之具而供養之；若
復有聞此真實義修多羅句能信受者、以信  心故唱言善哉，得福過前供養三千大千世  界諸佛如來。以是義故，諸善男子！汝等若
有信我語者，應當書寫、受持此經。善男子！  隨何方處書寫供養此經典者，當知其家則  有如來。」

[0890a18]  爾時，勝積菩薩、電焰菩薩、光常菩薩、淨眼  菩薩、無畏菩薩、觀世自在菩薩、得大勢菩  薩、文殊師利菩薩、辯積菩薩、蓋一切障菩
薩、作光明菩薩、及普賢菩薩，如是等八萬  四千億百千菩薩白佛言：「世尊！我等於未來  世當廣宣說此法門句。世尊！有諸眾生聞此
經者，是人亦名得涅槃者。世尊！若有能信  此修多羅，彼諸眾生非是始種微少善根。  世尊！若聞此經一經於耳，何況具足、讀誦、受
持，彼諸眾生所得功德，百千億劫說不可盡。」

[0890a28]  爾時，世尊告諸菩薩摩訶薩言：「善哉，善哉。諸  善男子！汝等應當如是護持如來正法。」

[0890a29]  佛說  此法門時，勝積菩薩及彼大眾皆大歡喜。

如來師子吼經

* * *

【經文資訊】大正藏第 17 冊 No. 0835 如來師子吼經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
