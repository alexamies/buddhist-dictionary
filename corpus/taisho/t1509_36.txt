大智度論釋習相應品第三  之餘  (卷三十六)
聖者龍樹造

後秦龜茲國三藏鳩摩羅什譯

[0322c07]  【經】

[0322c07]  舍利弗白佛言：「云何菩薩摩訶薩過聲聞、  辟支佛地，住阿鞞跋致地，淨佛道？」

[0322c08]  【論】

[0322c08]  問曰：

[0322c09]  舍利弗何因作是問？

[0322c09]  答曰：

[0322c09]  舍利弗上問眾  智無異，佛既種種譬喻明菩薩智勝；意既  已解，今問：「云何能過二乘，住阿毘跋致地，  淨佛道？」

[0322c12]  問曰：

[0322c12]  小乘不住成佛，何以故問  淨佛道事？

[0322c13]  答曰：

[0322c13]  舍利弗者，是隨佛轉法輪  將，雖自無益，為利益求佛道眾生故問。

[0322c14]  又  以菩薩大悲，多所利益，是故問菩薩事以  益眾生。

[0322c16]  復次，舍利弗蒙佛恩故，破諸邪見，  得成道果；欲報恩故問菩薩事。

[0322c17]  又舍利  弗於聲聞地中究盡邊際，所未了者唯  菩薩事，是故復問。

[0322c19]  又以菩薩法甚深微妙，  雖不能得，愛樂故問；譬如見人妙寶已，  雖自無，愛樂故問。

[0322c22]  【經】

[0322c22]  佛告舍利弗：「菩薩摩訶薩從初發意行六  波羅蜜，住空、無相、無作法，能過一切聲聞、辟  支佛地，住阿毘跋致地，淨佛道。」

[0322c24]  【論】

[0322c24]  問曰：

[0322c24]  是  三事後品中各有因緣，佛今何以併說？

[0322c25]  答  曰：

[0322c26]  是中略說，後當廣說三事因緣。又今但  說空、無相、無作因緣，後當說種種功德，故合  說三事。

[0322c28]  問曰：

[0322c28]  入三解脫門則到涅槃，今云  何以空、無相、無作能過聲聞、辟支佛地？

[0322c29]  答曰：

[0323a01]  無方便力故，入三解脫門，直取涅槃。若有  方便力，住三解脫門，見涅槃；以慈悲心  故，能轉心還起，如後品中說。譬如仰射虛
空，箭箭相拄，不令墮地；菩薩如是，以智  慧箭仰射三解脫虛空，以方便後箭射前  箭，不令墮涅槃之地。是菩薩雖見涅槃，直
過不住，更期大事，所謂阿耨多羅三藐三菩  提；今是觀時，非是證時。如是等應廣說。

[0323a08]  若  過是二地，知諸法不生不滅，即是阿毘跋致  地。

[0323a10]  住阿毘跋致地中，教化眾生、淨佛世界，  是為能淨佛道。

[0323a11]  復次，菩薩住三解脫門，觀  四諦，知是聲聞、辟支佛法；直過四諦，入一  諦，所謂一切法不生不滅、不垢不淨、不來不  去等。

[0323a14]  入是一諦中，是名「阿毘跋致地」。

[0323a14]  住是  阿毘跋致地，淨佛道地，滅除身、口、意麁惡之  業，及滅諸法中從初已來所失之事，是名  「淨佛道地」。

[0323a18]  【經】

[0323a18]  舍利弗白佛言：「菩薩摩訶薩住何等地能  為諸聲聞、辟支佛作福田？」

[0323a19]  【論】

[0323a19]  釋曰：

[0323a19]  舍利弗  深心恭敬菩薩，故今問：「菩薩漏結未盡，住  何功德，能為諸聲聞辟支佛作福田？」

[0323a22]  【經】

[0323a22]  佛告舍利弗：「菩薩摩訶薩從初發意行六  波羅蜜，乃至坐道場，於其中間常為諸聲聞、  辟支佛作福田。」

[0323a24]  【論】

[0323a24]  釋曰：

[0323a24]  佛以是義示舍  利弗：「雖三解脫門、涅槃事同，而菩薩有大慈  悲，聲聞、辟支佛無；菩薩從初發心行六波
羅蜜乃至十八不共法，欲度一切眾生、具  一切佛法故勝。」

[0323a29]  【經】

[0323a29]  「何以故？以有菩薩摩訶薩因緣故，世間諸  善法生。」

[0323b01]  【論】

[0323b01]  釋曰：

[0323b01]  佛先已以一因緣益，行  眾行故，為諸聲聞、辟支佛作福田；今說菩  薩外益因緣故，世間有一切諸善法。所以
者何？菩薩發心雖未成佛，令可度眾生住  三乘道；不得三乘者令住十善道，何況成  佛！

[0323b06]  問曰：

[0323b06]  聲聞、辟支佛因緣故，亦使世間得  善法，何以但說菩薩能令世間有善法？

[0323b07]  答  曰：

[0323b08]  因聲聞、辟支佛世間有善法者，亦皆由  菩薩故有。若菩薩不發心者，世間尚無佛  道，何況聲聞、辟支佛！佛道是聲聞、辟支佛根  本故。

[0323b11]  復次，雖因聲聞、辟支佛有善法，少，以  少故不說。尚不說聲聞、辟支佛，何況外道  諸師！

[0323b14]  【經】

[0323b14]  「何等是善法？所謂十善道、五戒、八分成就  齋，四禪、四無量心、四無色定，四念處、四正勤、
四如意足、五根、五力、七覺分、八聖道分，盡現  於世；以菩薩因緣故，六波羅蜜、十八空，佛十  力、四無所畏、四無礙智、十八不共法、大慈、大悲、
一切種智，盡現於世；以菩薩因緣故，有剎利  大姓、婆羅門大姓、居士大家，四天王天乃至非  有想非無想天，皆現於世；以菩薩因緣故，有
須陀洹、斯陀含、阿那含、阿羅漢、辟支佛、佛，皆  現於世。」

[0323b23]  【論】

[0323b23]  問曰：

[0323b23]  以菩薩因緣故有善法  於世，可爾；剎利大姓、婆羅門大姓、居士大家，  若世無菩薩亦有此貴姓，云何言皆從菩  薩生？

[0323b26]  答曰：

[0323b26]  以菩薩因緣故，世間有五戒、十  善、八齋等；是法有上、中、下：上者得道，中者生  天，下者為人，故有剎利大姓、婆羅門大姓、居
士大家。

[0323b29]  問曰：

[0323b29]  若世無菩薩，世間亦有五戒、十  善、八齋、剎利等大姓！

[0323c01]  答曰：

[0323c01]  菩薩受身種種，或  時受業因緣身、或受變化身，於世間教化，  說諸善法及世界法、王法、世俗法、出家法、在
家法、種類法、居家法，憐愍眾生、護持世界，  雖無菩薩法，常行世法。以是因緣故，皆  從菩薩有。

[0323c06]  問曰：

[0323c06]  菩薩清淨、行大慈悲，云何  說世俗諸雜法？

[0323c07]  答曰：

[0323c07]  有二種菩薩：一者、行  慈悲直入菩薩道；二者、敗壞菩薩，亦有悲  心，治以國法，無所貪利，雖有所惱，所安
者多，治一惡人，以成一家——如是立法，人  雖不名為清淨菩薩，得名敗壞菩薩。以是  因緣故，皆由菩薩有。

[0323c12]  世間諸富貴皆從二  乘道有，二乘道從佛有，佛因菩薩有。

[0323c13]  若  無菩薩說善法者，世間無有天道、人道、阿  修羅道，無有樂受、不苦不樂受，但有苦受，  常有地獄啼哭之聲。菩薩如是大利益故，
云何不名為世間作福田！

[0323c17]  舍利弗聞是菩  薩有大功德，應當供養，心念：「煩惱未盡，雖  有大福，不能消其供養。如人雖噉好食，
以內有病故，不能消化。」以是故——

[0323c21]  【經】

[0323c21]  舍利弗白佛言：「菩薩摩訶薩淨畢施福不？」

[0323c22]  佛言：「不也！何以故？本以淨畢故。」

[0323c22]  【論】

[0323c22]  釋曰：

[0323c23]  以菩薩從初發心時，便為一切眾生供養之  上首。所以者何？以決定為無量無邊阿僧  祇眾生代受勤苦。又利益無量阿僧祇
眾生，令得度脫。欲取一切諸佛法大智慧  力故，能令世間即是涅槃。如是種種因緣  故言「本已淨畢」。

[0323c28]  復次，佛重說消施因緣故。

[0323c29]  【經】

[0323c29]  「舍利弗！菩薩摩訶薩為大施主，施何等？  施諸善法。何等善法？十善道、五戒乃至十八  不共法、一切種智，以是施與。」

[0324a02]  【論】

[0324a02]  釋曰：

[0324a02]  先  說「由菩薩因緣，世間有善法」，今說「菩薩施  善法之主」，是為差別。

[0324a05]  【經】

[0324a05]  舍利弗白佛言：「世尊！菩薩摩訶薩云何習  應般若波羅蜜，與般若波羅蜜相應？」

[0324a06]  【論】

[0324a06]  釋  曰：

[0324a07]  上說「一日修般若波羅蜜勝聲聞、辟支  佛」，從是因緣來，佛種種讚歎菩薩。如是大  功德皆從般若波羅蜜生，是故今問：「云何
菩薩習行是般若波羅蜜，與般若波羅蜜相  應？」

[0324a11]  復次，舍利弗知般若波羅蜜難行難得、  如幻如化、難可受持，恐行者違錯，故問  習應。

[0324a14]  【經】

[0324a14]  佛告舍利弗：「菩薩摩訶薩習應色空，是  名與般若波羅蜜相應；習應受、想、行、識空，是  名與般若波羅蜜相應。

[0324a16]  「復次，舍利弗！菩薩摩  訶薩習應眼空，是名與般若波羅蜜相應；習  應耳、鼻、舌、身、心空，是名與般若波羅蜜相應。
習應色空，是名與般若波羅蜜相應；習應聲、  香、味、觸、法空，是名與般若波羅蜜相應。

[0324a20]  「習應  眼界空、色界空、眼識界空，是名與般若波  羅蜜相應；習應耳聲識界、鼻香識界、舌味  識界、身觸識界、意法識界空，是名與般若
波羅蜜相應。

[0324a24]  「習應苦空，是名與般若波羅蜜  相應；習應集、滅、道空，是名與般若波羅蜜相  應。

[0324a26]  「習應無明空，是名與般若波羅蜜相應；習  應行、識、名色、六處、觸、受、愛、取、有、生、老死空，是  名與般若波羅蜜相應。

[0324a28]  「習應一切諸法空，若  有為、若無為空，是名與般若波羅蜜相應。」

[0324b01]  【論】

[0324b01]  釋曰：

[0324b01]  五眾者，色、受、想、行、識。

[0324b01]  色眾者，是可  見法；是色因緣故，亦有不可見有對；有對  雖不可見，亦名為色。如得道者名為道  人；餘出家未得道者，亦名為道人。

[0324b04]  何等是  可見？一處，是可見有對色小分，一入攝。餘  九處及無作業，名不可見色。

[0324b06]  有對者十處，無  對者唯無作色。

[0324b07]  有漏、無漏等分別亦如是。

[0324b07]  如  經說：「色有三種：有色可見有對，有色不可  見有對，有色不可見無對。」是故當知非  但眼見故是色，內外十處能起五識者皆
名色；因是色分故生無作色。

[0324b11]  復有四種  色：內有受、不受，外有受、不受。

[0324b12]  復有五種色，  所謂五塵。

[0324b13]  復有一種色，如經說惱壞相。  眾生身色名為惱壞相；非眾生色亦名惱  壞相，惱相因緣故亦名惱。譬如有身，則有
飢、渴、寒、熱、老、病、刀、杖等苦。

[0324b16]  復有二種色，所謂  四大、四大造色；內色、外色，受色、不受色，繫  色、不繫色，有色能生罪、有色能生福，業色、
非業色，業色、果色，業色、報色，果色、報色，隱  沒無記色、不隱沒無記色，可見色、不可見色，  有對色、無對色，有漏色、無漏色。如是等二種  分別色。

[0324b22]  復有三種色，如上可見有對中說。

[0324b23]  復有三種色：善色、不善色、無記色，學色、無  學色、非學非無學色，從見諦所斷生色、從  思惟所斷生色、從無斷生色。

[0324b25]  復有三種色：  欲界繫色、色界繫色、不繫色，有色能生貪欲、  有色能生瞋恚、有色能生愚癡，三結、三漏
等亦如是。有色能生不貪善根、不瞋善根、不  愚癡善根；如是等諸三善根應廣說。有色  能生隱沒無記法、能生不隱沒無記法——不隱
沒無記有二種：有報生、有非報生者，如是  等二種無記。

[0324c03]  復有四種色，如上受、不受中  說；四大及造色三種——善、不善、無記；身業作、  無作色、口業作、無作色；受色  (受戒時得律儀色)
、止色  (惡不善禁止也)  、用色  (如眾僧受用檀越所施之物)  、不用色  (餘無用之色)  。如  是等四種色。

[0324c07]  復有五種色：身作、無作色，口  作、無作色，及非業色；五情、五塵；麁色、動色、影  色、像色、誑色。

[0324c09]  「麁色」者，可見、可聞、可嗅、可味、可  觸，如土石等。

[0324c10]  「動色」者有二種：一者、眾生動作，  二者、非眾生動作——如水、火、風動作，地依他  故動；下有大風動水，水動地。風之動樹，
如酒自沸動，如磁石吸鐵，如真珠、玉、  車渠、馬碯夜能自行，皆是眾生先世福德業  因緣，不可思議。

[0324c15]  問曰：

[0324c15]  影色、像色不應別說！  何以故？眼、光明對清淨鏡故，反自照見；影亦  如是，遮光故影現，無更有法。

[0324c17]  答曰：

[0324c17]  是事不  然！如油中見像黑，則非本色。如五尺刀中，  橫觀則面像廣，縱觀則面像長，則非本面。如  大秦水精中玷，玷中皆有面像，則非一面
像。以是因緣故，非還見本像。

[0324c21]  復次，有鏡、有  人、有持者、有光明，眾緣和合故有像生；若  眾緣不具則像不生。是像亦非無因緣，亦
不在因緣中；如是別自有法，非是面也。  此微色，生法如是，不同麁色；如因火有煙，  火滅煙在。

[0324c26]  問曰：

[0324c26]  若爾者，不應別說影！同是  細色故。

[0324c27]  答曰：

[0324c27]  鏡中像有種種色，影則一色，  是故不同。是二雖待形俱動，形質各異：影  從遮明而現，像則從種種因緣生。雖同細  色，各各差別。

[0325a01]  「誑色」者，如炎、如幻、如化、如乾  闥婆城等，遠誑人眼，近無所有。

[0325a02]  如是等種  種無量色總名色眾。

[0325a03]  受眾者，如經說：「因眼  緣色生眼識，三事和合故生觸，是觸即時  三眾共生，所謂受、想、行。」

[0325a05]  問曰：

[0325a05]  眼識亦與三眾  作因，何以但說「觸」？

[0325a06]  答曰：

[0325a06]  眼識少時住，見色  便滅；次生意識，能分別色好醜。是故不說  眼識。因眼、色、識三事和合故生觸，觸生心  數法。眼識因緣遠故不說。

[0325a09]  問曰：

[0325a09]  一切識皆有  觸，何以但「觸因緣生心數法」？

[0325a10]  答曰：

[0325a10]  心有二  種：一者、念念生滅心，二者、次第相續心。觸  亦如是，次第相續觸麁故，說因觸生心數  法；念念觸微細，亦共生心數法，不了故不
說。若情、塵、識三事和合能受苦樂，爾時觸法  了了，以是故說因觸生心數法。

[0325a15]  如色法  從因緣和合生；心數法亦如是，從觸法和  合生。如色法從和合生，無和合則不生；  心數法亦如是，有觸則生，無觸則不生。

[0325a18]  此  受眾：一種，所謂受相。

[0325a19]  復有二種受：身受、心受，  內受、外受，麁、細，遠、近，淨、不淨等。

[0325a20]  復有三種  受：苦、樂、不苦不樂；善、不善、無記；學、無學、非  學非無學；見諦所斷、思惟所斷、不斷；因見諦
所斷生受、因思惟所斷生受、因不斷生  受；或因身見生、不還與身見作因，或因  身見生、還與身見作因，或不因身見生、  不還與身見作因；復有三種受：欲界繫、色
界繫、無色界繫。如是等三種受。

[0325a27]  復有四種  受：內身受、外身受、內心受、外心受；四正勤、四  如意足等相應受，及四流、四縛等相應受。是  名四種受。

[0325b01]  復有五種受：樂根、苦根、憂根、喜  根、捨根；見苦所斷相應受，乃至思惟所斷相  應受；五蓋、五結諸煩惱相應受亦如是。

[0325b03]  復有  六受眾：六識相應受。

[0325b04]  復有意識分別為十  八受，所謂眼見色思惟分別心生喜，眼見  色思惟分別心生憂，眼見色思惟分別心生  捨，乃至意識亦如是。

[0325b07]  是十八受中有淨、有  垢，為三十六。

[0325b08]  三世各有三十六，為百八。

[0325b08]  如  是等種種因緣分別受義無量，名為受眾。

[0325b10]  想眾、相應行眾、識眾亦如是分別。何以故？與  受眾相應故。

[0325b11]  復次，佛說有四種想：有小想、  大想、無量想、無所有想。

[0325b12]  「小想」者，覺知小法。  如說小法者，小欲、小信、小色、小緣相，名為  「小想」。

[0325b14]  復次，欲界繫想名為「小」，色界繫想名  為「大」，三無色天繫想名為「無量」，無所有處繫  想是名「無所有想」。

[0325b17]  復次，煩惱相應想名為「小想」，煩惱覆故；有漏  無垢想名為「大想」；諸法實相想名為「無所有
想」；無漏想名為「無量想」，為涅槃無量法故。

[0325b20]  復次，佛說有六想：「眼觸相應生想，乃至意觸  相應生想。」如是等名為想眾。

[0325b21]  行眾者，佛或  時說一切有為法名為行。

[0325b22]  或說三行：身行、口  行、意行。「身行」者，出入息。所以者何？息屬身  故。「口行」者，覺觀。所以者何？先覺觀，然後語言。
「意行」者，受、想。所以者何？受苦樂，取相心發，  是名意行。心數法有二種：一者、屬見，二者、  屬愛。屬愛主名為「受」，屬見主名為「想」。以是
故說是二法為「意行」。

[0325b28]  佛或說十二因緣中三  行：福行、罪行、無動行。「福行」者，欲界繫善業；  「罪行」者，不善業；「無動行」者，色、無色界繫業。

[0325c01]  阿  毘曇除受、想，餘心數法及無想定、滅盡定等  心不相應法，是名為行眾。

[0325c03]  識眾者，內外六  入和合故生六覺，名為識；以內緣力大故，  名為眼識乃至名為意識。

[0325c05]  問曰：

[0325c05]  意即是識，  云何意緣力故生意識？

[0325c06]  答曰：

[0325c06]  意生滅相故，多  因前意故，緣法生意識。

[0325c07]  問曰：

[0325c07]  前意已滅，  云何能生後識？

[0325c08]  答曰：

[0325c08]  意有二種：一者、念念  滅，二者、心次第相續名為一。為是相續心  故，諸心名為一意，是故依意而生識無咎。
意識難解故，九十六種外道不說依意故  生識，但以依神為本。

[0325c12]  此五眾，四念處中廣  說。所以者何？身念處說色眾，受念處說受  眾，心念處說識眾，法念處說想眾、行眾。

[0325c14]  問  曰：

[0325c15]  不應有五眾，但應有色眾、識眾！識眾  隨時分別故有異名，名為受、想、行。如不淨  識名為煩惱，淨識名為善法。

[0325c17]  答曰：

[0325c17]  不然！所  以者何？若名異故實亦異；若無異法，名不  應異。若唯有心而無心法者，心不應有  垢、有淨。譬如清淨池水，狂象入中，令其混
濁；若清水珠入，水即清淨，不得言水外無  象、無珠。心亦如是，煩惱入故能令心濁；諸  慈悲等善法入心，令心清淨。以是故不得  言「煩惱、慈悲等法即是心」。

[0325c24]  問曰：

[0325c24]  汝不聞我  先說「垢心即是煩惱，淨心即是善法」？

[0326a01]  答曰：

[0326a02]  若垢心次第云何能生淨心？淨心次第云何  當生垢心？以是故，是事不然！汝但知麁現  之事，不知心數法；不可以不知故便謂
為無，當知必有五眾。

[0326a05]  問曰：

[0326a05]  若有者，何以不  多不少但說五？

[0326a06]  答曰：

[0326a06]  諸法各有定限。如手  法五指，不得求其多少。

[0326a07]  復次，有為法雖復  無量，佛分判為五分則盡。

[0326a08]  問曰：

[0326a08]  若爾者，何  以故復說十二入、十八界？

[0326a09]  答曰：

[0326a09]  眾義應爾；  入、界義異。佛為法王，為眾生故，或時略說、  或時廣說。

[0326a11]  有眾生於色、識中不大邪惑，  於心數法中多有錯謬，故說五眾。

[0326a12]  有眾生  心、心數法中不生邪惑，但惑於色；為是眾  生故，說色為十處，心、心數法總說二處。

[0326a14]  或  有眾生於心數法中少生邪惑，而多不了  色、心；為是眾生故，說心數法為一界，色、心  為十七界。

[0326a17]  或有眾生不知世間苦法生滅、  不知離苦道；為是眾生故說四諦：世間及  身皆為是苦，愛等煩惱是苦因，煩惱滅是苦
滅，滅煩惱方便法是名道。

[0326a20]  或有眾生著吾  我故，於諸法中邪見生一、異相；或言世  間無因無緣，或墮邪因緣；為是眾生故，說  十二因緣。

[0326a23]  有人說常法：或說神常，或說一切  法常，但滅時隱藏微細，非是無也，若得因  緣會還出，更無異法。為是人故，說：「一切有
為法皆是作法，無有常定。譬如木人，種種  機關，木楔和合故能動作，無有實事，是  名有為法。」

[0326a28]  問曰：

[0326a28]  是中說五眾有何次第？

[0326a29]  答曰：

[0326a29]  行者初習觀法，先觀麁法，知身不淨、  無常、苦、空、無我等，身患如是。

[0326b01]  眾生所以著此  身者，以能生樂故；諦觀此樂，有無量苦  常隨逐之，此樂亦無常、空、無我等。

[0326b03]  六塵中有  無量苦，眾生何因緣生著？以眾生取相故  著。如人身一種偏有所著，能沒命隨死  取相。

[0326b06]  受苦樂，發動生思等諸行。

[0326b06]  心行發動  時，識知離苦得樂方便，是為識。

[0326b07]  復次，眾生，五  欲因緣，故受苦樂；取相因緣，故深著是樂；  以深著樂故，或起三毒、若三善根，是名為
行；識為其主，受用上事。五欲即是色，色是  根本，故初說色眾，餘次第有名。

[0326b11]  餘入、界諸  法等皆由五眾次第有，唯法入、法界中增  無為法，四諦中增智緣滅。

[0326b13]  入、界，乃至有為、無  為法如上說。

[0326b14]  今五眾等諸法皆是空。何以故？  聖主說故。聖有三種下、中、上，佛為其主。如  星宿月中，日為其最，光明大故。佛得一切
智慧故名為聖主。聖主所說故，應當是實。

[0326b18]  復次，以有十八空故一切法空。若但以性  空能空一切法，何況十八！若以內空、外空  能空一切法，何況十八！

[0326b20]  復次，若有法不空，  應當有二種：色法、非色法。是色法分別破  裂乃至微塵，分別微塵亦不可得，終卒皆
空。無色法，乃至念念生滅故皆空。如四念  處中說。

[0326b24]  復次，諸法性空，但名字，因緣和合故  有。如山、河、草、木、土地、人民、州郡、城邑名之
為「國」，巷、里、市陌、廬館、宮殿名之為「都」，梁柱、  椽棟、瓦竹、壁石名之為「殿」，上、中、下分和合名  之為「柱」，片片和合故有「分」名，眾札和合故
有「片」名，眾微和合故有「札」名。是微塵有  大、有中、有小：大者，遊塵可見；中者，諸天所  見；小者，上聖人天眼所見。慧眼觀之則無
所見。所以者何？性實無故。若微塵實有即  是常，不可分裂、不可毀壞，火不能燒、水  不能沒。

[0326c05]  復次，若微塵有形、無形二俱有過。  若無形，云何是色？若微塵有形，則與虛空  作分，亦有十方分；若有十方分，則不名
為微。佛法中「色」，無有遠、近、麁、細是常者。

[0326c08]  復  次，離是因緣名字則無有法。今除山、河、土  地因緣名字更無國名，除廬里、道陌因緣  名字則無都名，除梁椽、竹瓦因緣名字更
無殿名，除三分因緣名字更無柱名，除  片因緣名字則無分名，除札因緣名字則  無片名，除眾微因緣名字則無札名，除  中微塵名字則無大微塵名，除小微塵名
字則無中微塵名，除天眼妄見則無小  微塵名。

[0326c17]  如是等種種因緣義故，知諸法畢  竟空。

[0326c18]  問曰：

[0326c18]  若法畢竟空，何以有名字？

[0326c18]  答  曰：

[0326c19]  名字若是有，與法俱破；若無則不應難。  名字與法俱無有異，以是故知一切法空。

[0326c21]  復次，一切法實空。所以者何？無有一法  定故，皆從多法和合生。若無有一，亦無  有多。譬如樹，根、莖、枝、葉和合故有假名
樹；若無樹法，根、莖、枝、葉為誰和合？若無  和合則無一法；若無一法則亦無多，初  一、後多故。

[0326c26]  復次，一切諸觀語言戲論皆無實  者，若世間常亦不然，世間無常亦不然；有  眾生、無眾生，有邊、無邊，有我、無我，諸法實、
諸法空皆不然。如先種種論議門中說。若  是諸觀戲論皆無者，云何不空？

[0327a01]  問曰：

[0327a01]  汝言「諸  法實、諸法空皆不然」者，今云何復言「諸法空」？

[0327a03]  答曰：

[0327a03]  有二種空：一者、說名字空，但破著有  而不破空；二者、以空破有，亦無有空。

[0327a04]  如  小劫盡時，刀兵、疾疫、飢餓，猶有人、物、鳥、獸、山、  河；大劫燒時，山河樹木乃至金剛地下大水
亦盡，劫火既滅，持水之風亦滅，一切廓然無  有遺餘。

[0327a08]  「空」亦如是，破諸法皆空，唯有「空」  在，而取相著之。「大空」者，破一切法，空亦復  空。以是故汝不應作是難！若滅諸戲論，云
何不空？

[0327a11]  如是等種種因緣，處處說空，當知  一切法空。

[0327a12]  「習」者：隨般若波羅蜜修習行觀，不  息不休，是名為「習」。

[0327a13]  譬如弟子隨順師教、  不違師意，是名「相應」。如般若波羅蜜相，菩  薩亦隨是相，以智慧觀，能得、能成就，不增
不減，是名「相應」；譬如函、蓋，大小相稱。

[0327a16]  雖般  若波羅蜜滅諸觀法，而智慧力故，名為無  所不能、無所不觀；能如是知，不墮二  邊，是為「與般若相應」。

[0327a20]  【經】

[0327a20]  「復次，舍利弗！菩薩摩訶薩習應性空，是  名與般若波羅蜜相應。如是，舍利弗！菩薩摩  訶薩行般若波羅蜜習應七空，所謂性空、自
相空、諸法空、不可得空、無法空、有法空、無法有  法空，是名與般若波羅蜜相應。」

[0327a24]  【論】

[0327a24]  問曰：

[0327a24]  何  以不說住十八空，但說住七空名與般  若波羅蜜相應？

[0327a26]  答曰：

[0327a26]  佛法中廣說則十八空，  略說則七空；如廣說助道法則有三十七  品，略說則七覺分。

[0327a28]  復次，是七空多用利益眾  生故。如「大空」、「無始空」，或時有眾生起是邪  見，為是故說。

[0327b01]  「性空」者，一切諸法性本末尚  自空，何況現在！因緣尚空，何況果報！「自相  空」者，諸法總相、別相盡觀其空，心則遠離。
用是二空，諸法皆空，是名「諸法空」。

[0327b04]  從「性空」  故有相，「相空」故諸法皆空；「諸法空」故，更無所  得，是名「不可得空」。

[0327b06]  用是四種空破一切有  法；若以有法、有相為過者，取於無法，是故  說「無法空」。若以無法為非，還欲取有法，  是故說「有法空」。

[0327b09]  先說四空雖破有法，行者  心則離有而存於無，是則說「無法空」。若說  無法為非，心無所寄，還欲存有，是故略
說「有法空」，以存有心薄故。

[0327b12]  「無法有法空」者，  行者以無法空為非，心還疑有；若心觀有，  還疑無法；是故有、無俱觀其空，如內外空  觀。

[0327b15]  以是故但說七空。

[0327b15]  問曰：

[0327b15]  汝言「知一切法  空，滅諸觀，是名與般若波羅蜜相應」，如是  觀是名相應，不如是觀則不相應，分別是  非故，即亦是觀，云何言「滅」？

[0327b18]  答曰：

[0327b18]  以是故——

[0327b19]  【經】

[0327b19]  佛告舍利弗：「菩薩摩訶薩習應七空時，  不見色若相應若不相應，不見受、想、行、識若  相應若不相應；不見色若生相若滅相，不見
受、想、行、識若生相若滅相；不見色若垢相若淨  相，不見受、想、行、識若垢相若淨相。」

[0327b23]  【論】

[0327b23]  釋曰：

[0327b24]  「不見色若生相若滅相」者，不見五眾有生  有滅。若五眾有生滅相即墮斷滅中；墮斷  滅故，則無罪無福；無罪無福故與禽獸無  異。

[0327b27]  「不見色若垢若淨」，不見五眾有縛  有解。若五眾是縛性，無有得解脫者；若  五眾是淨性者，則無有學道法。

[0327c01]  【經】

[0327c01]  「不見色與受合，不見受與想合，不見想與  行合，不見行與識合。何以故？無有法與法合  者，其性空故。」

[0327c03]  【論】

[0327c03]  釋曰：

[0327c03]  心、心數法無形，無  形故則無住處，以是故色不與受合。

[0327c04]  如四  大及四大所造色二觸和合；心心數法中無  觸法，故不得和合。

[0327c06]  問曰：

[0327c06]  若爾者，何以說受、  想、行、識不共和合？

[0327c07]  答曰：

[0327c07]  佛此中自說無有  法與法合者。何以故？一切法性常空故。

[0327c08]  若  無法與法合，亦無有離。

[0327c09]  復次，佛自說因  緣：

[0327c11]  【經】

[0327c11]  「舍利弗！色空中無有色，受、想、行，識空中  無有識。」

[0327c12]  【論】

[0327c12]  釋曰：

[0327c12]  何以故？色與空相違。若  空來則滅色，云何色空中有色？譬如水中  無火，火中無水，性相違故。

[0327c14]  復次，有人言：「色  非實空，行者入空三昧中見色為空。」以是  故言：「色空中都無有色；受、想、行、識亦如是。」

[0327c17]  【經】

[0327c17]  「舍利弗！色空故無惱壞相，受空故無受相，  想空故無知相，行空故無作相，識空故無覺  相。」

[0327c19]  【論】

[0327c19]  問曰：

[0327c19]  此義有何次第？

[0327c19]  答曰：

[0327c19]  先說五  眾空中無五眾，今是中說其因緣。五眾各  各自相不可得故，故言「五眾空中無五眾」。

[0327c22]  【經】

[0327c22]  「何以故？舍利弗！非色異空，非空異色，色  即是空，空即是色；受、想、行、識亦如是。」

[0327c23]  【論】

[0327c23]  釋  曰：

[0327c24]  佛重說因緣。若五眾與空異，空中應有  五眾；今五眾不異空、空不異五眾，五眾即  是空、空即是五眾。以是故空不破五眾。

[0327c26]  所  以者何？是中佛自說因緣：

[0327c28]  【經】

[0327c28]  「舍利弗！是諸法空相，不生不滅、不垢不淨、  不增不減，是空法，非過去、非未來、非現在。
是故空中無色，無受、想、行、識，無眼、耳、鼻、舌、身、  意，無色、聲、香、味、觸、法，無眼界乃至無意識界，  無無明、亦無無明盡，乃至無老死，亦無老死
盡，無苦、集、滅、道，亦無智、亦無得，無須陀洹、  無須陀洹果，無斯陀含、無斯陀含果，無阿那  含、無阿那含果，無阿羅漢、無阿羅漢果，無辟
支佛、無辟支佛道，無佛、亦無佛道。舍利弗！菩  薩摩訶薩如是習應，是名與般若波羅蜜相  應。」

[0328a09]  【論】

[0328a09]  問曰：

[0328a09]  人皆知空中無所有，不生不  滅、不垢不淨、不增不減，無一切法，佛何以分  別說五眾等諸法各各空？

[0328a11]  答曰：

[0328a11]  有人雖復  習空，而想空中猶有諸法；如行慈人，雖  無眾生而想眾生得樂，自得無量福故。  以是故佛說：諸法性常自空，非空三昧故令
法空——如水冷相，火令其熱。若言「以空三昧  故令法空」者，是事不然！

[0328a16]  「智」者，是無漏八智。  「得」者，初得聖道須陀洹果乃至佛道。是義  先已廣說。

[0328a19]  【經】

[0328a19]  「舍利弗！是菩薩摩訶薩行般若波羅蜜，不  見般若波羅蜜若相應若不相應，不見檀波  羅蜜、尸波羅蜜、羼提波羅蜜、毘梨耶波羅蜜、禪
波羅蜜若相應若不相應，亦不見色若相應  若不相應，不見受、想、行、識若相應若不相應，  不見眼乃至意、色乃至法、眼色識界乃至意法
識界若相應若不相應，不見四念處乃至八  聖道分、佛十力乃至一切種智若相應若不相  應。如是，舍利弗！當知菩薩摩訶薩與般若波  羅蜜相應。」

[0328a28]  【論】

[0328a28]  釋曰：

[0328a28]  菩薩得諸法實相，入般  若波羅蜜，即於般若波羅蜜不見定相，若  相應、若不相應，何況見有餘法！

[0328b01]  云何不見  般若相應、不相應？

[0328b02]  不見如是行，為應般若  波羅蜜；不見不如是行，為不應般若波  羅蜜。

[0328b04]  如常、樂、我行，不應般若波羅蜜；無常、  苦、無我行，為應般若波羅蜜。

[0328b05]  若行實，不應  般若波羅蜜；若行空，為應般若波羅蜜。

[0328b06]  如  有無行，為不應般若波羅蜜；如非有非無  行，為應般若波羅蜜。

[0328b08]  般若波羅蜜中皆無  是事，般若波羅蜜相畢竟清淨故。

[0328b09]  五波羅蜜、  五眾，乃至一切種智亦如是。

[0328b10]  問曰：

[0328b10]  般若波羅  蜜畢竟清淨應爾，五波羅蜜及餘法云何清  淨？

[0328b12]  答曰：

[0328b12]  先說：「五事離般若波羅蜜不名波  羅蜜，與般若波羅蜜和合故名波羅蜜。」如  《般若波羅蜜．初品》中說：「云何名檀波羅蜜？
不見施者、不見受者、無財物故。」

[0328b15]  五眾法  是菩薩觀處，與般若波羅蜜和合故、畢竟  清淨故，不見相應、不相應。十二入、十八界、  十二因緣亦如是。是諸法無有定性、無有
定法，以是故不見若相應、若不相應。

[0328b19]  十八  空、四念處，乃至大慈、大悲、一切種智，不見若  相應、若不相應。

[0328b21]  問曰：

[0328b21]  是菩薩非聲聞、辟支佛，  云何有三十七品？未得佛道，云何有十力、  四無所畏？

[0328b23]  答曰：

[0328b23]  是菩薩雖非聲聞、辟支佛，  亦觀聲聞、辟支佛法，欲以聲聞、辟支佛道  度眾生故。

[0328b25]  復有人言：「行聲聞、辟支佛道，但  不取證。如後品中說：『入空、無相、無作三昧，  菩薩住是三解脫門，作是念言：「今是觀時，
非是證時。」』」

[0328b28]  或有新發意菩薩聞有聲聞、辟  支佛三十七品法，讀誦、正憶念、分別。

[0328b29]  以是  故說菩薩有三十七品。

[0328c01]  佛十力等亦如是。  菩薩自於菩薩十力、四無所畏、十八不共法  中住，住是法中，若聞、若憶想、分別佛十力、
四無所畏、十八不共法等，甚深微妙，亦是我  分。

[0328c05]  復次，是菩薩無量阿僧祇劫來，修習佛十  力、四無所畏等，坐佛樹下時，得無礙解脫  故增益清淨。譬如勳勞既立，然後受其功賞；
菩薩亦如是，有是功德乃受其名。

[0328c08]  是功德  皆是般若波羅蜜勢力合故，不見若相應、若  不相應。

[0328c10]  此諸法義，從六波羅蜜乃至一切  智，先已說。

[0328c12]  【經】

[0328c12]  「復次，舍利弗！菩薩摩訶薩行般若波羅蜜  時，空不與空合，無相不與無相合，無作不  與無作合。何以故？空、無相、無作無有合與不
合。舍利弗！菩薩摩訶薩如是習應，是名與  般若波羅蜜相應。」

[0328c16]  【論】

[0328c16]  問曰：

[0328c16]  一心中無有  二空，云何說空不與空合？

[0328c17]  答曰：

[0328c17]  空有二種：  一者、空三昧，二者、法空。空三昧不與法空  合。何以故？若以空三昧力合法空者，是法  非自性空。

[0328c20]  又空者，性自空，不從因緣生；若  從因緣生，則不名性空。行者若入時見空，  出時不見空，當知是虛妄。

[0328c22]  復次，佛自說  因緣：「空中無合無不合，無相、無作亦如  是。舍利弗！菩薩如是習應，是名與般若  波羅蜜相應。」

[0328c25]  問曰：

[0328c25]  但一處說「不見與  般若波羅蜜相應不相應」便足，何以故復  更種種說「相應不相應因緣」？若一處應，餘則
皆應；若一處不應，餘亦不應。譬如一盲  無見，千盲俱爾。

[0328c29]  答曰：

[0328c29]  不然！若欲以戲  論求勝，應如是難。諸法相雖不可說，佛  以大慈大悲故種種方便說。

[0329a02]  又佛說法，為  一種眾生得道，為未悟者重說。又復一說為  斷見諦結使，二說為斷思惟結使，復更說  為諸餘結使分分皆斷。又一說有人得聲聞
道，一說種辟支佛道因緣，更一說發阿耨多  羅三藐三菩提心。更一說行六波羅蜜，更一  說行方便、得無生忍。更一說得初住地，更
一說乃至十住地。更一說為人故，更一說  為天故。

[0329a10]  復次，是般若波羅蜜相甚深，難解難  知，佛知眾生心根有利鈍：鈍根者，少智為  其重說；若利根者，一說二說便悟，不須種
種重說。譬如駛馬，下一鞭便走；駑馬，多鞭  乃去。

[0329a14]  如是等種種因緣故，經中重說無咎。

[0329a15]  【經】

[0329a15]  「復次，舍利弗！菩薩摩訶薩行般若波羅蜜  時，入諸法自相空。入已，色不作合，不作不合；
受、想、行、識不作合，不作不合。色不與前際合。  何以故？不見前際故。色不與後際合。何以故？  不見後際故。色不與現在合。何以故？不見現
在故。受、想、行、識亦如是。」

[0329a20]  【論】

[0329a20]  釋曰：

[0329a20]  先說「空、無  相、無作，無合無不合」，今更說因緣：入自相  空故，五眾不作合、不作不合。若一切法自
相空，是中無有合、不合。「合」者，諸法如其相。  如地堅相，識知相，如是等自相不在異法，  是名為「合」。「不合」者，自相不在自法中。略說
諸法相，不增不減。

[0329a26]  色不與前際合。何以  故？前際空無所有，但有名字；若色入過去，  則滅無所有，云何與前際合？後際者，未有
未生，色不應與後際合。現在色，生滅不住  故，不可取相，色不應與現在合。

[0329b01]  復次，佛  自說因緣：「色不與前際合，非不合。何以  故？前際不可見故。色不與後際合，非不  合。何以故？後際不可見故。色不與現在
合，非不合。何以故？現在不可見故。受、想、行、  識亦如是。」

[0329b07]  【經】

[0329b07]  「復次，舍利弗！菩薩摩訶薩行般若波羅蜜，  前際不與後際合，後際不與前際合，現在不  與前際、後際合，前際、後際亦不與現在合，三
際名空故。舍利弗！菩薩摩訶薩如是習應  者，是名與般若波羅蜜相應。」

[0329b11]  【論】

[0329b11]  問曰：

[0329b11]  云何  前際、後際合？

[0329b12]  答曰：

[0329b12]  有人說：「三世諸法皆是有，  未來法轉為現在，現在轉為過去。如泥揣  現在，瓶為未來，土為過去；若成瓶時，瓶為
現在，泥揣為過去，瓶破為未來。如是者是  為合。」若有三世相，是事不然，以多過故，是  為不合。

[0329b17]  復次，三世合者，如過去法與過去、  未來、現在世作因，現在法與現在、未來世作  因，未來世法與未來世作因。又過去心、心
數法緣三世法，未來、現在心心數法亦如是。  斷心心數法能緣不斷法，不斷心心數法能  緣可斷法。如是等三世諸法因緣果報共  相和合，是名為合。

[0329b23]  菩薩不作是合。何以故？  如先說：「過去已滅，云何能為因、能為緣？未  來未有，云何為因緣？現在乃至一念中不住，
云何為因緣？」是名不合。

[0329b26]  復次，佛自說因緣：  「三世及名字空故，云何言合？」

大智度論卷第三十六

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
