大智度論釋四念處品第十九  (卷四十八)
龍樹菩薩造

後秦龜茲國三藏鳩摩羅什譯

[0402c18]  【經】

[0402c18]  佛告須菩提：「菩薩摩訶薩摩訶衍，所謂  四念處。何等四？

[0402c19]  「須菩提！菩薩摩訶薩，內身中  循身觀，亦無身覺，以不可得故；外身中、內外  身中循身觀，亦無身覺，以不可得故。勤精進
一心，除世間貪憂。內受、內心、內法，外受、外心、  外法，內外受、內外心、內外法，循法觀，亦無法  覺，以不可得故。勤精進一心，除世間貪憂。

[0402c24]  「須  菩提！菩薩摩訶薩，云何內身中循身觀？須菩  提！若菩薩摩訶薩行時知行，住時知住，坐時
知坐，臥時知臥，如身所行，如是知。須菩提！  菩薩摩訶薩如是內身中循身觀，勤精進一  心，除世間貪憂，以不可得故。

[0402c29]  「復次，須菩提！  菩薩摩訶薩若來若去，視瞻一心，屈申俯仰，  服僧伽梨，執持衣鉢，飲食、臥息、坐立、睡覺、語
默，入禪、出禪，亦常一心。如是，須菩提！菩薩摩  訶薩行般若波羅蜜，內身中循身觀，以不可  得故。

[0403a05]  「復次，須菩提！菩薩摩訶薩內身中循身  觀時，一心念：『入息時知入息，出息時知出息；  入息長時知入息長，出息長時知出息長；入
息短時知入息短，出息短時知出息短。譬如  旋師，若旋師弟子，繩長知長，繩短知短。』菩  薩摩訶薩，亦如是一心念：『入息時知入息，出
息時知出息；入息長時知入息長，出息長時  知出息長；入息短時知入息短，出息短時知  出息短。』如是，須菩提！菩薩摩訶薩內身中循
身觀，勤精進一心，除世間貪憂，以不可得故。

[0403a15]  「復次，須菩提！菩薩摩訶薩觀身四大，作是念：  『身中有地大、水大、火大、風大。』譬如屠牛師、若
屠牛弟子，以刀殺牛，分作四分，作四分已，  若立若坐，觀此四分。菩薩摩訶薩亦如是，行  般若波羅蜜時，種種觀身四大：地大、水大、
火大、風大。如是，須菩提！菩薩摩訶薩內身中  循身觀，以不可得故。

[0403a21]  「復次，須菩提！菩薩摩  訶薩觀內身，從足至頂，周匝薄皮，種種不淨  充滿身中；作是念：『身中有髮、毛、爪、齒、薄皮、
厚皮、筋、肉、骨、髓、脾、腎、心、肝、肺、小腸、大腸、胃、胞、  屎  、尿、垢、汗、目、淚、涕、唾、膿、血、黃、白痰、陰、肪、  [月*冊]  、
腦、膜。』譬如田夫倉中，隔盛雜穀，種種充滿，稻、  麻、黍、粟、豆、麥；明眼之人，開倉即知是麻、是黍、  是稻、是粟、是麥、是豆，分別悉知。菩薩摩訶薩
亦如是觀是身，從足至頂，周匝薄皮，種種不  淨充滿身中，髮毛、爪齒，乃至腦膜。如是，須  菩提！菩薩摩訶薩觀內身，勤精進一心，除世  間貪憂，以不可得故。

[0403b03]  「復次，須菩提！菩薩摩訶  薩若見棄死人身，一日、二日，至于五日，膖脹、青  瘀，膿汁流出；自念：『我身亦如是相、如是法，未
脫此法。』如是，須菩提！菩薩摩訶薩內身中循  身觀，勤精進一心，除世間貪憂，以不可得故。

[0403b08]  「復次，須菩提！菩薩摩訶薩若見棄死人身，若  六日、若七日，烏、鵄、雕、鷲、豺、狼、狐、狗如是等種種
禽獸爴裂食之；自念：『我身如是相、如是法，  未脫此法。』如是，須菩提！菩薩摩訶薩內身中  循身觀，勤精進一心，除世間貪憂，以不可得  故。

[0403b13]  「復次，須菩提！菩薩摩訶薩若見棄死人身，  禽獸食已，不淨爛臭；自念：『我身如是相、如是  法，未脫此法。』乃至除世間貪憂。

[0403b15]  「復次，須菩提！  菩薩摩訶薩若見棄死人身，骨鎖血肉塗  染，筋骨相連；自念：『我身如是相、如是法，未脫  此法。』乃至除世間貪憂。

[0403b18]  「復次，須菩提！菩薩摩  訶薩若見棄死人身，骨瑣血肉已離，筋骨相  連；自念：『我身如是相、如是法，未脫此法。』乃至  除世間貪憂。

[0403b21]  「復次，須菩提！菩薩摩訶薩若見  棄死人身，骨瑣已散在地；自念：『我身如是相、  如是法，未脫此法。』如是，須菩提！菩薩摩訶薩
觀內身，乃至除世間貪憂。

[0403b24]  「復次，須菩提！菩薩  摩訶薩若見棄死人身，骨散在地，腳骨異處，  膞骨、髀骨，腰骨、肋骨，脊骨、手骨，項骨、髑髏，
各各異處；自念：『我身如是相、如是法，未脫此  法。』如是，須菩提！菩薩摩訶薩觀內身，乃至除  世間貪憂。

[0403b29]  「復次，須菩提！菩薩摩訶薩見是棄  死人骨在地，歲久風吹日曝，色白如貝；自念：『我  身如是相、如是法，未脫此法。』如是，須菩提！菩
薩摩訶薩觀內身，乃至除世間貪憂，以不可  得故。」

[0403c04]  【論】

[0403c04]  問曰：

[0403c04]  四念處中有種種觀，何以  但說十二種觀——所謂若內、若外、若內外？

[0403c05]  復次，  何等是內？何等是外？內外觀已，何以復別說  內外？

[0403c07]  復次，四念處中，一念處是內，內法中攝，  所謂心；二念處是外，外法中攝，所謂受與  法；一念處是內外，內外法中攝，所謂身。

[0403c09]  何  以說四法都是內、都是外、都是內外？

[0403c10]  何以  不但言「觀身」，而言「循身觀」？

[0403c11]  云何觀身而不  生身覺？

[0403c12]  何以言「勤精進一心」？三十七品皆  應言「一心」，何以但此中言「一心」？

[0403c13]  此中若修  行四念處時，一切五蓋應除，何以獨言「除  貪」？世間喜亦能妨道，何以但言「除憂」？

[0403c15]  觀身  法種種門：無常、苦、空、無我等，今何以但言「不  淨」？

[0403c17]  若但觀不淨，何以復念身四威儀等？此  事易知，何足問！

[0403c18]  答曰：

[0403c18]  是十二種觀，行者從  此得定心。先來三種邪行，若內、若外、若內  外；破三種邪行，是故有三種正行。有人著
內情多，著外情少；如人為身故，能捨妻子、  親屬、寶物。有人著外情多，著內情少；如人  貪財喪身，為欲沒命。有人著內外情多——  是故說三種正行。

[0403c24]  復次，自身名內身，他身  名外身；九受入名為內身，九不受入名為  外身；眼等五情名為內身，色等五塵名為外  身；如是等分別內、外。

[0403c27]  行者先以不淨、無常、  苦、空、無我等智慧觀內身，不得是身好相：  若淨相，若常相，若樂，若我，若實。內既不得，復
觀外身，求淨、常、我、樂、實亦不可得。若不得  便生疑：「我觀內時，於外或錯；觀外時，於內  或錯。」今內外一時俱觀，亦不可得。是時心得
正定，知是身不淨、無常、苦、空、無我，如病、如  癰、如瘡，九孔流穢，是為行廁；不久破壞、  離散、盡滅、死相；常有飢渴、寒熱、鞭杖、繫閉，
罵詈、毀呰、老病等諸苦常圍遶，不得自在。  內空無主，亦無知者、見者，作者、受者，但空  諸法因緣和合而有，自生自滅，無所繫屬，猶  如草木，是故內外俱觀。

[0404a10]  餘內、外義，如十八空  中說。

[0404a11]  「循身觀」者，尋隨觀察，知其不淨，衰老病  死，爛壞臭處，骨節腐敗，摩滅歸土。如我此  身，覆以薄皮，令人狂惑，憂畏萬端。以是
故，如身相內外隨逐，本末觀察。又如佛說  循身觀法。

[0404a15]  「不生身覺」者，不取身一異相而  生戲論。眾生於是身中起種種覺：有生淨  覺，有生不淨覺；有生瞋覺，念他過罪；
有人觀此身：「身為何法？諸身分邊為一？為  異？」不生如是種種覺。所以者何？無所利  益，妨涅槃道故。

[0404a20]  復次，餘凡夫、聲聞人取身  相能觀身，菩薩不取身相而能觀身。

[0404a21]  「勤精  進一心」者，餘世事巧便，從無始世界來，常習  常作，如離別常人易，離別知識難；離別  知識易，離別父子難；離別父子易，自離
其身難；自離其身易，離其心者難。自不一  心勤精進，此不可得！譬如攢燧求火，一  心勤著，不休不息，乃可得火，是故說「一心  勤精進」。

[0404a28]  「除世間貪憂」者，貪除則五蓋盡去；猶  如破竹，初節既破，餘節皆去。復次，行者遠  離五欲，出家學道，既捨世樂，未得定樂，或
時心生憂念，如魚樂水。心相如是，常求  樂事，還念本所欲。行者多生是二心，是故  佛說「當除貪、憂」。說「貪」，即是說世間喜，以  相應故。

[0404b05]  初觀不淨者，人身不淨，薄皮覆故，  先生淨相，後生餘倒；以是故，初說不淨觀。

[0404b07]  復次，眾生多著貪欲，取淨相；瞋恚、邪見不  爾故，是以先治貪欲，觀不淨。

[0404b08]  念身四威儀  等者，先欲破身賊；得一心人，所為之事皆  能成辦。以是故先尋繹其身所為、所行、來
去、臥覺、坐禪觀身所作，常一心安詳，不錯  不亂。作如是觀察，以不淨，三昧易得。

[0404b12]  身  雖安詳，內有種種惡覺觀，破亂其心；以是  故，說安那波那十六分以防覺觀。安那般  那義，如先說。身既安詳，心無錯亂，然後
行不淨觀，安隱牢固。若先行不淨觀，狂心  錯亂故，不淨反作淨相。佛法中，此二法名甘  露初門。

[0404b18]  不淨觀者，所謂菩薩摩訶薩觀身如  草木瓦石無異。

[0404b19]  是身外四大變為飲食，充  實內身：堅者是地，濕者是水，熱者是火，動者  是風；是四事入內即是身。是四分中，各各無
我、無我所，隨逐自相，不隨人意。苦、空等亦  如是說。

[0404b23]  「若坐、若立」者，臥則懈怠，身不動故，  心亦不動；行則心亂，身不靜故，心亦不靜。

[0404b25]  欲以眼見事況所不見，故說譬喻：「牛」即  是行者身，「屠兒」即是行者，「刀」是利智慧，「奪牛
命」即是破身一相，「四分」即是四大。屠者觀  牛四分，更無別牛，亦非是牛；行者觀身四  大亦如是。是四大不名為身。所以者何？此
四，身一故；又四大是總相，身是別相；若外四  大不名為身，入身中假名為身。我不在  四大中，四大不在我中；我去四大遠，但
以顛倒妄計為身。用是散空智慧分別四  大及造色，然後入三念處，得入道。

[0404c05]  又此身  從足至髮、從髮至足，周匝薄皮；反覆思惟，  無一淨處。髮毛等乃至腦膜，略說則三十  六，廣說則眾多。穀倉是身，農夫是行者，田
種穀是行者身業因緣。結實入倉，是行者  因緣熟得身。稻、麻、黍、粟等，是身中種種不  淨。農夫開倉，即知麻、黍、麥、豆種種別異，是
行者不淨觀，以慧眼開見是身倉，知此  身中不淨充滿，必當敗壞，若他來害，若當  自死。此身中但有屎尿不淨、種種惡露等。

[0404c14]  已  觀內身不淨，今觀外身敗壞；是故說二種  不淨：一者、已壞，二者、未壞。先觀己身未壞  有識，若結使薄、利根人即生患厭；鈍根結厚
者，觀死人已壞，可畏可惡。

[0404c18]  若死一日至五  日，親里猶尚守護；是時禽獸未食，青瘀、膖  脹、膿血流出、腹脹破裂、五藏爛壞，屎尿臭
處，甚可惡厭。行者心念：「此色先好，行來、言  語，妖蠱姿則，惑亂人情，淫者愛著；今者觀  之，好色安在？如佛所說，真是幻法，但誑無
智之眼！」今此實事露現，行者即念：「我身與彼，  等無有異；未脫此法，云何自著、著彼？又  亦何為自重輕他？」如是觀已，心則調伏，可
以求道，能除世間貪憂。

[0404c27]  又復思惟：此屍初  死之時，鳥獸見之，謂非死人，不敢來近；以  是故說「過六七日，親戚既去，烏鷲、野干之
屬競來食之。」皮肉既盡，日日變異，以是故  說「但有骨人」。見其如此，更生厭心，念言：「是  心肝皮肉，實無有我，但因是身合集罪福
因緣，受苦無量！」即復自念：「我身不久，會當  如是，未離此法。」或時行者見骨人在地，  雨水澆浸，日曝風吹，但有白骨；或見久骨
筋斷節解，分散異處，其色如鴿；或腐朽爛壞，  與土同色。

[0405a08]  初觀三十六物，死屍膖脹，一日  至五日，是不淨觀。鳥獸來食，乃至與土同  色，是無常觀。是中求我、我所不可得，如先
說「因緣生，不自在故」，是非我觀。觀身相如  此，無一可樂；若有著者，則生憂苦，是名苦  觀。

[0405a13]  以四聖行觀外身，自知己身亦復如  是，然後內外俱觀。

[0405a14]  若心散亂，當念老病死、  三惡道苦，身命無常，佛法欲滅；如是等，鞭心  令伏，還繫不淨觀中，是名「勤精進」。一心勤
精進故，能除貪、憂。

[0405a17]  貪、憂二賊，劫我法寶，行者  作是念：「是身無常，不淨可惡；如此眾生，何  故貪著此身，起種種罪因緣？」如是思惟已，
知是身中有五情、外有五欲，和合故生世  間顛倒樂！人心求樂，初無住時。當觀此樂  為實為虛？身為堅固，猶尚散滅，何況此樂！

[0405a23]  此樂亦無住處，未來未有，過去已滅，現在  不住，念念皆滅；以遮苦故名樂，無有實  樂！譬如飲食，除飢渴苦故，暫以為樂，過度
則復生苦，如先破樂中說。則知世間樂皆  從苦因緣生，亦能生苦果；誑人須臾，後苦  無量。譬如美食雜毒，食雖香美，毒則害  人；世間樂亦如是。

[0405a29]  婬欲煩惱等毒故奪智  慧命，心則狂惑，捨利取衰，誰受此樂？唯  有心識。諦觀此心念念生滅，相續有故，可
得取相；譬如水波、燈焰。受苦心非樂心，受  樂心非苦心，受不苦不樂心非苦樂心，時相  各異，以是故心無常。

[0405b05]  無常故不自在，不自在  故無我。想、思、憶念等亦如是。

[0405b06]  餘三念處內外  相如先說。

[0405b07]  行是四聖行，破四顛倒；破四顛  倒故，開實相門；開實相門已，愧本所習；譬  人夜食不淨，他了知非，羞愧其事。

[0405b09]  觀是  四法不淨、無常等，是名苦諦；是苦因愛等  諸煩惱，是集諦；愛等諸煩惱斷，是滅諦；斷  愛等諸煩惱方便，是道諦。

[0405b12]  如是觀四諦，信  涅槃道，心住快樂，似如無漏，是名「煖法」。  如人攢火，並有煖氣，必望得火。

[0405b14]  信此  法已，心愛樂佛，是法如佛所說，如服好  藥差病，知師為妙；諸服藥病差者，人中第  一，是則信僧——如是信三寶。煖法增進，罪福
停等故，名為「頂法」。如人上山至頂，兩邊  道里俱等。從頂至忍，乃至阿羅漢，是一邊  道；從煖至頂是一邊道。

[0405b20]  聲聞法中觀四念  處，所得果報如是。

[0405b21]  菩薩法者，於是觀中不  忘本願，不捨大悲，先用不可得空調伏  心地，住是地中，雖有煩惱，心常不墮；如  人雖未殺賊，繫閉一處。

[0405b24]  菩薩頂法，如先法  位中說。

[0405b25]  忍法、世間第一法，則是菩薩柔順法  忍。

[0405b26]  須陀洹道，乃至阿羅漢、辟支佛道，即是菩  薩無生法忍。如佛後品自說：「須陀洹若智、  若果，皆是菩薩無生法忍。」

[0405b28]  四正勤、四如意足，  雖各各別位，皆在四念處中。慧多故，名「四  念處」；精進多故，名「四正勤」；定多故，名「四如意  足」。

[0405c02]  問曰：

[0405c02]  若爾者，何以不說「智處」而說「念  處」？

[0405c03]  答曰：

[0405c03]  初習行時，未及有智；念為初門，常  念其事，是智慧隨念故，以「念」為名。四念處  實體是智慧。所以者何？觀內外身，即是智
慧；念持智慧在緣中，不令散亂，故名「念  處」。

[0405c07]  與九十六種邪行求道相違，故名「正勤」。  諸外道等捨五欲自苦身，不能捨惡不善，  不能集諸善法。佛有兩種斷惡不善法：已
來者除却，未來者防使不生；善法亦有二  種：未生善法令生，已生善法令增長，是名  「正勤」。

[0405c12]  智慧火得正勤風，無所不燒。正勤若  過，心則散亂，智火微弱；如火得風，過者或滅、  或微，不能燒照。是故須定以制過精進風，
則可得定。定有四種：欲定、精進定、心定、思  惟定。制四念處中過智慧，是時定慧道得  精進故，所欲如意；後得如意事辦故名「如
意足」。足者，名如意因緣，亦名分。

[0405c18]  是十二  法，鈍根人中名為「根」，如樹有根未有力；若  利根人中名為「力」，是事了了，能疾有所辦，  如利刀截物故名有力。事未辦故名為
「道」；事辦，思惟修行故名為「覺」。

[0405c22]  三十七品論  議，如先說。

[0405c23]  問曰：

[0405c23]  若菩薩修此三十七品，云  何不取涅槃？

[0405c24]  答曰：

[0405c24]  本願牢故，大悲心深入  故，了了知諸法實相故，十方諸佛護念故。  如經說：「菩薩到七住地，外觀諸法空，內
觀無我；如人夢中縛栰渡河，中流而覺。作  是念：『我空自疲苦，無河無栰，我何所渡？』菩  薩爾時亦如是，心則悔厭：『我何所度？何所
滅？』且欲自滅倒心。是時，十方佛伸手摩頭：  『善哉！佛子！莫生悔心！念汝本願！汝雖知此，  眾生未悟，汝當以此空法教化眾生。汝所
得者，始是一門；諸佛無量身、無量音聲、無量  法門、一切智慧等，汝皆未得。汝觀諸法空  故，著是涅槃；諸法空中無有滅處，無有
著處；若實有滅，汝先來已滅。汝未具足六  波羅蜜乃至十八不共法；汝當具足此法，  坐於道場，如諸佛法。』」

[0406a09]  復次，三三昧、十一智、三  無漏根、覺觀三昧、十念、四禪、四無量心、四無色  定、八背捨、九次第定，如先說。

[0406a11]  復次，佛十力、四  無所畏、四無礙智、十八不共法，如初品中說。

[0406a13]  是諸法後皆用無所得故。以般若波羅蜜畢  竟空和合故名「除世間貪憂，以不可得故」。

[0406a15]  【經】

[0406a15]  「復次，須菩提！菩薩摩訶薩見是棄死人骨  在地，歲久，其色如鴿，腐朽爛壞，與土共合，
自念：『我身如是法、如是相，未脫此法。』如是，須  菩提！菩薩摩訶薩內身中循身觀，勤精進  一心，除世間貪憂，以不可得故。

[0406a19]  「外身、內外身  亦如是。

[0406a20]  「受念處、心念處、法念處亦應如是廣  說。須菩提！是名菩薩摩訶薩摩訶衍。

[0406a21]  「復次，須  菩提！菩薩摩訶薩摩訶衍，所謂四正勤。何等  四？須菩提！菩薩摩訶薩未生諸惡不善法為
不生故，欲生勤精進攝心行道；已生諸惡不  善法為斷故，欲生勤精進攝心行道；未生  諸善法為生故，欲生勤精進攝心行道；已生
諸善法為住不失修滿增廣故，欲生勤精進  攝心行道；以不可得故。須菩提！是名菩薩摩  訶薩摩訶衍。

[0406a29]  「復次，須菩提！菩薩摩訶薩摩訶  衍，所謂四如意分。何等四？欲定斷行成就修  如意分，心定斷行成就修如意分，精進定斷
行成就修如意分，思惟定斷行成就修如意  分。以不可得故。須菩提！是名菩薩摩訶薩摩  訶衍。

[0406b05]  「復次，須菩提！菩薩摩訶薩摩訶衍，所謂  五根。何等五？信根、精進根、念根、定根、慧根，是  名菩薩摩訶薩摩訶衍，以不可得故。

[0406b07]  「復次，須  菩提！菩薩摩訶薩摩訶衍，所謂五力。何等五？  信力、精進力、念力、定力、慧力，是名菩薩摩訶  薩摩訶衍，以不可得故。

[0406b10]  「復次，須菩提！菩薩摩  訶薩摩訶衍，所謂七覺分。何等七？菩薩摩訶  薩修念覺分，依離、依無染、向涅槃；擇法覺分、
精進覺分、喜覺分、除覺分、定覺分、捨覺分，依  離、依無染、向涅槃。以不可得故，是名菩薩  摩訶薩摩訶衍。

[0406b15]  「復次，須菩提！菩薩摩訶薩摩  訶衍，所謂八聖道分。何等八？正見、正思惟、正  語、正業、正命、正精進、正念、正定，是名菩薩摩
訶薩摩訶衍，以不可得故。

[0406b18]  「復次，須菩提！菩薩  摩訶薩摩訶衍，所謂三三昧。何等三？空、無相、  無作三昧。『空三昧』名諸法自相空，是為空
解脫門。『無相』名壞諸法相，不憶不念，是為無  相解脫門。『無作』名諸法中不作願，是為無作  解脫門。是名菩薩摩訶薩摩訶衍，以不可得  故。

[0406b24]  「復次，須菩提！菩薩摩訶薩摩訶衍，所謂苦  智、集智、滅智、道智、盡智、無生智、法智、比智、世智、
他心智、如實智。云何名苦智？知苦不生，是  名苦智。云何名集智？知集應斷，是名集智。  云何名滅智？知苦滅，是名滅智。云何名道智？
知八聖道分，是名道智。云何名盡智？知諸  婬怒癡盡，是名盡智。云何名無生智？知諸  有中無生，是名無生智。云何名法智？知五眾
本事分別知無，是名法智。云何名比智？知  眼無常乃至意觸因緣生受無常，是名比智。  云何名世智？知因緣、名字，是名世智。云何名
他心智？知他眾生心，是名他心智。云何名  如實智？知諸佛一切種智，是名如實智。須  菩提！是名菩薩摩訶薩摩訶衍，以不可得故。

[0406c09]  「復次，須菩提！菩薩摩訶薩摩訶衍，所謂三根：  未知欲知根、知根、知者根。云何名未知欲知
根？諸學人未得果信根、精進根、念根、定根、慧  根，是名未知欲知根。云何名知根？諸學人得  果信根乃至慧根，是名知根。云何名知者
根？諸無學人，若阿羅漢、若辟支佛、諸佛信根  乃至慧根，是名知者根。須菩提！是名菩薩摩  訶薩摩訶衍，以不可得故。

[0406c16]  「復次，須菩提！菩薩  摩訶薩摩訶衍，所謂三三昧。何等三？有覺有  觀三昧，無覺有觀三昧，無覺無觀三昧。云
何名有覺有觀三昧？離諸欲，離惡不善法，  有覺有觀，離生喜樂入初禪，是名有覺有觀  三昧。云何名無覺有觀三昧？初禪二禪中
間，是名無覺有觀三昧。云何名無覺無觀三  昧？從二禪乃至非有想非無想定，是名無覺  無觀三昧。是名菩薩摩訶薩摩訶衍，以不可  得故。

[0406c25]  「復次，須菩提！菩薩摩訶薩摩訶衍，所謂  十念。何等十？念佛、念法、念僧、念戒、念捨、念天、
念滅、念出入息、念身、念死。須菩提！是名菩  薩摩訶薩摩訶衍，以不可得故。

[0406c28]  「復次，須菩  提！菩薩摩訶薩摩訶衍，所謂四禪、四無量心、  四無色定、八背捨、九次第定。須菩提！是名菩
薩摩訶薩摩訶衍，以不可得故。

[0407a02]  「復次，須菩提！  菩薩摩訶薩摩訶衍，所謂佛十力。何等十？佛  如實知一切法是處不是處相，一力也。如實
知他眾生過去、未來、現在諸業諸受法，知造  業處，知因緣、知報，二力也。如實知諸禪、解脫、  三昧、定垢淨分別相，三力也。如實知他眾生
諸根上下相，四力也。如實知他眾生種種欲  解，五力也。如實知世間種種無數性，六力也。  如實知一切至處道，七力也。知種種宿命，有
相、有因緣，一世、二世乃至百千世，劫初劫  盡，我在彼眾生中生：如是姓，如是名，如是飲  食、苦樂、壽命長短；彼中死、是間生，是間死、還
生是間，此間生姓名、飲食、苦樂、壽命長短亦  如是，八力也。佛天眼淨，過諸天眼，見眾生  死時生時、端正醜陋、若大若小、若墮惡道
若墮善道；如是業因緣受報：是諸眾生惡身  業成就、惡口業成就、惡意業成就、謗毀聖人，  受邪見業因緣故，身壞死時入惡道，生地獄
中；是諸眾生善身業成就，善口業成就，善意  業成就，不謗毀聖人，受正見業因緣故，身  就壞時入善道，生天上，九力也。佛如實知諸
漏盡故，無漏心解脫，無漏慧解脫；現在法中  自證知入是法，所謂我生已盡，梵行已作，從  今世不復見後世，十力也。須菩提！是名菩
薩摩訶薩摩訶衍，以不可得故。

[0407a26]  「復次，須菩提！  菩薩摩訶薩摩訶衍，所謂四無所畏。何等四？

[0407a28]  「佛作誠言：『我是一切正智人。』若有沙門、婆羅  門，若天、若魔、若梵、若復餘眾，如實難言：『是法
不知。』乃至不見是微畏相。以是故，我得安隱，  得無所畏，安住聖主處，在大眾中師子吼，能  轉梵輪；諸沙門、婆羅門，若天、若魔、若梵、若復
餘眾，實不能轉，一無畏也。

[0407b04]  「佛作誠言：『我一切  漏盡。』若有沙門、婆羅門，若天、若魔、若梵、若復  餘眾，如實難言：『是漏不盡。』乃至不見是微畏
相。以是故，我得安隱，得無所畏，安住聖主處，  在大眾中師子吼，能轉梵輪；諸沙門、婆羅門，  若天、若魔、若梵、若復餘眾，實不能轉，二無畏  也。

[0407b10]  「佛作誠言：『我說障法。』若有沙門、婆羅門，若  天、若魔、若梵、若復餘眾，如實難言：『受是法不
障道。』乃至不見是微畏相。以是故，我得安隱，  得無所畏，安住聖主處，在大眾中師子吼，能  轉梵輪；諸沙門、婆羅門，若天、若魔、若梵、若復餘
眾，實不能轉，三無畏也。

[0407b15]  「佛作誠言：『我所說聖  道，能出世間，隨是行能盡苦。』若有沙門、婆羅  門，若天、若魔、若梵、若復餘眾，如實難言：『行是
道不能出世間，不能盡苦。』乃至不見是微畏  相。以是故，我得安隱，得無所畏，安住聖主  處，在大眾中師子吼，能轉梵輪；諸沙門、婆羅
門，若天、若魔、若梵、若復餘眾，實不能轉，四無  畏也。須菩提！是名菩薩摩訶薩摩訶衍，以不  可得故。

[0407b23]  「復次，須菩提！菩薩摩訶薩摩訶衍，所  謂四無礙智。何等四？義無礙、法無礙、辭無礙、  樂說無礙。義無礙者，知諸法實相義。法無
礙者，知諸法名。辭無礙者，言辭中無礙。樂  說無礙者，審諦言無盡。須菩提！是名菩薩摩  訶薩摩訶衍，以不可得故。

[0407b28]  「復次，須菩提！菩薩  摩訶薩摩訶衍，所謂十八不共法。何等十八？  一、諸佛身無失，二、口無失，三、念無失；四、無異
想；五、無不定心；六、無不知已捨心；七、欲無  減，八、精進無減，九、念無減，十、慧無減，十一、解  脫無減，十二、解脫知見無減；十三、一切身業
隨智慧行，十四、一切口業隨智慧行，十五、一  切意業隨智慧行；十六、智慧知見過去世無  礙無障，十七、智慧知見未來世無礙無障，十
八、智慧知見現在世無礙無障。須菩提！是名  菩薩摩訶薩摩訶衍，以不可得故。

[0407c09]  「復次，須菩  提！菩薩摩訶薩摩訶衍，所謂字等、語等諸字  入門。何等為字等、語等諸字入門？

[0407c11]  「阿字門，一  切法初不生故。

[0407c12]  「羅字門，一切法離垢故。

[0407c12]  「波字  門，一切法第一義故。

[0407c13]  「遮字門，一切法終不可  得故，諸法不終不生故。

[0407c14]  「那字門，諸法離名，性  相不得不失故。

[0407c15]  「邏字門，諸法度世間故，亦愛  枝因緣滅故。

[0407c16]  「陀字門，諸法善心生故，亦施  相故。

[0407c17]  「婆字門，諸法婆字離故。

[0407c17]  「荼字門，諸法荼  字淨故。

[0407c18]  「沙字門，諸法六自在王性清淨故。

[0407c18]  「和  字門，入諸法語言道斷故。

[0407c19]  「多字門，入諸法如  相不動故。

[0407c20]  「夜字門，入諸法如實不生故。

[0407c20]  「吒字  門，入諸法制伏不可得故。

[0407c21]  「迦字門，入諸法作者  不可得故。

[0407c22]  「婆字門，入諸法時不可得故，諸法  時來轉故。

[0407c23]  「磨字門，入諸法我所不可得故。

[0407c24]  「伽字門，入諸法去者不可得故。

[0407c24]  「他字門，入諸  法處不可得故。

[0407c25]  「闍字門，入諸法生不可得故。

[0407c26]  「簸字門，入諸法簸字不可得故。

[0407c26]  「  馱  字門，入諸  法性不可得故。

[0407c27]  「賒字門，入諸法定不可得故。

[0407c28]  「呿字門，入諸法虛空不可得故。

[0407c28]  「叉字門，入諸  法盡不可得故。

[0407c29]  「哆字門，入諸法有不可得故。

[0408a01]  「若字門，入諸法智不可得故。

[0408a01]  「拖字門，入諸法  拖字不可得故。

[0408a02]  「婆字門，入諸法破壞不可得  故。

[0408a03]  「車字門，入諸法欲不可得故，如影五眾亦  不可得故。

[0408a04]  「魔字門，入諸法魔字不可得故。

[0408a04]  「火  字門，入諸法喚不可得故。

[0408a05]  「蹉字門，入諸法  蹉字不可得故。

[0408a06]  「伽字門，入諸法厚不可得  故。

[0408a07]  「咃字門，入諸法處不可得故。

[0408a07]  「拏字門，入諸  法不來不去，不立不坐不臥故。

[0408a08]  「頗字門，入諸  法邊不可得故。

[0408a09]  「歌字門，入諸法聚不可得故。

[0408a10]  「醝字門，入諸法醝字不可得故。

[0408a10]  「遮字門，入諸  法行不可得故。

[0408a11]  「咤字門，入諸法軀不可得  故。

[0408a12]  「荼字門，入諸法邊竟處不可得故，不終  不生故。過荼無字可得。何以故？更無字故。

[0408a14]  「諸字無礙無名，亦不滅，亦不可說，不可示，  不可見，不可書。須菩提！當知一切諸法如虛  空！須菩提！是名陀羅尼門，所謂阿字義。

[0408a16]  「若菩  薩摩訶薩，是諸字門印阿字印，若聞、若受、  若誦、若讀、若持、若為他說，如是知當得二十
功德。何等二十？得強識念，得慚愧，得堅固  心，得經旨趣，得智慧，得樂說無礙，易得諸  陀羅尼門，得無疑悔心，得聞善不憙、聞惡不
怒，得不高不下住心得無增減，得善巧知眾  生語，得巧分別五眾、十二入、十八界、十二因  緣、四緣、四諦，得巧分別眾生諸根利鈍，得巧
知他心，得巧分別日月歲節，得巧分別天耳  通，得巧分別宿命通，得巧分別生死通，得能  巧說是處非處，得巧知往來坐起等身威儀。
須菩提！是陀羅尼門、阿字門等，是名菩薩  摩訶薩摩訶衍。」

[0408b01]  【論】

[0408b01]  釋曰：

[0408b01]  「字等、語等」者，是陀羅尼，於諸字平  等，無有愛憎。又此諸字，因緣未會時亦無，  終歸亦無，現在亦無所有，但住吾我心中，
憶想分別覺觀心說；是散亂心說，不見實  事，如風動水則無所見。「等」者，與畢竟空、涅  槃同等。菩薩以此陀羅尼於一切諸法通  達無礙，是名「字等、語等」。

[0408b07]  問曰：

[0408b07]  若略說則五百  陀羅尼門，若廣說則無量陀羅尼門，今何以  說是字等陀羅尼名為諸陀羅尼門？

[0408b09]  答曰：

[0408b09]  先  說一大者，則知餘者皆說；此是諸陀羅尼初  門，說初，餘亦說。

[0408b11]  復次，諸陀羅尼法皆從分  別字語生，四十二字是一切字根本。因字有  語，因語有名，因名有義；菩薩若聞字，因字  乃至能了其義。

[0408b14]  是字，初阿、後荼，中有四十。  得是字陀羅尼菩薩，若一切語中聞阿字，  即時隨義，所謂一切法從初來不生相。阿
提，秦言初；阿耨波陀，秦言不生。

[0408b17]  若聞羅字，  即隨義知一切法離垢相。羅闍，秦言垢。

[0408b18]  若  聞波字，即時知一切法入第一義中。波羅  木陀，秦言第一義。

[0408b20]  若聞遮字，即時知一切  諸行皆非行。遮梨夜，秦言行。

[0408b21]  若聞那字，即  知一切法不得不失，不來不去。那，秦言不。

[0408b22]  若  聞邏字，即知一切法離輕重相。邏求，秦  言輕。

[0408b24]  若聞陀字，即知一切法善相。陀摩，秦  言善。

[0408b25]  若聞婆字，即知一切法無縛無解。婆  陀，秦言縛。

[0408b26]  若聞荼字，即知諸法不熱相。南  天竺荼闍他，秦言不熱。

[0408b27]  若聞沙字，即知人  身六種相。沙，秦言六。

[0408b28]  若聞和字，即知一切  諸法離語言相。和  (于波反)  波他，秦言語言。

[0408b29]  若  聞多字，即知諸法在如中不動。多他，秦言  如。

[0408c02]  若聞夜字，即知諸法入實相中，不生不  滅。夜他跋，秦言實。

[0408c03]  若聞吒字，即知一切法  無障礙相。吒婆，秦言障礙。

[0408c04]  若聞迦字，即知  諸法中無有作者。迦羅迦，秦言作者。

[0408c05]  若聞  婆字，即知一切法一切種不可得。薩婆，秦  言一切。

[0408c07]  若聞摩字，即知一切法離我所。  魔迦羅，秦言我所。

[0408c08]  若聞伽字，即知一切法  底不可得。伽陀，秦言底。

[0408c09]  若聞陀字，即知四  句如去不可得。多陀阿伽陀，秦言如去。

[0408c10]  若  聞闍  (社音)  字，即知諸法生老不可得。闍提闍  羅，秦言生老。

[0408c12]  若聞濕波字，即知一切法不  可得，如濕波字不可得。濕簸字無義，故不  釋。

[0408c14]  若聞  馱  字，即知一切法中法性不可得。  馱  摩，秦言法。

[0408c15]  若聞賒字，即知諸法寂滅相。賒  多  (都餓反)  ，秦言寂滅。

[0408c16]  若聞呿字，即知一切法  虛空不可得。呿伽，秦言虛空。

[0408c17]  若聞叉字，即  知一切法盡不可得。叉耶，秦言盡。

[0408c18]  若聞哆  字，即知諸法邊不可得。阿利迦哆度求  那，秦言是事邊得何利。

[0408c20]  若聞若字，即知一  切法中無智相。若那，秦言智。

[0408c21]  若聞他字，即  知一切法義不可得。阿他，秦言義。

[0408c22]  若聞  婆字，即知一切法不可破相。婆伽，秦言  破。

[0408c24]  若聞車字，即知一切法無所去。伽車提，  秦言去。

[0408c25]  若聞濕尛字，即知諸法牢堅如金  剛石。阿濕尛，秦言石。

[0409a01]  若聞火字，即知一切  法無音聲相。火夜，秦言喚來。

[0409a02]  若聞蹉字，  即知一切法無慳無施相。末蹉羅，秦言慳。

[0409a04]  若聞伽字，即知諸法不厚不薄。伽那，秦言  厚。

[0409a05]  若聞他  (土荼反)  字，即知諸法無住處。南天  竺他那，秦言處。

[0409a06]  若聞拏字，即知一切法及  眾生不來不去，不坐不臥，不立不起，眾生空、  法空故。南天竺拏，秦言不。

[0409a08]  若聞頗字，即知  一切法因果空故。頗羅，秦言果。

[0409a09]  若聞歌字，  即知一切法五眾不可得。歌大，秦言眾。

[0409a10]  若  聞醝字，即知醝字空，諸法亦爾。

[0409a11]  若聞遮字，  即知一切法不動相。遮羅地，秦言動。

[0409a12]  若聞  吒字，即知一切法此彼岸不可得。吒羅，  秦言岸。

[0409a14]  若聞茶字，即知一切法必不可得。  波茶，秦言必。

[0409a15]  茶外更無字；若更有者，是四  十二字枝派。

[0409a16]  是字常在世間，相似相續故、  入一切語故「無礙」。如國國不同，無一定名，  故言「無名」。聞已便盡，故言「滅」。諸法入法性，
皆不可得，而況字可說！諸法無憶想分別  故「不可示」。先意業分別故有口業；口業因緣  故，身業作字；字是色法，或眼見、或耳聞，眾
生強作名字。無因緣，以是故「不可見」、「不可  書」。諸法常空，如虛空相，何況字說已便滅！  是文字陀羅尼，是諸陀羅尼門。

[0409a24]  問曰：

[0409a24]  知是陀  羅尼門因緣者，應得無量無邊功德，何以  但說二十？

[0409a26]  答曰：

[0409a26]  佛亦能說諸餘無量無邊  功德，但以廢說般若波羅蜜故，但略說二  十。

[0409a28]  「得強識念」者，菩薩得是陀羅尼，常觀諸  字相，修習憶念故，得強識念。

[0409a29]  「得慚愧」者，集  諸善法，厭諸惡法故，生大慚愧。

[0409b01]  「心得堅固」  者，集諸福德、智慧故，心得堅固如金剛；  乃至阿鼻地獄事，尚不退阿耨多羅三藐三  菩提，何況餘苦！

[0409b04]  「得經旨趣」者，知佛五種方  便說法故，名為得經旨趣：一者、知作種種  門說法，二者、知為何事故說；三者、知以
方便故說，四者、知示理趣故說，五者、知以  大悲心故說。

[0409b08]  「得智慧」者，菩薩因是陀羅尼，  分別破散諸字，言語亦空，言語空故名亦空，  名空故義亦空；得畢竟空，即是般若波羅蜜。

[0409b11]  「智慧樂說」者，既得如是畢竟清淨無礙智  慧，以本願、大悲心度眾生故樂說易。

[0409b12]  「得陀  羅尼」者，譬如破竹，初節既破，餘者皆易；菩  薩亦如是，得是文字陀羅尼，諸陀羅尼自然  而得。

[0409b15]  「無疑悔心」者，入諸法實相中，雖未得  一切智慧，於一切深法中無疑無悔。

[0409b16]  「聞善  不喜、聞惡不瞋」者，各各分別諸字，無讚  歎、無毀呰故，聞善不喜，聞惡不瞋。

[0409b18]  「不  高不下」者，憎愛斷故。

[0409b19]  「善巧知眾生語」者，得  解一切眾生言語三昧故。

[0409b20]  「巧分別五眾、十二  入、十八界，十二因緣、四緣、四諦」者，五眾等義  如先說。

[0409b22]  「巧分別眾生諸根利鈍、知他心、天  耳、宿命、巧說是處非處」者，如十力中說。

[0409b23]  「巧  知往來坐起等」者，如〈阿鞞跋致品〉中所  說。

[0409b25]  「日月歲節」者，日名從旦至旦，初分、中分、  後分；夜亦三分。一日一夜有三十時：春、秋分  時，十五時屬晝，十五時屬夜；餘時增減——五
月至，晝十八時，夜十二時；十一月至，夜十八  時，晝十二時。

[0409b29]  一月，或三十日、或三十日半、或  二十九日、或二十七日半。

[0409c01]  有四種月：一者、  日月，二者、世間月，三者、月月，四者、星宿月。

[0409c03]  日月者，三十日半；世間月者，三十日；月月  者，二十九日加六十二分之三十；星宿月者，  二十七日加六十七分之二十一。

[0409c05]  閏月者，從  日月、世間月二事中出，是名十三月。

[0409c06]  或十二  月、或十三月，名一歲。是歲三百六十六日，周  而復始。菩薩知日中分時，前分已過，後分未
生，中分中無住處，無相可取，日分空無  所有。到三十日時，二十九日已滅，云何和  合成月？月無故，云何和合而為歲？以是故，
佛言：「世間法如幻、如夢，但是誑心法。」菩薩  能知世間日、月、歲和合，能知破散無所有，是  名「巧分別」。

[0409c14]  如是等種種分別，是名「菩薩摩  訶薩摩訶衍」。

大智度論卷第四十八  (釋第十九品)

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
