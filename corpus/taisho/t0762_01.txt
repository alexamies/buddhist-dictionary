佛說決定義經


西天譯經三藏朝奉大夫試光祿卿  明教大師臣法賢奉　詔譯

[0650b23]  如是我聞：

[0650b23]  一時佛在舍衛國，祇樹給孤獨園，  與大苾芻眾，千二百五十人俱。

[0650b25]  爾時世尊告諸苾芻：「我今為汝，宣說甚深決  定正義（初善中善後善，其義深遠、純一無雜，
具足、清白、梵行之相），汝等諦聽，善思念之！」

[0650b27]  時  諸苾芻白佛言：「善哉世尊！何等名為決定正  義？我等樂聞，惟願世尊為我解說。」

[0650c01]  爾時佛告諸苾芻言：「決定義者，所謂：五蘊、五  取蘊、十八界、十二處、十二緣生、四聖諦、二
十二根、如來十力、四無所畏、四禪定、四無色  定、四無量行、四無礙智、四三摩地想、四念  處、四正斷、四神足、五根、五力、七覺支、八正
道。如是等法，是名決定正義。

[0650c06]  「五蘊者，謂：色蘊、  受蘊、想蘊、行蘊、識蘊。此等名為五蘊。

[0650c07]  「五取蘊  者，謂：色取蘊、受取蘊、想取蘊、行取蘊、識取蘊。  此等名為五取蘊。

[0650c09]  「十八界者，謂：眼界、色界、眼  識界；耳界、聲界、耳識界；鼻界、香界、鼻識界；  舌界、味界、舌識界；身界、觸界、身識界；意界、法
界、意識界。此等名為十八界。

[0650c12]  「十二處者，謂：  內眼處、外色處；內耳處、外聲處；內鼻處、外香  處；內舌處、外味處；內身處、外觸處；內意處、
外法處。此等名為十二處。

[0650c15]  「十二緣生者，謂：  無明緣行；行緣識；識緣名色；名色緣六處；六  處緣觸；觸緣受；受緣愛；愛緣取；取緣有；有
緣生；生緣老、死、憂悲、苦惱，如是即一大苦蘊  集。由此緣故，即有蘊法，若無緣故，蘊法即滅。  所謂：無明滅即行滅；行滅即識滅；識滅即名
色滅；名色滅即六處滅；六處滅即觸滅；觸滅  即受滅；受滅即愛滅；愛滅即取滅；取滅即有  滅；有滅即生滅；生滅即老、死、憂悲、苦惱滅，  如是則一大苦蘊滅。

[0650c24]  「此等諸法，無明為緣乃  有生滅。為緣者何？所謂先際不了、後際不  了、中際不了；內法不了、外法不了、內外法俱
不了；善業不了、不善業不了、善不善業俱不  了；因不了、果不了、因果俱不了；已生緣法不  了、未生緣法不了、現生緣法不了；於佛不
了、於法不了、於僧不了；苦法不了、集法不  了、滅法不了、道法不了；善法不了、不善法不  了；罪法不了、福法不了；可行法不了、不可行
法不了；高下法不了；有為無為法不了。如  是不了，不能於黑白法等起無相智。

[0651a05]  「由此無  明不能覺了，而為過失，乃至障如實智，不能  證得寂靜涅盤。謂此無明，體性迷闇純一癡  法，猶如盲者唯行闇道，集諸塵垢損減智
慧，於諸障法不能出離。而此無明與明為  障，無明為苦痛、無明為毒器、無明為繩縛、無  明為毒根、無明為毒樹、無明為根本煩惱、
無明為隨煩惱本、無明是顛倒處、無明為黑  闇室、無明是癡闇。如是等義，名為無明。

[0651a14]  「由此為緣，行法得起。行法者，行有三種。謂：身  行、語行、意行。身行者，謂：出入息依止於身、繫
屬於身，由依身故，而出入息，得名身行。語行  者，謂：論難分別，即此分別論難言辭，故名語  行。意行者，謂：貪、瞋、癡心所法等，依止於心、
繫屬於心。由依心故，得名意行。

[0651a19]  「復有三行。何  等為三？謂：福行、罪行、不動行。是名三行。

[0651a20]  「由  行為緣，識法得起。識法者，識有六種，謂：眼識、  耳識、鼻識、舌識、身識、意識，此名六識。

[0651a22]  「由識為  緣，名色得起。名色者，謂：色蘊、受蘊、想蘊、行  蘊、識蘊。色者，謂：內五塵，皆四大所成。四大
者，謂：地、水、火、風。地體堅重，水性流潤，溫煖為  火，動轉名風。如是四大所成五塵，名為色蘊。  而此蘊法，四蘊名名，一蘊名色，如是五蘊，名  為名色。

[0651a28]  「名色為緣六處得起。六處者，謂內六  處：眼處、耳處、鼻處、舌處、身處、意處。此名六處。

[0651b01]  「六處為緣，觸法得起。觸有六種，謂：眼觸、耳觸、  鼻觸、舌觸、身觸、意觸。此等名觸。

[0651b02]  「由觸為緣，受  法得起。受有三種，謂：苦受、樂受、捨受。如是  眼觸緣此三受，乃至意觸亦復如是！此名為  受。

[0651b05]  「由受為緣，愛法得起。愛有六種。謂：眼觀色、  耳聽聲、鼻嗅香、舌了味、身覺觸、意分別法。由  貪六法，得名為愛。

[0651b07]  「由愛為緣，取法得起。取有  四種，謂：欲取、見取、戒禁取、我語取。由愛增故，  得名為取。

[0651b09]  「由取為緣，有法得起。有法有三：欲  有、色有、無色有。

[0651b10]  「欲有者，謂：十惡趣及人、天。

[0651b11]  「十惡趣者，謂八地獄。一、等活。二、黑繩。三、眾  合。四、號叫。五、大號叫。六、炎熱。七、極炎熱。八、
無間。九、傍生趣。十、餓鬼趣。如是十種，名為惡  趣。

[0651b14]  「人趣者，謂四大洲：南贍部洲、東勝身洲、  西牛貨洲、北俱盧洲。南贍部洲，其量縱廣七  千由旬，此洲之相，北闊南狹，猶如車形。東勝
身洲，其量縱廣八千由旬，彼洲之相，猶如  半月。西牛貨洲，其量縱廣九千由旬，彼洲  之相，猶如圓月。北俱盧洲，其量縱廣十千由
旬，彼洲之相，四方徑直，猶如池沼。如是四  洲，名為人趣。

[0651b21]  「天趣者：欲界六天。謂：四王天、  忉利天、夜摩天、兜率天、化樂天、他化自在  天，如是名為欲界六天。此等諸趣，名為欲有。

[0651b24]  「色有者，有十八天。謂：梵眾天、梵輔天、大梵  天、光天、無量光天、光音天、淨天、無量淨天、
遍淨天、無雲天、福生天、廣果天、無想天、無  煩天、無熱天、善現天、善見天、色究竟天。此  等諸天、名為色有。

[0651b28]  「無色有者，有四種天。謂：空  無邊處天、識無邊處天、無所有處天、非想非  非想處天。此等諸天，名無色有。如是三有，得  名為有。

[0651c02]  「由有為緣，生法得起。生者，謂諸有情  捨此蘊已，隨業果報，復於界趣，蘊相出現，故  名為生。

[0651c04]  「由生為緣，老、死得有。老者，謂諸有情  蘊法果熟，心識迷亂，多所忘失，髮白面皺，身  力羸弱，舉動策杖，喘息呻吟，漸漸力微，諸根
衰朽，是名為老。復何名死？謂諸有情隨能招  業，壽量終盡，識捨執受，命根謝滅，諸蘊離  散，是名為死。謂：老無定相，附死立支，二法合
一，故名老死。如是名為十二緣法。

[0651c10]  「復何名  為四聖諦法？謂：苦諦、集諦、滅諦、道諦。苦諦者：  生苦、老苦、病苦、死苦、愛別離苦、怨憎會苦、
求不得苦、五盛陰苦。如是等苦，名為苦諦。集  諦者，謂貪愛法。由此貪愛，而生耽著，以耽著  故，發業潤生，招集為因，是名集諦。滅諦者，
謂貪愛法及餘煩惱，悉皆斷盡，證寂滅理，  是名滅諦。道諦者，即八正道。謂：正見、正思  惟、正語、正業、正命、正精進、正念、正定。此八正
道，名為道諦。如是四諦，聖智可觀，名四聖  諦。

[0651c21]  「又復何名二十二根？謂：眼根、耳根、鼻根、舌根、  身根、男根、女根、命根、意根、樂受根、苦受根、
喜受根、憂受根、捨受根、信根、進根、念根、定根、  慧根、未知當知根、已知根、具知根。如是名  為二十二根。

[0651c26]  「復何名為十力？謂如來智，於諸有情處非處  法，如實了知。是名如來第一處非處智力。

[0651c28]  「如來復於過去、現在、未來世中，所有眾生諸  業行法，處處所生因緣果報，佛以智力，悉皆  了知。是名如來第二業報智力。

[0652a02]  「如來復於諸禪定法、解脫、三摩地、三摩鉢底，  盡諸漏法，佛以智力，如實了知。是名如來第  三定力。

[0652a05]  「如來復於諸眾生類，根性勝劣種種差別，佛  以智力，如實了知。是名如來第四根勝劣智  力。

[0652a07]  「如來復於諸眾生類，所有信解種種不同，  佛以智力，如實了知。是名如來第五信解智  力。

[0652a10]  「如來復於諸眾生類，所有種種界趣差別，佛  以智力，如實了知，是名如來第六界趣智力。

[0652a12]  「如來復於諸眾生類所有樂欲，佛以智力，如  實了知。是名如來第七樂欲智力。

[0652a14]  「如來復於過去無量無數世中，所有眾生種種  之事，謂：一生十生、百生千生、及百千生，乃至  無數百千萬生。如是無數成劫、壞劫，其中
眾生，死此生彼、死彼生此，乃至族姓、貴賤、名  字、飲食苦樂、壽量長短，具如是相、如是因  緣。如是過去無量世中種種之事，佛以智力，
悉能了知。是名如來第八宿命智力。

[0652a21]  「如來復以清淨天眼，觀見眾生貴賤上下、好  醜生滅，或生善道、或墮惡趣。而彼眾生所作  行業，謂：身不善業，作諸邪行；口不善業，毀謗
賢聖；意不善業，起於邪見。由是因緣，命終之  後，墮惡趣中。又復眾生，身作善業，不行邪  行；口作善業，不謗賢聖；意作善業，起於正
見。由是因緣，命終之後，生人天界。如是等  事，如來天眼，悉能觀見。是名如來第九天眼  智力。

[0652b01]  「又復如來知彼眾生諸漏已盡，證無漏解脫、  智慧解脫，以自通力，證如是法，我生已盡，梵  行已立，所作已辦，不受後有。如是之法，佛以
智力，悉能了知。是名如來第十漏盡智力。如  是十力，如來、應供、正等正覺，由十力故，於大  眾中，作師子吼，轉大法輪。

[0652b07]  「復何名為四無所畏？謂如來、應供、正等正覺，  於大眾中，唱如是言：『我以自智，乘如實道，來
成正覺，作師子吼，轉妙法輪，無有沙門、婆羅  門、天、人、魔、梵而能等者。』是名如來一切智無  畏。

[0652b11]  「如來已得安樂寂靜無上勝處功德果法，  諸漏已盡，種習俱亡，是名如來漏盡無畏。

[0652b13]  「如來復為諸聲聞眾，開示苦道，說離煩惱盡  苦邊際。是名如來出苦道無畏。

[0652b15]  「如來復為諸聲聞，說所有障法，令彼出離。是  名如來障道無畏。如是名為四無畏法。

[0652b17]  「又復何名為四禪定？謂：離諸欲及諸染法，斷  除疑惑分別之想。是名第一離生喜樂定。

[0652b19]  「復次離欲斷除分別想已，當於外法悉皆泯  絕，內復寂定，攝內外法，悉皆歸一。是名第二  定生喜樂定。

[0652b22]  「復次捨於喜樂思念之想，於身喜樂而無所  受。是名第三離喜妙樂定。

[0652b24]  「復次捨苦樂法，無憂喜想，諸法清淨。是名第  四捨念清淨定。如是名為四禪定法。

[0652b26]  「復何名為四無色定？謂：修彼定，厭下色相，忻  上無色，由無色故，唯有虛空，乃觀虛空無有  邊際。作如是想，是故名為空無邊處定。

[0652b29]  「復次離彼所緣空無邊處已，復想能緣識亦  無邊，是故名為識無邊處定。

[0652c02]  「復次離彼能緣識已，當復想於能緣所緣俱  無所有，是故名為無所有處定。

[0652c04]  「復次離彼無所有已，當復想於無彼麁想，不  無細想，是故名為非想非非想定。如是名為  四無色定。

[0652c07]  「復何名為四無量行？謂：慈無量、悲無量、喜無  量、捨無量。若有苾芻具大慈心，於諸有情，無  怨無親，等能與樂。如是常行慈無量心，是故
名為慈無量行。

[0652c11]  「若有苾芻具大悲心，於諸有情，無怨無親，等  能拔苦，如是常行悲無量心，是故名為悲無  量行。

[0652c14]  「若有苾芻具大喜心，於諸有情，無怨無親，  等施歡喜，如是常行喜無量心，是故名為喜  無量行。

[0652c17]  「若有苾芻，於諸有情，無怨無親，平等安住如  是常行，是故名為捨無量行。如是名為四無  量行。

[0652c20]  「復何名為四無礙智？謂：辭無礙智、辯才無礙  智、法無礙智、義無礙智。辭無礙者，緣聲為  境，於諸音聲，言辭無礙。故名辭無礙智。辯才
無礙者，謂：四辯七辯，凡有論難，迅捷無滯，是  故名為辯才無礙智。法無礙者：緣名句文，隨  何教法，無所不通。是故名為法無礙智。義無
礙者，緣義為境，隨所詮義，無所不曉。是故名  為義無礙智。如是名為四無礙智。

[0652c28]  「復何名為四三摩地想？若有苾芻作如是觀：  我今此身，從頂至足，所有髮、毛、爪、齒、皮肉、筋
骨，如是種種不淨之物，所共合成。譬如倉廩  廣積糧斛，人入其中，善能分別，是米是麥。如  是積聚，名為倉廩。苾芻觀想於自身中，亦復
如是！作此觀者，即得斷除貪欲之法，是名第  一三摩地想。

[0653a06]  「又復苾芻觀想身已，於三摩地，得輕安味。復  作是觀：此三摩地所得樂味，亦無有想，譬如  蓮華從水而生，彼無有想，我從水生而有清
涼。苾芻觀想，亦復如是！能觀想者，即得見法  輕安樂味，是名第二三摩地想。

[0653a11]  「又復苾芻！於三摩地，作於明想：觀察如日  無餘闇冥。如是觀察，相續不斷，晝夜明闇，  皆無有異，作是明想，清淨無雜。譬如秋時雲
翳陰闇日光不現，若明眼人，觀想日光，清  淨無雜。苾芻觀想，亦復如是！能觀想者，是人  即得明智現前，是名第三三摩地想。

[0653a17]  「又復苾芻在三摩地，作是觀想：斷除苦樂乃  至憂喜，唯有捨念二種清淨。譬如有人能馭  車乘，平坦地中行無所礙。苾芻觀想，亦復如
是！能觀想者，即得智慧勝利現前，是名第四  三摩地想。此等名為四三摩地想。

[0653a22]  「復何名為四念處法？謂：身、受、心、法。若有苾芻！  觀身不淨，穢惡充滿無有真實，如是觀察，  名身念處。

[0653a25]  「又復觀於內外二法，所有諸受，悉皆是苦，作  是觀者，名受念處。

[0653a27]  「又復觀於心心所法，皆悉無常，作是觀者，名  心念處。

[0653a29]  「又復觀於內外二法，於是法中，不生我想，作  是觀者，名法念處。如是名為四念處法。

[0653b02]  「復何名為四正斷法？謂：已生惡法，當起精進  勤行除斷，皆悉令滅，是名第一正斷之法。

[0653b04]  「又復未生惡法，當起精進防護除斷，皆令不  生，是名第二正斷之法。

[0653b06]  「又復未生善法，當起精進令諸善法皆得生  長，是名第三正斷之法。

[0653b08]  「又復已生善法，當起精進而令增長堅固圓  滿，是名第四正斷之法。如是名為四正斷  法。

[0653b11]  「復何名為四神足法？謂：欲、勤、心、觀。若有苾芻！  於諸染法，離其妄念，於諸善法，而起悕求，進  善無厭，名欲神足。

[0653b13]  「復於善法，勤修諸行，正行  不退，名勤神足。

[0653b14]  「復於諸法，離邪思惟，心正分  別，名心神足。

[0653b15]  「復以正智，觀察內身，內身無  我，復觀外境，外境無法，我法體無，趣證二  空。名觀神足。如是名為四神足法。

[0653b18]  「復何名為五根？謂：信根、進根、念根、定根、慧根。  如是名五根。

[0653b20]  「復何名為五力？謂：信力、進力、念力、定力、慧力。  如是名五力。

[0653b22]  「復何名為七覺支法？謂：擇法覺支、精進覺支、  喜覺支、輕安覺支、捨覺支、念覺支、定覺支。  是名七覺支法。

[0653b25]  「復何名為八正道法？謂：正見、正思惟、正語、正  業、正命、正精進、正念、正定。謂：正見者，信有施
法、信有父母、有諸善行及不善行。如是善不  善業，當有果報。有今後世，於其世中，有諸  眾生、有阿羅漢，如理修行，以自通力，見如是
法，我生已盡，梵行已立，所作已辦，不受後  有。如是等事，名為正見。

[0653c03]  「何名正思惟？謂：離邪思（邪思法者，起不正見，  發貪瞋癡）。遠離如是，名正思惟。

[0653c05]  「何名正語？謂：離妄言、綺語、兩舌、惡口等語，是  名正語。

[0653c07]  「何名正業？謂：離殺生、偷盜、邪染等法，是名正  業。

[0653c09]  「何名正命？謂：具正見、正法出家，被於法服，離  諸邪行，信於正法，乃至受用飲食坐臥，皆依  正法，是名正命。

[0653c12]  「何名正精進？謂：離邪勤。於真實法，而起正勤，  是名正精進。

[0653c14]  「何名正念？謂：離邪念。常念正法，記憶在心，無  所忘失，是名正念。

[0653c16]  「何名正定？謂：心心所不起散亂，離諸攀緣，於  奢摩他、毘鉢舍那，決定正觀，是名正定。如是  名為八正道法。」

[0653c19]  爾時世尊說是法已，復告苾芻眾言：「汝等當  知，我所宣說，決定正法，初中後善、其義深  遠、純一無雜、清淨圓滿。」

[0653c21]  是時苾芻眾聞佛  所說，皆大歡喜，信受奉行。

佛說決定義經

* * *

【經文資訊】大正藏第 17 冊 No. 0762 佛說決定義經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
