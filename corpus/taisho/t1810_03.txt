尼羯磨卷下  (出《四分律》)
西太原寺沙門懷素集

◎

設諫篇第十四

[0555a04]  諫隨順被舉比丘法  (時闡陀比丘，比丘僧中為作舉，如法、如律、如佛所教，不順從，  不懺悔，僧未與作共住。時有比丘尼名尉次，往返承事
闡陀比丘。佛言：「聽僧與尉次比丘尼作呵諫白四羯磨。」諸  比丘尼語此比丘尼言：)

[0555a07]  此比丘，僧與作舉，如法、如律、如佛  所教，不順從，不懺悔，僧未與作共住。汝莫隨  順，可捨此事，莫為僧所舉，更犯重罪。
(若隨語者善，若不隨  語者)  當作白。  (白已，復應語言：)  妹當知，我已白，餘有羯磨在。  汝捨此事，莫為僧所舉，更犯重罪。
(若隨語者善，若不隨語者)  當作初羯磨。  (作初羯磨已，當語言：)  妹！我已與汝作白初羯  磨，餘有二羯磨在。汝可捨此事，莫為僧所舉，  更犯重罪。
(若隨語者善，若不隨語者)  當作第二羯磨。  (作第二羯磨已，當復語言：)  妹知不！我已作白二羯磨，餘有一羯磨在。汝  捨此事，莫為僧所舉，更犯重罪。
(若隨語者善，若不隨語者)  作第  三羯磨。  (作第三羯磨竟，波羅夷。白二羯磨竟，捨者，三偷蘭  遮。白一羯磨竟，捨者，二偷蘭遮。白竟，捨者，一偷
蘭遮。若作白未竟，捨者，突吉羅。若未白前，隨順所  舉比丘，一切突吉羅。羯磨法體，具如律明也。)

[0555a21]  諫破僧法  (若比丘尼方便欲破和合僧，受破僧法，堅持不捨。彼比丘尼當諫此比丘尼言：)

[0555a21]  大姊！  莫方便欲破和合僧，莫受破僧法，堅持不捨。  大姊！當與僧和合，歡喜不諍，同一水乳，於佛
法中有增益安樂住。大姊！可捨此事，莫令僧  作呵諫，而犯重罪。  (若用語者善，若不用語者)  復令比丘、比丘尼、
優婆塞、優婆夷、若王、大臣、種種異道沙門、婆羅  門等，若餘方比丘尼聞知其人，信用言者，應  來。  (若用言者善，若不用言者)  應作白。
(作白已，應更求：)  大姊！我已白竟，餘  有羯磨在。汝今可捨此事，莫令僧為汝作羯  磨，更犯重罪。  (若用語者善，若不用語者)  應作初羯磨。
(作初羯磨已，應更求：)  大  姊！我已白作初羯磨竟，餘有二羯磨在。汝可  捨此事，莫令僧更為汝作羯磨，而犯重罪。  (若用言者  善，若不用言者)
應作第二羯磨。  (作第二已，應更求云：)  大姊！我已作  白二羯磨竟，餘有一羯磨在。汝可捨此事，莫  令僧更為汝作羯磨，而犯重罪。
(若能捨者善，若不能捨者)  與說  第三羯磨。  (說第三羯磨竟，僧伽婆尸沙。作白二羯磨竟，捨者，三偷蘭遮。作白一羯磨竟，捨者，二偷蘭
遮。作白竟，捨者，一偷蘭遮。若初白未竟，捨者，突吉羅。若一切未白前，方便欲破和合僧，受破和合僧法，堅持不捨，一  切突吉羅。羯磨法體，具如律明。)

[0555b10]  諫破僧助伴法  (僧眾諫彼破僧比丘尼時，復有非法群黨比丘尼，一、二、三、眾多，語諸比丘尼
言：「大姊！莫諫此比丘尼，此比丘尼是法語比丘尼、律語比丘尼；此比丘尼所說，我等忍可。」諸比丘尼應語言：)

[0555b12]  汝莫作是語，言：「此比丘尼是法語比丘尼、律  語比丘尼；此比丘尼所說，我等忍可。」而此比  丘尼非法語比丘尼、非律語比丘尼。汝等莫
壞和合僧，當助和合僧。大姊！與僧和合，歡喜  不諍等。如前。  (羯磨法體，亦如律明。)

[0555b17]  諫被擯謗僧法  (若有比丘尼行惡行，污他家，見聞皆具。僧作擯法，便謗僧言：「諸比丘尼有
愛、有恚、有怖、有癡，有如是同罪比丘尼，有驅者、有不驅者。」諸比丘尼應語彼言：)

[0555b18]  大姊！污他家  亦見亦聞，行惡行亦見亦聞。大姊！污他家，行  惡行，捨此事，莫為僧所呵，更犯重罪。  (若隨語者善；若不隨語
者，乃至與說第三，如上。白四法體，亦如律明。)

[0555b22]  諫惡性不受語法  (若有比丘尼惡性不受人語，諸比丘尼以戒律如法教受，自身作
不可共語，語諸比丘尼言：「大姊！莫語我若好、若惡，我亦不語諸大姊若好、若惡。大姊止！不須諫我。」彼比丘尼  諫此比丘尼言：)

[0555b24]  大姊！莫自作不可共語，當作可共語。  大姊如法諫諸比丘尼，諸比丘尼亦當如法  諫大姊。如是佛弟子眾，得增益展轉相教，展轉
相諫，展轉懺悔。大姊！可捨此事，莫為僧所呵，  更犯重罪。  (若隨語者善；若不隨語者，乃至第三，如上。白四法體，亦如律明爾。)

[0555c01]  諫習近住法  (時有二比丘尼，一名蘇摩，二名婆頗夷，常相近住，共作惡行，惡聲流布，展轉共
相覆罪。餘比丘尼語言：「大姊！汝等二人莫相近，共作惡行，惡聲流布，展轉共相覆罪。汝等若不相親近，共作惡行，
惡聲流布，展轉共相覆罪者，於佛法中，有增益安樂住。」而彼猶故不改。佛言：「聽僧與作呵諫，捨此事故，白四羯磨。」  餘比丘尼諫此比丘尼言：)

[0555c04]  大姊！汝等莫共相近，共作惡行，惡  聲流布，共相覆罪。汝等若不相親近，共作惡  行，惡聲流布，於佛法中，得增益安樂住。汝等
宜捨此事，勿為僧所呵，更犯重罪。  (若隨語者善；若不隨語者，  乃至與說第三，如上。白四法體，亦如律明。)

[0555c09]  諫謗僧勸習近住法  (時二習近住比丘尼為僧呵諫已，六群比丘尼等教作如是言：
「汝等當共住。何以故？我亦見餘比丘尼共住，共相親近，共作惡行，惡聲流布，共相覆罪。眾僧以恚故，教汝等別住。」佛
言：「聽僧與六群比丘尼等，作呵責白四羯磨。」是比丘尼應諫彼比丘尼言：)

[0555c11]  大姊！汝莫教餘  比丘尼言：「汝等莫別住，當共住。我亦見餘  比丘尼共相親近，共作惡行，惡聲流布，共相覆
罪。僧以恚故，教汝等別住。」今正有此二比丘  尼，更無有餘，汝共相親近，共作惡行，惡聲流  布，共相覆罪，若此比丘尼別住者，於佛法有
增益安樂住。汝今可捨此事，莫為僧所呵，更  犯重罪。  (若隨語者善；若不隨語者，乃至第三，如上。白四法體，亦如律明。)

[0555c19]  諫瞋心捨三寶法  (時六群比丘尼趣以一小事，瞋恚不喜，便作是語：「我捨佛、捨法、捨僧，不
獨有此沙門釋子，更有餘沙門、婆羅門、修梵行者，我等亦可於彼修梵行。」佛言：「聽僧作呵責，捨此事故，白四羯磨。」是比丘  尼諫彼比丘尼言：)

[0555c21]  大姊！汝莫趣以一小事瞋恚不喜，便  作是語：「我捨佛、捨法、捨僧，不獨有此沙門釋  子，更有餘沙門、婆羅門、修梵行者，我等亦可
於彼修梵行。」汝捨此事，莫為僧所呵責，更犯  重罪。  (若隨語者善；若不隨語者，乃至第三，如上。白四法體，亦如律明。)

[0555c26]  諫發起四諍謗僧法  (時有比丘尼名黑，喜鬪，不善憶持諍事，後遂瞋恚，作是言：「僧有愛、
有恚、有怖、有癡。」佛言：「聽僧與黑比丘尼作呵責，捨此事故，白四羯磨。」是比丘尼當諫彼比丘尼言：)

[0555c27]  大姊！汝  莫喜鬪諍，不善憶持諍事，後瞋恚，作是語：  「僧有愛、有恚、有怖、有癡。」而僧不愛、不恚、不怖、
不癡，汝自有愛、有恚、有怖、有癡。汝今可捨此  事，莫為僧所呵責，更犯重罪。  (若隨語者善；若不隨語者，乃至第三，如上。  白四法體，亦如律明。)

[0556a06]  諫惡見說欲不障道法  (若有比丘尼作如是言：「我知佛所說法，行婬欲非障道法。」  諸善比丘尼應諫此比丘尼言：)

[0556a07]  汝莫作是語，莫謗世尊，謗世尊  者不善，世尊不作是語。世尊無數方便說行  婬欲是障道法。汝今可捨此事，莫為僧所呵，  更犯重罪。
(若隨語者善；若不隨語者，乃至第三，如上。白四法體，亦如律明。諫式叉摩那及沙彌尼法，同此  無異。)

[0556a12]  諫習近居士子法  (時有比丘尼親近居士、居士兒，共住，作不隨順行。時諸比丘尼諫言：
「汝莫親近居士、居士兒，作不隨順行。汝！妹！可別住。汝若別住，於佛法中，得增益安樂。」而彼故不別住。佛言：「聽僧與
彼比丘尼作呵責，捨此事故，白四羯磨。」是比丘尼諫彼比丘尼言：)

[0556a14]  妹！莫親近居士、居  士兒，作不隨順行。汝當別住，汝若別住，於佛  法有增益安樂。汝今可捨此事，莫為僧所呵  責，而犯重罪。
(若隨語者善；若不隨語者，乃至第三，如上。白四法體，亦如律明。)

[0556a18]  諫犯罪法  (若有比丘尼欲犯波羅夷乃至惡說，諸比丘尼如法諫此比丘尼言：)

[0556a18]  大姊！莫  作是，此不應作。大姊所作，非法、非律、非佛所  教。
(然此比丘尼不從諸善比丘尼如法諫勸，即便犯戒。若此比丘尼自知所作是，明他諫者非，故作，犯根本；不從語者，
突吉羅。若此比丘尼自知所作非，明他諫者是，故作，犯根本；不從語者，波逸提。若無智人、不知諫法，應語彼云：)  汝可
問汝和上、阿闍梨，更學問誦經，知諫法已，然  後設諫。  (此一諫法，通防止作，不同僧諫，隨事別立。)

滅諍篇第十五

[0556a25]  與現前毘尼法  (若有比丘尼，人不在現前，便作羯磨。佛言：「不應人不現前而作羯磨。」)

[0556a25]  自今  已去，與諸比丘尼結現前毘尼滅諍，應如是  說現前毘尼。
(但現前有五，謂：法、毘尼、人、僧、界。云何法現前？所持法滅諍者是。云何毘尼現前？所
持毘尼滅諍者是。云何人現前？言義往返者是。云何僧現前？同羯磨和合集一處，不來者囑授，在現前應呵者不呵  者是。云何界現前？在界內羯磨作制限者是。)

[0556b02]  與憶念毘尼法  (若有比丘尼實不犯重罪波羅夷、僧伽婆尸沙、偷蘭遮，有諸比丘尼皆言犯
重罪。問言：「汝憶犯重罪不？」彼不憶犯，答言：「我不憶犯如是罪。」即語諸比丘尼言：「妹！莫數詰問我。」諸比丘尼故詰問
不止。佛言：「聽僧為作憶念毘尼白四羯磨。」乞作如文。)

[0556b04]  自今已去，與諸比丘尼  結憶念毘尼滅諍，應如是說憶念毘尼。  (云何憶念毘尼？  彼比丘尼此罪，更不應作舉、作憶念。)

[0556b07]  與不癡毘尼法  (若有比丘尼癡狂心亂，多犯眾罪，非沙門法，言無齊限，行來出入不順威
儀。後還得心，有諸比丘尼言：「犯重罪波羅夷、僧伽婆尸沙。」問言：「汝憶犯重罪不？」彼即答言：「我先癡狂心亂時多
犯眾罪，非我故作，是狂癡耳，諸妹不須數見難詰。」諸比丘尼故難詰不止。佛言：「聽僧與作不癡毘尼白四羯磨。」乞  作如文。)

[0556b10]  自今已去，與諸比丘尼結不癡毘尼滅  諍，應如是說不癡毘尼。  (云何不癡毘尼？彼比丘尼此罪，更不應作舉、作憶念。)

[0556b12]  與自言治毘尼法  (若比丘尼以天眼清淨，見比丘尼犯戒，不取自言，牽出門外。佛言：
「不應如是。若於異時，亦不應如是。令彼伏罪然後與罪，不應不伏罪而與罪也。」)

[0556b13]  自今已去，與  諸比丘尼結自言治滅諍，應如是說自言毘  尼。
(是中人現前者，受懺者、懺悔者是。云何自言？說罪名、說罪種懺悔者是。云何治？自責汝心，生厭離。)

[0556b16]  與多人語毘尼法  (若諸比丘尼諍事現前不能滅者，應多求知法比丘尼行舍羅滅，以籌多  表語。)

[0556b17]  自今已去，與諸比丘尼結用多人語滅諍  法，應如是說用多人語。  (云何多人語？若用多人說，持法、持毘尼、持摩夷。)

[0556b19]  與罪處所毘尼法  (若諸比丘尼犯罪，前後相違。佛言：「聽僧與彼比丘尼作罪處所白四。」應如
是與：集僧；集已，為作舉；作舉已，為作憶念；作憶念已，與罪。作法如文。作已，順行七五之行。)

[0556b20]  自今已去，  與諸比丘尼結罪處所滅諍法，應如是說結  罪處所。  (云何罪處所？彼比丘尼此罪，應與作舉、作憶念者是。)

[0556b23]  與草覆地毘尼法  (若諸比丘尼作念：「我曹多犯眾戒，非沙門法，亦作亦說，出入無限。若我
曹還自共善問此事，或能令此諍事轉深重，經歷年月，不得如法、如毘尼、如佛所教滅除諍事，令僧不得安樂。」佛言：  「應滅此諍，猶如草覆地。」)

[0556b25]  自今已去，與諸比丘尼結如草覆  地滅諍法，應如是說如草覆地。  (云何草覆地？此罪更不說罪名、罪種  懺悔者是。)

[0556c01]  諍有四種  (言諍、覓諍、犯諍、事諍。云何言諍？比丘尼共比丘尼諍言，引十八諍事：法、非法，乃至說、不
說。若以如是相共諍言語，遂彼此共鬪，是為言諍。云何覓諍？若比丘尼與比丘尼覓罪，以三舉事：破戒、破見、破威
儀，見、聞、疑，作如是相覓罪，共語不妄，求伴勢力，安慰其意，若舉、作憶念，若安此事、若不安此事，不癡、不脫，是為
覓諍。云何犯諍？犯七種罪，波羅夷乃至惡說，是為犯諍。云何事諍？言諍中事作，覓諍中事作，犯諍中事作，是為  事諍。舉藥對諍，律文廣明。)

◎  ◎

雜行篇第十六

[0556c07]  結說戒堂法  (律言：不知當於何處說戒？佛言：「聽作說戒堂。」應一比丘尼具儀唱某大堂、閣上堂、經行
堂、若河側、若樹下、若石側、若生草處已。應如是作。)

[0556c08]  大姊僧聽！若僧時到，僧  忍聽，在某處作說戒堂。白如是。

[0556c09]  大姊僧聽！今  眾在某處作說戒堂。誰諸大姊忍僧在某處  作說戒堂者默然，誰不忍者說。僧已忍聽
在某處作說戒堂竟。僧忍，默然故，是事如是  持。

[0556c14]  解說戒堂法  (若比丘尼先立說戒堂，復欲餘處立。聽解前說戒堂，然後更結白二羯磨。應如是解：)

[0556c15]  大姊僧聽！若僧時到，僧忍聽，解某處說戒堂。  白如是。

[0556c16]  大姊僧聽！今僧解某處說戒堂。誰諸  大姊忍僧解某處說戒堂者默然，誰不忍者  說。僧已忍解某處說戒堂竟。僧忍，默然故，  是事如是持。

[0556c20]  結庫藏法  (若安物處不堅牢，佛聽於別房結作庫藏屋白二羯磨。應唱房、若溫室、若重屋、若經行處，應
一比丘尼具儀僧中，唱某房作庫藏屋。唱已，應如是作。)

[0556c21]  大姊僧聽！若僧時到，僧  忍聽，僧結某甲房作庫藏屋。白如是。

[0556c22]  大姊僧  聽！僧結某甲房作庫藏屋。誰諸大姊忍僧結  某甲房作庫藏屋者默然，誰不忍者說。僧已  忍結某甲房作庫藏屋竟。僧忍，默然故，是事
如是持。  (若庫藏不堅牢，聽差守庫藏人，具德如上。若不肯者，與福饒、與粥。若故不肯，一切所受衣食分，應與  二分。若故不肯，當如法治。)

[0556c28]  解庫藏法  (文略無，解應翻結云：)

[0556c28]  大姊僧聽！若僧時到，僧忍  聽，僧解某甲房庫藏屋。白如是。

[0557a01]  大姊僧聽！僧  解某甲房庫藏屋。誰諸大姊忍僧解某甲房  庫藏屋者默然，誰不忍者說。僧已忍解某甲
房庫藏屋竟。僧忍，默然故，是事如是持。

[0557a05]  與無主為己造房法  (若比丘尼看無難、無妨處，應於僧中具儀，作如是乞。)

[0557a05]  大姊  僧聽！我某甲比丘尼，自乞作屋，無主，自為己，  我今從僧乞處分無難、  無  妨處。  (三說。僧應觀察此比丘尼為可信不？若
可信者，即當聽作；若不可信者，一切眾僧應到彼看。若僧不去，遣僧中可信者看。若彼處有難、有妨處，不應與處分。
若無難、有妨處，有難、無妨處，亦不應與處分。若無難、無妨處，應與處分。作如是與。)

[0557a09]  大姊僧聽！某  甲比丘尼，自求作屋，無主，自為己，從僧乞處  分無難、無妨處。若僧時到，僧忍聽，僧今與某
甲比丘尼處分無難、無妨處。白如是。

[0557a12]  大姊僧  聽！某甲比丘尼，自求作屋，無主，自為己，從  僧乞處分無難、無妨處；僧今與某甲比丘尼
處分無難、無妨處。誰諸大姊忍僧與某甲比  丘尼處分無難、無妨處者默然，誰不忍者說。  僧已忍與某甲比丘尼處分無難、無妨處竟。  僧忍，默然故，是事如是持。
(有主造房，文同，但稱有主為異。)

[0557a19]  與結不失衣法  (若有比丘尼得乾痟病，有糞掃僧伽梨極重，有因緣事欲往人間行，不堪持行。
佛亦聽僧與此病比丘尼結不失衣白二羯磨。應至僧中，具儀作如是乞。)

[0557a20]  大姊僧聽！我某甲  比丘尼得乾痟病，此糞掃僧伽梨重，有因緣  事欲人間行，不堪持行，我今從僧乞結不失  衣法。  (三說。僧如是與。)

[0557a23]  大姊僧聽！某甲比丘尼得乾痟病，  有糞掃僧伽梨重，有因緣事欲人間行，不堪  持行，從僧乞結不失衣法。若僧時到，僧忍聽，
與此比丘尼結不失衣法。白如是。

[0557a26]  大姊僧聽！  某甲比丘尼得乾痟病，有糞掃僧伽梨重，有  因緣事欲人間行，不堪持行，從僧乞結不失
衣法；今僧與某甲比丘尼結不失衣法。誰諸  大姊忍僧與某甲比丘尼結不失衣法者默  然，誰不忍者說。僧已忍與某甲比丘尼結不
失衣法竟。僧忍，默然故，是事如是持。

[0557b04]  與作新臥具法  (若有比丘尼得乾痟病，有糞掃臥具極重，未滿六年，不堪持行。佛亦聽僧與彼
比丘尼白二羯磨更作新臥具。當往僧中，具儀作如是乞。)

[0557b05]  大姊僧聽！我某甲比丘  尼得乾痟病，有小因緣欲人間行，有糞掃臥  具極重，不堪持行，我今從僧乞作新臥具羯  磨。
(三說。僧若是與。)

[0557b08]  大姊僧聽！此某甲比丘尼得乾痟病，  欲人間行，有糞掃臥具重，今從僧乞作新臥  具羯磨。若僧時到，僧忍聽，僧與此某甲比丘
尼作新臥具羯磨。白如是。

[0557b11]  大姊僧聽！此某甲  比丘尼得乾痟病，有糞掃臥具重，欲人間遊  行，今從僧乞更作新臥具羯磨；僧與此某甲
比丘尼更作新臥具羯磨。誰諸大姊忍僧與  此某甲比丘尼更作新臥具羯磨者默然，誰  不忍者說。僧已忍與某甲比丘尼更作新臥  具羯磨竟。僧忍，默然故，是事如是持。

[0557b18]  與畜杖絡囊法  (若有比丘尼羸老，不能無絡囊盛鉢無杖而行。佛言：「聽僧與彼比丘尼作杖絡  囊白二。」應至僧中，具儀作如是乞。)

[0557b19]  大姊僧聽！我某甲比丘尼老病，  不能無絡囊盛鉢無杖而行，今從僧乞畜杖  絡囊。願僧聽我某甲比丘尼畜杖絡囊，慈愍  故。
(三說。僧應如是與法。)

[0557b22]  大姊僧聽！此某甲比丘尼羸老，不  能無絡囊盛鉢無杖而行，今從僧乞杖絡囊。  若僧時到，僧忍聽與某甲比丘尼杖絡囊。白  如是。

[0557b25]  大姊僧聽！此某甲比丘尼羸老，不能無  杖絡囊而行，今從僧乞杖絡囊；僧今與此某  甲比丘尼杖絡囊。誰諸大姊忍僧與某甲比
丘尼杖絡囊者默然，誰不忍者說。僧已忍與  某甲比丘尼杖絡囊竟。僧忍，默然故，是事如  是持。

[0557c02]  六念法  (依《僧祇》云：)

[0557c02]  第一念：  (謂知日數，月之大小、黑白。稱云：)  此月大  (月小稱小)  ，白  月一日乃至十五日。  (黑月應云：)
黑月一日乃至十四、  十五日。  (西方本制，月有黑白，白月純大，黑有小大；此土立法，以三十日為月。故作念者，通知大  小  ，即應此方
立其月法；別言黑白一二日等，復順西方本制月日。)

[0557c05]  第二念：  (謂知食處。食處不定，隨其食處稱云：)  或  食僧常、或常乞食、或受彼請、或自食等。  (若未定食  處者，稱云：)
今日念不背請食。

[0557c07]  第三念：  (謂知受戒時日歲數。稱云：)  我於  某年某月某日某時，一尺木若干影，受具足  戒，無夏。  (若有夏者，隨夏稱之。)

[0557c09]  第四念：  (謂知衣鉢緣資有無具闕。若衣鉢有闕者，隨有稱云：)  某  衣及鉢具。  (餘不具者，稱云：)  某衣及鉢不具，念當時具。
(若總具足，  應云：)  五衣鉢具。  (餘長衣藥鉢，念知已淨、未淨。若有未淨者，稱云：)  有某長衣及藥  鉢未作淨，念當說淨。  (若無，稱云：)
無長衣藥鉢。

[0557c12]  第五念：  (謂知食之同別。勸與眾同，稱云：)  不別眾食。

[0557c13]  第六念：  (謂知病不？有病者云：)  我今有  病，念當療治。  (無病者云：)  我今無病，依眾行道。

[0557c14]  捨請  法  (若比丘尼無病及施衣緣，一日之中有多請者，應自受一，餘者，轉施與人。作如是言：)

[0557c15]  大姊！某甲  家請我施五正食，我應往彼，今布施汝。  (若不捨前
請，受後請食，食者，咽咽波逸提；若不捨後請，受前請食，食者，咽咽突吉羅。)

[0557c18]  作餘食法  (食有二種：一者正食，二者不正食。不正食者，謂：根、莖食等。此非正食，非足。正食者，  謂：飯、  麨
、乾飯、魚、及肉。若粥初出釜，以草畫之不合者，是正食，不得食。於五種食中，若食一一食令飽足已，捨威
儀，不作餘食法，更食五正食者，咽咽波逸提。若欲食者，持食至一未足食比丘尼所，作是言：)

[0557c20]  大姊！我  足食已，知是看是，此作餘食法。  (彼比丘尼應取少許食已，語此  比丘尼言：)

[0557c22]  大姊！我已食止，汝取食之。  (彼應答云：)  爾。  (作此法已，得隨意食。)

[0557c23]  別眾食白入出法  (別眾者，若四人、若過四人。若二人、三人，隨意食。四人、若過四人，應分作二
部更互食。若比丘尼有別眾食因緣，欲入食者，當起白言：)

[0557c24]  我有某別眾食緣，欲求  入。
(佛言：「當聽隨上座次入。」別眾食緣者，病時、作衣時、施衣時、道行時、船行時、大眾集時、沙門施食時。若比丘尼無別眾  食因緣，彼比丘尼即當起白言：)

[0557c26]  我於此別眾食中無因緣，欲求出。  (佛言：「聽出。」彼比丘尼別眾食，咽咽波逸提。若有因緣不說者，突吉羅。)

[0557c28]  前食後食詣餘家囑授法  (若比丘尼大有請處，不敢入城，聽相囑授入城。  作如是言：)

[0558a01]  大姊一心念！我某甲比丘尼，已受某甲  請。今有某緣，入某聚落，至某甲家，白大姊令  知。
(病時、作衣時、施衣時，開不囑授。若囑授已，欲詣所去處而中道還；或不至所囑處，更詣餘家，乃至庫藏
處、聚落邊房、及比丘僧伽藍；若至所囑處白衣家還出；如是等，皆失前囑授，若欲往者，當更囑授也。)

[0558a05]  非時入聚落囑授法  (若有僧事、塔寺事、瞻視病比丘尼事，聽囑授入聚落。作如是言：)

[0558a06]  大姊一心念！我某甲比丘尼，非時入某聚落，  至某甲家，為某緣故，白大姊令知。  (若道由村過、若有啟白、若
喚、受請、或為力勢所持、繫縛等，不犯。)

修奉篇第十七  (此修奉法依大僧出，尼有不同，具如本律。)

[0558a10]  爾時世尊告諸比丘：「汝等諦聽，善思念之！若  比丘說相似文句，遮法毘尼，此比丘令多人  不得利益，作諸苦業，以滅正法；若比丘隨順
文句，不違法毘尼，如此比丘利益多人，不令  作眾苦業，正法久住。是故諸比丘，汝等當隨  順文句，勿令增減、違法毘尼，當如是學。」佛說
如是，諸比丘聞，歡喜信樂受持。

[0558a16]  爾時佛告諸  比丘：「如來出世，見眾過失，故以一義為諸聲  聞結戒：攝取於僧。以此一義故，如來為諸聲
聞結戒。」佛說如是，諸比丘聞，歡喜信樂受持。  乃至正法久住，句句亦如是。

[0558a20]  爾時佛告諸比  丘：「如來出世，以一義故，為諸比丘制呵責羯  磨：攝取於僧。以是一義故，如來出世為諸比
丘制呵責羯磨。」佛說如是，諸比丘聞，歡喜信  樂受持。乃至正法久住，句句亦如是。如是擯  羯磨、依止羯磨、遮不至白衣家羯磨，作不
見罪舉羯磨、不懺悔羯磨、惡見不捨羯磨，檢  校法律所制，制受依止、制梵罰、制舉、制憶念、  制求聽、制自言、制遮阿  㝹  婆陀、制遮說戒、制
遮自恣、制戒、制說戒、制布薩、制布薩羯磨、  制自恣、制自恣羯磨、制單白羯磨、制白二羯  磨、制白四羯磨、制與覆藏、與本日治、與摩那
埵、與出罪、制四波羅夷、制十三僧伽婆尸沙、  二不定法、三十尼薩耆、九十波逸提、四波羅  提提舍尼、式叉迦羅尼、七滅諍，一一句如呵  責羯磨。

[0558b07]  爾時佛告諸比丘：「有二見，出家人不應行：非  法見法，法見非法。復有二見：毘尼言非毘尼，  非毘尼言毘尼。復有二見：非犯見犯，是犯見
非犯。復有二見：輕而見重，重而見輕。復有二  見：有餘見無餘，無餘見有餘。復有二見：麁  惡見非麁惡，非麁惡見麁惡。復有二見：舊法
見非舊法，非舊法見舊法。復有二見：制見非  制，非制見制。復有二見：說見非說，非說見  說。復有二見：酒見非酒，非酒見酒。復有二
見：飲見非飲，非飲見飲。復有二見：食見非  食，非食見食。復有二見：時見非時，非時見  時。復有二見：淨見不淨，不淨見淨。復有二
見：重見非重，非重見重。復有二見：難見非  難，非難見難。復有二見：無蟲見蟲，蟲見無  蟲。復有二見：破見不破，不破見破。復有二
見：種見非種，非種見種。復有二見：已解義  見未解，未解義見已解。復有二見：可親見非  親，非親見可親。復有二見：怖見不怖，不怖
見怖。復有二見：道見非道，非道見道。復有二  見：可行見非行，非行見可行。復有二見：出  離見不出離，不出離見出離。復有二見：棄見
不棄，不棄見棄。復有二見：見世間常，見世間  無常。復有二見：見世界有際，見世界無際。復  有二見：是身是命，身異命異。復有二見：有
如來滅度，無如來滅度。復有二見：有無如來  滅度，非有無如來滅度。於佛法內有如是二  見，出家人不應修行；若修行，如法治。」佛說如
是，諸比丘聞，歡喜信樂受持。

[0558c06]  爾時佛告諸比丘：「有二種人住不安樂：一憙  瞋，二懷怨。復有二法：一急性，二難捨。復有  二法：一慳，二嫉妬。復有二法：一欺詐，二諂
曲。復有二法：一自高，二憙諍。復有二法：一  好飾，二放逸。復有二法：一慢，二增上慢。復有  二法：一貪，二恚。復有二法：一自譽，二毀他。
復有二法：一邪見，二邊見。復有二法：一有  難教，二不受訓導。」佛說如是，諸比丘聞，歡喜  信樂受持。

[0558c15]  爾時佛告諸比丘：「破戒墮二道：地獄、畜生中。  持戒生二道：生天及人中。屏處造惡業，生墮  於二道：地獄及畜生。屏處造善業，得生於二
道：生天及人中。邪見生二道：地獄及畜生。正  見生二道：生天及人中；佛聖弟子，天人中尊  貴。有二法不得解脫：一犯戒，二不見犯。有二
法自得解脫：一不犯，二見犯。有二法不得解  脫：一犯而不見罪，二見犯而不如法懺悔。有  二法自得解脫：一見犯罪，二犯而能如法懺
悔。有二法不得解脫：一見罪不如法懺悔，二  若如法懺悔而彼不受。有二法自得解脫：一  見罪能如法懺，二如法懺者彼能如法受。縛、
不縛亦如是。有二種清淨：一不犯，二懺悔。」佛  說如是，諸比丘聞，歡喜信樂受持。

[0558c29]  爾時佛告諸比丘：「有二眾：一法語眾，二非法  語眾。何等非法語眾？眾中不用法毘尼，不以  佛所教而說，應教不教而住，應滅不滅而住，
是為非法語眾。何等法語眾？眾中用法毘尼，  隨佛所教而說，應教教而住，應滅滅而住，是  為法語眾。此二眾中，法語眾，我讚歎為尊。」佛
說如是，諸比丘聞，歡喜信樂受持。

[0559a06]  「復有二眾：  如法眾，不如法眾。何等不如法眾？眾中若非  法者有力，如法者無力；非法者得伴，如法者
不得伴；作非法羯磨，不作法羯磨；作非毘尼  羯磨，不作毘尼羯磨；非法便行，是法不行；是  為非法眾。何等如法眾？若眾中如法者有力，
非法者無力；如法者得伴，不如法者不得伴；  作法羯磨，不作非法羯磨；作毘尼羯磨，不作  非毘尼羯磨；是法行，非法滅；是為如法眾。此
二眾中，如法眾，我讚歎為尊。」佛說如是，諸比  丘聞，歡喜信樂受持。有二眾：等眾，不等眾，亦  如是。

[0559a17]  爾時佛告諸比丘：「若國法王力弱，眾賊  熾盛，爾時法王不得安樂出入，邊國小王不  順教令，國界人民亦不安樂出入，生業休廢，
憂苦、損減，不得利益。如是非法比丘有力，  是如法比丘無力。如法比丘不得安樂，若  在眾中亦不得語。若在空處住，是時作非法
羯磨，不作法羯磨；作非毘尼羯磨，不作毘尼  羯磨；非法便行，是法不行。彼不勤行精進，未  得令得，未入令入，未證令證，則令諸天人民
不得利益，長夜受苦。」佛說如是，諸比丘聞，歡  喜信樂受持。

[0559a28]  爾時佛告諸比丘：「若國法王力強，眾賊力弱，  皆來歸伏或復逃竄。時王安樂出入，無有憂  患，邊國小王順從教令，境內人民亦得安樂，
生業自恣無諸憂苦，多得利益無有損減。如  是如法比丘得力，非法比丘無力，非法比丘  來至如法比丘所，隨順教令不敢違逆，若當
逃竄，不作眾惡。爾時如法比丘安隱得樂，  若在僧中得語。若在空處住，作如法羯磨，不  作非法羯磨；作毘尼羯磨，不作非毘尼羯
磨；是法便行，非法不行；勤修精進，未得能得，  未入能入，未證能證，則令諸天人民得大利  益。」佛說如是，諸比丘聞，歡喜信樂受持。

[0559b11]  爾時舍利弗告諸比丘：「諸長老！若有鬪諍，舉  他比丘及有罪比丘不自觀察，當知此諍遂  更增長，不得如法、如毘尼除滅，諸比丘不安
樂。若比丘共諍，舉他比丘及有罪者各自觀  過，當知此諍不復增長深重，得如法、如毘尼  除滅，諸比丘便得安樂住。諸比丘云何自觀
過？有罪比丘作是念：『我犯如是事，彼見我犯  非，我若不犯者，彼不得見我犯非，以我犯故，  令彼見我；我今應自悔過，令彼不復以惡語
呵我，我若如是，使善法增長。』是為比丘能自  觀其過。云何舉他比丘自觀其過？彼作如是  念：『彼比丘犯非，令我得見，若彼不犯非者，我
則不見，以彼犯非故，令我得見；若彼自能至  誠懺悔者，不令我出惡言，如是令善法增長。』  是為舉他比丘自觀其過。若比丘有諍事，舉
他比丘、有罪比丘能作如是自觀其過，當知  此過不復增長，如法、如毘尼、如佛所教，諸比  丘得安樂住。」舍利弗說如是，諸比丘聞，歡喜  信樂受持。

[0559c01]  爾時有眾多比丘往世尊所，頭面禮足，却坐  一面，白世尊言：「大德是法之主，說言學，云  何為學？」佛告諸比丘：「學於戒，故言學。云何
學戒？增戒學、增心學、增慧學，是故言學。彼增  戒學、增心學、增慧學時，得調伏貪欲、瞋恚、愚  癡盡；彼得貪欲、瞋恚、愚癡盡已，不造不善，不
近諸惡，是故言學。」佛說如是，諸比丘聞，歡喜  信樂受持。

[0559c09]  爾時佛問諸比丘：「汝云何學？云何為學？」諸比  丘白佛言：「大德是法之根本，為法之主，如世
尊向所說，我等受持，故言學。復有三學：增戒  學、增心學、增慧學，學此三學，得須陀洹、斯陀  含、阿那含、阿羅漢果，是故當勤精進，學此三  學。」

[0559c14]  爾時阿難在波羅梨子城鷄園中，時有孔  雀冠婆羅門至阿難所，問訊已，在一面坐，白  阿難言：「沙門瞿曇何故為諸比丘制增戒學、
增淨行學、增波羅提木叉學？」阿難答言：「所以  爾者，為調伏貪欲、瞋恚、愚癡令盡故，世尊為  諸比丘制戒。」復問言：「若比丘得阿羅漢漏
盡，彼何所學？」阿難答言：「貪欲、瞋恚、愚癡盡，不  造不善，不近諸惡，所作已辦，名為無學。」婆羅  門言：「如向所說，便為無學耶？」阿難答言：「如是。」
孔雀冠婆羅門聞已，歡喜信樂受持。

[0559c23]  佛告迦  葉比丘言：「若上座既不學戒亦不讚歎戒，若  有餘比丘樂學戒讚歎戒者，亦復不能以時勸
勉讚歎。迦葉比丘！我不讚歎如是上座。何以  故？若我讚歎者，令諸比丘親近；若有親近者，  令餘人習學其法；若有習學其法，長夜受苦。
是故迦葉比丘！我見如是上座過失，故不讚  歎。」  (若中座、下座，亦如是。次有上、中、下座如法，反上句是。)

[0560a01]  爾時佛告諸比丘：「譬  如有驢與群牛共行，自言：『我亦是牛！我亦是  牛！』而驢毛不似牛，脚不似牛，音聲亦不似牛，
而與牛共行，自言是牛。如是有癡人隨逐如  法比丘，自言是比丘。此癡人無有增戒、增心、  增慧如善比丘，與眾僧共行，自言：『我是比丘！』
是故汝等當勤修習增戒、增心、增慧學。」佛說  如是，諸比丘聞，歡喜信樂受持。

[0560a09]  爾時佛告諸比丘：「有三學：增戒學、增心學、增  慧學。何等增戒學？若比丘尊重於戒，以戒為  主；不重於定，不以定為主；不重於慧，不以慧
為主。彼於此戒，若犯輕者懺悔，何以故？此中  非如破器、破石故；若是重戒，便應堅持，善住  於戒，應親近行，不毀闕行，不染污行。常如是
修習，彼斷下五使，於上涅槃，不復還此。若比  丘重於戒，以戒為主；重於定，以定為主；不重  於慧，不以慧為主；如上。若比丘重於戒，以戒
為主；重於定，以定為主；重於慧，以慧為主；彼  漏盡得無漏心解脫、慧解脫，於現在前自知  得證，我生已盡，梵行已立，所作已辦，不復還
此。滿足行者，具滿成就；不滿足行者，得不滿  足成就。我說此戒，無有唐捐。」佛說如是，諸比  丘聞，歡喜信樂受持。

[0560a23]  「復有三學：增戒、增心、增  慧學。何等增戒學？若有比丘具滿戒行，少行  定行，少行慧行，彼斷下五使，便於上涅槃，不
復還此。若不能至如是處，能薄三結：貪欲、瞋  恚、癡，得斯陀含來生世間，便盡苦際。若不  能至如是處，能斷三結，得須陀洹，不墮惡趣，
決定取道，七生天上、七生人中，便盡苦際。若  比丘具滿戒行，具滿定行，少行慧行，亦如上。  若比丘具滿戒行，具滿定行，具滿慧行，亦如  上。」

[0560b03]  「復有三學：增戒學、增心學、增慧學。何等增  戒學？若比丘具足持波羅提木叉戒，成就威  儀，畏慎輕戒重若金剛，等學諸戒，是為增戒
學。何等增心學？若比丘能捨欲惡，乃至得入  第四禪，是為增心學。何等增慧學？若比丘如  實知苦諦，知集、盡、道，是為增慧學。」  (慶聞修奉等同前。)

[0560b09]  爾時世尊在婆闍國地城中，告諸比丘：「我說  四種廣說，汝等善聽，當為汝說。」諸比丘言：「大
德！願樂聞之。」「何等四？若比丘如是語：『諸長  老！我於某村某城，親從佛聞受持，此是法、是  毘尼、是佛教。』若聞彼比丘說，不應便生嫌疑，
亦不應呵，應審定文句已，應尋究修多羅、毘  尼、檢校法律。若聽彼比丘說，尋究修多羅、毘  尼、檢校法律時，若不與修多羅、毘尼、法律相
應，違背於法，應語彼比丘：『汝所說者，非佛所  說，或是長老不審得佛語。何以故？我尋究修  多羅、毘尼、法律，不與修多羅、毘尼、法律相應，
違背於法。長老！不須誦習，亦莫教餘比丘，今  應捨棄。』若聞彼比丘說，尋究修多羅、毘尼、法  律時，若與修多羅、毘尼、法律相應，應語彼比
丘言：『長老所說是佛所說，審得佛語。何以故？  我尋究修多羅、毘尼、法律，與共相應，而不違  背。長老！應善持誦習，教餘比丘，勿令忘失。』此
是初廣說。復次，若比丘如是語：『長老！我於某  村某城，和合僧中上坐前聞，此是法、是毘尼、  是佛所教。』聞彼比丘說時，不應嫌疑，亦不應
呵，應審定文句，尋究修多羅、毘尼、檢校法律。  若聞彼比丘說，尋究修多羅、毘尼、法律時，不  與相應，違背於法，應語彼比丘言：『長老！此非
佛所說，是彼眾僧及上座不審得佛語，長老  亦爾。何以故？我尋究修多羅、毘尼、法律，不與  相應，違背於法，長老不須誦習，亦莫教餘比
丘，今當棄之。』若聞彼比丘語，尋究修多羅、毘  尼、法律，而與相應，不違背於法，應語彼比丘  言：『長老！是佛所說，彼眾僧上座及長老亦審
得佛語。何以故？我尋究修多羅、毘尼、法律，而  與相應，無有違背。長老！應善持誦習，亦教餘  人，勿令忘失。』此是第二廣說。
(次第三句，從知法、毘尼、摩夷眾多比丘所  聞，亦如是。第四句，從知法、毘尼、摩夷一比丘所聞，亦如是。)  是為四廣說。」佛說如是，
諸比丘聞，歡喜信樂受持。

[0560c14]  毘尼有五事答：一、序，二、制，三、重制，四、修多  羅，五、隨順修多羅。有五法名為持律：知犯，知
不犯，知輕，知重，廣誦二部戒。復有五法：四法  同前，第五、廣誦毘尼。復有五法：四法同前，第  五、住毘尼而不動。復有五法：四法同前，第五、
諍事起善能除滅。有五種持律：誦戒序，四事，  十三事，二不定，廣誦三十事，是初持律；若廣  誦九十事，是第二持律；若廣誦戒毘尼，是第
三持律；若廣誦二部戒毘尼，是第四持律；若  都誦毘尼，是第五持律。  (是中春秋冬，應依上四種持律；若不依住，突吉羅。夏
安居應依第五持律；若不依住者，波逸提。)

[0560c25]  持律人有五功德：戒品堅牢，善勝諸怨，於眾  中決斷無畏，若有疑悔能開解，善持毘尼令  正法久住。

[0560c27]  復次，有五種犯：波羅夷，僧伽婆尸  沙，波逸提，波羅提提舍尼，突吉羅；亦名五種  制戒，亦名五犯聚。若不知、不見五犯者，我說
此人愚癡波羅夷乃至突吉羅。

[0561a02]  復次，死人有五不好：一、不淨，二、臭，三、有恐  畏，四、令人恐畏，惡鬼得便，五、惡獸非人所住
處。犯戒人有五過失：有身口意業不淨，如彼  死屍不淨；我說此人亦復如是。或有身口意  業不淨，惡聲流布，如彼死屍臭氣從出；我說
此人亦復如是。有身口意業不淨，諸善比丘  畏避，如彼死屍令人恐怖；我說此人亦復如  是。有身口意業不淨，令諸善比丘見之生惡
心，言：「我云何乃見如是惡人。」如人見死屍生  恐畏，令惡鬼得便；我說此人亦復如是。有身  口意業不淨者，與不善人共住，如彼死屍處
惡獸非人共住；我說此人亦復如是。是為犯  戒人五事過失，如彼死屍。破戒有五過失：自  害，為智者所呵，有惡名流布，臨終時生悔恨，  死墮惡道。

[0561a17]  持戒有五功德  (反上句是)  。復有五事：先未得物不  能得；既得不護；若隨所在眾，若剎利眾、婆羅
門眾、若居士眾、若比丘眾，於中聞有愧恥；  無數由旬內，沙門、婆羅門稱說其惡；破戒惡人  死墮惡道。持戒有五功德  (反上句是)  。

[0561a21]  有五種淨果：火  淨、刀淨、瘡淨、鳥淨、不任種淨。復有五淨：若  剝少皮、若都剝、若腐爛、若破、若瘀。

[0561a23]  有五法  令正法疾滅，何等五？有比丘不諦受誦，憙忘  誤，文不具足，以教餘人；文既不具，其義有闕。
是為第一疾滅正法。復次，有比丘為僧中勝  人上座，若一國所宗，而多不持戒，但修諸不  善法，放捨戒行，不勤精進，未得而得，未入而
入，未證而證。後生年少比丘倣習其行，亦多  破戒，修不善法，放捨戒行，亦不勤精進，未得  而得，未入而入，未證而證。是為第二疾滅正
法。復次，有比丘多聞，持法、持律、持摩夷，不以  所誦教餘比丘、比丘尼、優婆塞、優婆私，便命  終；彼既命終，令法斷滅。是為第三疾滅正法。
復次，有比丘難可教授，不受善言，不能忍辱，  餘善比丘即便捨置。是為第四疾滅正法。復  次，有比丘喜鬪諍，共相罵詈，彼此諍言，口如
刀劍，互求長短。是為第五疾滅正法。復有五  法令正法久住  (反上句是)  。

[0561b11]  爾時有異比丘往佛所，白言：「大德！以何因緣  正法疾滅而不久住？」佛告比丘：「若比丘在法  律中出家，不至心為人說法，亦不至心聽法
憶持，設復堅持，不能思惟義趣，彼不知義，不  能如說修行，不能自利，亦不利人。」佛告比丘：  「有是因緣，令法疾滅而不久住。」「大德！復以何
因緣令法久住？」  (反上句是)

[0561b17]  爾時佛告諸比丘：「比丘至  僧中先有五法：應以慈心；應自卑下如拭塵  巾；應善知坐起，若見上坐不應安坐，若見下
座不應起立；彼至僧中，不為雜說論世俗事，  若自說法，若請人說法；若見僧中有不可事，  心不安忍，應作默然，何以故？恐僧別異故。比
丘應先有此五法，然後至僧中。」

[0561b23]  爾時世尊在  瞻婆城伽伽池邊，白月十五日說戒時，於露  地坐，與眾僧俱前後圍繞。時有比丘舉彼比
丘見、聞、疑罪，當舉罪時，彼比丘乃作餘語答，  便起瞋恚。佛告諸比丘：「應審定問彼人。彼人  於佛法中無所堪任，無所增長，譬如農夫田
苗稊稗參生，苗葉相類不別而為妨害，乃至  秀實，方知非穀之異。既知非穀，即耘除根本。  何以故？恐害善苗故。比丘亦復如是，有惡比
丘行來坐起，攝持衣鉢，如善比丘不別，乃至  不出罪；時既出其罪，方知比丘中稊稗之異。  既知其異，應和合為作滅擯除之。何以故？恐
妨善比丘故。譬如農夫治穀，當風簁揚，好穀  留聚其下，秕  [卄/告]  隨風除之。何以故？恐污好穀  故。如是惡比丘行來入出，如善比丘不別，乃
至不出罪；時既出其罪，方知比丘中秕  [卄/告]  穢  惡。既知已，應和合為作滅擯除之。譬如有人  須木作井欄，從城中出，手捉利斧，往彼林中
遍扣諸樹，若是實中者，其聲貞實；若是空中  者，其聲虛而  [斯/瓦]  。而彼空樹根莖枝葉如貞實  者不異，至於扣時，方知內空；既知內空，即便
斬伐，截落枝葉，先去麁樸，然後釿剗細治，內  外俱淨，以作井欄。如是惡比丘行來出入，攝  持衣鉢，威儀如善比丘不異，乃至不出罪；時
既出其罪，方知沙門中垢穢稊稗空樹。若知  已，即應和合作滅擯。何以故？恐妨害善比丘  故。」而說偈言：

「同住知性行，　　嫉妬喜瞋恚，  
人中說善語，　　屏處造非法。  
方便作妄語，　　明者能覺知，  
稊稗應除棄，　　及以空中樹。  
自說是沙門，　　虛妄應滅擯，  
已作滅擯竟，　　行惡非法者。  
清淨者共住，　　當知是光顯，  
和合共滅擯，　　和合盡苦際。」

[0561c29]  佛說如是，諸比丘聞，歡喜信樂受持。

尼羯磨卷下

* * *

【經文資訊】大正藏第 40 冊 No. 1810 尼羯磨  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
