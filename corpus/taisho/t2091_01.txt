燉煌錄
[0997c05]  効穀城本是漁澤。漢孝帝時。崔不意教人力  田得穀。因名。後為縣。貳師泉去沙城東三程。  漢時李廣利軍行渴乏。祝山神以劍劄山。因
之水下。流向西數十里黃章泊。後有將。渴甚  飲水。泉側而終。水遂不流。祇及平地。後來若  人多即水多。若人少即水少。若郡眾大噉水
則猛下。至今如然。其二師廟在路傍。久廢。但  有積石。駝馬行人祈福之所。次東入瓜州界。  州南有莫高窟。去州二十五里。中過石磧。帶
山坡至彼。斗下谷中。其東即三危山。西即  鳴沙山。中有自南流水。名之宕泉。古寺僧舍  絕多。亦有洪鐘。其谷南北兩頭有天王堂及
神祠。壁畫吐蕃贊普部從。其山西壁南北二  里。並是鐫鑿高大沙窟。塑畫佛像。每窟動計  費稅百萬。前設樓閣數層。有大像堂殿。其像
長一百六十尺。其小龕無數。悉有虛檻通。連  巡禮遊覽之景。次南山有觀音菩薩會現之  處。郡人每詣彼。必徒行來往。其恭敬如是。鳴
沙山去州十里。其山東西八十里。南北四十  里。高處五百尺。悉純沙聚起。此山神異。峯如  削成。其間有井。沙不能蔽。盛夏自鳴。人馬踐
之聲振數十里。風俗端午日。城中子女皆躋  高峯。一齊蹙下。其沙聲吼如雷。至曉看之。峭  崿如舊。古號鳴沙。神沙而祠焉。近南有甘泉。
自沙山南。其上源出大雪山。於西南壽昌縣  界入燉煌。以其沃潤之功俗號甘泉。

[0998a02]  金鞍山在沙山西南。經夏常有雪。山中有神  祠。甚靈。人不敢近。每歲土主望祀獻駿馬。驅  入山中。稍近立致雷電風雹之患。州西南有
李先王廟。即西涼昭王先世之廟。乾封年。廟  側得瑞石。其色翠碧。有赤文古字云。卜世三  十。卜年七百。今人呼為李廟。

[0998a08]  州西有陽關。即故玉門關。因沙州刺史陽明  詔追拒命奔出此關。後人呼為陽關。接鄯善  城。險阻乏水草。不通人行。其關後移州東。城
西八十五里。有玉女泉。人傳頗有虛。每歲  此郡率童男女各一人。充祭湫神。年則順成。  不爾損苗。父母雖苦生離兒女。為神所錄。歡
然携手而沒神龍中。刺史張孝嵩下車求。郡  人告之。大守怒曰。豈有川源妖怪害我生靈。  遂設壇備性泉側曰。願見本身。欲親享。神乃
化為一龍從水而出。太守應弦中喉。拔劍斬  首。親詣闕進上。玄宗嘉稱再三。遂賜龍舌。勅  號龍舌。張氏編在簡書。郡城西北一里有寺。
古木陰森。中有小堡。上設廊殿。具體而徵。先  有沙倅張球。已邁從心。寓止于此。雖非博學。  亦甚苦心。蓋經亂年多。習業人少。遂集後進。
以闡大猷。天不愍遺。民受其賜。

[0998a24]  石膏山在州北二百五十六里。烏山烽山石  間出其膏。開皇十九年。烏山變白。中驗不虛  遣道士皇甫德琮等七人。祭醮。自後望如雪  峯。

[0998a28]  河倉城州西北二百三十里。古時軍儲在彼。  長城在州北。其城六十三里。正西入磧。前漢  所卜置。北入伊州界。

燉煌錄一卷

* * *

【經文資訊】大正藏第 51 冊 No. 2091 燉煌錄  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
