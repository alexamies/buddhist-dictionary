大方廣佛華嚴經卷第十九

罽賓國三藏般若奉　詔譯

入不思議解脫境界普賢行願品
[0745c28] 爾時，善財童子見聞如上所現一切諸希有事，念念觀察，思惟解了，隨順修行，深入安住，平等成就；承佛威力及解脫力，得菩薩不可思議大速疾力普喜幢無垢解脫門。何以故？與彼夜神於往昔時同修行故，如來威力所加持故，不思議善根所祐助故，得菩薩諸根故，生如來種中故，得善友力所攝受故，受諸如來所護念故，毘盧遮那如來曾所化故，彼分善根已成熟故，堪修普賢菩薩行故。

[0746a07] 爾時，善財童子得此解脫已，心生歡喜，十方如來威神力故，合掌向喜目觀察夜神，以偈讚曰：

「天於無量大劫中，　　善學諸佛甚深法，
　普隨一切眾生類，　　顯現色身無所著。
　了知沈溺諸眾生，　　無主無親嬰妄想，
　為現神通種種身，　　宣示正法令調伏。
　法身寂靜恒無二，　　無依無著無分別，
　為化眾生普現身，　　演說正法令調伏。
　仁於諸蘊及界處，　　了法皆空無所著，
　示現色相莊嚴身，　　演說正法令調伏。
　不著內外一切法，　　已出無邊生死海，
　欲拔眾生離有無，　　現同類身無不遍。
　仁心能於一切境，　　永離諸欲及分別，
　普為癡暗諸眾生，　　顯自覺法令調伏。
　仁心能住於三昧，　　經於多劫恒不動，
　於身毛孔出化雲，　　為供十方諸善逝。
　汝入如來十力門，　　念念方便無邊際，
　隨應化現各不同，　　普攝一切諸群品。
　汝審諦觀諸有海，　　種種業力具莊嚴，
　於無障礙道法中，　　為說令心得清淨。
　汝身色相如普賢，　　清淨莊嚴妙無比，
　隨諸眾生種種欲，　　普能顯示於世間。」

[0746b02] 爾時，善財童子以此妙偈讚夜神已，白言：「聖天！汝發阿耨多羅三藐三菩提心其已久如？得此解脫為幾時耶？」

[0746b04] 爾時，夜天以偈答曰：

「我念過去經多劫，　　過於佛剎微塵數，
　剎號摩尼安樂光，　　劫名寂靜大音聲。
　剎中所有四天下，　　百千俱胝那由他，
　其中有一四天下，　　名摩尼山眾色光。
　其中所有廣大城，　　百千萬億那由他，
　於中有一王都城，　　名眾香光摩尼幢，
　具足妙寶所莊嚴，　　人天見者皆欣悅。
　彼時有一轉輪王，　　名廣大身為世主，
　三十二相皆圓滿，　　種種隨好以嚴身。
　真金妙色光明聚，　　清淨蓮華之所生，
　騰空自在放身光，　　其光普及閻浮界。
　其轉輪王有千子，　　威勢勇猛相端嚴，
　良臣輔佐一俱胝，　　智慧多聞咸具足。
　后妃嬪御有十億，　　皆如天女悅人心，
　能隨王意性調柔，　　恒起慈心而給侍。
　時王以法利群生，　　正法宣流四天下，
　鐵圍大地皆臣屬，　　富樂豐饒人庶歡。
　我時與王為寶女，　　言辭具足梵音聲，
　身光照及千由旬，　　光如無垢真金色。
　有時日光既已沒，　　所奏音樂咸寂然，
　大王及我諸妃嬪，　　一切無不皆安寢。
　彼時有佛出世間，　　號曰吉祥功德海，
　顯現無量神通力，　　普遍十方諸世界。
　復出無量光明海，　　等一切剎微塵數，
　示現種種自在身，　　遍滿十方無有盡。
　大地諸山皆震動，　　發聲普告佛出興，
　天人龍眾阿脩羅，　　聞佛出世皆歡喜。
　復從一一毛孔中，　　出佛化身神變海，
　十方世界皆充滿，　　隨眾生心說妙法。
　我時於彼夜夢中，　　見佛種種諸神變，
　亦聞演說甚深法，　　愛樂喜歎未曾有。
　時有十千主夜神，　　在王宮上空中住，
　同時讚佛諸功德，　　以妙言音覺悟我。
　勝智賢后汝應起，　　佛已出興於汝國，
　百千劫海難值遇，　　見者利樂皆清淨。
　我時寢寤心欣敬，　　即覩清淨妙光明，
　觀此光相從何來，　　見佛坐於樹王下。
　三十二相莊嚴體，　　妙色出過寶山王，
　復於一切毛孔中，　　普放廣大光明海。
　我時見已生歡喜，　　即發廣大希有心，
　願我亦當如世尊，　　具足廣大神通力。
　我於是時尋覺悟，　　大王妃嬪諸眷屬，
　咸令見佛大光明，　　一切身心皆慶悅。
　我時與彼轉輪王，　　四兵千億同圍遶，
　及與無量諸眾生，　　俱行共詣如來所。
　我時經於二萬歲，　　一心供養彼如來，
　七寶大地四天下，　　敬心奉施曾無倦。
　時彼如來為我說，　　修多羅海功德雲，
　以佛威力應群心，　　發起莊嚴諸願海。
　彼時夜神覺悟我，　　令我見佛心增益，
　我時願得如是身，　　覺悟一切諸放逸。
　我從於此初發心，　　願趣無上菩提道，
　往來生死諸有海，　　能滅眾苦心無失。
　此後常以深信心，　　供佛十億那由他，
　恒受人天安隱樂，　　饒益一切諸群生。
　初佛號名吉祥海，　　二名功德無盡燈，
　第三佛號妙寶幢，　　第四佛號虛空慧，
　第五佛號拘蘇摩，　　第六智月無所著，
　第七法月光明王，　　第八智輪光普照，
　第九如來兩足尊，　　號為寶焰山燈光，
　第十調御天人師，　　名曰三世大光音。
　如是十億那由他，　　我皆供養心歡喜，
　然猶未得智慧眼，　　入此甚深解脫海。
　從此次第復有剎，　　名一切佛寶光明，
　其劫名為天吉祥，　　五百如來出興世。
　初佛月輪圓滿光，　　第二佛名為日燈，
　第三佛號星宿幢，　　第四佛名妙寶峯，
　五華焰光六海燈，　　七焰吉祥八天德，
　第九法王號光幢，　　第十普智光明王。
　如是五百諸如來，　　一一我皆曾供養，
　尚於我愛阿賴耶，　　不知無依計為有。
　從此次第復有劫，　　名眾妙色梵光明，
　世界具足寶莊嚴，　　名勝吉祥華燈雲。
　彼中無量佛出興，　　一一我皆曾供養，
　亦供如來大眾會，　　恭敬聽法心歡喜。
　初佛號曰寶須彌，　　二名光明功德海，
　三名法界妙音幢，　　四號法海大聲王，
　五法幢佛六威嚴，　　七法力光八空智，
　第九法焰須彌光，　　第十佛名雲吉祥。
　如是上首等諸佛，　　一一我皆親供養，
　未能明了深法性，　　而得入於諸佛海。
　此後次第復有劫，　　其劫名為月吉祥，
　當於彼時有佛剎，　　號曰日燈吉祥幢。
　彼時有佛出於世，　　其數八十那由他，
　廣陳一切莊嚴具，　　皆以深心而敬奉。
　最初甘露味王佛，　　第二佛名大樹王，
　三名功德須彌峯，　　四名平等妙寶眼，
　五光遍照六光嚴，　　七法海佛八勝力，
　九名世主威力賢，　　第十一切法光王。
　如是上首等諸佛，　　我悉供養咸親近，
　然猶未獲深妙智，　　能入甚深諸法海。
　此後無間復有劫，　　名為寂靜智威力，
　其剎名曰普光雲，　　金剛堅固摩尼寶。
　無數莊嚴具眾色，　　於中千佛出興世，
　眾生多淨少煩惱，　　離垢眾會具莊嚴。
　最初佛號金剛臍，　　第二受持無著力，
　第三法界影像佛，　　四普光照十方王，
　第五大悲威德佛，　　第六名為苦行海，
　第七忍辱圓滿燈，　　第八覺法圓滿光，
　第九佛號海莊嚴，　　最後寂靜光王佛。
　如是上首等千佛，　　我悉一一曾供養，
　然於法性未深悟，　　平等如空性清淨，
　及遍遊行一切剎，　　而於彼剎修諸行。
　次第無間復有劫，　　其劫名為妙出生，
　剎號香燈雲吉祥，　　於中淨穢恒相雜。
　於中億佛出興世，　　彼剎及劫妙莊嚴，
　彼佛所說妙法輪，　　我以念力皆能受。
　初無垢稱二法海，　　第三佛號雲吉祥，
　四名法主五德雲，　　六名法山須彌冠，
　第七智焰威德佛，　　第八虛空大聲佛，
　第九復有兩足尊，　　名普出生殊勝燈，
　最後第十無上士，　　號眉間光智吉祥。
　供彼一切人中尊，　　未能淨治無礙道，
　次第無間復有劫，　　名集堅固妙高王。
　剎號寶峯勝頂幢，　　上妙雜寶為嚴飾。
　有五百佛於中現，　　色身遍滿勝莊嚴。
　供彼一切自覺尊，　　求此甚深真解脫。
　第一功德圓滿佛，　　二寂靜音三海山，
　四威德佛五山王，　　六須彌相大雲聲，
　七法自在八功德，　　九福須彌十寂光。
　此等上首五百佛，　　我皆次第興供養，
　彼佛所有真淨道，　　我皆普入盡無餘，
　然未能於佛法中，　　成就甚深平等忍。
　次第無間復有劫，　　名為安樂莊嚴光，
　剎號寂音瓔珞智，　　眾生清淨少煩惱。
　於中所有諸佛現，　　其數八十那由他，
　我悉供彼人中尊，　　修佛最勝清淨道。
　初佛華聚拘蘇摩，　　二海藏佛三德生，
　第四佛號天王髻，　　第五摩尼勝藏王，
　第六佛名真金山，　　第七佛號寶聚尊，
　第八法幢九財勝，　　最後名為智慧王。
　如是上首天人主，　　我皆供養無不盡。
　此後次第復有劫，　　其劫名為千吉祥，
　剎號妙燈變化幢，　　億那由他佛出現。
　最初佛名寂靜幢，　　第二佛號奢摩他，
　第三寂靜百燈雲，　　第四世尊吉祥王，
　第五佛號最勝王，　　第六佛名如雲行，
　第七如來日威德，　　第八勝法須彌燈，
　九名天焰妙吉祥，　　十師子吼智慧燈。
　如是上首諸善逝，　　我悉供養無空過，
　然猶未得清淨忍，　　入彼甚深諸法海。
　此後次第復有劫，　　名為無著遍莊嚴，
　當於彼時有世界，　　名無邊光普吉祥，
　其中諸佛出興世，　　三十六億那由他。
　初佛名普功德雲，　　第二無間虛空心，
　三佛妙生具莊嚴，　　四名法海大吼聲，
　第五法界大音聲，　　六妙變化功德山，
　第七普方威德尊，　　第八出生法海聲，
　第九海燈功德山，　　第十隨順智日王。
　彼所出現諸如來，　　我皆供養心歡喜。
　最後有佛出興世，　　名寶吉祥功德幢，
　我為天后名月面，　　供養於彼人中尊。
　時佛為我說契經，　　名無依著莊嚴門，
　成就出生諸願海，　　我以念力皆受持。
　獲得廣大清淨眼，　　寂靜總持三昧力，
　恒於相續念念中，　　悉見十方諸佛海。
　得彼諸佛大悲藏，　　及普方便大慈門，
　增長如空大智心，　　成就無量如來力。
　見諸眾生顛倒心，　　堅執常樂我淨想，
　黑暗愚癡雲所迷，　　惑亂妄起諸煩惱。
　行止恒遊邪見林，　　來往入於貪欲海，
　積集種種輪迴業，　　墮落種種諸苦趣。
　一切眾生諸趣中，　　各隨其業而受身，
　生老病死所逼迫，　　身心恒受無邊苦。
　為欲安樂彼眾生，　　發起最勝菩提志，
　願如十方一切剎，　　所有出現十力尊。
　為求成佛利眾生，　　起大願雲周法界，
　從是具修功德聚，　　趣入佛道總持門。
　發起廣大行願雲，　　速疾普入無生道，
　具足廣大波羅蜜，　　法界出生無不遍。
　速疾普入於諸地，　　亦入三世方便海，
　一念普修一切佛，　　所有地度無礙行。
　我時得為佛長子，　　得入普賢深行願，
　了十法界差別門，　　通達甚深諸佛教。

[0748b05] 「善男子！於汝意云何？彼時轉輪聖王名十方主，能建正法，紹繼佛種使不斷者，豈異人乎？文殊師利童子是也。爾時，夜神覺悟我者，普賢菩薩之所化耳。善男子！我於彼時為王寶女，蒙彼夜神覺悟於我，令我見佛，發阿耨多羅三藐三菩提心。從是以來，經佛剎極微塵數劫，未曾生於惡道之中；常生人天，恒得自在，於一切處不捨見佛，其心堅固。乃至於功德幢寶吉祥燈佛所，得此菩薩大速疾力普喜幢無垢解脫，以此解脫，能得如是功德嚴身，種種供養，親近諸佛及善知識，成熟調伏利益眾生，令修妙行。善男子！我唯知此大速疾力普喜幢無垢解脫門，如諸菩薩摩訶薩於念念中普詣一切諸如來所，速疾趣入一切智海；於念念中以發趣門，入於一切諸大願海；於念念中以願海門，盡未來劫念念出生一切諸行；一一行中變化出生一切佛剎極微塵數身；一一身遍入一切法界門；一一法界門一切佛剎中，應眾生心說諸妙行；一切佛剎一一塵中，悉見無邊諸如來海；一一如來所悉見遍法界諸佛神通遊戲自在；一一如來所悉見往劫修諸菩薩種種妙行；一一如來所受持守護所有法輪，常不忘失，悉見三世一切如來種種神變方便教海，而我云何能知、能說彼功德行？善男子！於此如來大眾會中，有主夜神名普救護一切眾生威德吉祥，汝詣彼問菩薩云何入菩薩行，圓滿清淨諸菩薩道。」

[0748c03] 時，善財童子禮夜神足，遶無數匝，慇懃瞻仰，一心戀慕，辭退而去。

[0748c06] 爾時，善財童子從喜目夜神所聞普喜幢解脫，深信趣入，隨順觀察；念善知識所有教誨，心無暫捨，作意思惟，諸根不散，一心願得遇善知識，普於十方勤求匪懈，願常親近諸善知識，生諸功德；於善知識承事供養，常令歡喜，與善知識所有善根同一體性，得善知識巧方便行，無能破壞；依善知識速疾增長，入精進海；與善知識隨順共住，常不遠離。作是願已，往詣普救眾生威德神所。時，彼夜神即為善財示現菩薩調伏眾生解脫神力，以諸相好莊嚴其身，即於眉間放大光明，名普智焰無垢星宿幢，無量光明以為眷屬。其光普照一切世間，照世間已，入善財頂，充滿其身。善財即時得極清淨圓滿三昧，得三昧已，悉見喜目、普救二神兩處中間所有一切地塵、水塵、及以火塵、金剛摩尼眾寶微塵，華香瓔珞諸莊嚴具，如是一切所有極微一一塵中，各見佛剎極微塵數世界成壞，及見一切地、水、火、風諸大積聚，亦見一切世界連接，皆以地輪任持而住，種種形像、種種眷屬、種種山海、種種河池、種種樹林、種種宮殿。所謂：天宮殿、龍宮殿、夜叉宮殿、乾闥婆、阿修羅、迦樓羅、緊那羅、摩睺羅伽、人、非人等宮殿屋宅，種種莊嚴，地獄、畜生、閻羅王界一切住處，諸趣輪轉，生死往來，隨業受報，各各差別；普遍出生，不相雜亂，靡不知見。善財又見一切世界種種差別；所謂：或有世界雜穢，或有世界清淨，或有世界趣雜穢，或有世界趣清淨，或有世界雜穢清淨，或有世界清淨雜穢，或有世界其形平正，或有世界隨心想住，或有覆住，或有側住。如是世界一切趣類，一切生中，皆悉見此普救眾生威德夜神，於一切時，遍一切處，隨諸眾生如是壽量，如是信樂，形貌、言辭、行解差別，以方便力普現其前，隨宜調伏而成熟之。令地獄眾生免諸苦毒，令畜生眾生不相食噉，令閻羅界餓鬼眾生無有飢渴，令諸龍等離一切怖，令欲界眾生離欲界怖，令人趣眾生離暗夜怖、毀訾怖、惡名怖、大眾怖、不活怖、死怖、惡道怖、斷善根怖、退菩提心怖、遇惡知識怖、離善知識怖、墮二乘地怖、種種生死怖、異類眾生同住怖、惡時受生怖、惡種族中受生怖、造惡業怖、業煩惱障怖、執著諸相種種繫縛怖，如是等怖，悉令捨離，迴向菩提。

[0749a20] 善財又見一切眾生：卵生、胎生、濕生、化生、有色、無色、有想、無想、非有想、非無想，普現其前，常勤救護；為成就菩薩大願力故，深入菩薩三昧力故，堅固菩薩神通力故，出生普賢行願力故，增廣菩薩大悲海故，得普覆眾生無礙大慈故，得普與眾生無量喜樂故，得普攝眾生智慧方便故，得菩薩解脫自在神通故，嚴淨一切諸佛剎故，覺悟了知一切法故，承事供養一切佛故，受持一切諸佛教故，積集一切勝善根故，修諸菩薩諸妙行故，入眾生心無障礙故，知眾生根能成熟故，淨一切眾生信解海故，破一切眾生無知闇故，得一切智清淨光明故。

[0749b04] 爾時，善財童子見普救眾生威德夜神入調伏一切眾生解脫門，現不思議甚深境界神通力已，心大歡喜，踊躍無量，頭面作禮，一心瞻仰。時，彼夜神即捨菩薩種種相好妙莊嚴身，還復本形，而不捨其神通變化自在威力。

[0749b09] 爾時，善財童子恭敬合掌，却住一面，觀察夜神，以偈讚曰：

「我見仁尊今所現，　　如是廣大神通力，
　令我發生歡喜心，　　即說妙偈而稱讚。
　我見聖者廣大身，　　殊勝妙寶莊嚴色，
　譬如星月處空中，　　難思相好皆微妙。
　身放清淨光明輪，　　量等無邊剎塵數，
　種種色相皆殊妙，　　普照十方無不遍。
　於仁一一毛孔出，　　等諸眾生心數光，
　光中佛坐寶蓮華，　　化現能滅眾生苦，
　光中復出妙香雲，　　普熏一切眾生類，
　復能普雨眾妙華，　　普供十方一切佛。
　眉放廣大光明聚，　　寶光無垢等須彌，
　普照十方世界中，　　觸者令滅愚癡暗。
　口常普放無垢光，　　光輪廣大如千日，
　普照十方諸世界，　　毘盧遮那所行境。
　眼放無垢光明雲，　　光明晃耀如星月，
　普照一切十方剎，　　滅除三有諸癡翳。
　仁所化現種種身，　　其身相狀等眾生，
　充滿十方法界中，　　調伏無量眾生海。
　分身普往遍十方，　　悉現一切眾生前，
　滅除王賊水火怖，　　令心調伏生歡喜。
　我承喜眼天神教，　　念尊功德來奉事，
　見尊毫相放光雲，　　圓明廣大無諸垢。
　此光普照於十方，　　悉滅眾生煩惱暗，
　顯現種種神通力，　　然後而來入我身。
　我時遇此圓滿光，　　身心安樂生歡喜，
　得百總持三昧海，　　普見十方善逝尊。
　我於所有經行處，　　悉見一切極微塵，
　於彼一一極微中，　　各見佛剎如塵數。
　或有塵中無數剎，　　一向雜染恒濁穢，
　眾生無救受諸苦，　　發聲悲歎常號泣，
　或有諸剎染淨雜，　　眾生少樂多憂苦，
　現佛獨覺聲聞形，　　大悲往彼而救度。
　有剎先淨後雜染，　　男女端嚴皆可樂，
　菩薩充滿具莊嚴，　　住持無量諸佛法。
　十方一一極微中，　　皆有無量淨剎海，
　毘盧遮那於往昔，　　普修行海所莊嚴。
　佛於十方一切剎，　　悉坐最勝菩提場，
　成等正覺現神通，　　說法調伏群生類。
　我見普救威德天，　　其身普往無邊剎，
　毘盧遮那境界中，　　供事十方一切佛。」

[0749c22] 爾時，善財童子說此偈已，白普救眾生威德神言：「希有聖者！乃能住此甚深解脫。得此解脫其已久如？本修何行而能清淨？」

[0749c24] 夜神告言：「善男子！此處難知，一切世間天人二乘所不能測。何以故？此是住普賢菩薩行者境界故，隨順大悲藏者境界故，救護一切眾生者境界故，能淨一切三惡八難者境界故，能以無上清淨莊嚴一切佛剎者境界故，能於一切諸佛剎中紹繼佛種不斷者境界故，能持一切諸佛正法者境界故，能於一切劫修菩薩行成滿大願海者境界故，能於一切法界海以清淨智光滅無明闇障者境界故，能以一念智慧光明普照一切三世方便海者境界故，我當承佛威力為汝宣說。善男子！乃往古世，過佛剎極微塵數劫，爾時有劫名無垢圓滿，世界名毘盧遮那威德吉祥，有須彌山極微塵數如來於中出現。其佛世界以一切香王摩尼寶金剛為體，以天龍宮殿眾寶莊嚴，住無垢光明摩尼王海上，其形正圓，清淨無垢；一切瓔珞嚴具帳雲而覆其上，一切莊嚴摩尼輪山千匝圍遶，十萬億那由他四天下皆妙莊嚴；或有四天下惡業眾生於中止住，或有四天下雜業眾生於中止住，或有四天下善根眾生於中止住，或有四天下一向清淨諸大菩薩之所止住。善男子！彼界東際輪圍山側，有四天下名寶燈華幢，國界清淨，安隱豐樂，不藉耕耘而生稻粱，皆由往業勝力成熟；宮殿樓閣悉皆奇妙，諸如意樹處處行列，種種香樹恒出香雲，諸末香樹雨末香雲，種種鬘樹恒出鬘雲，種種華樹雨不思議眾妙華雲，種種寶樹雨大摩尼珍奇妙寶，無量色光周匝照曜，諸音樂樹出諸音樂，隨風吹動演妙音聲，日月光明摩尼寶王普照一切，晝夜受樂，無時間斷。此四天下有百萬億那由他諸王國土，一一國土有千大河周匝圍遶，一一皆以妙華覆上，隨流漂動，出天樂音，一切寶樹列植其岸，種種珍奇以為嚴飾，舟船來往，稱情嬉戲，種種資緣，受用安樂。一一河間有百萬億城，一一城有百萬億那由他聚落，如是一切城邑聚落，各有無量百千億那由他宮殿園林，周匝圍遶以為眷屬。此四天下閻浮提中，有一國土名寶華燈，安隱豐樂，人民熾盛，宮殿嚴好，自在圓滿，其中眾生具行十善。有轉輪王於中出現，名毘盧遮那寶蓮華藏，於蓮華中欻然化生，三十二相莊嚴其身，七寶成就，王四天下，恒以正法教導群生。王有千子，端正勇健，威力自在，能伏怨敵，百萬億那由他宮人、采女以為眷屬。皆悉與王同種善根，同修諸行，同時誕生，同以寶飾瓔珞莊嚴，端正姝妙，猶如天女，身真金色，常放光明，諸毛孔中恒出妙香，良臣猛將具足十億。王有正妃名具足圓滿吉祥面，是王女寶，端嚴殊特，觀者無厭，最勝清淨，皮膚金色，目髮紺青，言同梵音，身有天香，常放光明照千由旬。其妃有女名普喜吉祥蓮華眼，形體端嚴，德行具足，相好圓滿，如轉輪王，眾生見者心無厭足。彼時，眾生壽命無量，或有不定而中夭者；種種形色，種種音聲，種種名字，種種族姓，長、短，大、小，勇、怯，愚、智，貧、富，苦、樂，信樂勝劣，無量品類，皆悉不同。時，或有人謂餘人言：『我身端正，汝形醜陋。』作是語已，互相毀辱，集不善業；以是業故，壽命色力一切樂事，悉皆損減。

大方廣佛華嚴經卷第十九

【經文資訊】大正藏第 10 冊 No. 0293 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，眾生出版社提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA