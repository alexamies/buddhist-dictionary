解深密經卷第三


大唐三藏法師玄奘奉　詔譯

分別瑜伽品第六

[0697c14]  爾時慈氏菩薩摩訶薩白佛言：「世尊！菩薩何  依何住，於大乘中修奢摩他、毘鉢舍那？」

[0697c15]  佛  告慈氏菩薩曰：「善男子！當知菩薩法假安  立，及不捨阿耨多羅三藐三菩提願，為依、  為住，於大乘中修奢摩他、毘鉢舍那。」

[0697c18]  慈氏  菩薩復白佛言：「如世尊說四種所緣境事：一  者、有分別影像所緣境事；二者、無分別影像
所緣境事；三者、事邊際所緣境事；四者、所作  成辦所緣境事。於此四中，幾是奢摩他所緣  境事？幾是毘鉢舍那所緣境事？幾是俱所緣  境事？」

[0697c24]  佛告慈氏菩薩曰：「善男子！一是奢摩  他所緣境事，謂無分別影像；一是毘鉢舍那  所緣境事，謂有分別影像；二是俱所緣境事，
謂事邊際、所作成辦。」

[0697c27]  慈氏菩薩復白佛言：「世  尊！云何菩薩依是四種奢摩他、毘鉢舍那所  緣境事，能求奢摩他、能善毘鉢舍那？」

[0697c29]  佛告  慈氏菩薩曰：「善男子！如我為諸菩薩所說  法假安立，所謂契經、應誦、記別、諷誦、自說、因
緣、譬喻、本事、本生、方廣、希法、論議。菩薩於此  善聽、善受、言善通利、意善尋思、見善通達，即  於如所善思惟法，獨處空閑作意思惟。復
即於此能思惟心，內心相續，作意思惟。如  是正行多安住故，起身輕安及心輕安，是  名奢摩他。如是菩薩，能求奢摩他。彼由獲
得身心輕安為所依故，即於如所善思惟  法，內三摩地所行影像，觀察勝解捨離心相。  即於如是三摩地影像所知義中，能正思擇、
最極思擇，周遍尋思、周遍伺察，若忍、若樂、若  慧、若見、若觀，是名毘鉢舍那。如是菩薩，能善  毘鉢舍那。」

[0698a14]  慈氏菩薩復白佛言：「世尊！若諸菩  薩緣心為境，內思惟心，乃至未得身心輕  安，所有作意，當名何等？」

[0698a16]  佛告慈氏菩薩曰：  「善男子！非奢摩他作意，是隨順奢摩他勝解  相應作意。」

[0698a18]  「世尊！若諸菩薩乃至未得身心輕  安，於如所思所有諸法內三摩地所緣影像  作意思惟，如是作意，當名何等？」

[0698a20]  「善男子！  非毘鉢舍那作意，是隨順毘鉢舍那勝解相  應作意。」

[0698a22]  慈氏菩薩復白佛言：「世尊！奢摩他道  與毘鉢舍那道，當言有異？當言無異？」

[0698a23]  佛  告慈氏菩薩曰：「善男子！當言非有異、非無  異。何故非有異？以毘鉢舍那所緣境心為  所緣故。何故非無異？有分別影像非所緣
故。」

[0698a27]  慈氏菩薩復白佛言：「世尊！諸毘鉢舍那三  摩地所行影像，彼與此心，當言有異？當言  無異？」

[0698a29]  佛告慈氏菩薩曰：「善男子！當言無  異。何以故？由彼影像唯是識故。善男子！  我說識所緣，唯識所現故。」

[0698b02]  「世尊！若彼所行影  像，即與此心無有異者，云何此心還見此  心？」

[0698b04]  「善男子！此中無有少法能見少法；然即  此心如是生時，即有如是影像顯現。善男  子！如依善瑩清淨鏡面，以質為緣還見本
質，而謂我今見於影像，及謂離質別有所  行影像顯現。如是此心生時，相似有異三  摩地所行影像顯現。」

[0698b09]  「世尊！若諸有情自性而  住，緣色等心所行影像，彼與此心亦無異  耶？」

[0698b11]  「善男子！亦無有異！而諸愚夫由顛倒覺，  於諸影像，不能如實知唯是識，作顛倒  解。」

[0698b13]  慈氏菩薩復白佛言：「世尊！齊何當言菩  薩一向修毘鉢舍那？」

[0698b14]  佛告慈氏菩薩曰：「善男  子！若相續作意唯思惟心相。」

[0698b15]  「世尊！齊何當  言菩薩一向修奢摩他？」

[0698b16]  「善男子！若相續作  意唯思惟無間心。」

[0698b17]  「世尊！齊何當言菩薩奢  摩他、毘鉢舍那和合俱轉？」

[0698b18]  「善男子！若正思惟  心一境性。」

[0698b19]  「世尊！云何心相？」

[0698b19]  「善男子！謂三摩地  所行有分別影像，毘鉢舍那所緣。」

[0698b20]  「世尊！云何  無間心？」

[0698b21]  「善男子！謂緣彼影像心，奢摩他所緣。」

[0698b22]  「世尊！云何心一境性？」

[0698b22]  「善男子！謂通達三摩地  所  行  影像，唯是其識；或通達此已，復思惟  如性。」

[0698b24]  慈氏菩薩復白佛言：「世尊！毘鉢舍那凡  有幾種？」

[0698b25]  佛告慈氏菩薩曰：「善男子！略有三  種：一者、有相毘鉢舍那；二者、尋求毘鉢舍那；  三者、伺察毘鉢舍那。云何有相毘鉢舍那？謂
純思惟三摩地所行有分別影像毘鉢舍那。  云何尋求毘鉢舍那？謂由慧故，遍於彼彼  未善解了一切法中，為善了故，作意思惟
毘鉢舍那。云何伺察毘鉢舍那？謂由慧故，遍  於彼彼已善解了一切法中，為善證得極  解脫故，作意思惟毘鉢舍那。」

[0698c04]  慈氏菩薩復白  佛言：「世尊！是奢摩他凡有幾種？」

[0698c05]  佛告慈氏  菩薩曰：「善男子！即由隨彼無間心故，當  知此中亦有三種。復有八種，謂初靜慮乃  至非想非非想處，各有一種奢摩他故。復
有四種，謂慈、悲、喜、捨四無量中，各有一種奢  摩他故。」

[0698c10]  慈氏菩薩復白佛言：「世尊！如說依  法奢摩他、毘鉢舍那，復說不依法奢摩他、毘  鉢舍那。云何名依法奢摩他、毘鉢舍那？云
何復名不依法奢摩他、毘鉢舍那？」

[0698c13]  佛告慈氏  菩薩曰：「善男子！若諸菩薩隨先所受所思法  相，而於其義得奢摩他、毘鉢舍那，名依法
奢摩他、毘鉢舍那。若諸菩薩不待所受所思  法相，但依於他教誡教授，而於其義得奢  摩他、毘鉢舍那，謂觀青瘀及膿爛等，或一切
行皆是無常、或諸行苦、或一切法皆無有  我、或復涅槃畢竟寂靜。如是等類奢摩他、  毘鉢舍那，名不依法奢摩他、毘鉢舍那。由依
止法得奢摩他、毘鉢舍那，故我施設隨法  行菩薩，是利根性；由不依法得奢摩他、毘鉢  舍那故，我施設隨信行菩薩，是鈍根性。」

[0698c25]  慈氏菩薩復白佛言：「世尊！如說緣別法奢摩  他、毘鉢舍那，復說緣總法奢摩他、毘鉢舍那。  云何名為緣別法奢摩他、毘鉢舍那？云何復
名緣總法奢摩他、毘鉢舍那？」

[0698c28]  佛告慈氏菩薩  曰：「善男子！若諸菩薩，緣於各別契經等法，於  如所受所思惟法，修奢摩他、毘鉢舍那，是名
緣別法奢摩他、毘鉢舍那。若諸菩薩，即緣一  切契經等法，集為一團、一積、一分、一聚作意  思惟：此一切法，隨順真如，趣向真如，臨入
真如；隨順菩提，隨順涅槃，隨順轉依，及趣  向彼，若臨入彼。此一切法，宣說無量無數善  法。如是思惟修奢摩他、毘鉢舍那，是名緣  總法奢摩他、毘鉢舍那。」

[0699a08]  慈氏菩薩復白佛言：  「世尊！如說緣小總法奢摩他、毘鉢舍那，復說  緣大總法奢摩他、毘鉢舍那，又說緣無量總
法奢摩他、毘鉢舍那。云何名緣小總法奢摩  他、毘鉢舍那？云何名緣大總法奢摩他、毘鉢  舍那？云何復名緣無量總法奢摩他、毘鉢舍  那？」

[0699a14]  佛告慈氏菩薩曰：「善男子！若緣各別契  經，乃至各別論義，為一團等作意思惟，當  知是名緣小總法奢摩他、毘鉢舍那。若緣乃
至所受所思契經等法，為一團等作意思惟，  非緣各別，當知是名緣大總法奢摩他、毘  鉢舍那。若緣無量如來法教，無量法句文字，
無量後後慧所照了，為一團等作意思惟，非  緣乃至所受所思，當知是名緣無量總法  奢摩他、毘鉢舍那。」

[0699a22]  慈氏菩薩復白佛言：「世尊！  菩薩齊何名得緣總法奢摩他、毘鉢舍那？」

[0699a23]  佛  告慈氏菩薩曰：「善男子！由五緣故當知名  得：一者、於思惟時，剎那剎那融銷一切麁  重所依；二者、離種種想得樂法樂；三者、解
了十方無差別相無量法光；四者、所作成滿  相應淨分無分別相，恒現在前；五者、為令  法身得成滿故，攝受後後轉勝妙因。」

[0699a29]  慈氏  菩薩復白佛言：「世尊！此緣總法奢摩他、毘鉢  舍那，當知從何名為通達？從何名得？」

[0699b02]  佛  告慈氏菩薩曰：「善男子！從初極喜地名為  通達；從第三發光地乃名為得。善男子！初  業菩薩亦於是中隨學作意，雖未可歎，不
應懈廢。」

[0699b06]  慈氏菩薩復白佛言：「世尊！是奢摩  他、毘鉢舍那，云何名有尋有伺三摩地？云何  名無尋唯伺三摩地？云何名無尋無伺三  摩地？」

[0699b09]  佛告慈氏菩薩曰：「善男子！於如所取  尋伺法相，若有麁顯領受觀察，諸奢摩他、毘  鉢舍那，是名有尋有伺三摩地。若於彼相，
雖無麁顯領受觀察，而有微細彼光明念  領受觀察，諸奢摩他、毘鉢舍那，是名無尋唯  伺三摩地。若即於彼一切法相，都無作意領
受觀察，諸奢摩他、毘鉢舍那，是名無尋無伺  三摩地。

[0699b16]  「復次，善男子！若有尋求奢摩他、毘鉢  舍那，是名有尋有伺三摩地。若有伺察奢摩  他、毘鉢舍那，是名無尋唯伺三摩地。若緣
總法奢摩他、毘鉢舍那，是名無尋無伺三摩  地。」

[0699b20]  慈氏菩薩復白佛言：「世尊！云何止相？云  何舉相？云何捨相？」

[0699b21]  佛告慈氏菩薩曰：「善男  子！若心掉舉或恐掉舉時，諸可厭法作意  及彼無間心作意，是名止相。若心沈沒或
恐沈沒時，諸可欣法作意及彼心相作意，  是名舉相。若於一向止道，或於一向觀道，  或於雙運轉道，二隨煩惱所染污時，諸無
功用作意，及心任運轉中所有作意，是名捨  相。」

[0699b28]  慈氏菩薩復白佛言：「世尊！修奢摩他、毘  鉢舍那諸菩薩眾，知法知義。云何知法？云  何知義？」

[0699c01]  佛告慈氏菩薩曰：「善男子！彼諸菩  薩，由五種相了知於法：一者、知名；二者、知  句；三者、知文；四者、知別；五者知總。云何為
名？謂於一切染淨法中，所立自性想假施  設。云何為句？謂即於彼名聚集中，能隨宣  說諸染淨義，依持建立。云何為文？謂即彼二
所依止字。云何於彼各別了知？謂由各別所  緣作意。云何於彼總合了知？謂由總合所  緣作意。如是一切總略為一，名為知法。如  是名為菩薩知法。

[0699c10]  「善男子！彼諸菩薩，由十種  相了知於義：一者、知盡所有性；二者、知如  所有性；三者、知能取義；四者、知所取義；五
者、知建立義；六者、知受用義；七者、知顛倒  義；八者、知無倒義；九者、知雜染義；十者、知  清淨義。

[0699c15]  「善男子！盡所有性者，謂諸雜染清淨  法中，所有一切品別邊際，是名此中盡所有  性。如五數蘊、六數內處、六數外處，如是一  切。

[0699c18]  「如所有性者，謂即一切染淨法中，所有真  如，是名此中如所有性。此復七種：一者、流轉  真如，謂一切行無先後性；二者、相真如，謂一
切法、補特伽羅無我性及法無我性；三者、了  別真如，謂一切行唯是識性；四者、安立真  如，謂我所說諸苦聖諦；五者、邪行真如，謂我
所說諸集聖諦；六者、清淨真如，謂我所說諸  滅聖諦；七者、正行真如，謂我所說諸道聖諦。  當知此中由流轉真如、安立真如、邪行真如
故，一切有情平等平等。由相真如、了別真如  故，一切諸法平等平等。由清淨真如故，一  切聲聞菩提、獨覺菩提、阿耨多羅三藐三菩
提，平等平等。由正行真如故，聽聞正法，緣總  境界勝奢摩他、毘鉢舍那所攝受慧，平等平  等。

[0700a03]  「能取義者，謂內五色處、若心、意、識及諸心  法。

[0700a04]  「所取義者，謂外六處。又能取義，亦所取  義。

[0700a05]  「建立義者，謂器世界，於中可得建立一  切諸有情界。謂一村田、若百村田、若千村田、  若百千村田。或一大地至海邊際，此百、此千、
若此百千。或一贍部洲，此百、此千、若此百千。  或一四大洲，此百、此千、若此百千。或一小千  世界，此百、此千、若此百千。或一中千世界，此
百、此千、若此百千。或一三千大千世界，此百、  此千、若此百千。或此拘胝、此百拘胝、此千拘  胝、此百千拘胝。或此無數、此百無數、此千無
數、此百千無數、或三千大千世界無數、百千  微塵量等，於十方面無量無數諸器世界。

[0700a15]  「受  用義者，謂我所說諸有情類，為受用故，攝  受資具。

[0700a17]  「顛倒義者，謂即於彼能取等義，無常  計常，想倒、心倒、見倒。苦計為樂，不淨計淨，  無我計我，想倒、心倒、見倒。

[0700a19]  「無倒義者，與上  相違。能對治彼，應知其相。

[0700a20]  「雜染義者，謂三  界中三種雜染：一者、煩惱雜染；二者、業雜染；  三者、生雜染。

[0700a22]  「清淨義者，謂即如是三種雜染，  所有離繫菩提分法。

[0700a23]  「善男子！如是十種，當  知普攝一切諸義。

[0700a24]  「復次，善男子！彼諸菩薩，由  能了知五種義故，名為知義。何等五義？一  者、遍知事；二者、遍知義；三者、遍知因；四者、得
遍知果；五者、於此覺了。

[0700a27]  「善男子！此中遍知事  者，當知即是一切所知：謂或諸蘊，或諸內處  或諸外處；如是一切。

[0700a29]  「遍知義者，乃至所有品  類差別所應知境。謂世俗故、或勝義故，或  功德故、或過失故，緣故，世故，或生、或住、或壞
相故，或如病等故，或苦集等故，或真如、實際、  法界等故，或廣略故，或一向記故、或分別記  故、或反問記故、或置記故，或隱密故、或顯了
故：如是等類，當知一切名遍知義。

[0700b06]  「言遍知  因者，當知即是能取前二菩提分法，所謂  念住或正斷等。

[0700b08]  「得遍知果者，謂貪、恚、癡永斷  毘奈耶，及貪、恚、癡一切永斷諸沙門果。及我  所說聲聞、如來若共不共世出世間所有功  德，於彼作證。

[0700b11]  「於此覺了者，謂即於此作證  法中，諸解脫智，廣為他說、宣揚、開示。

[0700b12]  「善男子！  如是五義，當知普攝一切諸義。

[0700b13]  「復次，善男  子！彼諸菩薩，由能了知四種義故，名為知  義。何等四義？一者、心執受義；二者、領納義；三
者、了別義；四者、雜染清淨義。善男子！如是  四義，當知普攝一切諸義。

[0700b17]  「復次，善男子！彼  諸菩薩，由能了知三種義故，名為知義。何  等三義？一者、文義；二者、義義；三者、界義。

[0700b19]  「善男  子！言文義者，謂名身等。

[0700b20]  「義義當知復有十  種：一者、真實相；二者、遍知相；三者、永斷相；四  者、作證相；五者、修習相；六者、即彼真實相等
品差別相；七者、所依能依相屬相；八者、即  遍知等障礙法相；九者、即彼隨順法相；十者、  不遍知等及遍知等過患功德相。

[0700b25]  「言界義者，  謂五種界：一者、器世界；二者、有情界；三者、法  界；四者、所調伏界；五者、調伏方便界。

[0700b27]  「善男子！  如是五義，當知普攝一切諸義。」

[0700b28]  慈氏菩薩  復白佛言：「世尊！若聞所成慧了知其義，若  思所成慧了知其義，若奢摩他、毘鉢舍那修  所成慧了知其義，此何差別？」

[0700c02]  佛告慈氏菩薩  曰：「善男子！聞所成慧，依止於文，但如其說，  未善意趣，未現在前，隨順解脫，未能領
受成解脫義。思所成慧，亦依於文，不唯如  說，能善意趣，未現在前，轉順解脫，未能領  受成解脫義。若諸菩薩修所成慧，亦依於文
亦不依文，亦如其說亦不如說，能善意  趣，所知事同分三摩地所行影像現前，極順  解脫，已能領受成解脫義。善男子！是名三  種知義差別。」

[0700c11]  慈氏菩薩復白佛言：「世尊！修  奢摩他、毘鉢舍那諸菩薩眾，知法知義，云  何為智？云何為見？」

[0700c13]  佛告慈氏菩薩曰：「善  男子！我無量門宣說智、見二種差別，今當為  汝略說其相。若緣總法修奢摩他、毘鉢舍
那所有妙慧，是名為智；若緣別法修奢摩  他、毘鉢舍那所有妙慧，是名為見。」

[0700c17]  慈氏菩薩  復白佛言：「世尊！修奢摩他、毘鉢舍那諸菩  薩眾由何，作意何等？云何除遣諸相？」

[0700c19]  佛告  慈氏菩薩曰：「善男子！由真如作意，除遣法  相及與義相；若於其名及名自性無所得時，  亦不觀彼所依之相，如是除遣。如於其名，
於句、於文、於一切義，當知亦爾。乃至於界  及界自性無所得時，亦不觀彼所依之相，  如是除遣。」

[0700c25]  「世尊！諸所了知真如義相，此真  如相亦可遣不？」

[0700c26]  「善男子！於所了知真如義  中，都無有相，亦無所得，當何所遣？善男子！  我說了知真如義時，能伏一切法義之相，  非此了達餘所能伏。」

[0700c29]  「世尊！如世尊說，濁水  器喻、不淨鏡喻、撓泉池喻，不任觀察自面影  相；若堪任者，與上相違。如是若有不善修
心，則不堪任如實觀察所有真如；若善修  心，堪任觀察。此說何等能觀察心？依何真如  而作是說？」

[0701a05]  「善男子！此說三種能觀察心，謂  聞所成能觀察心，若思所成能觀察心，若修  所成能觀察心。依了別真如作如是說。」

[0701a07]  「世  尊！如是了知法義菩薩為遣諸相勤修  加行，有幾種相難可除遣？誰能除遣？」

[0701a09]  「善  男子！有十種相，空能除遣。何等為十？一者、  了知法義故，有種種文字相；此由一切法  空，能正除遣。二者、了知安立真如義故，有
生、滅、住、異性相續隨轉相；此由相空及無先  後空，能正除遣。三者、了知能取義故，有顧  戀身相及我慢相；此由內空及無所得空，能
正除遣。四者、了知所取義故，有顧戀財相；  此由外空，能正除遣。五者、了知受用義、男女  承事資具相應故，有內安樂相、外淨妙相；此
由內外空及本性空，能正除遣。六者、了知建  立義故，有無量相；此由大空，能正除遣。七  者、了知無色故，有內寂靜解脫相；此由有
為空，能正除遣。八者、了知相真如義故，有  補特伽羅無我相、法無我相，若唯識相及勝  義相；此由畢竟空、無性空、無性自性空及勝
義空，能正除遣。九者、由了知清淨真如義  故，有無為相、無變異相；此由無為空、無變異  空，能正除遣。十者、即於彼相對治空性，作意
思惟故，有空性相；此由空空，能正除遣。」

[0701a28]  「世  尊！除遣如是十種相時，除遣何等？從何等  相而得解脫？」

[0701b01]  「善男子！除遣三摩地所行影  像相；從雜染縛相而得解脫，彼亦除遣。善  男子！當知就勝說，如是空治如是相，非
不一一治一切相。譬如無明，非不能生  乃至老死諸雜染法。就勝但說能生於行，  由是諸行親近緣故。此中道理，當知亦爾。」

[0701b07]  爾時，慈氏菩薩復白佛言：「世尊！此中何等空  是總空性相？若諸菩薩了知是已，無有失  壞於空性相，離增上慢？」

[0701b09]  爾時，世尊歎慈氏  菩薩曰：「善哉，善哉！善男子！汝今乃能請問  如來如是深義，令諸菩薩於空性相無有
失壞。何以故？善男子！若諸菩薩於空性相  有失壞者，便為失壞一切大乘。是故汝應  諦聽，諦聽！當為汝說總空性相。善男子！若
於依他起相及圓成實相中，一切品類雜染、  清淨遍計所執相，畢竟遠離性，及於此中都  無所得，如是名為於大乘中總空性相。」

[0701b18]  慈氏菩薩復白佛言：「世尊！此奢摩他、毘鉢舍  那，能攝幾種勝三摩地？」

[0701b19]  佛告慈氏菩薩曰：  「善男子！如我所說無量聲聞、菩薩、如來，有  無量種勝三摩地，當知一切皆此所攝。」

[0701b21]  「世尊！  此奢摩他、毘鉢舍那以何為因？」

[0701b22]  「善男子！清淨  尸羅，清淨聞思所成正見，以為其因。」

[0701b23]  「世尊！此  奢摩他、毘鉢舍那以何為果？」

[0701b24]  「善男子！善清  淨戒、清淨心、善清淨慧，以為其果。復次，善男  子！一切聲聞及如來等，所有世間及出世間一
切善法，當知皆是此奢摩他、毘鉢舍那所得  之果。」

[0701b28]  「世尊！此奢摩他、毘鉢舍那能作何業？」

[0701b28]  「善  男子！此能解脫二縛為業，所謂相縛及麁  重縛。」

[0701c01]  「世尊！如佛所說五種繫中，幾是奢摩  他障？幾是毘鉢舍那障？幾是俱障？」

[0701c02]  「善男子！顧  戀身財，是奢摩他障；於諸聖教不得隨欲，  是毘鉢舍那障；樂相雜住，於少喜足，當知俱
障。由第一故，不能造修；由第二故，所修加  行不到究竟。」

[0701c06]  「世尊！於五蓋中，幾是奢摩他  障？幾是毘鉢舍那障？幾是俱障？」

[0701c07]  「善男子！掉舉、  惡作，是奢摩他障；惛沈、睡眠、疑，是毘鉢舍那  障；貪欲、瞋恚，當知俱障。」

[0701c09]  「世尊！齊何名得奢  摩他道圓滿清淨？」

[0701c10]  「善男子！乃至所有惛沈、睡  眠正善除遣，齊是名得奢摩他道圓滿清淨。」

[0701c12]  「世尊！齊何名得毘鉢舍那道圓滿清淨？」

[0701c12]  「善  男子！乃至所有掉舉、惡作正善除遣，齊是名  得毘鉢舍那道圓滿清淨。」

[0701c14]  「世尊！若諸菩薩於  奢摩他、毘鉢舍那現在前時，應知幾種心散  動法？」

[0701c16]  「善男子！應知五種：一者、作意散動；二者、  外心散動；三者、內心散動；四者、相散動；五者、  麁重散動。善男子！若諸菩薩捨於大乘相應
作意，墮在聲聞、獨覺相應諸作意中，當知是  名作意散動。若於其外五種妙欲諸雜亂相，  所有尋思隨煩惱中，及於其外所緣境中，縱
心流散，當知是名外心散動。若由惛沈及  以睡眠，或由沈沒，或由愛味三摩鉢底，或  由隨一三摩鉢底諸隨煩惱之所染污，當  知是名內心散動。若依外相，於內等持所
行諸相，作意思惟，名相散動。若內作意為  緣，生起所有諸受，由麁重身計我起慢，當  知是名麁重散動。」

[0701c28]  「世尊！此奢摩他、毘鉢舍那，  從初菩薩地乃至如來地，能對治何障？」

[0701c29]  「善  男子！此奢摩他、毘鉢舍那，於初地中，對治  惡趣煩惱業生雜染障。第二地中，對治微細  誤犯現行障。第三地中，對治欲貪障。第四地
中，對治定愛及法愛障。第五地中，對治生死  涅槃一向背趣障。第六地中，對治相多現行  障。第七地中，對治細相現行障。第八地中，對
治於無相作功用及於有相不得自在障。第  九地中，對治於一切種善巧言辭不得自在  障。第十地中，對治不得圓滿法身證得障。善
男子！此奢摩他、毘鉢舍那，於如來地，對治  極微細最極微細煩惱障及所知障。由能永  害如是障故，究竟證得無著無礙一切智見。
依於所作成滿所緣，建立最極清淨法身。」

[0702a14]  慈氏菩薩復白佛言：「世尊！云何菩薩依奢摩  他、毘鉢舍那勤修行故，證得阿耨多羅三藐  三菩提？」

[0702a17]  佛告慈氏菩薩曰：「善男子！若諸菩薩已得  奢摩他、毘鉢舍那，依七真如，於如所聞所  思法中，由勝定心，於善審定、於善思量、
於善安立真如性中，內正思惟。彼於真如  正思惟故，心於一切細相現行尚能棄捨，何  況麁相？善男子！言細相者，謂心所執受相，
或領納相，或了別相，或雜染清淨相，或內相，  或外相，或內外相，或謂我當修行一切利有  情相，或正智相，或真如相，或苦集滅道相，或
有為相，或無為相，或有常相，或無常相，或苦  有變異性相，或苦無變異性相，或有為異相  相，或有為同相相，或知一切是一切已有一
切相，或補特伽羅無我相，或法無我相。於彼  現行，心能棄捨。

[0702b01]  「彼既多住如是行故，於時  時間，從其一切繫蓋散動，善修治心。從是  已後，於七真如，有七各別自內所證通達智
生，名為見道。由得此故，名入菩薩正性離  生，生如來家，證得初地，又能受用此地勝  德。彼於先時，由得奢摩他、毘鉢舍那故，已
得二種所緣，謂有分別影像所緣，及無分別  影像所緣。彼於今時得見道故，更證得事  邊際所緣。復於後後一切地中，進修修道，
即於如是三種所緣作意思惟。譬如有人，  以其細楔出於麁楔。如是菩薩，依此以  楔出楔方便，遣內相故，一切隨順雜染  分相皆悉除遣。相除遣故，麁重亦遣。永害一
切相麁重故，漸次於彼後後地中，如煉金  法陶煉其心。乃至證得阿耨多羅三藐三  菩提，又得所作成滿所緣。

[0702b16]  「善男子！如是菩  薩於內止觀正修行故，證得阿耨多羅三藐  三菩提。」

[0702b18]  慈氏菩薩復白佛言：「世尊！云何修  行引發菩薩廣大威德？」

[0702b19]  「善男子！若諸菩薩善  知六處，便能引發菩薩所有廣大威德：一者、  善知心生；二者、善知心住；三者、善知心出；
四者、善知心增；五者、善知心減；六者、善知  方便。

[0702b23]  「云何善知心生？謂如實知十六行心生  起差別，是名善知心生。十六行心生起差別  者：一者、不可覺知堅住器識生，謂阿陀那識；
二者、種種行相所緣識生，謂頓取一切色等  境界分別意識，及頓取內外境界覺受，或頓  於一念瞬息須臾，現入多定，見多佛土，見
多如來，分別意識；三者、小相所緣識生，謂欲  界繫識；四者、大相所緣識生，謂色界繫識；五  者、無量相所緣識生，謂空、識、無邊處繫識；六
者、微細相所緣識生，謂無所有處繫識；七者、  邊際相所緣識生，謂非想非非想處繫識；八  者、無相識生，謂出世識及緣滅識；九者、苦俱
行識生，謂地獄識；十者、雜受俱行識生，謂欲  行識；十一、喜俱行識生，謂初二靜慮識；十二、  樂俱行識生，謂第三靜慮識；十三、不苦不樂
俱行識生，謂從第四靜慮乃至非想非非想  處識；十四、染污俱行識生，謂諸煩惱及隨煩  惱相應識；十五、善俱行識生，謂信等相應識；
十六、無記俱行識生，謂彼俱不相應識。

[0702c12]  「云何  善知心住？謂如實知了別真如。

[0702c13]  「云何善知  心出？謂如實知出二種縛：所謂相縛及麁重  縛。此能善知，應令其心從如是出。

[0702c15]  「云何善知  心增？謂如實知能治相縛、麁重縛心，彼增長  時，彼積集時，亦得增長，亦得積集，名善知  增。

[0702c18]  「云何善知心減？謂如實知彼所對治相，  及麁重所雜染心，彼衰退時，彼損減時，此亦  衰退，此亦損減，名善知減。

[0702c20]  「云何善知方便？  謂如實知解脫、勝處、及與遍處，或修或遣。

[0702c21]  「善  男子！如是菩薩，於諸菩薩廣大威德，或已  引發、或當引發、或現引發。」

[0702c23]  慈氏菩薩復白佛  言：「世尊！如世尊說：『於無餘依涅槃界中，一  切諸受無餘永滅。』何等諸受於此永滅？」

[0702c25]  「善男  子！以要言之，有二種受無餘永滅。何等為  二？一者、所依麁重受；二者、彼果境界受。所依
麁重受，當知有四種：一者、有色所依受；二者、  無色所依受；三者、果已成滿麁重受；四者、果  未成滿麁重受。果已成滿受者，謂現在受。果
未成滿受者，謂未來因受。彼果境界受，亦有  四種：一者、依持受；二者、資具受；三者、受用受；  四者、顧戀受。於有餘依涅槃界中，果未成滿
受一切已滅，領彼對治明觸生受，領受共有。  或復彼果已成滿受。又二種受，一切已滅。唯  現領受，明觸生受。於無餘依涅槃界中般涅
槃時，此亦永滅。是故說言於無餘依涅槃界  中，一切諸受無餘永滅。」

[0703a09]  爾時，世尊說是語已，  復告慈氏菩薩曰：「善哉，善哉！善男子！汝今  善能依止圓滿最極清淨妙瑜伽道，請問如
來。汝於瑜伽，已得決定，最極善巧。吾已為  汝宣說圓滿最極清淨妙瑜伽道，所有一切  過去、未來正等覺者，已說、當說皆亦如是。諸
善男子、若善女人，皆應依此勇猛精進，當  正修學！」

[0703a16]  爾時，世尊欲重宣此義，而說頌曰：

「於法假立瑜伽中，　　若行放逸失大義；  
依止此法及瑜伽，　　若正修行得大覺。  
見有所得求免離，　　若謂此見為得法，  
慈氏彼去瑜伽遠，　　譬如大地與虛空。  
利生堅固而不作，　　悟已勤修利有情，  
智者作此窮劫量，　　便得最上離染喜。  
若人為欲而說法，　　彼名捨欲還取欲，  
愚癡得法無價寶，　　反更遊行而乞匃。  
於諍諠雜戲論著，　　應捨發起上精進，  
為度諸天及世間，　　於此瑜伽汝當學！」

[0703a27]  爾時，慈氏菩薩復白佛言：「世尊！於是解深密  法門中，當何名此教？我當云何奉持？」

[0703a28]  佛告  慈氏菩薩曰：「善男子！此名瑜伽了義之教，  於此瑜伽了義之教汝當奉持。」

[0703b01]  說此瑜伽  了義教時，於大會中，有六百千眾生，發阿  耨多羅三藐三菩提心；三百千聲聞，遠塵離
垢，於諸法中，得法眼淨；一百五十千聲聞，  諸漏永盡，心得解脫；七十五千菩薩，獲得廣  大瑜伽作意。

解深密經卷第三

* * *

【經文資訊】大正藏第 16 冊 No. 0676 解深密經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，維習安大德提供，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
