五分律卷第十六  (彌沙塞)
宋罽賓三藏佛陀什  共竺道生等譯

第三分初受戒法中

[0108a07]  「於是世尊告諸比丘：『汝等各各分部遊行世  間，多有賢善能受教誡者。吾今獨往優為界  欝鞞羅迦葉所，而開化之。』諸比丘受教，分部
而去，世尊便到迦葉所。迦葉事一毒龍，著別  靜室，無敢入者，唯除迦葉。佛故投暮往到其  所，求索寄止龍室中宿。答言：『甚不愛也，中
有毒龍恐相害耳！』佛言：『無苦，龍不害我！』答言：  『若不畏者，隨意入宿！』佛即持草入室，敷座而  坐，作是念：『我當稍化龍身，使形如櫡，內於
鉢中，以調伏彼。』適坐須臾，龍大瞋忿，身皆烟  出，佛亦出烟；龍舉身火然，佛亦舉身出火，  二火俱盛，龍室炯然。

[0108a18]  「時迦葉及諸弟子來繞  龍室，悲歎言：『可惜！大沙門不用我語，為龍所  害！』明旦佛以鉢盛龍而出，語迦葉言：『此鉢毒
龍，眾人所畏，今以降矣！』迦葉心念：『是大沙門  雖神，不如我道真！』世尊即以神力，如力士屈  伸臂頃，持龍著世界中間，還迦葉所。迦葉問
佛：『龍著何所？』答言：『置世界中間。』迦葉復念：  『是大沙門極神，須臾之間持龍乃著世界中  間！雖然故，不如我已得阿羅漢道！』

[0108a27]  「迦葉白佛：『願大沙門住此，我自供養！』佛言：『汝  若能日日自來請我，當受汝請！』答言：『甚善！』

[0108a28]  「去  迦葉不遠有一茂林，佛於中止，夜四天王來  下侍衛，并欲聽法。四天王光明，猶四火聚，  迦葉夜起，見佛邊有似四大火聚，不知何等？
明日請佛，白言：『食具已辦，願見顧食！』又問：『昨  夜此間，有四光聚，似火而非，為是何等？』佛言：  『昨夜四天王來下，供養聽法，是其光耳！』迦葉
復念：『是大沙門極大威神，乃使四天王自  來供養！雖然故，不如我已得阿羅漢道！』佛語  迦葉：『汝且前去，吾隨後到！』迦葉適去，佛如
屈伸臂頃，到閻浮提樹，取其果還，迦葉未至，  已在其坐。迦葉後至，見佛問言：『我不從餘道  還，亦無經過處，不見大沙門。大沙門為復
何道來？』佛言：『汝適去後，我至閻浮提樹，取  其果還，香美可食。今以與汝，可試食之！』迦  葉復念：『大沙門有大神力，然不如我已得阿  羅漢道！』

[0108b16]  「佛食已，還彼林中。夜釋提桓因自下侍衛，并  欲聽法。帝釋光明遍照林中，倍四天王，迦葉  夜見，亦復不知是何等光？明日復來請佛，白
食已辦，并問光意。佛言：『昨夜釋提桓因，供養  聽法，是其光耳！』迦葉復念：『是大沙門神則神  矣，乃使帝釋自來供養；然不如我已得阿羅
漢道！』佛語迦葉：『汝且前去，吾隨後到。』迦葉適  去，佛到閻浮提邊訶梨勒林，取其果還，迦  葉未至，已在其坐。迦葉後至，如上而問，佛言：
『汝適去後，我到閻浮提邊訶梨勒林，取其果  還。香美可食，今以與汝，可試食之！』迦葉復  如上念。

[0108b27]  「佛食已，還彼林中。夜娑婆世界主梵  天王自下侍衛，并欲聽法。梵王光明倍於帝  釋，迦葉夜見，亦復不知是何等光？明日復來
請佛，白食已辦，并問光意。佛言：『昨夜梵天王  來下，供養聽法，是其光耳！』迦葉復念：『是大沙  門神則神矣，乃使梵王自來供養；然不如我
已得阿羅漢道！』佛語迦葉：『汝且前去，吾隨後  至。』迦葉適去，復到閻浮提邊阿摩勒林，取  其果還，餘如上說。

[0108c07]  「佛食已，還彼林中。爾時世尊須水澡洗，尼連  禪河自然曲流，經佛邊過，令佛得用。明日迦  葉復來請佛，白食已辦，見河曲流，即問：『誰曲
此流？』佛言：『我昨須水，水自曲來！』迦葉復念：  『是大沙門神則神矣，發心念水，水為曲流；然  不如我已得阿羅漢道！』佛語迦葉：『汝且前去，
吾隨後到。』迦葉適去，佛到俱耶尼，取彼牛乳，  餘如上說。

[0108c15]  「佛食已，還彼林中。爾時有斯那婆羅門婢死，  棄衣塚間，佛取持還，念：『當於何浣？』適發心時，
釋提桓因來下，以手指地，水出成池，白佛言：  『可於此浣！』阿毘釋迦山神送大石瓫，亦白  佛言：『可用浣之！』復念：『我拄何物，用浣此衣？』
去池不遠有柯睺樹，其神曲枝令佛攀之。佛  浣衣竟，於虛空中曬。迦葉明日復來請佛，白  食已辦，見浣衣事，皆以問佛。佛具以答，迦
葉心念如前。佛語迦葉：『汝且前去，吾隨後到。』  迦葉適去，佛到欝單越，取自然粳米，餘如上  說。

[0108c25]  「佛食已，還彼林中。爾時迦葉明日節會，念  言：『今不請佛，若眾人見者，必當捨我，競奉事  之！』便止不請。佛即遙知，復到欝單越取食而
食。過其日已，迦葉復來請佛，白食已辦，又問：  『佛昨不來，竟於何食？』佛言：『汝昨節會，念言：「佛  若來者，眾人共見，必當捨我，競奉事之！」是故
我到欝單越，取食而食。』迦葉復念：『是大沙門  神則神矣，乃知人念；然不如我已得阿羅漢  道！』於是佛與迦葉俱到其家，食已還彼林中。

[0109a05]  「爾時迦葉五百弟子皆共破薪，而斧不舉，以  事白師，師言：『恐大沙門所為，汝往問之！』即以
問佛，佛問：『欲使舉不？』答言：『欲舉！』佛言：『可去，斧  自當舉！』既舉，復不肯下。復以白師，師教問佛，
佛問：『欲使下不？』答言：『爾！』佛言：『可去，斧自當下！』  既下，斧皆著薪，又不得舉。復以白師，師教問
佛，佛問：『欲使舉不？』答言：『爾！』佛言：『可去，自舉  得用！』即皆得用。復欲然火，火不肯然。復以白
師，師教問佛，佛問：『欲使然不？』答言：『爾！』佛言：  『可去，火自當然！』火即自然。既然，復不肯滅。復
以白師，師教問佛，佛問：『欲使滅不？』答言：『爾！』佛  言：『可去，火自當滅！』火即自滅。復欲瀉水滅  炭，水住瓶中，終不肯出。復以白師，師教問
佛，佛言：『欲使出不？』答言：『爾！』佛言：『可去，水自  當出！』水即自出。既出，復不肯止。復以白師，師
教問佛，佛言：『欲使止不？』答言：『爾！』佛言：『可去，  水自當止！』水即自止。

[0109a21]  「爾時黑雲大雨七日，佛  所住林，及迦葉家浩成一水。迦葉恐佛為水  所漂，乘船來視，乃見世尊在尼連禪河水上
經行。迦葉復念：『是大沙門神則神矣，水大  瀑漲，不為漂沒，乃方在上經行；然不如我已  得阿羅漢道！』

[0109a27]  「於是世尊，飛昇虛空，告迦葉言：『汝非羅漢！何  為虛妄自稱得道？』迦葉白言：『實爾。世尊！實爾。
世尊！』復白佛言：『願得於大沙門所，出家受具  足戒！』佛言：『報汝弟子未？』答言：『未！』佛言：『可先  報之！』迦葉受教，即還語弟子言：『汝等知不？我
欲於大沙門所，淨修梵行。汝等從我為善，不  樂隨意！』五百弟子同聲言：『我等見佛降龍，已  生信心，但待師耳！願皆隨從！』於是師徒共往
佛所，白佛言：『我等師徒俱欲出家受具足戒！』  佛言：『善來，比丘！受具足戒，於我善說法律，能  盡一切苦，淨修梵行！』迦葉及五百弟子鬚髮
自墮，袈裟著身，鉢盂在手。既受戒已，以先被  服事火之具，皆棄尼連禪河中，是為迦葉及  五百弟子受具足戒。

[0109b12]  「迦葉有二弟，大名那提迦葉，小名伽耶迦  葉。大弟有三百弟子，小弟有二百弟子，去兄  一由旬，居在下流；見兄事火之具，隨水來下，
恐兄為惡人所害，大水所漂。二弟即將五百  弟子逆水而上，見兄師徒皆作沙門，怪而問  之：『何故如此？』答言：『此道最勝，出要之法無有
過者！』二弟及其五百弟子皆共議言：『我兄智  慧第一，而今樂之，此道必勝！皆當相與，同兄  出家。』即共詣佛，頂禮佛足，白佛言：『願與我等
出家受具足戒！』佛言：『善來，比丘！』乃至鉢盂  在手，亦如上說。

[0109b23]  「於是世尊作是念：『何處多有飲食、臥具，於中  教誡此故梵志千比丘僧？彼伽耶山多有飲  食、臥具！』念已，將千比丘往到彼所，以三事教
誡：一者、神足教誡；二者、說法教誡；三者、教  勅教誡。何謂神足教誡？如神通中說。何謂  說法教誡？言：『比丘！當思是，不可思是！當憶
念是，不憶念是！當修是，當斷是，當依是行！』  何謂教勅教誡？言：『比丘！一切熾然！云何一切  熾然？眼熾然、色熾然，眼識、眼觸，眼觸因緣生。
受亦熾然，以何熾然？欲火熾然，瞋欲、癡欲熾  然；乃至意法，亦如是。聖弟子聞如是法，生  於厭離，無有染著，便得解脫！解脫智生，所作
已辦，梵行已立，不復受有！』說是法時，千比丘  漏盡，心得解脫也！

[0109c08]  「爾時世尊作是念：『吾昔與瓶沙王要，得道度  之，今應詣彼！』便與千比丘前後圍繞，漸漸遊  行向王舍城。瓶沙王聞佛成道，度優為迦葉
兄弟三人及千弟子，今來此邑，即勅國界四  萬二千聚落，一聚落出豪傑二人，出共迎佛。  八萬四千人乘象馬車，前後導從。爾時春末
月，熱已極盛，眾人各念：『願得微陰！』時釋提桓  因知彼念，即化作雲蓋，涼風微起。自化為梵  天，著黃色衣，執七寶杖、七寶柄拂，離地一肘，
於佛前導。時摩竭人欲當佛前，帝釋驅逐，悉  皆嫌之，而說偈言：

「『形如梵天像，　　執杖而躡虛，  
口宣柔軟語，　　是誰之給使？』

[0109c21]  「時釋提桓因以偈答言：

「『解說一切縛，　　最上調御士，  
應供已善逝，　　我為彼給使。』

[0109c24]  「時瓶沙王作是念：『佛止宿處，我當即以此處  施佛，立於精舍。』佛知其意，暮宿迦蘭陀竹園。  于時大眾咸生疑念：『不知佛與優為迦葉，誰
是弟子？』佛知眾念，便向優為迦葉而說偈言：

「『優為汝何見，　　而捨事火法？  
吾今親問汝，　　汝可如實答。』

[0110a01]  「優為迦葉以偈答言：

「『常貪於美味，　　心馳聲色中，  
我見有斯垢，　　故捨事火業。』

[0110a04]  「爾時大眾雖聞佛與迦葉各說一偈，未悟義  旨，猶有疑慮。佛知眾心，復以偈問：

「『五味甘人口，　　聲色悅人心，  
汝見此為垢，　　於何而得無？』

[0110a08]  「優為迦葉復以偈答：

「『我見休息道，　　一切無有著，  
不異不可異，　　於此捨火祠。』

[0110a11]  「爾時大眾雖重聞偈，猶懷猶豫。佛知其心，便  告迦葉：『汝起扇佛！』即受教起扇。又語迦葉：『現
汝神變！』即復示現種種神化：分身百億，還合  為一；石壁皆過，入地如水，履水如地；坐臥空  中，如鳥飛翔；舉身炯然，烟若雲起；手捫日
月，平立至梵，自在無礙；或身上出水，身下火  然；或身上火然，身下出水。然後來下，稽首佛  足，右繞三匝，長跪合掌，白佛言：『世尊是我師，
我是世尊弟子！』如是三白已，語大眾言：『吾之  所知，下及神變，皆大師恩！』於是大眾始知迦  葉是佛弟子，便於佛所，喜敬無量。諸佛常法，
人心未轉，不為說法。佛知大眾既已喜敬，為  說種種妙法，示教利喜，及說佛常所說法：苦  集盡道。瓶沙王及八萬四千人，即於坐上遠
塵離垢，得法眼淨。見法得果已，受三自歸及  受五戒。於是瓶沙王稽首，請佛及僧明日中  食，佛默然受。歡喜還宮，勅辦種種美饍，明旦
於竹園敷座，自出白：『食具已辦！』佛與大眾隨  次而坐，王手自斟酌，歡喜無惓。食已行水，在  一面立，白佛言：『今以此竹園奉上世尊！』佛言：
『可以施僧，其福益多！』王復白佛：『願垂納受！』佛  言：『但以施僧，我在僧中！』王便受教，以施四方  僧；然後取小床，於佛前坐。為說隨喜呪願偈，
如為毘蘭若所說；說已，更為說種種妙法，遣  還所住。王從坐起，頂禮佛足，右遶三匝而退。

[0110b07]  「爾時世尊在羅閱祇竹園精舍，彼有一邑  名那羅陀，有故梵志名曰沙然，受學弟子二  百五十。門徒之中，有二高足，一名優波提
舍，二名拘律陀。爾時頞鞞著衣持鉢入城  乞食，顏色和悅，諸根寂定，衣服齊整，視地而  行。時優波提舍出遊，遙見頞鞞威儀庠序，歎
未曾有，待至便問：『何所法像，衣服反常？寧有  師宗，可得聞乎？』頞鞞對曰：『瞿曇沙門是我大  師，我等所尊，從而受學！』優波提舍言：『汝等大
師說何等法？』頞鞞言：『我年幼稚，學日初淺，豈  能宣師廣大之義？今當為汝略說其要。我師  所說：法從緣生，亦從緣滅；一切諸法，空無有
主。』優波提舍聞已，心悟意解，得法眼淨，便  還所住，為拘律陀說所聞法。拘律陀聞，亦離  塵垢，得法眼淨，即問言：『如來遊化，今在何
住？』答言：『今在迦蘭陀竹園。』拘律陀言：『如來是  我等師，便可共往，禮敬問訊！』優波提舍言：『二  百五十弟子，師臨終時，囑吾等成就。豈可
不告，而獨去乎？』二人即往弟子所，語言：『我等  欲從瞿曇沙門淨修梵行，汝等各各隨意所  樂。』時二百五十弟子皆悉樂從，二人便將弟
子俱詣竹園。世尊遙見，告諸比丘：『彼來二人  一名優波提舍、二名拘律陀。此二人者，當  於我弟子中，為最上首，智慧無量，神足第一。』
須臾來到，佛為漸次說法：布施、持戒、生天之  論；訶欲不淨，讚歎出離。即於坐上，漏盡意  解，皆前白佛：『願得出家，淨修梵行！』佛言：『善來，
比丘！於我法中修行梵行，得盡苦源！』即名出  家受具足戒。」

[0110c07]  爾時世尊遊羅閱祇，欝鞞羅迦葉兄弟及千  弟子，舍利弗、目揵連及二百五十弟子，皆出  家學道；羅閱祇諸豪貴族姓長者居士，亦皆
出家，大眾圍繞集於彼國，而為說法。

[0110c11]  佛在王舍城。爾時世尊未教諸比丘有和尚、  阿闍梨。無和尚、阿闍梨故，威儀失節，著上  下衣，皆不如法；不知淨、不淨事；不繫念在前，
不善護諸根。入聚落乞食，受不淨食；自手取  食，不從人受；人授食時，就彼手中抄撥而取；  手捻鉢緣，不擎鉢受；食時高聲亂語。不信樂
佛法者，譏訶言：「此諸沙門甚於外道，無有威  儀，乃至高聲亂語！無沙門行，破沙門法！其所  不經過處，皆得善利。」

[0110c19]  復有一病比丘，無瞻視  者，由此命過。諸長老比丘聞，種種訶責，以是  白佛。佛以是事集比丘僧，問諸比丘：「汝等實
爾不？」答言：「實爾。世尊！」佛種種訶責言：「汝等云  何散亂其心，行止坐臥皆不如法？」訶已，告諸  比丘：「若披著上下衣不如法，乃至食時高
聲亂語，皆突吉羅。從今以十利故，聽諸比丘  有和尚！」

[0110c26]  和尚自然生心愛念弟子如兒，弟子  自然生心敬重和尚如父，勤相教誡，更相敬  難，則能增廣佛法使得久住。

[0110c29]  請和尚法：應偏袒右肩，脫革屣，胡跪，兩手  捧和尚足，作是言：「我某甲，今求尊為和尚，尊  為我作和尚，我樂尊為和尚依止，尊為和
尚故，得受具足戒。」如是三求。和尚應答言：  「可爾！當教誡汝，汝莫放逸！」

[0111a05]  弟子應承奉和尚。若不白和尚入聚落，突吉  羅；若欲共餘比丘行，亦應白和尚。若不白、  若不聽而去，皆突吉羅。若餘比丘呼共行，亦
如是。若欲就餘比丘取衣鉢、革屣之屬，亦應  白；若不白、若白不聽而取，皆突吉羅。若欲與  餘比丘衣鉢，亦如是。若餘比丘欲為擔衣鉢
及為取，亦應白；若不白、若白不聽而輒作，皆  突吉羅。若餘比丘請擔衣鉢及令取，亦如  是。凡有所作，乃至剃頭，若為人剃，皆應白。唯  除大小便及用楊枝。

[0111a14]  若和尚犯麁惡罪，弟  子應勤作方便，令速除滅；若不作方便，突吉  羅。若僧應與和尚作別住、若行摩那埵、若
行本日、若行阿浮訶那，弟子應懃作方便，求  僧速與作別住乃至阿浮訶那；若不懃作，突  吉羅。若和尚出罪之日，弟子應為掃灑、敷坐、
辦舍羅籌、集僧、求羯磨比丘；若不爾，突吉羅。  若僧與和尚作訶責羯磨、驅出羯磨、依止  羯磨、舉罪羯磨、下意羯磨，弟子應懃求僧
令莫作；若不求僧，突吉羅。若僧必應作此諸  羯磨，弟子應求莫違法；若不求，突吉羅。若和  尚病，弟子應扶侍左右。若和尚有物，應白
取易隨病食、隨病藥；若和尚無物，自有應為  易；若復自無，應為索。又應朝暮為病和尚  說法，和尚病未差，不得遊行；若不爾，突吉  羅。

[0111a29]  若弟子犯麁惡罪，乃至病未差，和尚看視，  亦應如是。

[0111b02]  爾時諸比丘一語授戒，言：「汝歸依佛！」又有比  丘二語授戒，言：「汝歸依佛、歸依法！」又有比丘
三語授戒言：「汝歸依佛、歸依法、歸依僧！」以是  白佛，佛言：「不應一語、二語、三語授戒！」

[0111b05]  又有比  丘作善來比丘授戒，諸長老比丘訶責：「汝云  何如佛作善來比丘授戒？」以是白佛，佛言：「不  應作善來比丘授戒！」

[0111b09]  爾時諸比丘作是念：「但佛與比丘授戒，我等  亦得？若得者，應云何授？」以是白佛，佛言：「今聽  汝等與比丘授戒，應作白四羯磨授。」

[0111b11]  欲授  戒者，偏露右肩，脫革屣，禮僧，右膝著地，作是  白：「大德僧聽！我某甲，從某甲和尚受具足戒，
今從僧乞受具足戒。願僧濟度我。慈愍故！」  如是三白。

[0111b15]  眾中應一知法比丘，若上座、若上  座等，僧中白言：「大德僧聽！此某甲欲受具足  戒，某甲為和尚。僧今與某甲受具足戒，和
尚某甲。若僧時到僧忍聽。白如是。」

[0111b18]  「大德僧聽！  此某甲欲受具足戒，某甲為和尚。僧今與某  甲受具足戒，和尚某甲。誰諸長老忍，默然；
若不忍者，說。」第二、第三亦如是。

[0111b21]  「僧已忍某甲  受具足戒，和尚某甲竟；僧忍，默然故。是事如  是持。」

[0111b23]  時諸比丘便四人乃至九人，與一人乃  至眾多人授具足戒。諸長老比丘訶責，以是  白佛。佛言：「聽十眾授具足戒。」諸比丘便以非
人、白衣、滅擯人、被舉人、自言人、不同見人、狂  人、散亂心人、病壞心人、比丘尼、式叉摩那、沙彌、  沙彌尼足為十眾，授具足戒。以是白佛，佛言：
「應如法比丘十人，授具足戒。」

[0111b29]  諸比丘授眠人、  醉人、狂人、散亂心人、病壞心人、異見人具足  戒。以是白佛，佛言：「不應授眠人乃至異見人
具足戒！應如法十比丘，授如法人具足戒。」

[0111c03]  諸  比丘以眠人、醉人、狂人、散亂心人、病壞心人為  和尚。以是白佛，佛言：「不應以此人為和尚！」

[0111c05]  諸  比丘復以二人，乃至十人為和尚。以是白佛，  佛言：「應以一人為和尚，不應以二人乃至十  人！」

[0111c08]  有諸人欲受具足戒，不能得集十如法比  丘，作是念：「若佛聽我於布薩時、自恣時、僧自  集時，受具足戒者，無如是苦！」以是白佛，佛言：
「聽因布薩時、自恣時、僧自集時，受具足戒。」

[0111c12]  時六群比丘與其和尚、阿闍梨不和合，便與  受戒人作難。以是白佛，佛言：「受戒人若無難，  不應為生難；若為生難，突吉羅。」

[0111c14]  復有諸比丘  以小似片事，強與受戒人作難，或言似瞎，或  言  似  跛，見其短小便言未滿二十，或言父母
似未聽出家。以是白佛，佛言：「不應以小似片  事，與受戒人作難；若作難，突吉羅。」

[0111c18]  諸比丘猶  為作難，以是白佛，佛言：「若合和尚、阿闍梨  意，應與受戒。」

[0111c21]  復有諸比丘於界內，作別眾授戒。以是白佛，  佛言：「應出界外，白二羯磨作小界授戒。」

[0111c22]  先應  一比丘唱四方界相。一比丘白：「大德僧聽！如  某甲比丘所唱界相，今僧結作戒壇，共住、共
布薩、共得施。若僧時到僧忍聽。白如是。」

[0111c25]  「大德  僧聽！如某甲比丘所唱界相，今僧結作戒壇，  共住、共布薩、共得施。誰諸長老忍，默然；若不
忍，說。僧已結某甲比丘所唱界相作戒壇，共  住、共布薩、共得施竟；僧忍，默然故。是事如是  持。」

[0112a01]  諸比丘既結戒場，不捨而去。以是白佛，佛  言：「應白二羯磨捨界而去。」

[0112a02]  一比丘白：「大德僧  聽！此結界處，僧今捨是界。若僧時到僧忍聽。  白如是。」

[0112a04]  「大德僧聽！此結界處，僧今捨是界。  誰諸長老忍，默然；若不忍者，說。僧已捨是界  竟；僧忍，默然故。是事如是持。」

[0112a06]  時諸比丘將欲  受戒人至受戒處，語上座言：「為作羯磨。」答言：  「我不誦羯磨。」乃至下座亦如是，不得為受戒。
以是白佛，佛言：「皆應誦羯磨，若十歲已後不  誦，突吉羅。」

[0112a10]  諸比丘將二欲受戒人至受戒處，  欲為受戒，二人諍先不得為受。以是白佛，佛  言：「先到受戒處者，應先與受戒；若二人俱到，
年大者應先與受；若同年，和尚大者，應先與  受；若和尚復同，應一時羯磨，先稱名者先受。  三人亦如是。」

[0112a15]  優波離問佛：「餘事亦得羯磨三  人不？」佛言：「得！」又問：「得與四人作羯磨不？」佛  言：「一切不得羯磨四人！」

[0112a18]  諸比丘將欲受戒人至受戒處，欲為受戒，遇  賊被剝，殆死而還。諸比丘作是念：「若世尊聽  我等於僧坊內立受戒壇者，不遭此難。」以是
白佛，佛言：「今聽於僧坊內白二羯磨結作受  戒場，應先白二羯磨捨僧坊界。」

[0112a22]  一知法比丘  唱言：「大德僧聽！此一住處僧共住、共布薩、共  得施，先結此界今解。若僧時到僧忍聽。白  如是。」

[0112a25]  「大德僧聽！此一住處僧共住、共布薩、共  得施，先結此界今解。誰諸長老忍，默然；若不  忍者，說。僧已解先所結界竟；僧忍，默然故。是
事如是持。」

[0112a28]  解僧坊界已，然後結戒場。應一比  丘唱戒壇四方相，更一比丘白二羯磨，如上  說。結戒壇已，更結僧坊界。

[0112b01]  應一比丘唱四方  界相，又唱除內地。更一比丘白：「大德僧聽！此  某甲比丘唱四方界相及除內地，今僧結作
大界，共住、共布薩、共得施。若僧時到僧忍聽。  白如是。」

[0112b05]  「大德僧聽！此某甲比丘唱四方界相  及除內地，今僧結作大界，共住、共布薩、共得  施。誰諸長老忍，默然；若不忍者，說。僧已結某
甲比丘唱四方界相及除內地，作僧大界，共  住、共布薩、共得施竟；僧忍，默然故。是事如是  持。」

[0112b11]  爾時有一外道摩納，欲於正法中出家受  具足戒，到舍利弗所，白言：「與我出家受具足  戒。」舍利弗不為受，如是遍至五百比丘所，皆
不與受，便啼哭還歸。佛以天眼觀見，問舍利  弗言：「此摩納何故哭啼而歸？」具以事答。又問：  「此人曾有一善言向諸比丘不？」答言：「有！」又問：
「有何善言？」答言：「我先乞食，此人讚我言：『此沙  門釋子善好有德，應與食。』」佛言：「此恩應報，汝  可度之！」舍利弗受教，即與受具足戒。

[0112b19]  復有一  外道摩納，薄福乞食不能得，作是念：「沙門釋  子乞食易得，病瘦醫藥人所樂與。我今寧可
就彼出家受具足戒！」念已，便到僧坊，白諸比  丘言：「與我出家授具足戒。」諸比丘即與授  具足戒。薄福故，遇僧次請食斷，諸比丘語言：
「汝可著衣持鉢乞食！」答言：「大德！我畏乞食故，  於佛法中出家；而今云何教我乞食？」諸長老  比丘呵責：「云何度不能乞食人？」以是白佛，佛
言：「不應度此人，度者突吉羅。若度人時，應先  問：『汝為何等出家？』若言為飲食故，不應度；若  言為求善法，厭生老病死、憂悲苦惱者，此應
度。若授具足戒時，應先為說四依：『依糞掃衣、  依乞食、依樹下坐、依殘棄藥，能盡壽依此四  事不？』若言能，應為授；若言不能，不應為  授。」

[0112c05]  有大長者婆羅門厭患世間，作是念：「沙  門釋子等行正法，廣修梵行，於彼出家得盡  苦際。」念已，即到僧坊，求出家受具足戒。諸比
丘言：「如來、應供、等正覺說四依，汝若能盡壽  依此，當與汝出家授具足戒。」婆羅門言：「云  何為四依？」諸比丘即為說。婆羅門言：「此四依
世所薄賤，我等不能依此！」復言：「若大德先  與我授具足戒，然後說者，我不獲已，或能行  之！」於是還歸。諸比丘念言：「佛若聽我等受
具足戒已，然後為說四依者，不使此人於佛  法退。」以是白佛，佛言：「聽受具足戒已，然後  說四依。」

[0112c17]  爾時諸比丘受具足戒已，在前還歸，新受戒  人於後，見昔私通婬女。婬女言：「汝不能生活  故入道耶？」答言：「我厭生老病死、憂悲苦惱，欲
盡苦源故，於此中等行正法，廣修梵行。」彼女  復言：「若如汝語，交會無期，今可共我作最後  行欲！」即共行之，際暮乃還。諸比丘問：「汝何故
住後？」彼以實答，諸比丘便驅出，言：「汝出去，汝  滅去！比丘法中，若行此事，非沙門、非釋種子！」  彼比丘聞，悶絕躄地，作是言：「若受戒時語我
者，正使失命，豈當犯此！」諸比丘以是白佛，佛  言：「受具足戒竟，便應為說十二法、四墮法、四  喻法、四依法。」

[0112c29]  爾時佛未聽諸比丘有阿闍梨，諸比丘和尚  喪，以無和尚、阿闍梨故，披著上下衣不如法，  乃至食時亂語，皆如上說。諸長老比丘以是
白佛，佛言：「從今以十利故，聽諸比丘有阿闍  梨。」

[0113a04]  阿闍梨自然生心視弟子如兒，弟子自然  生心視阿闍梨如父，事事如和尚中說。

[0113a05]  佛既  聽有阿闍梨，不知有幾種阿闍梨，以是白佛。  佛言：「有五種阿闍梨：出家阿闍梨、教授阿闍
梨、羯磨阿闍梨、受經阿闍梨、依止阿闍梨。」

[0113a09]  諸比丘不知云何是出家乃至依止阿闍梨？  以是白佛，佛言：「始度受沙彌戒，是名出家阿  闍梨；受具足戒時，教威儀法，是名教授阿闍
梨；受具足戒時，為作羯磨，是名羯磨阿闍梨；  就受經，乃至一日誦，是名受經阿闍梨；乃  至依止住一宿，是名依止阿闍梨。」

[0113a14]  佛既聽有  依止阿闍梨，便依止比丘尼、式叉摩那、沙彌、  沙彌尼、狂心亂心、病壞心人、被舉人、滅擯人、異
處住人、別住人、行摩那埵人、行本日人、應出罪  人、自言人、多人語人、諸羯磨人。以是白佛，佛  言：「不聽依止如上諸人！唯聽依止如法比  丘。」

[0113a21]  此中有成乞依止，有不成乞依止；有成與依  止，有不成與依止；有成受依止，有不成受依  止。

[0113a23]  不成乞依止者：若比丘從比丘尼乞依止，  若從式叉摩那、沙彌、沙彌尼，乃至諸羯磨人乞  依止，是名不成乞依止。若從如法比丘乞依
止，而不作是語：「我某甲，今求尊依止，尊為我  作依止，我依止尊住。尊當教誡我，我當受尊  教誡。」是亦不成乞依止。

[0113a28]  成乞依止者：從如法  比丘作如上乞，是名成乞依止。

[0113b01]  不成與依止者：若比丘尼、式叉摩那、沙彌、沙  彌尼，乃至諸羯磨人，與比丘依止，是名不成  與依止。若於如法比丘如法乞竟，彼不語言：
「汝莫放逸！」是亦不成與依止。是名不成與依  止。

[0113b05]  成與依止者：於如法比丘如法乞竟，彼言：  「汝莫放逸！」是名成與依止。

[0113b07]  不成受依止者：若比丘從比丘尼、式叉摩那、  沙彌、沙彌尼，乃至諸羯磨人受依止，皆不名  受依止。若於如法比丘，不作如上語：「我某甲，
今求尊依止，乃至我當受教誡。」亦不成受  尊依止。是名不成受依止。

[0113b11]  成受依止者：於  如法比丘作如上語：「我某甲，今求尊依止，乃  至我當受尊教誡。」是名成受依止。

[0113b13]  爾時諸比  丘便隔壁障受依止，或不恭敬覆頭、覆肩、著  革屣、坐臥受依止。諸長老比丘以是白佛，佛
言：「應偏袒右肩、脫革屣、胡跪合掌、面前作  如上語：『我某甲，今求尊依止，乃至我當受尊  教誡。』」

[0113b19]  爾時六群比丘不敬和尚、阿闍梨，不敬戒，諸  餘比丘亦有効者。諸長老比丘以是白佛。佛  問六群及諸比丘：「汝等實爾不？」答言：「實爾。世
尊！」佛種種訶責：「汝等愚癡！云何不敬師、不敬  戒？」訶已，告諸比丘：「從今諸比丘若不敬和尚、  阿闍梨，不敬戒，突吉羅。」

[0113b24]  諸比丘猶有不敬者，  以是白佛，佛言：「應作不共語法！」

[0113b25]  諸比丘便與  作盡形壽不共語法，亦不相見，或驅出所住；  亦與癡比丘、無罪比丘，作不共語法；復不語
其罪，作不共語法。以是白佛，佛言：「不應盡壽  與不敬和尚、阿闍梨者，作不共語法；癡人、無  罪人，不應與作不共語法；亦不應不語其罪，  作不共語法。」

[0113c03]  不共語有五種：一者、語言：「汝莫共我語！」二者、  「汝有所作莫白我！」三者、「莫入我房！」四者、「莫捉
我衣鉢及助我作眾事！」五者、「莫來見我！」

[0113c05]  諸比  丘便以小事，作不共語法。以是白佛，佛言：「不  應以小事作不共語法，若弟子成就五事，師
應與作不共語法：於師無慚、無愧、不敬、不愛、  不供養，是為五事。無此五事不應為作不共  語法。」

[0113c10]  有諸比丘既與弟子作不共語法，還復  共語、共住，弟子倍更憍慢。以是白佛，佛言：「不  應作不共語竟，復還共語。我不欲令彼失
依止故，作不共語；為調伏休息，向泥洹故作  不共語法，若還共語，突吉羅。」

[0113c14]  復有諸比丘為  弟子作不共語法，餘比丘輒與共語，弟子以  此倍慢於師。以是白佛，佛言：「不應他與弟子  作不共語法，而共語。」

[0113c17]  佛既不聽他人與共語，  便以此事還俗或作外道。以是白佛，佛言：「若  欲教彼悔過於師者，聽得共語。」

[0113c19]  時有師與弟  子作不共語，弟子不肯悔過。以是白佛，佛言：  「不應不悔過！應作如是悔過：偏袒右肩，右膝
著地，以兩手捧師足，極自卑下，白言：『我小，我  癡！後不敢復作！』」

[0113c23]  爾時有師不受弟子悔過。以  是白佛，佛言：「若還有慚愧、敬愛供養，不應不  受悔過；受悔過者，罪則除滅。」

[0113c26]  爾時復有諸師不知弟子犯戒、不犯戒；不知  悔過、不悔過；見弟子犯戒，不教訶。以是白佛，
佛言：「師應知弟子犯戒、不犯戒；悔過、不悔過；  見犯戒，應教訶。若不知、不教訶，突吉羅。」

[0114a01]  爾時常住比丘不禮來去比丘，來去比丘亦  不禮常住比丘，常住比丘亦不相禮。有一比  丘到一住處，不禮諸比丘。諸比丘問言：「從何
處來？」答言：「某處來。」諸比丘言：「當知汝住處諸  比丘，皆如此憍慢，我等不應共住。」以是白佛，  佛言：「應盡禮！若不禮，突吉羅。」

[0114a06]  復有諸比丘或  隔壁障禮、或遙禮，或臥，口言：「和南！」或直舉  手、或小低頭。諸長老比丘種種訶責，以是白
佛，佛言：「不應作如是禮！應一心恭敬，脫革屣，  偏袒右肩，兩膝著地，接足而禮。」

[0114a10]  有比丘一  一禮諸比丘，便失伴。以是白佛，佛言：「但禮師，  總禮餘人而去。」

[0114a13]  爾時優波斯那比丘二歲，將一歲弟子到佛  所，頭面禮足，却坐一面。弟子後次禮佛，衣囊  墮佛膝上。佛問優波斯那：「此是誰弟子？」答言：
「是我弟子！」佛問：「汝幾歲？」答：「我二歲！」又問弟  子幾歲，答言：「一歲！」佛種種訶責：「汝所作非法！
云何自未離乳，而便乳人？」訶已，告諸比丘：「不  應一歲，乃至九歲授人具足戒；十歲如法，然  後得授。若未滿十歲及不如法授人具足戒，
突吉羅。九歲猶應依止他。」

五分律卷第十六

* * *

【經文資訊】大正藏第 22 冊 No. 1421 彌沙塞部和醯五分律  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，伽耶山基金會提供，北美某大德提供，南林尼僧苑提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
