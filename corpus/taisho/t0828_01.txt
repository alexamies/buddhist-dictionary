無字寶篋經


元魏天竺三藏菩提流支譯

[0870c15]  如是我聞：

[0870c15]  一時，婆伽婆住王舍大城耆闍崛  山中。時，有無量百千萬億大菩薩眾圍遶如  來，皆是大智，善權方便，勇猛精進；善能通達
無字法門；善能清淨是處、非處；慚愧解脫羅  網所覆，調伏諸根；以慈悲牙、以慚愧牙，愍念  眾生；得大三昧，以智為首、善敬智母；猶如寶
洲大寶之藏；皆悉善知善、不善法；覺三世事，  一切成就；無字辯才，善達二空，得勝妙地；善  學諸諦，通達實際；無邊勇健，無所執著；悉能
通達自性上法；能善思惟實以不實二種法  門；胎藏示生，永離生死；善覺祕密，善知諸  相；應護諸國，得大名稱；皆悉復得勝名勝藏；
得無言藏，永安隱眠；諸所施為，皆悉善樂；姓  名普聞，離於三界；能救三界所住眾生；善覺  真如，普示普賢；遍示其身，諸根清淨；善能覺
達自身、他身；皆得成就明利智慧。所謂：  勝響菩薩、法響菩薩、勝諸分菩薩、法眼菩薩、  千相菩薩、辯聚菩薩、勝思惟菩薩、治地菩
薩、治地際菩薩、深入地際響菩薩、地響菩  薩、具辯菩薩、上積菩薩、華目菩薩、優鉢羅  目菩薩、頂髻菩薩、文殊響菩薩。如是等菩薩
摩訶薩不可算數，皆是童子，皆從他方不可  觀察恒河沙等世界來集，一切皆住受法王  職太子位處。

[0871a09]  勝思惟菩薩，無量釋梵之所圍  遶。普賢菩薩、虛空藏等，四大神王及有無量  轉輪聖王之所圍遶。得大勢至、觀世自在菩
薩，無量梵眾之所圍遶。不空見菩薩，多有無  量毘沙門王之所圍遶。星宿王菩薩，無量星  宿及餘護世之所圍遶。復有破疑菩薩、滅一
切障菩薩，自身示現如來之身，無量諸佛之  所圍遶，及舍利弗、大目犍連、大迦葉等，一切  悉是大阿羅漢。真練菩薩、勝思惟菩薩，無量
天女之所圍遶。藥王菩薩、藥上菩薩，無量眷  屬之所圍遶。

[0871a19]  所有十方恒河沙等世界之中  諸有日月，自恃威德生我慢者，一切皆悉來  向佛所。到佛所已，於如來前，却住一面，即
見自身無有光明，猶如聚墨在於閻浮那提  金邊。此諸日月，住如來前，不自顯現亦復如  是。無心欲住，亦不欲說，無有威德，不能顯現。

[0871a25]  那羅延等，無量諸天之所圍遶。大神龍神得  叉迦阿那婆達多等諸大龍王，無量諸龍之  所圍遶。善音乾闥婆王，有無量億乾闥婆眾
之所圍遶。無厭足迦樓羅王，亦有七億迦樓  羅眾之所圍遶，來至佛所。

[0871a29]  時，此三千大千世  界恒河沙等諸世界中，所有諸菩薩，各於彼  處啟請其佛。既請佛已，四眾圍遶，來至娑婆，
持出世間諸供養具，來至佛所。彼諸菩薩，供  養佛已，各各自坐蓮華座上。

[0871b05]  爾時，有菩薩摩訶薩名勝思惟，來至佛所，即  白佛言：「世尊！世尊若為聽許我者，我乃敢  問如來二字。」

[0871b08]  爾時，佛告勝思惟菩薩言：「聽汝所問，隨汝意  問。如來不為一眾生故，此處成道，乃為汝等  諸大龍象，我出於此。」

[0871b10]  爾時，勝思惟菩薩白佛  言：「世尊！何者一法，而是菩薩所除滅者？何  者一法，而是如來所證覺者？」

[0871b13]  爾時，世尊讚勝思惟菩薩摩訶薩言：「善哉，善  哉！梵天！汝已淳熟無量善根，諸佛加持問  此句義。善男子！汝今諦聽，善思念之，我為
汝說。」

[0871b17]  爾時，勝思惟菩薩禮如來足，頂戴而受。

[0871b17]  佛言：  「善男子！有一種法，菩薩應滅，所謂貪法。善  男子！此是一法，應當永滅。善男子！復有一
法，菩薩應滅，所謂瞋法。善男子！此是一法，  應當永滅。善男子！復有一法，菩薩應滅，所  謂癡法。善男子！此是一法，應當永滅。善男
子！復有一法，菩薩應滅，所謂我見。善男子！  此是一法，應當永滅。善男子！復有一法，菩薩  應滅，所謂懈怠。善男子！此是一法，應當永
滅。善男子！復有一法，菩薩應滅，所謂睡眠。  善男子！此是一法，應當永滅。善男子！復有  一法，菩薩應滅，所謂貪愛。善男子！此是一
法，應當永滅。善男子！菩薩復應除滅一法，  所謂無明。善男子！此是一法，應當永滅。」

[0871c01]  爾  時，勝思惟梵天白佛言：「世尊！何者是一法，  而諸菩薩日夜防護？」

[0871c03]  爾時，世尊語勝思惟菩  薩言：「善男子！所謂菩薩，己所不欲，勿勸他人。  善男子！若有善男子、善女人，護持此法，彼
善男子、善女人，護持如來一切戒藏。何以故？  善男子！愛自命者則不殺生、愛自財者不盜  他物、愛自妻者不侵他妻。善男子！是等眾
生，發如是意，言『我敬順如來正教。』彼善男子，  常當勤心防護此法。以何義故？善男子！若有  善男子、善女人，欲求無上正真等覺大菩提
者，彼人悉是為樂故求，而無有求自身苦者，  世間惟有樂受樂者。以是義故，我說此言。  汝等當知，己所不欲，勿勸他人。善男子！此是  一法，菩薩常當日夜護之。

[0871c16]  「善男子！如汝所問，何者一法，而是如來所證  覺者。善男子！無有一法，如來所覺。善男子！  於法無覺，是如來覺。善男子！一切法不生，而
如來證覺，一切法不滅，而如來證覺。

[0871c20]  「復次，善男子！法性離二邊，而如來證覺。一切  法不實，而如來證覺。善男子！如來善說業因  緣，如來善證業因緣，一切法因緣所縛，而如
來善覺。善男子！彼因緣者，猶如電光，而如  來所覺，離因離緣。如來說言，無有業報，既成  正覺而受之也。一切法廣博嚴藏，是如來所
證。善男子！以何義故，說廣博嚴藏？善男  子！所有世間、出世間智等，彼從何生？若彼智  以真實觀正觀察時，般若波羅蜜轉為甚深，  彼法爾時得名為藏。

[0872a01]  「善男子！我亦復說一切諸法如幻如焰，是佛  所覺。性相一味解脫之法，是佛所覺。所有性  相一味解脫，是一切法廣博嚴藏。

[0872a04]  「善男子！若善男子、善女人，復有一法，是佛所  覺。善男子！所謂：諸法不去不來、無因無緣、無
生無滅、無思不思、無增無減。善男子！若法  畢竟自性法性非是自性，若法譬喻所不可  說，若以名字亦不可說，此是一法如來所覺。」

[0872a09]  說此廣嚴上王無字寶篋光嚴法門時，乃至  得住十地菩薩，有微塵數眼不覩者，如是等  眾，皆得阿耨多羅三藐三菩提心。如是等眾
生，證阿羅漢果。復過此數眾生，捨地獄苦，生  於天中。無量諸菩薩現百千萬諸三昧門。何  況多說而無利益。

[0872a15]  爾時，佛告羅睺羅言：「汝能受持我此所說正  法義不？」

[0872a16]  說此語時，以佛神力，恒河沙等諸世  界中九億菩薩，從坐而起，即白佛言：「世尊！  我等皆能持此法門，令於此間娑婆世界未
來世中，為諸眾生流通不絕，知是菩薩是智  器者。」

[0872a21]  爾時，四大神王白佛言：「世尊！我等亦能受持  如來所說法義，令彼菩薩所求滿足，若於是  中是智器者。」

[0872a24]  爾時，世尊周遍觀察一切眾已，作如是言：  「善男子！我非惟修微少善根而成正覺。彼諸  眾生，若有能聞此正法者，彼亦非修微少善
根。若能受持此廣博嚴上王無字寶篋法門，  若能聞者，彼人則為已恭敬我，尊重讚嘆。善  男子！是善男子、善女人，則為兩肩荷擔菩提。
彼人則得不斷辯才，得善清淨諸佛世界。命  終之時，則得現見阿彌陀佛，聲聞、菩薩大眾圍  遶，住其人前；亦見我身於此耆闍崛山王頂，
及見此等諸菩薩眾。善男子！彼善男子、善女  人，則為己得大法庫藏，而不可盡；得宿命  智，不生惡道。

[0872b07]  「善男子！我今說此一切世間所未曾有難信  法門。善男子！若彼善男子、善女人，設有逆罪，  以其善能讀誦、受持此勝法門，若自書寫、若
勸人書，若自讀誦、勸人讀誦，若能自持、若勸  人持。善男子！我說彼人，不見惡道，則為一  切諸佛所記。彼諸菩薩皆得五眼，諸根具足，
一切諸佛之所護念，一切菩薩之所攝受，令  滅無量煩惱，業障即得清淨。

[0872b15]  「善男子！我此所說最後言說，自我得道成正  覺來，未說此言。」

[0872b17]  佛說此經已，勝思惟等諸大菩薩，帝釋王等  諸天及四大王，人、天、阿修羅、迦樓羅、緊那羅、  乾闥婆等，一切世間，聞佛所說，皆大歡喜。

無字寶篋經

* * *

【經文資訊】大正藏第 17 冊 No. 0828 無字寶篋經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Xian 大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
