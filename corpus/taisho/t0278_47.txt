大方廣佛華嚴經卷第四十七

東晉天竺三藏佛馱跋陀羅譯

入法界品第三十四之四

[0695b12] ◎爾時，善財童子正念思惟解脫長者教，念不可思議菩薩法門，思惟不可思議菩薩慧光，隨順深入不可思議甚深法界，攝取菩薩不可思議淨妙功德，顯現如來不可思議自在神力，解了不可思議莊嚴佛剎，分別知佛不可思議住持莊嚴安住境界，思惟不可思議菩薩境界三昧莊嚴，分別不可思議世界究竟無礙，向不可思議菩薩堅固淨業，深心受持不可思議淨業諸願。漸趣南方，至莊嚴閻浮提頂國，周遍推求海幢比丘；見在靜處，結跏趺坐，三昧正受，滅出入息，身安不動，寂然無覺。從其足下，出阿僧祇長者、阿僧祇婆羅門，皆悉頂冠眾寶天冠，各齎妙寶上味飲食，一切寶衣、香華、寶鬘、末香、塗香資生之具，攝諸貧窮，安慰撫接，雨眾寶物；令一切眾生皆大歡喜，充滿十方。從其兩膝，出剎利婆羅門，皆悉聰慧；形色威儀，服飾莊嚴，皆悉不同；以微妙音，訓導眾生，離惡修善，住真實義，說四攝法，令眾生歡喜，充滿十方。從腰兩邊，出一切眾生數等，五通仙人；或服草衣，或樹皮衣，皆執澡瓶，持三奇杖，威儀庠序，無有變異；遊行虛空，讚歎三寶，為眾生說清淨梵行，調伏諸根，演真實義，攝取世間，令諸眾生入智慧海，又復演說世間諸論，令次第住一切善根，充滿十方。從其兩脇，出不可思議龍、不可思議龍女，顯現不可思議諸龍自在，攝取眾生；雨不可思議香莊嚴雲、華莊嚴雲、鬘莊嚴雲、寶蓋莊嚴雲、寶幡莊嚴雲、眾寶莊嚴雲、無價摩尼寶莊嚴雲、寶瓔珞莊嚴雲、寶座莊嚴雲、寶宮殿莊嚴雲、寶蓮華莊嚴雲、寶冠莊嚴雲、天形像莊嚴雲、天女莊嚴雲；雨如是等雲，各不可思議，普照十方一切世界，而以供養一切如來，普令眾生皆大歡喜，充滿法界。從胸德字，出無量阿僧祇阿脩羅王，示現阿脩羅王不可思議自在神力，震動一切諸大海水，及百千世界；令諸山王皆相衝擊，震動一切諸天宮殿，映蔽一切諸魔光明，悉如聚墨；降伏一切諸魔軍眾，除滅眾生，放逸高慢；離怒害心，滅不善法，壞煩惱山，棄捨戰諍；又以神力覺悟眾生，厭離諸惡，永絕生死，不著諸趣；普令眾生常樂寂滅，住菩提心，淨菩薩行，住諸波羅蜜，究竟菩薩地，照一切法，普照諸佛方便之法，充滿法界。從其背，出阿僧祇聲聞、緣覺，應以二乘化眾生故；著我見者，教不淨觀；貪欲多者，教慈心觀；瞋恚多者，教緣起觀；愚癡多者，教方便智，觀察諸法；為等分者，說無著法；著境界者，說妙願境界；樂寂滅者，教入諸趣；饒益眾生，充滿法界。從其兩肩，出阿僧祇諸夜叉王、諸羅剎王，種種惡身，長短形色，乘種種乘，各與其眾而自圍遶；其有眾生能行善者，及眾賢聖諸菩薩等，若向正道，若得果證，皆悉防衛而守護之，或作金剛力士，守護諸佛，及佛住處；若有眾生，遭諸恐怖，亦防護之，悉令無畏；諸疾病者，令得除愈；諸在難者，悉令解脫；除滅橫死，離諸熱惱，教化眾生，令得實利；壞生死輪，讚歎法輪，摧外道輪，充滿法界。從其腹，出百千阿僧祇緊那羅王，各與百千阿僧祇阿僧祇緊那羅女，眷屬圍遶；出百千阿僧祇乾闥婆王，各與百千阿僧祇阿僧祇乾闥婆女，眷屬圍遶；出百千阿僧祇天娛樂音，說實相法，讚歎諸佛，稱美菩提及菩薩行，歎菩提門，入法輪門，好樂一切自在法門、演說一切般涅槃門、攝持一切諸佛教門、歡喜一切眾生之門、嚴淨一切諸佛剎門、講說一切諸法界門、除滅一切諸障礙門、宣明一切諸善根門，充滿法界。從其口，出百千阿僧祇轉輪聖王，七寶具足，四兵圍遶，放無慳光，雨摩尼寶，諸貧苦者，悉令富樂；無財施者，令得惠施；為諸群生，歎離殺盜邪婬之法，修習慈心，常說愛語，饒益眾生；除滅妄語，遠離惡口；攝取眾生，遠離兩舌；說和合語，離無義語；說甚深法，悉令眾生遠離口過；讚歎大悲，令眾生歡喜，離瞋恚心；分別世間一切正法，觀察因緣，照明真諦；拔諸群生邪見毒刺，除滅疑惑，離一切障，明法實義，充滿法界。從其兩目，出百千阿僧祇日，普照十方，滅一切闇；悉令眾生除滅垢曀，遠離一切惡道苦毒；令寒者得溫，於垢濁佛剎，放明淨光，廣說乃至普照金銀瑠璃等一切世界，及眾生類；除滅眾生心之重闇，悉令歡喜；能辨眾生無量事業，莊嚴一切世界妙法境界，充滿法界。從其眉間，出百千阿僧祇天王帝釋，無量雜寶以為莊嚴；持釋王法，普照一切諸天宮殿，震動一切須彌山王；悉令諸天於天境界，生厭離心，歎功德力，明智慧力，起直心力，長深心力，嚴淨念力，堅固菩提心，遠離欲樂，讚歎樂見一切諸佛，不歎樂境界樂；歎聞法樂，離世間樂，觀察諸法智慧之樂；離阿脩羅戰鬪恐怖，滅煩惱軍，遠離死畏，願降眾魔；興妙法山，說須彌山等廣大法句，能辨眾生無量事業，充滿法界。從其額上，出無量梵天，妙色端嚴，世界無倫；威儀庠序，演出妙音，讚歎諸佛，勸請說法；令眾生歡喜，乃至能辨眾生無量事業，充滿法界。從其頭上，出阿僧祇諸菩薩眾，種種形色，相好嚴身；放無量光網，現檀波羅蜜，讚歎布施，遠離慳吝，無所貪著；莊嚴一切世界，稱揚淨戒，遠離惡戒，安立眾生菩薩律儀，歎大乘戒，出生大悲功德之藏，說一切有皆悉如夢，說五欲樂無有滋味，安立眾生離煩惱法，稱揚讚歎金色身業；讚歎慈心，遠離殺害，滅畜生趣；歎多聞力，安立眾生於忍辱力；歎普照自在，遠離放逸，安立眾生於不放逸；歎禪波羅蜜，心得自在，拔邪見刺；讚歎正見般若波羅蜜，樂智自在，歎隨世間，遠離生死，而於諸趣自在受生；歎願力滿足，出諸通明自在壽命；讚歎一切陀羅尼力，出生願力，淨三昧力，現自在生；讚歎智慧，普照一切眾生諸根，分別演說諸心心行，照十力智；讚歎自在薩婆若，充滿法界。從其頂上，出百千阿僧祇佛，身分具足，相好莊嚴，猶如金山，普照一切；出妙音聲，充滿法界。顯現無量無邊神力自在，普雨一切甘露法雲：為坐道場菩薩，雨平等法雲；為灌頂菩薩，雨普門法雲；為深忍菩薩，雨普莊嚴法雲；為童真菩薩，雨堅固山法雲；為不退菩薩，雨海藏法雲；為成就直心菩薩，雨普境界法雲；為方便道菩薩，雨自性地音聲法雲；為生貴菩薩，雨隨順世間法雲；為修行菩薩，雨厭離法雲；為治地菩薩，雨長養法藏法雲；為初發心菩薩，雨精進法雲；為信行者，雨無盡門法雲；為色界眾生，雨無盡平等法雲；為大梵天，雨普藏法雲；為大自在天，雨生力法雲；為魔天王，雨心幢法雲；為化樂天，雨淨念法雲；為兜率天，雨淨意法雲；為夜摩天，雨歡喜法雲；為帝釋天，雨莊嚴虛空法雲；為夜叉王，雨歡喜法雲；為乾闥婆王，雨自在圓滿法雲；為阿脩羅王，雨大境界法雲；為迦樓羅王，雨無量世界法雲；為緊那羅王，雨饒益眾生勝智法雲；為諸人王，雨不可樂法雲；為諸龍王，雨歡喜幢法雲；為摩睺羅伽王，雨寂靜法雲；為地獄眾生，雨不亂念莊嚴法雲；為諸畜生，雨智慧法雲；為閻羅王處，雨無畏法雲；為餓鬼處，雨正希望法雲；悉令眾生向賢聖門，充滿法界。彼諸如來一一毛孔，各放阿僧祇淨光明網、阿僧祇妙色、阿僧祇莊嚴、阿僧祇境界，辨阿僧祇事，充滿十方。

◎
[0697a09] ◎爾時，善財一心觀察海幢比丘，念彼三昧法門；思惟不可思議菩薩境界；思惟無量無作現在莊嚴普門法門；觀察法界莊嚴智慧；依佛智住，出菩薩力，建菩薩願力，增廣菩薩諸行。如是正立觀察，一日一夜，乃至七日七夜；半月一月，乃至六月六日；過此以後，海幢比丘從三昧起。

[0697a15] 爾時，善財歎未曾有，合掌白言：「甚奇。大聖！如此三昧，最為甚深；如此三昧，最為廣大；如此三昧，境界無量；如此三昧，不可思議神力自在；如此三昧，不可稱量；如此三昧，慧光明淨；如此三昧，阿僧祇莊嚴以為莊嚴；如此三昧，境界不可壞；如此三昧，無有退轉；如此三昧，普照十方一切世界；如此三昧，具有無量義趣方便。大聖！其有菩薩入此三昧，能為一切除滅眾苦，永絕地獄、餓鬼、畜生，一切楚毒，遠離諸難；令天人趣悉得寂靜；令眾生歡喜，常樂甚深禪定境界，厭離有為，超出三界；發菩提心，長養智慧功德因緣，長養彌廣無上大悲；生大願力，照菩薩道；智慧莊嚴大波羅蜜，究竟出生大乘境界；智慧遍照普賢所行，得菩薩諸地智慧光明；具一切菩薩清淨願行，證一切智境。大聖！此三昧者，名為何等？」

[0697b03] 「善男子！此三昧名普眼捨得，又名清淨光明般若波羅蜜境界，又名清淨莊嚴普門。善男子！修習般若波羅蜜故，得此三昧；得此三昧時，即得百萬阿僧祇三昧。」

[0697b07] 「大聖！此三昧，唯有此功德境界，復有餘耶？」

[0697b08] 「善男子！此三昧者，分別一切世界，無所障礙；究竟一切世界，無所障礙；遊行一切世界，無所障礙；莊嚴一切世界，無所障礙；修治一切世界，無所障礙；嚴淨一切世界，無所障礙；見一切佛，無所障礙；觀一切佛功德，無所障礙，知一切佛自在神力，無所障礙；究竟一切佛力，無所障礙；度一切佛功德大海，無所障礙；雨一切佛淨妙法雲，無所障礙；度一切佛法，無所障礙；得一切佛轉法輪智，不可破壞，無所障礙；得一切佛清淨大眾海之源底，無所障礙；隨順普入十方世界，無所障礙；隨順觀察十方佛法，無所障礙；大悲攝取十方眾生，無所障礙；大慈充滿十方世界，無所障礙；見十方佛，心無厭足，無所障礙；隨順遍入眾生大海，無所障礙；了知眾生一切根海，無所障礙；分別一切諸眾生海，無所障礙。善男子！我唯知此清淨光明般若波羅蜜三昧法門，云何能說諸大菩薩究竟之行？諸大菩薩，皆悉深入智慧大海，善能分別清淨法界；智慧究竟一切法趣，慧光無量，充滿一切；得大陀羅尼自在光明，一切三昧圓滿清淨，出生一切自在通明，深入一切無盡辯海，雷震一切諸地音聲，悉能救護一切眾生。我尚不能說彼所行，況其功德？顯其境界、說其境界、照其法門、明其積聚諸功德藏、說其正道諸三昧流平等智慧？善男子！於此南方，有一住處，名曰海潮；彼有園林，名普莊嚴；有優婆夷，名曰休捨。汝詣彼問云何菩薩修菩薩道、淨菩薩道。」時，善財童子歡喜無量，於海幢比丘所，不堅固中而得堅固；於不實中而得真實；究竟功德妙藏境界，得明淨智，普照一切；逮得甚深三昧光明，到淨解脫；方便觀察一切世界，淨諸法門；明淨智慧，普照十方。頭面禮足，遶無數匝，眷仰觀察，辭退南行。◎

[0697c15] ◎爾時，善財童子正念思惟海幢比丘，心未曾捨，樂見無厭，顧戀聖音，目想慈顏；正念思惟其心境界、三昧境界、願行境界；正念思惟明淨智慧，敬善知識，向善知識，念善知識教；於善知識起愛恭敬。又作是念：「因善知識，得見諸佛。善知識者，開示顯現一切佛法；善知識者，是奇特法，令人得見諸佛法故；善知識者，為明淨眼，令人見佛如虛空故；善知識者，為善津濟，令人於佛華池，得源底故。」漸漸南行，至海潮處，見普莊嚴園林；七寶垣牆，周匝圍遶；諸妙寶樹，行列莊嚴；一切華樹，雨華如雲，布散其地；香樹芬馨，普熏十方；鬘樹垂鬘，寶樹雨寶，遍布莊嚴；眾寶衣樹，彌覆一切；諸音樂樹，出微妙音；以如是等諸珍玩具，而以莊嚴。此園林中，有一萬講堂，眾寶合成；一萬樓閣，閻浮檀金以覆其上；一萬宮殿，毘樓遮那寶藏莊嚴。一萬浴池，眾寶合成；七寶欄楯，周匝圍遶；八功德水，湛然盈滿；閻浮檀金沙，淨水寶珠，遍布池底；四面寶階，端嚴齊正；寶多羅樹，周匝行列；鳧、雁、鴛鴦、孔雀、哀鸞，異類眾鳥，遊戲其中；出和雅音，覆以金網；風自然起，出微妙聲；設眾寶帳，寶樹周遍。建阿僧祇殊勝寶幢，放大光明，照百由旬百萬池沼；黑栴檀泥凝積池底；生寶蓮華，充滿其中；從彼蓮華，出大光明，普照一切。彼園林中，有大宮殿，名莊嚴幢；海藏妙寶，以為其地；瑠璃寶柱，莊嚴殊妙，巍巍高大，猶若金山；眾生見者，無不喜樂。有阿僧祇淨摩尼寶，普照一切；出自然香，謂：明相香、香王香、覺悟香等，敷眾寶座，謂：蓮華藏座、照諸方藏座、明淨藏座、眾生悅樂藏座、師子藏座、離垢寶藏座、不思議藏座、普門摩尼妙寶藏座、光嚴藏座、大海藏座、金剛師子藏座；無量窓牖，妙寶莊飾。又張一萬眾妙寶帳，謂：寶衣帳、妙寶華帳、寶樹枝帳、摩尼寶帳、金帳、莊嚴帳、香帳、娛樂帳、自在龍王帳、馬王帳、釋天莊嚴寶帳；一萬寶網，絞絡其上，謂：金鈴網、珍寶蓋網、眾寶像網、海藏珠網、青瑠璃摩尼寶網、師子吼網、月摩尼網、香像網、眾寶山網、寶王網；一萬光明，普照世界，謂：夜光摩尼光明、日藏摩尼淨寶光明、月幢摩尼妙寶光明、香焰光明、妙藏摩尼寶光明、鉢曇摩光明、夜光摩尼淨寶光明、大燈摩尼淨寶光明、普照諸方摩尼光明。又出十種大香電光，雨十種雲，出過諸天；謂：十種黑栴檀雲、十種曼陀羅華雲、十種莊嚴雲、十種鬘雲、十種雜色衣雲、十種寶雲、十種天子雲、十種天女雲、十種菩薩雲；常樂聞法。

[0698b05] 爾時，休捨優婆夷處金色藏座，海藏寶莊嚴網羅覆其身；吉由羅莊嚴，出過諸天；大摩尼網，莊嚴其首；師子珠寶，無量如意，淨摩尼寶，嚴飾其身；無量億眾，恭敬圍遶，合掌而住。東方無量眾生，諸梵天王，梵身大梵，梵輔他化，自在天王，乃至人及非人，一切諸王，來詣其所；南、西、北方，四維，上、下，亦復如是。其有得見此優婆夷者，一切眾病皆悉除愈；心淨離垢，拔邪見刺，除滅障礙，淨無礙地。於彼地中，長養善根，成就諸根，方便攝一切智，一切陀羅尼門、一切三昧門，皆現在前，發一切願門，究竟一切行門，出生一切淨門；其心廣大，出生一切，通得無礙身，靡所不至。爾時，善財童子入普莊嚴園林，周遍觀察，見休捨優婆夷，處金色座；往詣其所，頭面禮足，遶無數匝，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道，唯願為我具足演說。」

[0698b23] 答言：「善男子！我唯成就一法門，若見聞、念知、親近我者，皆悉不虛。善男子！若有眾生不種善根，不親近善知識，不為諸佛所護念者，彼諸眾生不能見我。善男子！若有眾生能見我者，則於阿耨多羅三藐三菩提，得不退轉。東方諸佛常來我所，處寶師子座，為我說法；南、西、北方，四維，上、下，一切諸佛悉來我所，處寶師子座，為我說法。善男子！我常見諸佛菩薩，未曾遠離。善男子！我此大眾，有八萬四千億菩薩，皆我同行，於阿耨多羅三藐三菩提得不退轉；此普莊嚴園林一切眾會，亦於阿耨多羅三藐三菩提得不退轉。」

[0698c06] 善財白言：「大聖！發菩提心來，為久如耶？」

[0698c07] 答言：「善男子！我念過去於錠光佛所，出家求道，淨修梵行，恭敬供養，聞法受持；次於離垢佛所，出家求道，淨修梵行，恭敬供養，聞法受持；次於妙幢佛、妙德佛、功德藏佛、毘樓遮那佛、普眼佛、梵壽佛、自在佛、善天佛。善男子！我於如是等三十六恒河沙佛所，出家求道，淨修梵行，恭敬供養，聞法受持，了知一切諸佛智慧。初發菩薩心，充滿法界，無量大悲攝取眾生；發諸菩薩無量大願，究竟十方法界，無量大悲普覆眾生。於一切剎、一切劫中，修習菩薩無量諸行、無量三昧力，不捨不轉菩薩正道；菩薩無量陀羅尼力，善能護持一切眾生；菩薩無量淨智慧力，方便正念，普照三世；菩薩無量諸通明力，遍遊一切諸世界網；菩薩無量諸辯才力，能以一言悅一切眾。善男子！我有菩薩無量自在神力，能以一身滿一切剎。」

[0698c24] 善財白言：「大聖！久如當成阿耨多羅三藐三菩提？」

[0698c25] 「善男子！菩薩不為教化一眾生故，發菩提心；不為教化百眾生，乃至不為教化不可說不可說轉眾生故，發菩提心；廣說如阿僧祇品，不為教化一世界眾生故，發菩提心；乃至不為教化不可說不可說世界眾生故，發菩提心；不為教化閻浮提微塵等眾生故，不為教化三千大千世界微塵等眾生故，乃至不為教化不可說不可說三千大千世界微塵等眾生故，發菩提心；菩薩不為恭敬供養一如來故，發菩提心；乃至不為恭敬供養不可說不可說諸如來故，發菩提心；菩薩不為淨一剎故，發菩提心；乃至不為淨不可說不可說剎故，發菩提心；菩薩不為淨閻浮提微塵等剎故，發菩提心；乃至不為淨不可說不可說三千大千世界微塵等剎故，發菩提心；菩薩不為護持一佛法故，發菩提心；廣說如上，菩薩不為滿一願故，發菩提心；不為莊嚴一剎故、不為知一佛眷屬故、不為受持一佛法故、不為知一眾生心海故、不為度一眾生根海故、不為知一世界諸劫次第成敗故、不為知一眾生煩惱習氣故、不為斷一眾生煩惱故、不為滿一眾生行故，發菩提心；欲教化一切眾生故，發菩提心；欲恭敬供養一切諸佛、欲嚴淨一切佛剎、欲守護受持一切佛法、欲滿足一切大願、欲知一切佛眷屬、欲知一切眾生心海、欲知一切眾生心心所行、欲知一切眾生諸根輪、欲知一切世界一切劫數次第成敗、欲知一切眾生煩惱習氣、欲斷一切眾生煩惱、欲滿一切眾生行故，發菩提心。善男子！略說菩薩有如是等百萬阿僧祇方便法門，菩薩悉應究竟了知，隨順智慧；究竟修習菩薩等行，淨一切佛剎，心無倒惑。善男子！是故，我發此願，淨一切剎，我願乃滿；斷一切眾生煩惱習氣，我願乃滿。」

[0699b02] 「大聖！此法門者，名為何等？」

[0699b03] 「善男子！此法門名離憂安隱幢。我唯知此法門，諸大菩薩其心如海，悉能容受一切佛法，我當云何能知其行？諸菩薩心堅固正直，如須彌山；諸大菩薩，則為見藥，若有見者，除滅煩惱；諸大菩薩，則為淨日，除滅一切眾生癡闇；諸大菩薩，則為大地，悉能載持一切眾生；諸大菩薩，則為智風，長養一切眾生實義；諸大菩薩，則為自在，以淨智光普照一切；諸大菩薩，則為慶雲，隨其所應，雨甘露法；諸大菩薩，則為淨月，放諸功德光明之網；諸大菩薩，則為帝釋，悉能守護一切眾生。我當云何能知其行？善男子！於此南方，有一國土，名曰海潮；彼有仙人，名毘目多羅，善能解說菩薩諸行，汝詣彼問。」

[0699b17] 時，善財童子頭面禮足，遶無數匝，觀察無厭，悲泣流淚，正念思惟：「得菩提難、遇善知識難、得與上人共同止難、得菩薩諸根難、滿足菩薩正直心難、值遇同意善知識難、觀真實難、如法正教難、出生妙心難、念一切智難、長養法明難。」作是念已，辭退南行。

[0699b24] 爾時，善財童子思惟隨順菩薩正教，淨菩薩行，心能長養菩薩德力；心見諸佛；心欲菩提；心能發起長養大願；心照十方一切諸法；心見法實；心覆一切，無有散亂；心淨智慧，觀諸法界，除滅癡闇；心淨正直，除滅障礙；心能降伏一切眾魔。漸漸遊行，至海潮國，周遍推求仙人毘目多羅。時，彼仙人在大林中；阿僧祇樹莊嚴此林，寶葉普覆；諸華果樹，常以嚴飾；寶樹雨寶，遍散其地；大栴檀樹，周匝行列；諸沈水樹，常出妙香；尼拘律樹、閻浮檀樹，雨甘香果；優鉢羅、鉢曇摩、分陀利華，以為莊嚴。

[0699c06] 爾時，善財見彼仙人在此林中，服樹皮衣，縈髮草坐；一萬仙人以為眷屬，如栴檀林，栴檀圍遶。往詣其所，五體敬禮：「念善知識，能開導我薩婆若門；念善知識，現真實道；念善知識，能安置我一切智地；念善知識，然智寶燈，明淨慧光，長養十力智慧光明；善知識道，即一切智無盡之藏。善知識為燈，照一切智境界故；善知識為橋，度生死故；善知識為蓋，生大慈力，覆一切故；善知識為不虛，照一切法真實相故；善知識為海潮，滿足大悲故。」作是念已，遶無數匝，合掌而立，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道。」時，彼仙人觀察大眾，而作是言：「汝等當知此童子者，已發阿耨多羅三藐三菩提心，請一切眾生，普施無畏，饒益一切眾生；向深智海，欲飲一切諸佛法雨；欲盡一切法海源底；欲成世間智慧大海；欲興大悲重雲；欲雨甘露法雨；欲出世間明淨智月；欲滅世間諸煩惱闇；欲長養一切眾生善根。」

[0699c26] 爾時，大眾各持種種金色妙華，香可悅樂，散童子上；頭面禮足，曲躬敬遶，作如是言：「此童子者，悉能救護一切眾生，滅三惡道，離閻羅趣一切諸難；消竭欲海，除滅苦陰，捨愚癡闇，斷貪愛縛；能昇功德金剛圍山，建立世間智慧須彌，於世間出明淨智日，顯曜一切善根諸法、示導世間明識善惡。」

[0700a04] 時，彼仙人告大眾言：「若有能發阿耨多羅三藐三菩提心者，得一切智，淨一切佛功德之地。」

[0700a06] 時，彼仙人告善財言：「善男子！我已成就菩薩無壞幢智慧法門。」

[0700a08] 善財白言：「大聖！彼法門者，境界云何？」

[0700a08] 時，彼仙人即申右手，摩善財頂；摩已，執善財手。即時，善財自見其身，在於十方十佛世界微塵等佛所，見彼諸佛，相好莊嚴，以阿僧祇寶珍玩之具，莊嚴其剎。又見彼佛眷屬大海，所從聞法，悉能受持，乃至不失一句一味，分別受持正法梵輪，受諸法雲，入佛大願，淨修諸力，清淨願行，究竟諸功德藏。見彼諸佛，隨應化度一切眾生，見一切佛，清淨圓滿大光明網。見已，隨順無礙智慧光明，究竟佛力；或自見身於一佛所，一日一夜；或復自見於餘佛所，七日七夜。如是次第於餘佛所，或有半月、一月，一歲、百歲、千歲；或百千歲、百千億歲；或百億那由他歲；或半劫、一劫、百劫、千劫、百千劫；或百億那由他劫，乃至不可說不可說那由他劫；或閻浮提微塵等劫，乃至不可說不可說世界微塵等劫。

[0700a24] 爾時，善財為無壞幢智慧法門照故，得明淨藏三昧；無盡法門三昧照故，得遊一切方陀羅尼光明；金剛圓滿光明法門照故，得分別智意樓閣三昧，住平地莊嚴法藏；般若波羅蜜精進照故，得佛虛空藏三昧光明；一切諸佛法輪三昧光明相照故，得三世圓滿智無盡光明。

[0700b02] 時，彼仙人放善財手；爾時，善財即自見身還在本處。時，彼仙人問善財言：「汝憶念耶？」

[0700b04] 答言：「唯然。大聖善知識力故。」

[0700b04] 「善男子！我唯知此菩薩無壞幢智慧法門，我豈能知大菩薩行？諸大菩薩，皆得一切眾生自在三昧，於一切時輪而得自在；出生諸佛無盡智慧，證一切佛，嚴淨慧燈；於一念中，了三世事；於一切世間，現淨慧身，充滿法界，隨眾生所應，悉現其前；了知一切眾生所行，圓滿清淨，悉可愛樂。我豈能知大菩薩行，妙功德願，嚴淨佛剎，善察論機，智慧境界；甚深三昧，神力自在，解脫境界；遊戲神通，法身音聲，究竟智慧？如是等事，非我境界。善男子！於此南方，有一國土，名曰進求；有婆羅門，名方便命。汝詣彼問云何菩薩向菩薩道，修菩薩道。」

[0700b17] 時，善財童子歡喜無量，恭敬禮已，遶無數匝，瞻仰觀察，辭退南行。

◎
[0700b19] ◎爾時，善財童子為無壞幢智慧法門所照，決了諸佛不可思議自在神力，善知菩薩不可思議法門。又不可思議菩薩三昧智慧，以照其心，得一切時三昧光明，得一切相三昧境界光明，得明淨智。令一切眾生，得勝妙處；得一切至處道法門；隨順世間行，心無有二；以明淨智普照境界，得一切聲聞明淨忍藏；得無生忍，知法實相；常行菩薩行，不捨菩薩心，增長薩婆若心；得十力明，普照一切；樂妙法音，心無厭足；如說修行，住薩婆若，究竟一切智境界，出生無量菩薩莊嚴心，滿足菩薩清淨大願。於一念頃，遍至一切諸佛剎網，教化成熟無量眾生海，心無懈倦；悉見菩薩無量行境界，悉分別見一切世間，見諸佛剎種種莊嚴，於微細境界，悉能安置無量世界。又能見彼種種莊嚴，悉能分別無量世界，諸語言法。又知無量眾生欲樂，知諸眾生無量所行，以無量方便，教化眾生，善知殊方，隨其所應，化度眾生，念善知識。漸漸遊行，至進求國，周遍推求彼婆羅門。時，婆羅門修諸苦行，求一切智，四面火聚，猶如大山；中有刀山，高峻無極；從彼山上，自投火聚。

[0700c12] 爾時，善財詣婆羅門，頭面禮足，合掌而立，白言：「大聖！我已先發阿耨多羅三藐三菩提心，而未知菩薩云何學菩薩行、修菩薩道，願為我說。」

[0700c15] 答言：「善男子！汝今若能登此刀山，投火聚者，菩薩諸行皆悉清淨。」

[0700c17] 爾時，善財作如是念：「得人身難、離諸難難、得無難難、得淨法難、值佛世難、具諸根難、聞佛法難、遇善知識難、得與同止難、得聞正教難、得正命難、順趣正法難。此將非魔魔所使耶？非善知識而現善知識相，將非惡菩薩耶？而今為我作壽命難、作善根難、薩婆若難，此非正教險惡道耳。遠離法門，薩婆若等一切佛法。」作是念時，十萬梵天在虛空中，作如是言：「善男子！莫作是念。莫作是念。此是大聖，具足金剛智慧光明，精進不退，悉已究竟一切境界。欲竭一切眾生貪愛大海；欲裂一切諸邪見網；欲燒一切眾生煩惱，除滅愚闇，普照一切；令一切眾生離生死險難，除滅三世愚癡闇冥，放淨光明普照一切。」

[0701a02] 時，諸梵天及自在天，眾生主天等，諸邪見天，作如是言：「我造眾生、我為一切世間最勝、我為最上、我為第一。」是諸天等，見婆羅門修大苦行，五熱炙身；見如是已，各於諸禪不得滋味，來詣其所。時，婆羅門以自在力而為說法，令滅邪見，捨離我心；發大慈悲，普覆眾生；長養菩提正直之心；開四種道，求佛法身；隨所應化，悉能示現佛微妙音，一切悉聞，無有障礙。復有一萬魔在虛空中，以種種摩尼寶華散婆羅門，告善財言：「善男子！此婆羅門，苦行力故，放大光明，令我宮殿諸莊嚴具，悉如聚墨。我不復樂，即與無量諸天天女，眷屬圍遶，來詣其所；為我說法，悉於阿耨多羅三藐三菩提，得不退轉。」復有一萬他化自在天在虛空中，各持天華恭敬供養，作如是言：「善男子！此婆羅門，苦行力故，放大光明，令我宮殿諸莊嚴具，悉如聚墨；我不復樂，即與眷屬，來詣其所，為我說法，令我於心而得自在、於煩惱中而得自在、於受生中而得自在、除滅障礙而得自在、於一切三昧而得自在、於莊嚴具而得自在、於壽命中而得自在、乃至令我於一切佛法而得自在。」復有一萬化自在天在虛空中，以天妓樂恭敬供養，作如是言：「善男子！此婆羅門，五熱炙身，放大光明，照我宮殿及莊嚴具。照已，悉令我等，不樂五欲，不求欲樂，身心柔軟，與眷屬俱，來詣其所；為我說法，淨心、明淨心、善奇特心、柔軟心、歡喜心；乃至逮得清淨十力，長養離生，出生無量清淨之身；乃至得佛清淨法身；得清淨口，微妙音聲，遍至一切，無所障礙；乃至得一切智。」復有一萬兜率陀天與其眷屬，在虛空中，雨一切末香雲，恭敬供養，作如是言：「善男子！此婆羅門，五熱炙身時，我自於宮殿，不樂須臾，來詣其所；為我解說無著之法，少欲知足，長養善根，發菩提心，乃至究竟一切佛法。」復有一萬諸天，三十三天及阿脩羅，與眷屬俱，在虛空中，雨曼陀羅華雲、摩訶曼陀羅華雲，恭敬供養，作如是言：「善男子！此婆羅門，五熱炙身時，我於天樂，不須臾樂著，來詣其所。為我說法，遠離欲樂；乃至為我說無常法，變易不住，斷除一切放逸高慢，長養發起菩提之心。又，善男子！我見此婆羅門時，須彌山頂六種震動；我於爾時，心大恐怖，專求一切智。」復有一萬大龍王，伊那槃那，難陀跋難陀等，興黑栴檀香雲；諸龍王女出妙樂音，雨天華雲、天香水雲，恭敬供養，作如是言：「善男子！此婆羅門，五熱炙身時，放大光明，普照一切龍王宮殿；令諸龍王，離熱沙苦，金翅鳥怖，滅瞋恚熱，身體清涼，發歡喜心。發喜心已，而為說法，厭惡龍趣，至誠悔過，除滅業障，發阿耨多羅三藐三菩提心，乃至住一切智。」復有一萬夜叉王，種種供養此婆羅門及以善財，作如是言：「善男子！此婆羅門，五熱炙身時，我及羅剎、鳩槃荼等，悉於眾生發大慈心，無所嬈害，慈心力故；不樂宮殿，與眷屬俱，來詣其所；彼婆羅門，以大慈心蔭覆我等，令我歡喜，身心柔軟，安隱快樂；為我說法，乃至令無量夜叉、羅剎、鳩槃荼等，發阿耨多羅三藐三菩提心。」

[0701c05] 復有一萬乾闥婆王在虛空中，作如是言：「善男子！此婆羅門，五熱炙身時，放大光明，照我宮殿，悉令我等得不思議樂；來詣其所，為我說法，乃至令發阿耨多羅三藐三菩提心，得不退轉。」復有一萬阿脩羅王在虛空中，右膝[跍*月]跪，一心合掌，恭敬供養，作如是言：「善男子！此婆羅門，五熱炙身時，一切阿脩羅宮殿，大地大海，皆悉震動；我等爾時，除滅高心，來詣其所；為我說法，遠離一切諂曲幻心，得深法忍，安住不動，具足十力。」復有一萬迦樓羅王，勇力持等，化為外道童子，在虛空中，作如是言：「乃至為我說法，安立大慈，讚歎大悲，度生死海；沒於五欲泥者，歎淨直心門，生慧方便翅，隨其所應，皆悉化度。」復有一萬緊那羅王在虛空中，作如是言：「善男子！此婆羅門，五熱炙身時，於我寶多羅樹中、金鈴網中、寶瓔珞中、諸寶樹中、種種樂器中，自然演出微妙音聲、佛聲、法聲、比丘僧聲、不退轉諸菩薩聲、菩提心聲。某方某國，有某菩薩，發菩提心，修行苦行，修大布施，莊嚴道場，往詣道場，成正覺聲。善男子！我聞是聲，即大歡喜，來詣其所；為我說法，令無量眾生於阿耨多羅三藐三菩提，得不退轉。」

[0701c29] 復有無量欲界諸天在虛空中，供養恭敬，作如是言：「善男子！此婆羅門，五熱炙身時，放大光明，乃至普照阿鼻地獄，除滅苦痛；若有眾生見斯光者，命終生天，知報恩故。捨五欲樂，來詣其所，樂觀無厭；為我說法，乃至令無量眾生發菩提心。」爾時，善財童子聞奇特法，心大歡喜，於婆羅門所，發起真實善知識心；頭面禮足，如是白言：「向疑聖教，違知識教；唯願大聖，受我悔過。」

[0702a09] 時，婆羅門為善財童子，而說偈言：

「欲求菩提者，　　當順知識教，
　除滅諸疑惑，　　一心常恭敬。
　修習於正道，　　知法真實相，
　安住於道場，　　成就佛菩提。」

[0702a14] 爾時，善財童子即登刀山，自投火聚，未至中間，即得菩薩安住三昧；既至火焰，復得菩薩寂靜安樂照明三昧。得三昧已，白言：「甚奇。大聖！如是刀山及大火聚，我身觸時，安隱快樂。」時，婆羅門告善財言：「善男子！我唯成此菩薩無盡法門。明淨法王諸菩薩行，滿足諸願；悉滅眾生煩惱邪見，得不退轉不可盡心，離懈怠心，一切無畏；得金剛那羅延藏，究竟大境界，無有疲倦；遠離諸垢，不動如風輪，精進不退，以大莊嚴而自莊嚴，饒益眾生。如是法門，我當云何能知能說？善男子！於此南方，有城名師子奮迅；有一童女，名彌多羅尼。汝詣彼問云何菩薩學菩薩行、修菩薩道。」

[0702a27] 時，善財童子頭面禮足，遶無數匝，觀察無厭，辭退南行。

◎
大方廣佛華嚴經卷第四十七

【經文資訊】大正藏第 09 冊 No. 0278 大方廣佛華嚴經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德輸入，眾生出版社提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA