寶星經序

唐釋法琳撰

[0536c06] 《寶星經》梵本三千餘偈。如來初證覺道，度目連、身子，及降伏魔王，護持國土，說此經也。自象化東漸，綿歷歲時，三輪八藏之文，四樹五乘之旨，顯神光於石室，流梵響於清臺，雖鞮譯相尋，尚多疑闕。我大唐皇帝，迺聖迺神，允文允武，乘機撫運，拯溺救焚。反上皇之風，行不言之信，去泰去甚，既揜頓於八絃，無事無為，乃朝宗於萬國，瀚海天山之地，盡入提封，龍庭鳳穴之卿，咸霑聲教，仁踰解網，治踵結繩，大德閑閑，外齊八則，小心翼翼，內整四儀，臨赤縣而溢慈悲，寄玄扈而敷弘誓。每以諸有非樂，物我俱空，眷言貞要，無過釋典。有中天竺國三藏法師波頗，唐言光智，誓傳法化，不憚艱危遠涉葱河，來遊真丹。以貞觀元年景戍，洎于京輦，既登上席，爰懋錦衣。有詔所司，搜敭碩德，兼閑三教備舉十科者，一十九人，於大興善寺，請波頗三藏，相對翻譯，沙門慧乘等證義，沙門玄謇等譯語，沙門慧明、法琳等執筆。承旨慇懃詳覆，審名定義，具意成文。起貞觀三年三月，訖四年四月，凡十卷十三品，用紙一百三十幅，總六萬三千八百八十二言。歸命一切佛菩薩。

No. 402 [No. 397(9)]

寶星陀羅尼經卷第一

唐天竺三藏波羅頗蜜多羅譯

降魔品第一

[0537a08] 如是我聞：

[0537a08] 一時，婆伽婆住王舍城竹林迦蘭陀池邊，與大比丘眾一千人俱——皆阿羅漢，諸漏已盡，所作已辦，捨諸重檐，逮得己利，盡諸有結，皆得正知，心善解脫——及大菩薩一萬人俱，其名曰：持須彌頂童真、水智童真、地智童真、勝智童真、空智童真、明智童真、電智童真、文殊師利童真、降伏勝童真、水天童真、無垢童真、彌勒菩薩摩訶薩等而為上首，一切皆得羼提陀羅尼三摩提，具足一切法無障礙智，於一切眾生其心平等，過諸魔界，善入一切如來智境界，具足大慈大悲，善解方便智，皆隨佛住王舍大城竹林迦蘭陀池邊。

[0537a21] 爾時，王舍大城有二外道，聰慧明達過十八明處，與五百人俱，一名優波底沙、二名俱利多，而為上首，共相謂言，契同甘露。

[0537a23] 爾時，長老阿說示(唐言馬勝)於日初分著衣持鉢，入王舍大城乞食。時優波底沙見阿說示，生希有心：「我未曾見如此沙門威儀庠序，更無有人如彼比丘！我應往問，今此長老以誰為師？依誰出家？依誰求法？」

[0537a28] 爾時，優波底沙即往彼所，到已問訊，種種語已，却住一面，白長老阿說示言：「以誰為師？依誰出家？依誰求法？」

[0537b01] 爾時，長老阿說示答優波底沙言：「有釋種子，勇猛精進能大苦行，於一切處最上自在。已度生死無邊大海，今以大悲欲度眾生，號名為佛，覺悟眾生乾竭苦海無與等者，我常歸依求無垢法。」

[0537b06] 優波底沙言：「彼師為汝說何等法？以何教示？」

[0537b07] 時，長老阿說示答優波底沙曰：「善哉！快哉！諦聽！諦聽！當為汝說。」便說偈言：

「煩惱業因緣，　　世間如是轉，
　煩惱業不生，　　導師如是說。
　生老死定壞，　　彼解脫無上，
　如彼勇牛王，　　如來自悟說。」

[0537b13] 爾時，優波底沙聞此法已，遠塵離垢法眼清淨，得須陀洹果，而說偈言：

「我證解實法，　　永竭生死河，
　所謂如來說，　　難得甘露藏。
　眾生得息苦，　　智慧能斷除，
　諸法種種修，　　能作究竟道，
　行此究竟道，　　得無等涅槃。」

[0537b20] 爾時，優波底沙說此偈已，白長老阿說示言：「長老！汝師如來、阿羅訶、三藐三佛陀，今在何處？」

[0537b22] 阿說示答言：「長老！我師如來，今在王舍城竹林迦蘭陀池邊，與大比丘眾一千人俱，本是外道值佛出家。」

[0537b24] 優波底沙言：「我今辭善知識及諸眷屬，詣佛出家。」

[0537b25] 爾時，優波底沙禮阿說示足，右遶三匝辭已而去，往俱利多所。時俱利多見優波底沙從遠而來，見已白優波底沙言：「仁者！諸根清淨顏色怡悅，必得甘露。」

[0537b29] 優波底沙言：「如是，長老！我於今者得甘露法。諦聽！諦聽！今為汝說我所得法。」

[0537c01] 爾時，俱利多即從坐起，偏袒右肩，右膝著地，合掌恭敬，便說偈請：

「說此吉祥無憂道，　　此道疾度三界海，
　分別諸陰大怨賊，　　乘此道已不還有。」

[0537c06] 爾時，優波底沙以所聞偈，即為說之：

「煩惱業因緣，　　世間如是轉，
　煩惱業不生，　　導師如是說。
　生老死定壞，　　彼解脫無上，
　如彼勇牛王，　　如來自悟說。」

[0537c11] 爾時，俱利多聞此偈已，心大歡喜，重更讚歎請說前偈：

「苦滅寂無垢，　　牟尼說此法，
　一切煩惱滅，　　諸見無知斷。
　穢惡有為空，　　無我不可信，
　重說無垢句，　　我聞得涅槃。」

[0537c17] 爾時，優波底沙即便重為說所聞偈：

「煩惱業因緣，　　世間如是轉，
　煩惱業不生，　　導師如是說。
　生老死定壞，　　彼解脫無上，
　如彼勇牛王，　　如來自悟說。」

[0537c22] 爾時，俱利多聞此偈已，遠塵離垢法眼清淨，得須陀洹果，復以偈讚：

「如此真行法，　　度流之疾船，
　此智息三苦，　　能度於世間。
　諸陰煩惱魔，　　知此能調伏，
　解脫離怨諍，　　乾竭於苦海。」

[0537c28] 時俱利多言：「今佛世尊住在何所？」

[0537c28] 優波底沙言：「長老！我聞世尊在王舍大城竹林迦蘭陀池邊，與大比丘僧及菩薩眾俱，我今定當與汝俱往至世尊所，求佛出家。」

[0538a02] 俱利多言：「如是，長老！可語弟子往世尊所相隨出家。」時，優波底沙與俱利多往自眾所。

[0538a04] 爾時，惡魔於一念頃，聞中摩伽陀國有二外道，優波底沙共俱利多及諸眷屬，聰明具足名稱廣遠，是善丈夫，欲於沙門瞿曇法中出家學道。彼作是念：「呵！奇哉！若此二人於彼沙門瞿曇法中而出家者，空我境界，我應至彼二丈夫所，破其出家，令著惡見。」

[0538a10] 爾時，惡魔於一念頃，從自宮沒，作阿說示形相威儀，便於中道現二人前，作如是說：

「如我先所說，　　試汝非決定，
　如汝意所行，　　宜速受欲樂。
　一切黑白業，　　因果悉皆無，
　無生老病死，　　亦無於後世。
　福非福果業，　　無有此因作，
　釋子為利說，　　汝莫信故去。」

[0538a19] 爾時，優波底沙、俱利多聞此說已，咸作是念：「此惡魔來，欲壞我等出家之事。」

[0538a20] 爾時，優波底沙顧謂弟子，作如是言：「汝等今者當憶世間所有過患。」便說是偈：

「眾生為老逼，　　死苦之所纏，
　應當斷彼二，　　決定當出家。」

[0538a25] 爾時，俱利多即以偈頌答魔王曰：

「知無上善智，　　持法滅三苦，
　汝說不斷貪，　　我智終不動，
　如是堅固心，　　於餘人所無。
　我等出苦輪，　　正智所不惑，
　勿假師子像，　　而作野干聲。」

[0538b02] 爾時，見諦諸天住虛空中讚二丈夫言：「善哉！善哉！汝二丈夫於一切眾生中最為上首，此道勝妙，於一切世間最為第一。此道息一切苦，此道入一切如來行處，此道一切諸佛所共稱揚，所謂依佛出家。」是時，惡魔心生憂苦便沒不現。

[0538b08] 爾時，優波底沙共俱利多，自觀己眾喚諸弟子，作如是言：「汝等應知，我等欲度老死苦海故依佛出家。汝等！若不樂佛出家，可於此住。」

[0538b11] 時，五百弟子咸作是言：「我等解法皆依師學，二師決定大處出家，二師所依出家處，我等隨師，亦依彼眾出家學道。」

[0538b14] 爾時，優波底沙及俱利多，與五百徒眾欲往佛所。是時，惡魔知彼事已，於王舍城外化作大坑，深百由旬，令彼二人不得往詣佛世尊所。是時如來以神通力，令彼二人不見大坑，直道而去。

[0538b18] 是時，惡魔於二人前，復更化作高峻大山，高千由旬，峻嶮堅岨無有穿缺。於彼山中復更化作一千師子，威猛可畏。是時，世尊以神通力加彼二人，不見大山及彼師子，又無威猛可畏之聲，直道而往詣世尊所，及彼無量百千之眾，圍遶供養說法之處。

[0538b25] 爾時，世尊告諸比丘：「汝等見彼二善丈夫為眾上首，與諸徒眾來至我所。汝等見不？」

[0538b26] 諸比丘答：「咸言我見。」

[0538b27] 佛言：「此善丈夫及諸徒眾我邊出家，一人於我一切聲聞弟子之中智慧第一，一人於我聲聞眾中神通第一。」

[0538c01] 是時，眾中有一比丘，以偈讚曰：

「此二聰叡眷屬俱，　　利益上者佛已記，
　具智神通無所畏，　　故我承迎二丈夫。」

[0538c04] 爾時，彼比丘說此偈已即從坐起，與無量比丘眾及出家優婆塞等迎彼二人，善言問訊。時彼二人往到佛所，到已頂禮佛足，右遶三匝，住立佛前，白佛言：「世尊！我等今者求佛出家，受比丘戒修行梵行。」

[0538c09] 佛言：「善男子！汝二人名字何等？」

[0538c09] 優波底沙言：「底沙是父，舍利是母，我今從母故名舍利弗；父母今者聽我出家。」

[0538c11] 俱利多言：「憍陳如是父，目伽羅是母，我今從母故名目伽羅；父母今者聽我出家。」

[0538c14] 佛言：「汝等二人及諸眷屬，可於我所出家具足修行梵行。」作是語已，時此二人成具足戒，五百徒眾未久之間，亦同二師得具足戒。

[0538c17] 爾時，惡魔即自化身作摩醯首羅像，住立佛前，說如是偈：

「世間利智能議論，　　方便勝智到彼岸，
　彼等悉來頂禮我，　　我是彼等大導師。
　瞿曇弟子并眷屬，　　一切宜速歸依我，
　我今為汝當廣說，　　安隱寂滅善妙道。」

[0538c23] 爾時，世尊以偈答曰：

「汝所說道趣惡道，　　眾生行者沈苦海，
　我道能令動不動，　　世間苦海悉乾竭。
　何故慠慢耐無恥，　　復作矜高野干聲？
　我今退破汝魔事，　　不復於我能所作。」

[0538c28] 爾時，惡魔變摩醯首羅像，即沒不現。復作梵天王像，住於佛前，說如是偈：

「煩惱業有芽，　　智慧已斬除，
　何故強於此，　　勤苦利眾生？
　於世無自在，　　以無堪道器，
　牟尼病已除，　　宜速入涅槃。」

[0539a05] 爾時，世尊即以偈頌報魔王曰：

「我觀諸眾生，　　過彼恒沙量，
　以大慈悲力，　　教化令解脫。
　上中下眾生，　　令世間解脫，
　眾生解脫已，　　然後乃涅槃。
　何故以惡惠，　　詐諂請於我？」

[0539a11] 爾時，惡魔心生憂悔，於佛前沒，還自天宮，入憂惱室默然而坐。當於爾時，一剎那頃，魔諸眷屬互相推問：「今我大王以何因緣，入憂惱室無人知者？」

[0539a14] 爾時，魔王五百妓女種種莊嚴，各持華鬘末香塗香，鼓天伎樂五百音聲，第一微妙歌舞戲樂，甚可愛樂集魔王前。

[0539a17] 爾時，魔王悲啼握手抑止悲聲，如是作已，暫時默住。諸妓女等復更歌舞，作欣悅狀令魔歡喜。爾時，魔王舉手大叫，作如是語：「莫聲！莫聲！」乃至七返。諸伎女等默然而住。

[0539a20] 爾時，魔宮有一妓女名電可意聲，至魔王所曲躬合掌，說如是偈：

「汝今居自在，　　如見死相憂，
　為是擔重擔，　　今乃生怖懅。
　誰有勝力怨，　　而憂不歡悅？」

[0539a26] 是時，魔王說偈報曰：

「我有大怨調伏心，　　善學幻術釋迦子，
　我無方便能壞彼，　　如是不久欲界空。」

[0539a29] 時，彼妓女便說偈曰：

「大家方便甚無量，　　勤力壞彼必無餘；
　三有長縛誰能解，　　貪海沈沒誰能竭？」

[0539b03] 是時，魔王說偈報曰：

「檀那及苦行，　　悲願為羂索，
　持空無相弓，　　器仗中第一，
　能斷於生死，　　諸有盡無餘。
　以空為城林，　　弟子居山谷，
　精懃常修定，　　盡諸有過患，
　方便神通力，　　慈悲為伴助。
　優波俱利等，　　牟尼悉降伏，
　於彼三界中，　　方便善調攝，
　欲空我境界，　　一切悉無餘。」

[0539b13] 爾時，五百妓女於魔王邊，聞歎如來所有功德，即得菩薩三昧，名離一切相電光三昧。時彼五百妓女，即以天上諸莊嚴具，雨天香華及天伎樂，遙向佛所，供養世尊。於竹林上猶如雨下，以得如來神力加故，令彼天女遙見世尊及諸徒眾，見已歡喜，生清淨信第一愛敬。

[0539b20] 爾時，眾中諸比丘等，見竹林間有如是相，便生疑怪，白佛言：「世尊！我等昔來未曾見聞於竹林間如此瑞應香華等雨，將非舍利弗、目揵連等現此相耶！何因緣故覩斯希有？」

[0539b23] 爾時，世尊告諸比丘：「非此二人現神通相，此乃天魔五百妓女，於彼魔宮雨此香華及莊嚴具，持供養我。不久來此，皆於我邊得受阿耨多羅三藐三菩提記。」

[0539b27] 時，彼魔王五百妓女遙聞佛記，轉復歡喜生清淨信，以淨信故即得不忘菩提心三昧。爾時，魔王五百妓女，著一肩衣，右膝著地，於魔宮中向佛方面，合掌恭敬，說如是偈：

「一切世間盲無眼，　　唯佛一人名見者，
　能竭人天渴愛河，　　如來自度及一切。
　我等云何速成佛，　　人天恭敬能說者，
　女身可厭宜應捨，　　速近牟尼聞正法，
　如來最上神通智，　　開示我等為勝導。
　持彼無上覺支寶，　　無垢妙說如淨燈，
　勝力降魔無等倫，　　覺悟我等當受記。」

[0539c10] 爾時，魔宮五百妓女，從坐而起至魔王所，異口同音，而說是偈：

「如來勝德終不動，　　云何於佛而生瞋？
　此身眾苦之所逼，　　更起醉慢而自塗，
　應捨此瞋決定信，　　拔彼生死憍慢泥，
　眾生體性佛所知，　　我等應往慈悲所。」

[0539c16] 爾時，魔王念彼諸女，生於如是增上惡意：「我今應以五種之縛，縛此五百諸妓女等，令住於此，不往佛邊。」此五百女以得如來念力加故，而彼魔王所不能制。

[0539c20] 爾時，五百諸妓女等，於彼魔宮欲往佛所。當發足時，魔甚瞋恨，便作是念：「我今自以境界之力制此諸女。」即起非時毘嵐大風遍滿虛空，欲令諸女迷失諸方，還住我宮不見瞿曇。以佛力故，尚不能起微細之風，乃至不能動一毛端，何況無量？

[0539c26] 爾時，魔王轉增憂苦，心生悔惱悲泣高聲，喚其諸子及其眷屬。一切魔宮大聲遍滿，而說偈言：

「愛子眷屬悉皆集，　　我心熱惱如毒樹，
　壞我神通境界力，　　美言諂幻釋師子。」

[0540a02] 爾時，魔王所有男女并諸眷屬，聞此音聲悉皆馳赴住魔王前。彼眷屬中有一魔子，名曰勝智，合掌住立說如是偈：

「此非劫燒非死相，　　何故種種憂惱生？
　此無大力能勝怨，　　何故異智似愚癡？」

[0540a07] 爾時，魔王說偈報曰：

「今此釋迦子，　　坐彼林樹下，
　現前有大怨，　　云何汝說無？
　彼諂有勝力，　　令我心荒怖，
　我軍並我子，　　如炭入熾火。
　名稱勝丈夫，　　聰叡多才藝，
　現集及未集，　　今悉歸依彼。
　我怨以詐親，　　諂智力甚諍，
　高名勝智人，　　悉為法鉤牽。
　今此諸侍女，　　於我無悲心，
　見捨昔所愛，　　盡往沙門所。
　指我以為證，　　今日歸依彼，
　一切三有地，　　諂幻悉令空。
　彼雖有大力，　　我破令作灰，
　我輩一切眾，　　應當勤所作。」

[0540a22] 爾時，魔王一切諸子，並其內外所有眷屬，悉皆合掌，咸作是言：「我等一切悉皆嚴駕，以神通力而自加被，以此境界示彼令知，退彼釋子令碎如灰。若當勝者我等善好，若不勝者當歸依彼。我等往昔大軍圍遶詣菩提樹，面覩釋子獨一無侶，以神通力，我等軍眾盡皆退壞，況復今時無量徒眾悉皆成就？」

[0540a28] 時，魔報言：「且去子輩！若能殺彼沙門瞿曇，當須迴還。若不能者，亦須還宮而自守護。」

[0540b01] 是時，魔王即以左右十二萬眾，復過此數乃至八萬四千由旬，所有兵眾悉皆遍滿，復以迅疾神通之力，現大黑風，吹大黑雲，雨大炬火，悉皆遍滿一切四洲。復以手擊須彌山王，一切四洲悉皆震動。復出最惡可畏之聲，須彌山王及諸山王，大地峯石一切驚動。由此震擊小大池河，及大海水悉皆波浪，一切諸龍、大龍、夜叉、大夜叉，見是事已，踊上虛空。此諸魔眾住須彌頂，復擲大石等由旬量，於中摩伽陀國如大暴雨振擊驚動。復雨刀杵撾鑱大石、月釤曲撩短槊鐵把虎牙大棒及大月箭，猶如雨下。

[0540b14] 爾時，世尊即入碎魔軍場三昧，於虛空中所有兵仗及大炬火變成華雨，所謂優鉢羅華雨、波頭摩華雨、俱物頭華雨、分陀利華雨、曼陀羅華雨、摩訶曼陀羅華雨。雨中摩伽陀國，復變可畏驚動之聲，為彼種種微妙音聲，所謂佛聲、法聲、僧聲、波羅蜜聲、神通聲、阿毘跋致聲、受職聲、四魔退聲、往菩提道場聲，乃至取俱聲、不取俱聲。復變此四洲一切大地，所有藥草、叢林、山石、土地皆成七寶。是時，世界無有風塵一切恬靜。

[0540b24] 爾時，世尊現其身相，過於梵世自在而轉，從其身分一一諸相，乃至無見頂相，出大光明，遍照三千大千世界，普皆大明。是時，三千大千世界，所有天、龍、夜叉、乾闥婆、阿修羅、伽樓羅、緊那羅、摩睺羅伽、薜荔多、毘舍闍、鳩槃茶、人、非人等，地獄、畜生、閻羅世界，如是一切，悉見世尊及大光明。

[0540c01] 是時，天、龍、夜叉、人非人等，各與若干百千眷屬，地及虛空來詣佛所散華供養，到已，右繞讚嘆禮拜。是時，地獄及諸畜生閻羅世界，無量百千阿閦毘俱胝那由他等，各自憶念先種善根，稱南無佛陀，惡趣終已，生於天上。

[0540c07] 爾時，魔王所有諸子二萬二千并諸眷屬，見佛神變如是相已，各於佛所得希有信，共彼五百魔王妓女禮世尊足，合掌恭敬，以偈讚嘆：

「妙色淨身映智海，　　名稱高遠無不至，
　金色光焰類須彌，　　我等無怙歸依彼。
　眾生失道無能見，　　如來智日能明照，
　養護眾生永不退，　　親導我等歸依彼。
　積集智藏富無量，　　解脫心性如虛空，
　慈悲潤澤隨機說，　　一切成就歸依彼。
　生死曠野難濟越，　　如來解脫能開示，
　巧說因果能顯了，　　住第一慈歸依彼。
　境界幻炎如水月，　　無智翳闇著諸欲，
　佛為醫王救世間，　　是故我等歸依彼。
　佛真法橋渡四流，　　富有七財恒資給，
　世尊正道示世間，　　大悲我親應供養。
　我等惡意向如來，　　今悉懺悔第一覺，
　所有諸惡能永斷，　　願佛受我最上依。
　我等悉捨魔部黨，　　共發無上菩提心，
　普請一切眾生類，　　菩提大願至無餘。
　佛能顯示我勝行，　　如我所行波羅蜜，
　如來所說無異說，　　幾法具足到菩提。
　所散佛華成華蓋，　　示現無量諸剎土，
　我今頂禮兩足尊，　　願涅槃樂利世間。」

[0541a02] 爾時，一切魔諸眷屬并魔妓女，各持天華遙散佛上，以佛世尊神力加故，變成華蓋，遍覆十方無量俱胝那由他百千恒河沙諸佛剎土。復過此數，變成華蓋，遍覆十方現在諸佛，於虛空中隣蓋佛頂。

[0541a06] 時，彼魔王五百妓女并諸眷屬，一切悉見十方無量阿僧祇諸佛剎土安隱說法，及見彼佛眷屬圍遶眾坐微妙威儀熾盛，及見華蓋住上虛空隣覆佛頂。彼彼諸佛皆同一色，形相示現悉皆同等，唯彼世尊在師子座，種種眷屬功德莊嚴所現不同。又聞諸佛音聲遍滿句義說法，此魔眷屬以佛世尊念所加故，得見如是神通變化。既見此已，第一愛樂生清淨信，禮佛足已，佛前聽法。

[0541a16] 爾時，魔王所有諸子，并諸眷屬十二頻婆羅，退還魔宮，白魔王言：「我等廣作如此惡事，乃至不能毀壞瞿曇一毛孔等。」爾時，復有二萬諸魔歸依如來佛前聽法。

[0541a20] 爾時，魔王既失威德，復大瞋怒，發如是言：「我於今日無異覺意，乃至不能誅滅釋種所生之子令彼滅壞。云何此住？」便還魔宮，入憂惱室，默然而坐。

寶星陀羅尼經卷第一

【經文資訊】大正藏第 13 冊 No. 0402 寶星陀羅尼經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA