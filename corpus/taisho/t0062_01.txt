佛說新歲經

東晉天竺三藏曇無蘭譯

[0859a28] 聞如是：

[0859a28] 一時，佛在舍衛國祇樹給孤獨園，與大比丘眾八萬四千人俱。舍利弗、目連等，前後圍遶，聽佛說經。佛處大會，猶如須彌眾山之王，獨峻高顯，如月盛滿照于群星，威光唯景。如紫金耀於是場地，皆作金色，卓然特異，巍巍無侶。於時世尊，與比丘眾俱，清淨無量，如日如雲，終竟三月，以至新歲。諸比丘眾寂然憺怕，一心自思念於道定，無有異想。於是賢者阿難，即從座起，偏袒右臂，右膝著地，長跪叉手，前自歸佛足，以偈歎曰：

「佛尊所以來，　　遊此以濟護，
　三月處於斯，　　祇樹孤獨園。
　所願以具足，　　今正是其時，
　導師無等倫，　　應宣布新歲。」

[0859b13] 於時，世尊聞阿難說偈歎誦，至真寂坐一面，告賢者大目揵連：「汝往詣三千大千世界，幽閑山谷，峻頂石室，悉遍聲告諸比丘眾，始進舊學，逮諸未悟，悉使來會於斯祇樹。所以者何？如來以到欲立新歲。」時大目揵連，踊在虛空，承佛聖旨，而發洪音，告于三千大千世界，其大響中自然演偈，而說頌曰：

「仁等所以處，　　林藪山石間，
　新歲時已到，　　心所願當成。」

[0859b22] 時，諸比丘所在遊居三千大千世界，聞斯偈告，各各以神足若干方便，變現其身，到祇樹園，行詣佛所，受立新歲，并在佛邊，合集弟子，各從異方他土來者，一時都會，凡八十萬四千億姟，欲受新歲。

[0859b26] 彼時世尊，告賢者阿難：「汝往擊于揵搥，時今已到。」阿難受教，即從座起，而撾揵搥，聲遍佛土，一佛大國，地獄、餓鬼、畜生，聞揵搥音，承佛威神，一切諸病苦毒悉除，皆得安隱。

[0859c01] 於時世尊，以淨梵音，告諸比丘：「汝等宜起行舍羅籌，各各相對，悔過自責，相謝眾失所犯非法，各忍和同，淨身口心，令無餘穢。」時諸比丘，即受佛教，各從坐起，在世尊前，各各相謝，懺悔所失訖，還復坐在其本位。

[0859c07] 佛時見眾各還位坐，佛埀慈愍，因從座起，而自叉手，向諸比丘言：「諸比丘眾！當和心相向，向汝悔過。所以者何？我身口意，儻相違失，雖無上尊如來至真無有誤失闕漏之業，心不放逸，不失智慧，無所貪慕，不毀禁戒，於諸聲聞緣覺中，尊德超諸天世間人民，三界最長，而無等侶。又諸比丘！若種姓出家學道，修沙門法，心性各異，志操不同，在斯佛業，當可施行，宜奉訓誨，不得違犯。所以者何？若有比丘，處於聖眾，建立新歲，身行各異，心念不同，而懷諛諂；計彼比丘，不受真正，不應具戒。所以者何？身口意淨，乃善真正。受佛具戒，心抱恭恪，順上中下，不為慢恣，慙愧下意，乃應法戒。所以者何？如是行者，無有怨憎，不為結恨，觀古今法，無有憒亂，建立新歲，亦無瞋恚自大之心。所以者何？戒禁清淨，造立新歲，建立最大。戒不清淨，非佛弟子，猶如死人屍形在地，棄捐塚間；天上世間，諸天人民，各齎良藥，神呪好術，愍念療之，不能使活。如是，比丘！毀犯禁戒，正使入眾，若干新歲，不能自救，建成新歲。所以者何？是人毀戒，會歸自然，因還獲報，地獄、餓鬼、畜生苦毒，酸楚無量，汝勤慎之。」佛說是法已，即從座起，離于草蓐。尋時三千大千世界，六反震動，箜篌伎樂不鼓自鳴，天於虛空，雨眾名香，而散雜花。佛說是戒法品時，告比丘眾。時諸比丘，各在本坐，以佛聖旨威神之誨，功勳光明，皆以普周，各自起立，心不復樂，在於常坐山巖樹下，唯是為欲。各從座起，稽首佛足，口自白言：「一切諸法，皆從佛受。聖則道本，為一切護，慈愍之目，最尊殊特，聖德無上，超絕無侶，巍巍堂堂，宣布道化。」

[0860a09] 於時如來，遷延尊位，懺謝聖眾，矜愍天下，還就草蓐。佛適復坐，聖眾亦然，各就故位，復坐如法。

[0860a12] 爾時世尊，見歲時到，愍念諸會，在比丘前，三自令竟。所立畢訖，五比丘從座起，建立新歲，適立新歲。一萬比丘，得成道跡，八千比丘，得阿羅漢，虛空諸天八萬四千，咸見開化，皆發無上正真道意，講說經法。不可計數眾生之類，建立三乘。今佛慈哀，抂屈至尊，處在眾座，度脫危厄，十方蒙濟。

[0860a18] 於時難頭和難龍王，各捨本居，皆持澤香栴檀雜香，往詣佛所，至新歲場，歸命於佛及與聖眾，稽首足下，以栴檀雜香，供養佛及比丘僧，便以斯偈，而歡頌曰：

「其在於山巖，　　坐於陰樹下，
　若遊於大海，　　而懷飢瞋恨。
　來坐立新歲，　　億載眾生集，
　供養悉奉佛，　　得成甘露門。

[0860a27] 「於時海龍王，齎赤真珠，化作上妙交露閣帳，廣長四百里，紫紺瑠璃而共合成，手執擎持，行虛空中，出龍宮上，從交露閣，八味水池，流清灑地，供養如來及比丘眾；以交露閣，貢上大聖及比丘僧；以珠瓔珞，散佛聖眾。即說偈言：

「清淨如虛空，　　等一自然無，
　禁戒最清淨，　　踰珍妙明珠。
　無央數眾輩，　　坐在於大會，
　悉供養安住，　　及諸聲聞眾。」

[0860b08] 爾時十方諸菩薩、天龍神王，各從十方面而來合會，化作若干奇妙供具，供養世尊及比丘眾，稽首歸命，諮受經典，各復如是，等無有異，咸來稽首，皆發無上正真道意。於是天人，各各發心，供養世尊及諸聖眾，以偈歎曰：

「其心以清淨，　　第一無思議，
　聖眾最尊長，　　在於會中坐。
　去離一切想，　　善除眾垢穢，
　今日奉供養，　　所敬不可議。
　開化常眾難，　　一切諸塵勞，
　其戒禁清淨，　　猶寶明月珠。
　常心思惟正，　　斷眾結瞋恨，
　今日離垢尊，　　合會立新歲。
　誨心難調化，　　遵行猶太山，
　消礙常行法，　　佛安立新歲。」

[0860b23] 時諸天人，說是偈已，稽首佛足，忽然不現，各歸本宮，而各欣悅以法自娛。

[0860b24] 於時世尊，顯大陰涼，眾寶交露，以布聖眾，便說此偈：

「其戒最清淨，　　所行甚難逮，
　今日以樂施，　　覆遍立新歲。
　貢上安住子，　　護戒甚清淨，
　如鶡愛其毛，　　佛威護新歲。」

[0860c01] 佛告諸比丘：「今佛世尊，雖新歲，一年一會，修行法則，清淨道護，嚴身口意三事無穢，奉行十善、四等、六度，蠲除六情、三毒、五蓋、十二牽連，淨如日出照於天下，明暉照耀眾冥消索入于道明，無上正真，一切和同，苦樂無二，乃應道法。」佛於是即說頌曰：

「諸佛興出快，　　說經法亦快，
　聖眾和同快，　　和常得安樂。」

[0860c09] 佛說如是。諸比丘眾，諸天、龍、鬼神、阿須倫，世間人民，聞佛所說，莫不歡喜，作禮而去。

「最尊行為在舍衛，　　為眾弟子說如是，
　一切為在祇樹會，　　今鉢和蘭造為常。
　舍利弗叉手白佛，　　願聞等見鉢和蘭，
　三界有名誠說時，　　比丘自淨法云何？」
「舍利弗羅我布草，　　為於樹下降魔力，
　若曹布草亦如是，　　今汝所生當自淨。
　如應賢者坐，　　是為無所畏，
　已坐樂無欲，　　在三界安隱。
　夏行今已竟，　　為是佛弟子，
　當各自分別，　　愍傷在世間。
　今是歲大月，　　為覺第一智，
　能自捨身行，　　見斷若干苦。
　為說諸罪惱，　　覺知無數苦，
　是已得道迹，　　今為鉢和蘭。
　貪欲瞋恚薄，　　亦能除本癡，
　為能斷生死，　　亦不惱想根。
　自致得天上，　　亦來生人間，
　是已得二道，　　今為鉢和蘭。
　已致得天上，　　亦不得下生，
　為在所生天，　　諸愛為已滅。
　世間第一法，　　尊行為已得，
　是已得二道，　　今為鉢和蘭。
　一切諸惡惱，　　為盡得解脫，
　已得四甘露，　　是為無所畏。
　諸冥為已壞，　　所向一切苦，
　是二四最道，　　今為鉢和蘭。

[0861a08] 「一月已竟即得一智，　二月已到便得二智，　一時三月便得三智，　噲樂三智今為鉢和蘭，　已拔四瘡無有餘者，　已度岸住為得安隱，　已竟四月為無所者，　已成功德今為鉢和蘭。　能伏龍頭難頭和羅，　須彌山動亦并海水，　所致天處皆為其動，　目揵連輩今為鉢和蘭。

「自覺最賢者，　　為諸處已盡，
　為世間祐者，　　佛自說是語。
　常獨行樹間，　　為譬喻如群，
　為最辟支佛，　　今為鉢和蘭。
　三處不復著，　　眾為意清淨，
　三神為已定，　　為己離憍慢。
　在三界無欲，　　亦不動靜意，
　安譬如須彌，　　今為鉢和蘭。
　已行在右四，　　四道為已定，
　佛說是賢者，　　最為眾增德。
　所祠施最安，　　終無有能敗，
　佛得眾聚慧，　　今為鉢和蘭。
　持戒為已具，　　眾力不能動，
　法食衣被服，　　常樂在山間。
　是為已堅行，　　具足無瑕穢，
　清淨行者地，　　今為鉢和蘭。
　持戒斷諸惡，　　眾叉手受法，
　為一切所向，　　眾魔皆為伏。
　諸天常善人，　　稱譽戒具足，
　不復覩眾魔，　　今為鉢和蘭。」

佛說新歲經

【經文資訊】大正藏第 01 冊 No. 0062 新歲經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA