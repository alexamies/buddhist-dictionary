肇論新疏卷中
五臺大萬祐國寺開山住持釋  源大白馬寺宗主贈邽國公海  印開法大師長講沙門文才述

[0212c24]  般若無知論第三　釋茲分二。初明般若。後  解無知。初有二種。一本覺般若。即眾生等有  智慧是也。大論四十三中翻為智慧。故華嚴
出現說。一切眾生皆具如來智慧等。二始覺  般若。即六度之一。然通淺深。淺則生空般若。  深則法空般若。此復有二。一因修。謂歷位漸
得故。二果證。謂覺至究竟故。然始本平等唯  一覺也。又有三種。一實相般若。大論指般若  是一切諸法實相故。二觀照般若。照理照事
故。三文字般若。能顯總持故。而此論中具攝  前理。至文隨示。後言無知者。據下論文。總有  二義。一揀妄。下云。本無惑取之知等。二顯真
有三。一本覺離念。知即非知。故下云。果有無  相之知等。二始覺無知。謂窮幽亡鑑撫會無  慮故。實相觀照可以例知。三文字無知。謂言
說即如文字性空非知非不知。仍曰無知。修  文字者不著不離。是名修諸佛智母。應知甚  深般若總持一切之功德。出生無盡之法門。
破裂煩籠優游正覺也。據梁傳。什公初譯大  品。論主宗之以作此論。竟以呈什。什歎曰。吾  解不謝子。辭當相揖。論者。謂假文字般若。問  答析理。顯示實相等。

[0213a17]  夫般若虛玄者。蓋是三乘之宗極也　非知  非見曰虛。不有不無曰玄。又四句不攝曰虛。  靈鑒亡照曰玄。此牒經也。極至也。三乘之人
皆宗尚於般若。各各修學。但機有小大成自  乘菩提。故大品聞持品云。善男子欲得阿羅  漢果。當習行般若波羅蜜等。

[0213a23]  誠真一之無差。然異端之論紛然久矣　正  理唯一至當不差。人學般若隨見成殊。各興  異論。紛然亂轍久矣。

[0213a26]  有天竺沙門鳩摩羅什者。少踐大方研  (磨)  機  (心)  斯趣  (旨)  獨拔  (出)  於言象之表。妙契於希夷之境
天竺或曰印土身毒。即五印婆羅門國。什  公生龜茲。以父鳩摩羅炎本南天竺人。今從  本稱。盛德如傳。言象出易經略例。言生於象
象生於意。今以言喻能詮。象喻所詮。希夷出  老氏。彼云。聽之不聞名曰希。視之不見名曰  夷。今喻般若。離名曰希。離相曰夷。按什公本
傳。幼學小乘。因悟蘇摩說阿耨達經。復學大  方研心此趣。孤出於言象之外。妙合於實相  之境。

[0213b08]  集異學於迦夷　異學即西域外道。迦夷即  佛生之國。亦通指諸國。集猶正也。師在天  竺。破邪顯正非一。

[0213b11]  揚淳  (粹)  風  (教)  於東扇。將爰  (語辭)  燭  (照)  殊方。而匿  (隱)  耀  (光)
涼土者。所以道不虛應。應必有由矣  殊方謂他國。涼土今西涼也。意謂什公將欲  舉揚教風東傳漢地。值符堅失國姚萇僣逆。
品光父子心不存法。師蘊其深解無所宣化。  在涼十有三年。機緣未會隨世浮沈。是知佛  法流行。亦待時節因緣。苟非其時道不虛行。

[0213b18]  弘始三年歲次星紀。秦乘入國之謀。舉師  (眾)  以來之意也　萇子興即位歲號弘始。星紀  者。瑤疏云。丑月星紀。今以月紀年也。秦乘
下。梁傳云。弘始三年廟庭木生連理。逍遙觀  葱變成茞。以為美瑞。謂智人應入。五月秦遣  隴西公碩德伐之。隆軍大破。九月品隆上表
歸降。故云入國之謀。至十二月末。師至長安。  亦可師即什公。西伐之意舉師令來。

[0213b26]  北天之運數其然矣　大品云。般若於佛滅  後先至南方。次至西方。次至北方大盛。震旦  在天竺東北。今什公道通應斯懸記。

[0213b29]  大秦天王者。道契百王之端  (首)  德洽  (沾)  千載之  下。游刃萬機  (事)  弘道終日。信季  (末)  俗蒼生之所
天。釋迦遺法之所仗也　王謙故不稱皇帝。但  比跡三王。以春秋尊周為天王。故百王但汎  舉前代帝王。游刃出莊子。庖丁解牛運刃熟
妙。故曰游刃。彼云。其於游刃必有餘地矣。謂  秦王日親萬事。判決合宜如游刃爾。又復終  日弘闡佛法。蒼生即眾生也。謂蒼蒼然而生。
亦可蒼者天也。自天生故。蓋隨俗說所天者。  王德配天物蒙其廕。昔金河顧命令王臣弘  護。今王遵行法門依仗。

[0213c11]  時乃集義學沙門五百餘人於逍遙觀。躬  (親)  執  秦文。與什公參正方等　義學即僧史十科  中義解。逍遙觀即今秦中草堂寺。本姚置層
觀。於此什公入關。遂施為寺。準晉書載紀。王  雅信佛法。請師宣譯。師執梵本王執秦文。更  互參正譯出諸經  (云云)  方等者方正平等。即方  廣分。

[0213c18]  其所開拓者。豈唯當時之益。乃累劫之津梁  矣　拓手承物也。亦拓開戶也。謂所譯經論  開化一切。非直益於彼時。實為積劫迷津之
橋梁。今藏海琅函數越五千。師所出經世多  弘讚。

[0213c23]  予以短乏。曾  (則)  廁  (預)  嘉會。以為上聞。異要始  於時  (此)  也　論主謙云。我以才短智乏。則預
什公嘉善之會。殊異要妙之義始於此時。聞  自什公故云上聞。

[0213c27]  然則聖智幽微深隱難測。無相無名。乃非言  象之所得。為試罔象其懷。寄之狂言爾。豈曰  聖心而可辯哉。試論之曰　聖智為般若之
體離諸分別故云幽微。無相故非義象可思。  無名故非言詮可議。故云難測。為試下意云。  般若雖非名相可及。將欲悟物。亦當內亡其
象。外寄其言以辯之。非言欲言故云狂也。莊  子云。使罔象求而得之。舊本作惘字誤。豈曰  下理非言辯。但寄言顯之　自下先引經定
宗。後九次問答。決擇宗中之意。令無餘惑。

[0214a08]  放光云。般若無所有相無生滅相。道行云。般  若無所知無所見　略引二經。以示此論之  所宗。放光即大品也。但兩譯成異。二十卷云。
般若無所有相。第十五云。須菩提般若波羅  蜜不生不滅相。道行第一云。般若波羅蜜當  何從說。菩薩都不可得見亦不可知。無所有
相者。謂有無知見等相皆離故。無生滅相者。  非因緣所生故。亦四相不遷三際莫易。餘如  下釋。

[0214a17]  此辯智照之用。而曰無相無知者何邪。果有  無相之知不知之照明矣　初二句反覈。未  了之者云。二經正明智用。乃云無知無相。何
故後二句略標。若斯之理果然而有  (云云)  謂真  心靈鑒知非知相。無知而知。

[0214a22]  何者  (徵)  夫有所知。則有所不知。以聖心無知  故。無所不知。不知之知乃曰一切知　初二
句舉妄。謂妄識取境能所昭然。故曰有知。妄  見不周故。曰有所不知。何者。且丈夫心主秖  臨器身。常侍末那唯持見分。謀臣之識徒知
有漏之鄉。五將之能但擊塵囂之境。各有分  量知亦何真。故云爾爾。後四句示真。聖心不  然。非能所取。故云無知。本覺靈明無法不照。
故曰遍知。良以即智之體宛爾無涯。即體之  智亦擴充無外。此以諸法本居智內。豈有智  內之法而不知邪。佛性論云。以如如智稱如  如境  (云云)
況法依心現無法非心。以即法之心。  知即心之法尤遍知也。

[0214b06]  故經云。聖心無所知。無所不知信矣　思益  經第一云。以無所知故知。

[0214b08]  是以聖人虛其心而實其照。終日知而未甞  (曾)  知也。故能默獨韜光虛心玄  (妙)  鑒。閉智塞聰  而獨覺冥冥  (深遠)  者矣
文似老書。義意實殊。  虛心者。無知相故。實照者。有照用故。終日下  知即無知故。默耀下正顯無相。但般若之體  了非分別。義言韜默非故藏匿。閉智下智及
聰屬能證之智。冥冥屬所證之理。以智證理  返照歸寂。亦義言閉塞。獨覺者。智無二故。金  光明說。佛果功德唯如如及如如智獨存。如
如深窅故曰冥冥。慈恩大師云。性質杳冥。義  正同此。上乃權實不分。寂用雙融。實相般若  該於一切。自下約二諦以明二智。不二而二。
二而不二。即開實相為觀照也。以演宗中悲  智相導。一念之力權慧具矣。

[0214b22]  然則智有窮  (極)  幽  (深)  之鑒。而無知焉。神有應會  之用而無慮焉　幽屬於理智。謂真智照無
不極。故云窮幽。真諦非相故云無知。神謂俗  智。應用難測。故名曰神。應會  (者)  感之必應不  失其會。然水澄月現無心於化。故曰無慮。問
大悲大願豈非知邪。答無緣之悲無相之願。  皆亡知照也。故金剛三昧經云。若化眾生無  生於化。不生無化其化大焉。問觀機審化寧
非知邪。答據論本意。但由機感。雖應萬類神  亦無思。教合根宜謂言觀審。一論上下此理  昭然。

[0214c04]  神無慮故。能獨王於世表。智無知故能玄  (深妙)  照於事外　神用涉有。由無思慮有不能縛。  故云世表。王榮也。正智契真由非知故。事不
為礙。故云事外。如清涼釋離世間。疏云。處世  無染即是離也。

[0214c09]  智雖事外未始無事。神雖世表終日域中  (世間)  恐人聞實智事外。謂有外證空。故云未始  無事。言即事見真。起信云以一切法悉皆真
故。又聞權智世表謂不化物。故云爾也。謂處  世不染即是世表。

[0214c14]  所以俯仰順化應接無窮。無幽不察而無照  功。斯則無知之所知。聖神之所會　初二句  權用順機。或俯或仰根熟即應。應無窮極正
由無思方能如是。俯謂俯就。即隨他意語。如  人天小乘等。仰謂企仰。即隨自意語。如實教  一乘等。次二句實智覺法法無不盡。非知非
見故無照功。後二句雙結正由非知非會。然  後能知能會。豈但知而無知等邪。權智亦合  云非會之所會。上論二智知即非知非知而  知等。下通論智體非有非無。

[0214c24]  然其為物  (體)  也。實而非有虛而不無。存而不  可論者。其唯聖智乎　欲揀前義故。再起文  勢云然其等。實而非有者。雖真照炳然亦非
有相。若取為有則著常見。虛而不無者。雖妙  湛杳然。亦非無心。若取為無則落斷見。故般  若妙存所以能聖。若無般若亦無聖人。但不
可作有無等思議。其唯下結屬。

[0215a02]  何者  (徵釋)  欲言其有無狀無名。欲言其無聖以  之靈　無狀等者。名依相立相自緣生。有為
法也。且即心覺照不從緣生。何有名相。聖以  之靈者。聖人諸法盡覺萬緣普應。正由般若  力通難思。何為無邪。

[0215a07]  聖以之靈故虛不失照。無狀無名故照不失  虛。照不失虛故混而不渝  (變)  虛不失照故動以  接麁  (俗事)
虛寂也。正由非有故寂立。非無故  照存。正寂而常照。正照而常寂。展轉躡跡釋  成前義。混而不渝者。謂正漚和時長在般若。
故入生界不染不縛動。以等者。謂正般若時  恒漚和故。義利流行。接引凡夫之麁也。

[0215a14]  是以聖智之用未始暫廢。求之形相未暫可  得　始初萌也。靈智妙存。如何暫時可廢。有  無兩非。如何形相可得。言暫者少選不可。況
久廢久得邪。非直有無諸相等不得。而智亦  無得。言語道斷心行處滅。

[0215a19]  故寶積曰。以無心意而現行。放光云。不動等  覺而建立諸法。所以聖跡萬端其致  (旨)  一而已  矣
寶積即淨名經。長者子寶積歎佛偈言。  佛心意已滅寂也。而現行照也。放光二十九  云。不動真際為諸法立處。聖跡教也。屬上二
經。古譯句為跡。尋跡得兔如尋句得義。下論  直云教跡。致一者。謂在文有異於旨無殊。

[0215a26]  是以般若可虛而照  (心)  真諦可亡而知  (境)  萬動  可即而靜  (境)  聖應可無而為  (心)  以所觀真諦
妙絕諸相。但可非知而知故般若照時亡能  亡所。唯虛而照。仁王云。正住觀察而無照相。  萬動等者。以所應俗諦緣生性空即動而靜。
亦令能應權智無為而為。心境前後互舉者。  以心由境以境即心皆可。亦順文便不以辭  害志。

[0215b05]  斯則不知而自知  (實)  不為而自為  (權)  復何知哉。  復何為哉　前二句結成知為。復何下恐聞
知為心復住著。此又遣之。般若菩薩少有所  住。便落妄想。著我人相即非菩薩。是故有得  無得皆無所得。逈然無寄真智現前。然燈記  別而得菩提
自下大段九重問答。決擇前  義。前依宗致麁述大綱。今賓主往復令人精  曉。故遺民云。此辯遂通。則般若眾流殆不言  而會。良有以也。

[0215b14]  難曰。夫聖人真心獨朗物物斯照。應接無方  動與事會。物物斯照故知無所遺。動與事會  故會不失機。會不失機故必有會於可會。知
無所遺故必有知於可知。必有知於可知故。  聖無虛知。必有會於可會故。聖不虛會　難  曰。下至會不失機。謂真智盡諸法之實。權智
應萬物之感。皆不失也。會不下四句雲庵達  公云。必有能會之智。應可會之機。亦有能  知之智。知可知之理。必有下四句言實有知  會。

[0215b24]  既知既會。而曰無知無會者何邪　正難可  知。

[0215b26]  能夫忘知遺會者。則是聖人無私於知會。以  成其私耳　初句敘救後皆明意。此同老氏。  以前文難定有知有會。恐救云。聖人雖有知
會。以其不矜不恃。知如不知會如不會。故云  忘知遺會。若爾此則但是聖人不以知會自  長取為己私。然由虛心不自長。故為物推載。
返以知會歸於聖人。是聖人不能迯其知會  之長。竟成己私爾。如老氏云。後其身而身先。  非以其無私邪。故能成其私。彼意云。後其身
不欲私己也。然己讓人。人必讓己。本欲在後  而返在前。是成其私耳。

[0215c08]  斯可謂  (說)  不自有其知。安  (豈)  得無知哉　據上  所救。但是聖人不以知會自取為長。豈一向  無知會。非無之太甚邪。

[0215c11]  答曰。夫聖人功高二儀而不仁  (權)  明逾  (越)  日月  而彌  (益)  昏  (實)  二儀天地容儀。不仁文出老氏。
取義不同。彼云。天地不仁以萬物為芻狗。意  云。天地無私。雖以仁恩生成萬物。於物不望  其報。如人縛芻為狗亦不責於吠守。此老氏
意也。論意云。大權普度功高天地。然無緣之  慈化而無化不住化相。故云不仁。如金剛般  若云。四生九類我皆度之。功高也。而無有一
眾生實滅度者。不仁也。明逾等者。謂實智照  理明也。都無分別昏也。又明逾日月遍知也。  彌昏無知也。唐光瑤和尚意同。

[0215c22]  豈曰。木石瞽  (盲)  其懷其於無知而已哉。我言  無知知即。無知非如。木石聾瞽無覺。

[0215c24]  誠以異於人者神明故。不可以事相求之耳  神妙靈明謂般若也。事相謂人之情見。蓋  前所難者。於知不恃於會不矜。但人之情識
虛心容物比無相般若。相去邈然。莫認不矜  便為般若。顏子虛懷。孟反不伐。未聞入理。

[0215c29]  子意欲令聖人不自有其知。而聖人未甞不  有知　復審前難。以前云此可謂聖人不自  有其知。安得無知哉。故先審定下。責云。

[0216a03]  無  (不)  乃  (助辭)  乖於聖心。失於文旨者乎　無乃  文簡。具云豈不乃也。如外典云。無乃為佞乎。
若定有知。豈不乖心違教。

[0216a06]  何者。經云。真般若者。清淨如虛空。無知無見  無作無緣　大品含受品云。摩訶衍如虛空。  無見無聞無知無識。三假品云。般若於諸法
無所見等。真揀惑取。清淨者。絕相之義。無知  下釋成清淨。作者。造也。謂無師自然之智。非  因所作非緣所生。仁王云。無行無緣義同。

[0216a12]  斯則知自無知矣。豈待返照然後無知哉  斯者。指所引經。既云般若即是知體。復云無  知無見。據斯經意。知即無知。豈待反收其照
閉目塞聰。絕聖去智冥如木石。謂無知邪。

[0216a16]  若有知性空而稱淨者　假牒彼救也。恐難  者別會經意救云。經稱般若清淨者。非謂無  知故清淨。約知見性空故云清淨。若云爾者  下反詰云。

[0216a20]  則不辨於惑智。三毒四倒皆亦清淨。有何獨  尊淨於般若　若云。般若有知有見但性空  故。經說清淨者。則與惑智不相殊畏。何者。夫
三毒四倒皆亦性空。亦應清淨。據此而知不  約性空。但約無知無見。惑智即三毒等分別  名智。如下云惑智之無。起信六麁智相是惑  故。

[0216a27]  若以所知美般若　所知者。即真諦。恐難者  再救云。經稱清淨。非約能知般若無知無見。  但約所知真諦清淨。故美般若云。清淨者。

[0216b01]  所知非般若。所知自常淨。故般若未嘗  (曾)  淨。  亦無緣  (因)  致  (得)  淨歎於般若　能所宛然。豈所
知淨故令能知亦淨。而歎美之。

[0216b04]  然經云。般若清淨者。將無以般若體性真淨。  本無惑取之知。本無惑取之知。不可以知名  哉。豈唯無知名無知。知自無知矣　會經正
意。將無者。豈非也。既不約性空及所知。云清  淨。然經言清淨。有二意。一智體真淨非知見  故。二本無惑取之知故。既本無矣。難以知
名。豈唯下恐疑者聞前云。性淨無知。謂兀然  絕照。故今遣云。以知無知相故。本無惑取故。  知即無知也。

[0216b13]  是以聖人以無知之般若。照彼無相之真諦。  真諦無兔馬之遺  (跡)  般若無不窮之鑒　前二  句明以智證理。後二句證理之相。兔馬者。即
經中所說象馬兔同渡一河。河自無殊得有  淺深。以喻三乘同入法性淺深三異。今意云。  以所證真諦本無兔馬淺深之跡以軌般若。  般若亦無差別無窮之鑒照也。

[0216b20]  所以會而不差當而無是  (權)  寂怕  (靜)  無知而無  不知者矣  (實)  不差者。應不失機即前無不為
也。無是者。由感而應。本非我故。寂怕下可  知。此但決擇前宗中真諦可亡而知等。

[0216b24]  難曰。夫物無以自通。故立名以通物。物雖非  名果有可名之物。當於此名矣。是以即名求  物。物不能隱　此難知及無知二名互違。今
且立理文亦易通。意云。名能召物名正則物  順。此依世諦名可得物。如召火時不以水應。  而論云。聖心無知。又云。無所不知。二名互  違也。難實例權。

[0216c02]  意謂無知未嘗知。知未嘗無知。斯則名教之  所通。立言  (名)  之本意也　例如寒暖相反得失  互非。言教詮量太通之理。立名本意自有定
體。

[0216c06]  然論者欲一於聖心。異於文旨。尋文  (名)  求實  (心)  未見其當　知即無知是一其心。然二名互  非。心豈成一哉。

[0216c09]  何者。若知得於聖心。無知無所辨。若無知得  於聖心。知亦無所辨。若二都無得。無所復論  哉　此言若聖心有知。宜置無知。若聖心無
知。宜置有知。若聖心雙非。更不復說二名。二  名既成互非三義。皆為不可。

[0216c14]  答曰。經云。般若義者。無名無說非有。非無非  實非虛。虛不失照。照不失虛。斯則無名之  法。故非言所能言也　亦義引放光等經。由
難者。依名求實二名既違。謂聖心亦異。不知  般若非名非相。故引經以遮令忘名會旨。經  約遮詮可知。斯則下論辭略釋無名無說。以  起下文。

[0216c21]  言雖不能言。然非言無以傳。是以聖人終日  言而未嘗言也。今試為子狂言辨之　大方  便佛報恩經初卷云。法無言說。如來以妙方
便。能以無名相法作名相說。

[0216c25]  夫聖心者。微妙無相不可為有。用之彌勒不  可為無。不可為無。故聖智存焉。不可為有。故  名教絕焉　微妙等者。謂聖心離知見作緣
等相。非有也。用之下聖心靈妙照理達事。用  無怠息非無也。亦擬老氏。既云。妙無諸相。名  教詮之不及以通。前難即名求物。物不能隱。
今般若非物名依何立。欲以有知無知定名  聖心邪。大論三十七云。一切世間著有無二  見等。

[0217a05]  是以言知不為知。欲以通其鑒。不知非不知。  欲以辨其相　言知下若說有知。但欲令人  通曉其鑒照之用。豈有知相可取。不知下若
說無知。但欲令人知無惑取之相。豈謂一向  無知。

[0217a10]  辨相不為無通鑒不為有。非有故知而無知。  非無故無知而知　謂般若之體無知無見。  亦非是無。有鑒有靈。亦非是有。非有下但
躡前。釋成知與無知非一非異。方詺中道之  心。

[0217a15]  是以知即無知無知即知。無以言  (名)  異而異於  聖心也　無以者。戒止之辭。

[0217a17]  難曰。夫真諦深玄非智不測。聖智之能在茲  而顯　法性深廣玄妙難思。唯般若能證。故  此智證真功能顯著。

[0217a20]  故經云。不得般若不見真諦　反明也。亦義  引般若。智論十八云。解脫涅槃道皆從般若  得。

[0217a23]  真諦則般若之緣也。以緣求智智則知矣  意云。境為心緣。真即所證之境。智即能證之  心。當證理時寧不知邪。

[0217a26]  答曰。以緣求智智非知也　上句順難縱之。  下句總斷非知。此但斷定非知。下釋不知之  所以云。

[0217a29]  何者。放光云。不緣色生識。是名不見色。又  云。五陰清淨故般若清淨　文即大品義同  放光。十六云。不以五陰因緣起識者。是為不
見五陰。又云。下即放光第十四文。謂不以五  陰為緣。而生般若知識。是名不見者。成無知  也。以色即空故智無所得。

[0217b06]  般若即能知也。五陰即所知也。所知即緣也  但釋後文。前亦例解。經雖云色意在色空。  空與清淨義非異也。欲明真諦無相故。非是
般若發知之緣。今且對前問以所知為緣。然  後真妄對辨。究竟即顯真諦非緣真智非知。  委細開示令人深悟。善巧方便其在于斯。遺
民云。宛轉窮盡極於精巧。可謂知言矣。

[0217b13]  夫知  (心)  與所知  (境)  相與  (待)  而有相與而無　初  句通標。次句妄心妄境相待而起。後句真心
真境相待而無。廣如下釋。

[0217b16]  相與而無故物莫之有  (真)  相與而有故物莫之  無  (妄)  物莫之無。故為緣之所起  (妄)  物莫之有故。  則緣所不能生
(真)  物者通屬真妄心境　初二句  躡前。相因顯真心真境寂然無相。後物莫之  有下躡前無相。以明真心真境互非緣互非
起。以第一義諦空慧雙融本非心境。要人悟  入一體義分。空即寂也。境也。慧即照也。心  也。涅槃云。第一義空名為智慧。故法爾寂照
湛然心境互現。性出自古實非緣生。今亦云  緣者。且例妄說義言緣也。次二句躡前。相因  顯妄法相待心境昭然。後物莫之無下躡前
有相。以明妄心妄境互成緣互成起也。

[0217b28]  緣所不能生故。照緣而非知  (真)  為緣之所起  故。知緣相因而生  (妄)  真非緣起故。照境之
時了無分別。妄自緣生故。能所歷然。外託塵  境內生分別故。云知緣等。

[0217c03]  是以知  (妄)  與無知  (真)  生於所知矣　所知者。通  屬真妄二境。妄知因境而生故云生於等。無
知亦言生者。實無生相。但因真諦無相。軌則  真智成無分別。生者。因也成也。

[0217c07]  何者  (通徵真妄)  夫智以知所知取相故名知  (妄)  真諦  自無相真智何由知  (真)  成前相與而有相與
而無。妄智以能分別所知之境。一一於境取  相。相既妄起心亦妄生。真則反此。故曰無知。  對妄辨真義意昭然　自下但廣釋前義。問
何故真妄相因非因為緣非緣有知無知邪。

[0217c13]  所以然者  (通牒)  夫所知非所知。所知生於知。所  知既生知。知亦生所知　妄心妄境相因相
待互各生起。心境迢然有能所知。非所知者。  境未對心之時亦未為境。生於知者。由現前  境牽起內心。此即因境生心。心故能知。故起
信云。復次境界為緣。故生六種相。即六麁事  識分別取著。是名知也。知亦生所知者。謂因  心生境也。由心分別境亦隨生。知者。分別也。
古德云。未有無心境曾無無境心。

[0217c22]  所知既相生。相生即緣法。緣法故非真。非真  故。非真諦也　初句躡前。文簡。具云。知與  所知等。緣法者。若心若境皆因緣所生法也。
非真者。緣集故有緣離故無。自無主宰故成  空假。中論云。因緣所生法我說即是空等。

[0217c27]  故中觀云。物從因緣有故不真。不從因緣有  故即真　亦義引彼論破因緣品中之義。但  前句證前後句證後。

[0218a01]  今真諦曰真。真則非緣。真非緣故。無物從緣  而生也　初二句明真諦非緣集之境。後二  句承前以明非緣。文亦或脫。應云無物從非
緣而生也。下引證中可見。

[0218a05]  故經云。不見有法無緣而生　大品云。亦諸  經通義。未曾見有一法從非緣而生。無者。非  也。如水土是生穀之緣。火石則非。今真諦如
空有知如芽種。空不生芽空非緣故。緣真不  生知真非緣故。中論云。不從非緣生。亦可無  者有無之無。謂但見諸法賴緣而起。未有一
法無緣而生。今真諦無緣性。亦不能生般若  之知。中論初卷云。如諸佛所說真實微妙法。  於此無緣法。云何有緣緣。

[0218a14]  是以真智觀真諦。未嘗取所知。智不取所知。  此智何由知　初二句明不取。後二句顯非  知。真智觀真。若取所知豈成真智。故永嘉大
師云。若以知知寂此非無緣知。如手執如意。  非無如意手。若此則能所宛然。不唯不成於  真智。亦不能證寂。問若竟無知何名般若。亦  應不名見道答。

[0218a21]  然智非無知。但真諦非所知。故真智亦非知  有所則有能。今所觀真諦離心緣相。故能  照般若都無知相。誰謂般若絕於靈照。

[0218a24]  而子欲以緣求智。故以智為知  (舉難)  緣自非緣。  於  (向)  何而求知哉  (反責)  已上唯約實智照真。
真既非緣智亦非知。中吳集云。上三重問答  通辨論旨。下之六重皆次第躡跡而生。

[0218a28]  難曰。論云不取者。為無知故不取。為知然後  不取邪　設爾何失。

[0218b01]  若無知故不取。聖人則冥。若夜遊不辨緇素  之異。若知然後不取。知則異於不取矣　二  俱有過也。此躡前為難。謂不取順於無知。
應合聖心冥暗。如人夜行不辨黑白。有取與  知相順。焉有知而不取。以難前云未嘗取所  知。又云智非無如。

[0218b07]  答曰。非無知故不取。又非知然後不取　雙  非。

[0218b09]  知即不取故。能不取而知　了了妙存。故曰  知。分別已亡故。曰不取。故能下正由遍計久  空無明永盡。無能取相也。知由不取取則不
知。故云不取而知。若此尚非自知。況取境邪。  如永嘉云。若以自知知亦非無緣知。如手自  作拳。非是不拳手。

[0218b15]  難曰。論云不取者。誠以聖心不物  (取)  於物。故  無惑取也　不取之中含有二難。前約知與  不取兩違。此約不取斷滅故二難成異。不取
於物者。謂了物本空無我無法。無惑取者。謂  二執二障永已斷滅。

[0218b20]  無取則無是。無是則無當。誰當聖心。而云聖  心無所不知邪　是者。印可於物不謬之稱。  當者。印物不謬有主質之。謂若心有取。則定
有是物之懷。有是物之懷。則有當物主質之  心。今既不取。應無印可之是。當物之主。體用  頓絕空空如也。故云誰當等。

[0218b26]  答曰。然無是無當者。夫無當則物無不當。無  是則物無不是。物無不是故。是而無是。物  無不當故。當而無當　有當有是則屬惑取。
求當求是。終不得其真是真當。今般若之照。  由無惑取是當之情。故能無物不印。印無不  是是無不當。豈云一向無是淪其心用。一向
無當喪其心主乎。物無不是下謂正是當時。  復無是當之相少法當懷。此亦無知即知。知  即無知中。一分之義矣。

[0218c06]  故經云。盡見諸法而無所見　義引放光等  文。彼第十云。菩薩行般若波羅蜜。盡知一切  眾生之意等。第三又云。行般若波羅蜜。於諸
法無所見等。

[0218c10]  難曰。聖心非不能是。誠以無是可是　非不  下心能了境。無是下境相既空。是念亦寂。

[0218c12]  雖無是可是  (縱成)  故當  (應)  是於無是矣　境空  心寂不可有是有當。無是無當應可住乎。

[0218c14]  是以經云。真諦無相故般若無知者。誠以般  若無有有相之知。若以無相為無相。又何累  (去聲)  於真諦邪　因前決擇。已捨有知之念。故
云無有有相之知。復取無相為是。故云。若以  無相為無相等。為者。取著之相。累謂負累。亦  罪也。意云。真諦無相般若無知心境俱無。住  此無中如何。

[0218c21]  答曰。聖人無無相也　舉聖總遣。

[0218c22]  何者  (徵)  若以無相為無相。無相即為相　無相  雖無。若心有所住即為相矣。焉成無相。智論
二十六云。若無相中取相非是無相。學般若  者。住有為有火燒。住無為無水沈。水火雖殊  滅身無異。若有無俱捨中道不存。是謂住於  無所住矣。

[0218c28]  捨有而之  (往)  無。譬猶迯峯而赴壑。俱不免於  患矣　避有住無。猶如一人患危峯險峻。翻  身赴於溝壑。不知溝壑墜墮亦可傷身。故中
論云。大聖說空法為離諸見故。若復見有空  諸佛所不化。以著有之見易除。著空之見難  治。如火出水中病因藥起。

[0219a05]  是以至人處有不有居無不無。雖不取於有  無。然亦不捨於有無　處有下二句謂常居  有無了無所住。亦不起有無之見。雖不下二
句縱成前後不取不離。真無住之般若也。

[0219a09]  所以和光塵勞周旋五趣。寂然而往怕爾而  來。恬淡無為而無所不為　此約悲智相導。  以顯無住。初句文同老氏。彼云。和其光同其
塵。今借彼文以明權智涉有化生。周旋者。謂  周遍迴旋也。往者。往五趣故即靜而動也。來  者。復涅槃故即動而靜也。謂不出生死恒復
涅槃。了知生涅無二際故。寂然怕爾恬淡義  皆相似意云以。悲導智而往五趣。周遍化生  無所不為。然正方便時。智即導悲。見生界空
度無所度。故言怕爾而來恬淡無為。此如宗  中悲智相導一念之力。權慧兩具處說。

[0219a20]  難曰。聖心雖無知。然其應會之道不差。是以  可應者應之。不可應者存之　此難權智生  滅。先立理也。因前辨析已許二智不住有無。
然其下權智應機之時。大小無差。機熟為可  應。未熟者與作得度之緣。故云存之。

[0219a25]  然則聖心有時而生。有時而滅。可得然乎  正難也。謂應時新生感謝息滅。許如此不。

[0219a27]  答曰。生滅者。生滅心也。聖人無心生滅焉起  前二句明妄。謂諸心心所實託緣生。從因  緣故墮在生滅。聖心反此。謂三際已破四相
兼亡。剎那不萌。何容生滅邪。問若爾應無心  邪。下通云。

[0219b03]  然非無心。但是無心心耳。又非不應。但是不  應應耳　華嚴明佛智廣大。金光談如智獨  存。豈曰默然如空無知無照。無心心者。一非
妄有故。二寂而能照故。問無心之心應不應  機邪。答又非不應等。後得無私但隨感而現。  現無現相故云爾爾。即前云。功高不仁等。亦
可即寂故。不應即照故應。以今不應之應。顯  上無心之心。上體此用。

[0219b11]  是以聖人應會之道。信若四時之質  (實)  直以虛  無為體。斯不可得而生。不可得而滅也　大
權利物。是唯無感感之必應。信若四時也。直  者。正也。虛無者語借老氏。謂般若之體妙湛  絕相曰虛。永盡惑取曰無。斯不下結成。賢首
大師云。非生非滅四相之所不遷。謂既以至  虛為性。則感來非生感謝非滅故云不可得  等。

[0219b19]  難曰。聖智之無惑智之無。俱無生滅。何以異  之　此辨真妄宛殊。而云俱無。俱無則同無  生滅。智惑何分。

[0219b22]  答曰。聖智之無者無知。惑智之無者知無。其  無雖同。所以無者異也　聖心無知無惑取  知見等相。故惑智知無。謂妄知緣生其性本
空故。其名雖同其義實異。亦猶真俗皆諦。諦  義元殊。

[0219b27]  何者。夫聖心虛靜。無知可無可曰無知。非謂  知無。惑智有知。故有知可無。可謂知無。非曰  無知也　謂聖心遍計已斷識相亦滅。更無妄
知之體可令無之。但可稱云無知遮也。非謂  知無者表也。故永嘉云。其性了然故不同於  木石。謂覺照炳然光遍法界。豈曰知無。故荷
澤云。知之一字眾妙之門。華嚴十首問佛境  界智佛境界知。清涼釋云。知即心體智即  心用。此論智知體用雙舍爾。惑智下反前可  思。

[0219c08]  無知即般若之無也。知無即真諦之無也  若妄知對於妄境。妄知亦心。今以般若照之。  妄知性空即是真諦之境。如前云。五陰清淨
是也。一心一境二相歷然。如何但認空同。不  觀心境各異。

[0219c13]  是以般若之與真諦。言用即同而異  (初句)  言寂  即異而同  (次句)  同故無心於彼此  (釋)  異故不失  於照功
釋前初句。

[0219c16]  是以辨同者同於異。辨異者異於同  (三俱句)  斯則  不可得而異。不可得而同也  (四非句)  此中具有
四句。但文隱難見。今具出之令無餘惑。初句  承前雙標心境。為寂用同異所依之法體。心  境法也。寂用義也。同異但料簡寂用爾。言心
境者。即智而如境也。即如而智心也。不二而  二體用恒殊。二而不二心境一觀。華嚴迴向  說。未有如外智能證於如。未有智外如為智
所證。今論中言寂即如也。言用即智也。正由  如智同源體用一致。故得同異自在。四句全  現體用。非異曰同。非一曰異。已知大義。言
用下第一句即同而異者。謂即體起用用與  體殊。下躡釋云。異故不失於照功。言寂下第  二句即異而同者。謂攝用歸體體與用一。下
躡釋云。同故無心於彼此。彼此目心境也。是  以下第三俱句。雙攬前二成此第三爾。是以  辨同者。牒前同句。具云。是以辨異而同者。以
其但同於異故。云異而同。蓋即異而同也。辨  異者。牒初異句。可準前說。亦即同而異也。二  句同時。斯則下第四非句承前第三而成。以
同於異故非同。異於同故非異具。云不。可得  乎異而同同。而異也下。寂用各辨中但敘前  二句以。後二句從前生故。

[0220a10]  何者。內有獨鑑之明。外有萬法之實。萬法雖  實然非照不得。內外相與以成其照功。此則  聖所不能同用也　釋前第一句。以心為內。
以境為外。獨鑑者。無二之照故。萬法之實者。  實謂真實。諸法實相故。又空亦名實。緣生性  空故。前云。實相性空緣會一義等。上列心境。
萬法下明智證。理唯甚深。般若能照蘊等皆  空也。內外下謂如如之境待般若以證。亦由  證境成般若之功。此則下結成異句。

[0220a19]  內雖照而無知。外雖實而無相。內外寂然相  與俱無。此則聖所不能異寂也　釋前第二  句。此中內外俱無如智雙泯。寂亦不立。假彼
寂同以遣其異。異既遣矣。沒同果海唯證相  應。非思非議。文義可解。

[0220a24]  是以經云。諸法不異者。豈曰續鳧截鶴。夷  (平)  岳  (山)  盈  (滿)  壑  。然後無異哉。誠以不異於異故。
雖異而不異也　初句牒經。大品遍學品云。  諸法無相非一相。非異相。若修無相是修般  若等。此中略引一句也。豈曰下引事會釋。鳧
雁屬脛短者。鶴脛長者。意云。諸法差別。如鳧  短鶴長等。然性無不空。空故不異。不待續截  夷盈然後平等。亦文借莊子。彼云鳧脛雖短
續之則憂。鶴脛雖長斷之則悲。誠以下不以  諸相為不異。但以性空平等故不異也。

[0220b05]  故經云。甚奇世尊。於無異法中而說諸法異。  又云。般若與諸法亦不一相。亦不異相信矣  大品六喻品云。世尊云何無異法中。而分
別說異相。又云下大品照明遍學品云。諸法  無相非一相非異相。合亦無所合。初段不分  心境。即同而異。後段心境相對。非一非異。雙
證前文。信受者。聖教為定量故量故亦見法  無疑故。

[0220b13]  難曰。論云。言用則異言寂則同　舉前文為  疑起之因。

[0220b15]  未詳。般若之內則有用寂之異乎　疑聖心  唯一。如何復有寂照之二。二則非一。一則非  二。故成相違。

[0220b18]  答曰。用即寂。寂即用。用寂體一同出而異名。  更無無用之寂而主於用也　初二句相即顯  一。次二句釋成非異。正因相即所以非異。同
出下語借老氏。亦非寂用復有同出之源。但  論主巧用彼。又不可隨文取義。後二句謂即  用之寂與用為體。豈有用外單寂而來主於
用。邪主猶體也。亦合云又無無寂之用。以賓  於寂。約體用重輕假分賓主。

[0220b26]  是以智彌昧照逾明  (實)  神彌靜應逾動  (權)  豈曰  明昧動靜之異哉　心用之外了無寂境故。
此但屬般若。成立本論也。謂二智皆即寂而  照。正照而寂。豈曰下會歸一致。前約寂用非  二。答成一體。此約權實一心寂照雙含。實相
般若該心境融真妄。總萬法括二乘。未有一  法非實相也。

[0220c04]  故成具云不為而過為  (權)  寶積曰無心無識無  不覺知  (實)  成具即經正文。

[0220c06]  斯則窮神  (權)  盡智  (實)  極象外之談也即  (就)  之明  文聖心可知矣　通結上文。謂窮二智之玄
理。盡物外之清談也。明文者。謂前所引聖教。  依教出理。般若之道可知悟也。然上九翻問  答皆決擇前宗。但初翻揀彼儒老不矜不恃
遠非般若。中間七次或權實雙明。或二智殊  辨。或境智合說。或同異料簡。至於第九。寂用  同源歸般若之極致爾。

[0220c14]  劉公致問　致至也說文曰。送詣也。諸說公  名程之。字仲思。彭城人。漢楚元王之裔。外善  百家內研佛理。與儒者雷次宗。宗炳周續之
等。皆當代名流。事遠公於廬阜。稱十八賢。精  結蓮社。時龍光寺生法師入關。就學於什公。  因與論主莫逆。生公南返。乃以前論出示廬
山社眾。遺民覽之。歎曰。不意方袍復有平叔。  因以興問。實曰起予。瑤和尚云。雖跡在遺民。  亦遠公之深意。

[0220c23]  遺民和南頃餐  (味)  徽  (美)  聞  (去聲)  有懷遙佇  (久立)  歲  末寒嚴體中  (道)  如何音  (信)
寄壅隔增用抱蘊。弟  子沈痾  (病身)  草澤  (藪澤)  常有弊瘵  (病)  耳。因慧明道  人北游。裁  (纔司)  通其情　遺者。逸也。謂野逸
散民。比跡虞仲夷逸。亦自號也。公亦嘗為柴  桑令。值桓玄僭逆初萌。乃歎曰。晉室無磐石  之固。蒼生有累卵之危因去廬山辟命弗顧。
太尉劉裕見其野志冲邈。乃以高尚人相禮  (云云)  和南者。天竺敬禮之辭。頃餐下名達曰  聞。謂近味美名遠懷思慕。久立遠望也。本傳
佇作仰字。蘊者。積蓄不通也。時南北兩國故  音信難通。增其蘊積耳。沈痾下。謂陸沈病身  於山林草澤之中。更甞有弊困之病也。

[0221a07]  古人不以形疎致  (意)  淡。悟涉則親。是以雖復  江山悠邈不面當  (昔)  年。至於企懷風味鏡  (鑒)  心
像跡。佇悅之勤良以深矣。緬  (遠)  然無因瞻霞  永歎。順時愛敬。冀  (希)  因行李數  (頻)  有承聞　引
古量今妙契一貫。豈以地殊而隔。悟同則親。  是以  (云云)  企懷謂劉公企仰而懷思也。風味謂  肇公德風道味。像跡即上風味影像蹤跡也。
鏡心謂鑑於劉公之因此。佇立而悅慕勤勤  不忘。無因者。無由一見也。但遠望秦中煙霞  長歎爾。行李游人也。聞謂音問。當遇行人令  我頻承師之音問。

[0221a18]  伏願彼大眾康  (安)  和。外國法師常休  (慶)  納　祝  也。外國法師什公也。

[0221a20]  上人以悟發之器而遘  (遇)  茲淵  (深)  對。想開究之  功足以盡過半之思故以每惟乖  (差)  闊  (遠)  憤愧  何深
悟發者。謂遇什公明悟開發也。淵對  指什公。開究下謂開解窮究般若之道。想足  盡了過半之思。意云。已盡過半語用繫辭。謂
悟極聖心也。故每下劉公每思南北乖違疎  闊。不親一見。憤愧深也。

[0221a27]  此山僧清常道戒彌勵  (勉)  禪隱之餘。則唯研唯  講恂恂  (敬貌)  穆穆  (和)  故可樂矣　一所棲同處。
二居戒甚勉。三禪定隱跡。四禪外講學。五相  敬相和略張四行。六和備矣。

[0221b02]  弟子既已遂宿心。而覩茲上軌。感寄之誠日  月銘至　謂已果昔日棄世之念。又遇法社  上妙軌範。感心奇託之誠。皎然不欺。唯指日
月可以銘記之。至到也。亦擬春秋諸侯盟誓  之辭。中吳源公云。誠心銘刻明如日月。瑤本  至作志。甚通。

[0221b08]  遠法師頃恒履宜。思  (去聲)  業精詣  (至)  乾乾宵夕。  自非道用潛流。理為神遇  (會)  孰能以過順之
年。湛氣茲之勤。所以憑慰既深。仰謝逾  (益)  絕  履宜者。謂履踐道候相宜順也。思業謂禪  思行業乾健也。易初卦云。終日乾乾。是以
建德匪懈。曉夜勤勤。予近稟　灌頂上師著  思吉剜卜元言法。救行道精健兢兢宵夕。學  廣德高。叔世一人也。自非正歎。謂遠公如斯
乾乾。蓋神智證理。即道之用潛注流行。故能  爾爾。過順者。孔子自謂六十而耳順。今謂遠  公六旬已上人也。所以下劉復自敘。意云。謂
遠德高廣所以托身慰心亦深。恩大難答。致  令仰德報謝。其路尤絕。

[0221b21]  去年夏末。始見生上人示無知論。才運清俊  旨  (趣)  中沈允  (深當)  推涉聖文。婉  (美)  而有歸。披味
慇懃不能釋手。真可謂浴心方等之淵。而悟  懷絕冥之肆者也　謂論主澡浴心智於方廣  海中。絕冥者。至深也。肆者。如市肆之肆。謂  悟徹深性處。

[0221b27]  若令此辨  (論)  遂通。則般若眾流殆  (將)  不言而會。  可不忻乎。可不忻乎　理非廣略學貴樞機。
樞機入手。眾流普會。豈可不悅。悅之又悅。故  再言也。眾流指八部般若。

[0221c02]  然夫理微者辭險。唱獨者應稀。苟非絕言象  之表者。將以存象而致乖乎。意謂。答以緣求  智之章婉轉窮盡。極為精巧。無所間然矣
初句雙歎辭理。謂所詮般若微妙。令能詮論  辭嚴峻。次句歎論主。獨唱如雪曲唱孤令和  者亦鮮。苟非下反推也。唯忘言者會。指存象
者乖趣。意謂下舉論以艱。婉轉猶展轉也。間  然者。同論語禹吾無間然矣。彼釋間謂間廁。  蓋其理完密無有間隙可廁入也。

[0221c11]  但暗者難以頓曉。猶有餘疑一兩  (二也)  今輒題  之。如別想從容之暇  (閑)  復能粗  (略)  為釋之　從
容舉動也。如別者。謂問在書外。今合之也。

[0221c14]  論序云。般若之體非有非無。虛不失照。照不  失虛。故曰。不動等覺而建立諸法。下章云。異  乎人者神明故。不可以事相求之耳。又云。用
即寂。寂即用。神彌靜應逾動　序者。指問答  已前論文。下章下兩段舉問答中第一第九。

[0221c19]  夫聖心冥寂理極同無  (實)  不疾而疾不徐  (遲)  而  徐  (權)  徐疾文借莊子。彼云。徐則甘而不固。  疾則苦而不入。

[0221c22]  是以知不廢寂。寂不廢知。未始不寂未始不  知。故其運物成功。化世之道雖處有名之中。  而遠與無名同　初四句通敘前文寂用一
致。故其下承前敘神彌靜等二句。謂權智運  物建化世之功。時雖居有名之中。以有名之  世性空。即是實智印無名之理。二智無殊也。
有名無名文出老氏。彼云無名天地之始。有  名萬物之母。

[0222a01]  斯理之玄固  (實)  常所迷昧者矣　謂至理玄妙  我實迷昧而未入也。上乃就許下方致問。

[0222a03]  但今談者所疑。於高論之旨。欲求  (索)  聖心之  異　遺民欲難托於眾情。故云但今等。疑寂  用非二之旨。以求權實兩殊。

[0222a06]  為謂  (說)  窮虛  (真諦)  極數  (俗諦)  妙盡冥符  (合)  邪。謂將  心體自然。虛怕獨感  (存)  邪
餘本虛作靈字。  瑤作虛字。今從之。問意云。論稱寂用相即。為  一者。謂般若之用證窮真諦之虛。斷盡俗諦  之數。妙盡冥符為一邪。此難實智冥真為一。
謂將下自然者。謂般若之用不在窮虛極數。  當體虛怕。無相獨存為一邪。此難疑無權智。  言獨者。不應群機。故二邪字疑而審之之辭。  下雙關。

[0222a15]  若窮虛極數妙盡冥符  (過)  則寂照之名。故是定  慧之體耳。若心體自然虛怕獨感  (過)  則群數之  應固  (實)  以幾
(近)  乎息矣　若實智冥符為一。何故  前云寂照之二。以寂即是定。照即是慧。故依  此求心。心應兩異。又若智體虛怕獨存為一
應不會於群數之機。既獨存不應。何故前云  應逾動。若許應動自合實外別有一權智。以  冥本寂時更不能應。故若如是者二心宛殊。
幾息等言文借周易。彼云。乾坤或幾乎息矣。

[0222a24]  夫心數既玄而孤運其照。神淳  (恬)  化  (物)  表。而慧  明獨存　文總四句。亦承前潛難無知也。初
二句難實。意云。心與事數既妙盡玄寂可許  無知。不合云孤運其照。存照則有知矣。後二  句難權。意云。神既淳靜於物外。應不對機。唯
慧明獨存。可許無知。若許應會豈非知乎。此  文尤隱詳下答辭方可圓解。

[0222b02]  當有深證。可試為辯之　深證有二義。一論  主證解。二深經證據。

[0222b04]  疑者當以撫會應機覩  (觀)  變  (動)  之知。不可謂之  不有矣。而論旨云。本無惑取之知。而未釋  (通)  所以不取之理
此難權智有取。意謂實智  妙盡冥符不取可爾。權撫物機應大應小。觀  物變動。此知定有。已上按定。而論旨下舉論  以難。理合有取。論反謂無。未通不取之理也。

[0222b10]  謂宜先定聖心。所以應會之道。為當唯照無  相邪。為當咸覩其變邪。若覩其變則異乎無  相。若唯照無相則無會可撫先可依二諦之
境楷定聖心。若言心一者。假令權智應動觀  物之時。為唯照物空無相邪。為照俗動有相  邪。若覩下出違若觀相撫會。定失無相。若唯
見無相却失撫會也。聖心唯一定應得一失  一。若令二諦俱得。理合權實兩殊。

[0222b18]  既無會可撫。而有撫會之功。意有未悟幸復  誨之　初句承前後句明違。設許無會聖心  是一。復次違論如前云。功高二儀無不為等。
後二句違而請通也。

[0222b22]  論云。無當則物無不當。無是則物無不是。物  無不是。故是而無是。物無不當。故當而無當  敘前正論以發疑端。下正難之。

[0222b25]  夫無當而物無不當。乃所以為至當。無是而  物無不是。乃所以為真是　既云無不當。宜  其至當也。真是例之。

[0222b28]  豈有真是而非是。至當而非當。而云當而無  當。是而無是邪　是當之義已如前說。但劉  公舉前文。已是已當。後復云當而無當等。不
知復拂是當之跡文。如矛盾。義符膠漆。依名  定理有是問也。

[0222c04]  若謂至當非常當。真是非常是。此蓋悟惑之  言本異耳。固  (實)  論旨所以不明也　恐救云。  我言無當無是。非是汎常是當。故云當而無
當等。劉復云。若謂爾者。此蓋悟者謂至當真  是。迷者謂常當常是。本自異爾。何須說云當  而無當等邪。依此訓無者非也。固論下直非
論意。恐滯於是當。故拂之。劉公却取為至當  真是。心有所住非般若也。見下答辭　願復  重喻  (曉)  以  祛  (除)  其惑矣　惑不從師。而解其於
惑也。終不免矣。

[0222c14]  論至日。即與遠法師詳省之。法師亦好相領  得意。但標位似各有本。或當不必理盡同矣  好相領者。深許可也。本傳云。遠歎未嘗有
也。得意者。蓋得作者之意也。標位下謂標指  般若。宗位師承各有源本。其理不必盡同。良  以一心之上恒沙義相。專門受業非全同也。
瑤和尚云。遠宗法性什宗實相。但眼目殊號  爾。

[0222c22]  頃兼以班  (布)  諸有懷。屢  (數)  有擊其節者。而恨不  得與斯人同時也　不唯與遠公詳省。又示
諸懷道者。亦數有和而許者。廬山名士高人  如慧持慧永輩。非少而和者固非聊爾。節者  樂之音節。若今之擊板以節樂也。

[0222c27]  論主書答　書復前書。答釋前問。

[0222c28]  不面在昔佇想用勞。慧明道人至。得去年十  二月疏并問。披尋返覆欣  (喜)  若暫對。涼風屆  節。頃常如何。貧道勞疾多不住  (好)
耳。信南返  (迴)  不悉  (詳)  昔不相面。但企想勤勞。慧明付遺  民書者。暫對者。因書見意暫如面對。貧道者。
古之沙門謙稱亦少。有病疾或勞心而得。是  故云爾。書式有二幅三幅。此廣略二幅爾。略  令先知大況故。

[0223a07]  八月十五日釋僧肇疏答。服像雖殊妙期不  二。江山雖  �  (遠)  理契則隣  (近)  所以望途致想虛  [怡-台+禁]  (懷)
有寄　初二句舊說連前。今詳義意。合  貫廣初題言疏答。即通答前問故也。次二句  形像衣服儒釋兩殊。玄妙歸期終無有二。亦
殊途而同歸也。次二句謂南北雖遠。妙理唯  一契之則近。後二句既理契即隣故。南望道  途而興想也。

[0223a15]  君既遂嘉  (善)  遁  (隱)  之志。標越俗之美。獨恬事  (物)  外。歡足  (滿)  方寸。每一言集。何嘗不遠喻  (曉)
林  下之雅詠。高致  (趣)  悠  (遠)  然清散未期厚自保愛。  每因行李數有承問　初四句但敘前書云。既  已遂宿心等。嘉遁即周易遁卦九五之辭。每
一言集者。謂肇公與南來之人一言集會也。  何嘗下長讀至雅詠絕句。林下者指廬山林  下。雅詠者。即廬山社眾所作歌頌。如念佛三
昧詠等。意云。論主凡遇南來。雖聊爾一言集  會。彼人未曾不遠誦廬山諸公雅作歌詠。以  相曉示也。因聞雅詠。見諸公高趣悠然而遠。
如下云。君與法師應數有文集。因來何少。大  底二晉文章句讀多難請詳。清散下可解。

[0223a28]  願彼山僧無恙  (憂)  道俗通佳　蓮社名流僧俗  兼有。

[0223b01]  承遠法師之勝常。以為欣慰。雖未清承。然服  膺  (心)  高軌。企佇之勤為日久矣。公以過順之  年湛氣彌厲  (嚴勁)
養徒幽巖抱一冲  (深)  谷遐邇  仰詠何美如之。每亦翹  (舉足)  想一隅懸庇  (廕)  霄  岸  (際)  無由寫  (盡)  敬致慨良深
清承下未能稟  承遠公之清範。然於高軌已服心歸仰。所以  企立仰慕時亦日久。公以下但敘前書。抱一  者。守道也。不獨景仰之。而又歌詠之也。每亦
下自敘一隅者。以晉在東南故。論主每想廬  山德化。如懸蓋天際蒙其清廕。但江山遠阻  盡敬無由。致令感慨深也。

[0223b12]  君清對終日快有悟心之歡也　但欲寫敬恨  我無因。君獨清對終朝悟心之歡。快哉多矣。

[0223b14]  即此大眾尋常什法師如宜　草堂義學俊彥  五百眾總三千。

[0223b16]  秦王道性自然天機邁俗。城塹三寶弘道事  務。由是異典勝僧方遠而至。靈鷲之風萃  (集)  于茲土　謂秦王好法之心。出自天然機亦性
也。謂聰睿之性高出俗主。觀通鑑。姚興雖例  五胡。實亦英主。城塹下謂護持於法如城如  塹。由是下德既如是。善必相應。異典勝僧方
且不遠萬里而來也。略如下示。法門勝事無  出斯時。似移鷲嶺之風集于此土。晉書什傳  云。羅什入關。人從化者十室而九。

[0223b25]  領公遠舉。乃千載之津梁也。於西域還得方  等新經二百餘部。請大乘禪師一人三藏法  師一人毘婆沙法師二人。什法師於大石寺。
出新至諸經。法藏淵  (深)  曠  (遠)  日有異聞。禪師於  瓦官寺。教習禪道。門徒數百夙夜匪  (不)  懈。  邕邕  (和)  肅肅  (敬)
致  (盡趣)  可樂矣。三藏法師於中  寺。出律藏。本末精悉  (詳)  若覩初制。毘婆沙法  師於石羊。寺出舍利弗阿毘曇。胡本雖未及
譯。時問中事發言新奇　領公者。支法領也。  據遠公傳似遠公弟子。亦遠公使之令去西  域。華嚴梵本等皆此師尋至。恨無正傳。華嚴
大鈔略述元由。請大乘禪師者。即佛陀婆陀  羅。此云覺賢。據本傳智嚴所請。以賢學禪業  於罽賓佛大仙。嚴亦學此固請賢行以傳其
事。弘始中入秦。於瓦官寺教習禪道。江南慧  嚴慧觀關中玄高等。皆從師受。論主亦在中  矣。三藏一人即弗若多羅也。本傳云。罽賓人
備通三藏。姚興待以上賓之禮。令譯十誦。功  及兼半而亡。曇摩流支續譯方終。毘婆沙法  師二人者。曇摩耶舍。曇摩掘多也。俱載梁傳。
不繁引之。出新下或自齎梵文。或支公取得  者。本末等者。本謂四重。末謂餘篇。新譯精詳  如見如來初制之戒也。餘文可解。

[0223c19]  貧道一生猥參嘉運。遇茲盛化。自恨不覩釋  迦祇桓之集。餘復何恨。而慨不得與清勝君  子同斯法集耳　論主自慶也。明時難遇而
遇。正友難逢而逢。方等深規律論遍覩。遭遇  既盛感慶良多。但恨身不廁於祇園。目不接  於聖彩。同列身子共聽圓音。而慨下前歎自
已不得清承於遠公。此慨遺民亦不能美預  於嘉會。然觀二書似各鬪美於一方。然亦兩  宣其實也。郁郁陳跡燦於傳記。流芳衰世。何  其寥寥。

[0223c29]  生上人頃在此同止數年。至於言話之際。常  相稱詠  (讚)  中途  (路)  還  (詞緣切迴也)  南。君得與相見。未
更近問。惘悒何言。威道人至得君念佛三昧  詠。并得遠法師三昧詠及序。此作  (絕句)  興寄  既高辭致清婉。能文之士率稱其美。可謂游
涉聖門。扣玄關之唱也。君與法師當數有文  集。因來何少　生公入關依什數載。與論主  同止。亦頻讚遺民也。不得終世相友。故云中
途迴南。君得下謂生南去亦歸廬阜。故復相  見更再也。近亦未再承於書問也。惘悒下慨  慕良多口不容言也。傳說通情則生融上首。
精難則觀肇第一。良以駢肩八俊聯衡十哲。  同氣相求同聲相應。二人莫逆千古共談。威  道下蓮社修西方行。故諸賢作念佛詠。社主
亦作。又制序也。威公南來附至關內。此作者  指詠及序也。興比興也。寄托也。致猶理也。謂  所寄清興既高。亦令辭理清婉。婉美也。能文
下謂關中善文什之人皆稱其美。可謂下論  主讚之。謂作詠眾賢優游如來之門庭。扣擊  玄關之唱詠。君與下因見詠序。宜多有文集。  何故來者少耶。

[0224a21]  什法師以午年出維摩經。貧道時預聽次。參  承之暇輒復條記成言  (絕句)  以為注解。辭雖不  文然義承有本。今因信持一本往南。君閑詳
(絕句)  試可取看　午年者。即弘始八年丙午也。  出維下謂什公且譯且講。論主參譯而聽。及  承稟之暇輒又條貫記錄什公已成之言。注
解一經。蓋謙也。師序云。余以暗短時預聽次。  雖思乏參玄。然麁得文意。輒順所聞。為之注  解。略記成言述而無作。辭雖下謙也。有本者。
謂親承什公。君閑下瑤本云。詳議取看甚通。

[0224b02]  來問婉  (美)  切  (當)  難為郢人。貧道思不關微。兼拙  於筆語。且至趣無言。言必乖趣。云云不已  (止)
竟何所辨。聊以狂言。示酬來旨耳　郢者。州  名。莊子略云。郢人堊漫其鼻端。薄如蠅翼。使  大匠斲之。匠者乃運斤成風。斤下堊盡而鼻
不傷。郢人亦立不失容。意謂。斲者雖妙而承  者尤難。以喻公之難美而切當。譬匠者妙斲。  論主答之難如郢人。蓋謙謙爾。云云者。言說
也。言多喪真。故云爾也。聊以下許也。

[0224b11]  疏云。稱聖心冥寂理極同無。雖處有名之中。  而遠與無名。同斯理之玄固常所迷昧者矣。  以此為懷。自可忘言。內得取定方寸。復何足
以人情之異而求聖心之異乎　自疏云。至  者矣。即前劉公就敘論旨之言。以此下三句  許其所得無差。復何足下責其迷昧復求心
異。通斯意云。既知聖心冥寂有無一致。自可  外忘權實之異名。內得聖心之無異中心印  定不復求異可也。何故復以人情分別之心。  而求聖心權實兩異乎。

[0224b21]  疏曰。談者謂窮虛極數妙盡冥符。則寂照之  名故是定慧之體耳。若心體自然虛怕獨感。  則群數之應固以幾乎息矣  (上舉難下出意)
意謂妙盡  冥符不可以定慧為名。虛怕獨感不可稱群  數以息　出問大意也。義如前釋。

[0224b26]  兩言雖殊妙用常一。迹我而乖。在聖不殊也  兩言者。瑤和尚云。妙盡冥符為一言。虛怕  獨感為一言。源公指權實為兩言。義意甚同
今依之。前兩句直約聖心權實無異。後二句  潛責求異。迹者。謂二智照理達事之殊迹。但  我人情分別為異。非聖心權實兩殊。我雖通  稱。且屬劉公。

[0224c04]  何者  (徵)  夫聖人玄心默照理極同無。既曰。為  同同無不極。何有同無之極。而有定慧之名。  定慧之名非同外之稱也　答前初難。初四
句謂妙盡冥符寂照雙絕。何有下二句反責  當此同無極處。豈容定慧異名。問曰若如是  者。何故前云寂即用用即寂耶。下釋云。定慧
之名非同外之稱也。意云。定慧之名即同無  之寂照。豈離同外別有二名。

[0224c12]  若稱生同內有稱非同。若稱生同外稱非我  也　遣妄執也。言生者。恐妄計云。同非定慧  但定慧生於同內。下遣云有稱非同謂有定
慧兩名。依名取相便非同也。若稱生同外者。  謂定慧二名同異而出。下復破云。稱非我也。  我指同無。無得之般若焉有同無之外。別生  定慧之名哉。

[0224c19]  又聖心虛微妙絕常境。感無不應會無不通。  冥機潛運  (動)  其用不勤群數之應。亦何為而息  耶　答前第二難也。初二句正智無相亦無
為也。次四句量智應有亦無不為也。後二句  反責。清淨忘照故曰虛微。非色非心可云妙  絕。冥猶默也。深也。機目智也潛亦冥潛。如量
無思不應而應。智用何勤。故韋提懇切。運通  而出於宮中。勝鬘仰祈。應念而現於空際。智  則即實而權身亦即真而應。而言幾息。是何  言歟。

[0224c29]  且夫心之有也以  (因)  其有有有不自有　自此  已下答前二智體殊。謂正答心異。兼通有知  也。初句標妄。次二句辨釋。諸心心所由四緣
起。緣有之有故不能自有。

[0225a04]  故聖心不有有不有有故  (躡上)  有無有  (非有)  有無  有故。則無無  (非無)  無無故聖心不有不無不有  不無。其神乃虛
初句承前妄心有有。以顯  聖心非緣有而有。故不有有。躡此三字展轉  釋。成非有非無。中道莫寄。至虛至寂之心。文  相可解。

[0225a10]  何者　亦雙徵真妄。

[0225a11]  夫有也無也心之影響也。言也象也影響之  所攀緣也　欲明聖智雙非。先示有無妄念。  為下雙非義因。初二句中影因質起響自聲
騰。謂心緣有無之時。有無之相是心之影響。  心者如質如聲。言也下謂心緣有無二境復  生言象。言象既立心於其中。計有計無追攀
緣慮也。此同起信由心現境。智復分別。相續  執取等。大乘二十頌略云。如人畫羅叉自畫  還自畏。

[0225a20]  有無既廢則心無影響。影響既淪  (喪)  則言象莫  測。言象莫測則道絕群  (諸)  方  (象)  道絕群方故。能
窮靈極數。窮靈極數乃曰妙盡。妙盡之道本  (休)  乎無奇　初句躡前不有不無也。連下三句  相躡。但翻前妄心。後有八句亦相因而成。至
妙盡無寄。心境亡寂用泯皆無寄。擬大意連  後一唱。只就難辭躡而通之。顯二非殊也。

[0225a27]  夫無寄在  (因)  乎冥寂。冥寂故虛以通之。妙盡  存  (因)  乎極數。極數故數以應之。數以應之故
動與事會。虛以通之故道超名外　初三句  冥真。次三句成權。環而釋之。意顯非異文亦  尤難。今細示之。問何得無寄。答由冥寂故。冥
寂即窮虛也。問何得妙盡。答由極數故。數以  應之者。即實成權也。了俗由於證真。證真不  離諸數。豈非即應耶。此中妙盡非謂宰割。悟
其性空即是盡義。次二句應事。後二句合。謂  心境冥寂非名非相。只就劉難。二知何殊。

[0225b08]  道超名外因謂之無。動與事會。因謂之有。因  謂之有者。應夫真有強謂之然耳。彼何然哉  此論有無。含有二義。一有體無體之有無。
二有知無知之有無。前後例同。此中之意為  超名相。故曰無。無豈斷滅為與事會故曰有。  有豈常存。然般若約表四句。皆是約遮四句
皆非。表以顯德遮以離過。故勝熱四火居之  四邊。中有刀山取之則四焚。虛心則通照。分  別則割體。忘懷則斷惑。後有四句復拂。以真
智妙存且以有名之。此猶剩之。真豈屬有。以  後例前無亦強謂。

[0225b19]  故經云。聖智無知而無所不知。無為而無所  不為　舍利品云。菩薩行般若波羅蜜。知一  切眾生心亦不得。眾生乃至知者見者亦不
得。照明品云。般若能照一切法畢竟淨故。三  慧品云。一切無所為般若亦無所為等。此中  合集前後。引之以顯聖心知而又為。證權實  不異也。兼證有知無知一致。

[0225b26]  此無言無相寂滅之道。豈曰有而為有無而  為無。動而乖靜靜而廢用也　初句顯體下  皆正責。有無不羈。何云有知。動靜不乖。何云
心異。已上答前二智體殊。此下方答二智有  知。亦正答有知潛答心異。以第一難中顯難  心異潛難無知。故答中亦顯答心異。潛答有
知。難中以相次而起。答中亦相次而答也。

[0225c04]  而今談者多即言以定旨。尋大方而徵  (求)  隅。  懷前識以標  (指)  玄。存  (執)  所存之必當　初句
汎指時輩。亦在問者。次句隨聲取義。過失尤  多不必雷同。故云多等。多字貫下諸句。次二  句大方前識俱出老氏。彼云。大方無隅。又云。
前識者道之華。如人欲游大方反求廉隅。以  況欲悟非有非無之般若。反於有知無知中  求。前識即惑取也。存分別之識標。指無分別
玄妙之智。恰與相反。後句所存者。謂胸臆所  見也。執胸臆之見。定為允當。

[0225c14]  是以聞聖有知謂之有心。聞聖無知謂等太  虛　由前四謬。成此二見。

[0225c16]  有無之境邊見所存  (示過)  豈是處中莫二之道  乎　不合中道。反墮斷常。

[0225c18]  何者萬物雖殊。然性本常一。不可而物。然非  不物　初二句緣生故萬殊。性空故常一。二  諦之境非一非異。下二句緣生無性故。不可
為物。無性緣生故。亦非不物。

[0225c22]  可物於物。則名相異陳不物於物。則物而即  真　初二句迷也。可謂取著則成於名相。名  相紛紜不達三假。故云異陳。賢首大師云。真
空滯於心首。恒為緣慮之場。實際居於目前。  翻成名相之境。後二句悟也。物非主宰。受取  亦空不捨名相。而入圓成後句恐誤。宜云即  物而真。

[0225c29]  是以聖人不物  (取)  於物。不非物於物。不物於  物。物非有也。不非物於物。物非無也　初二
句從緣非有故。云不物。緣起不無故。云不非  等。後四句承前以辨中道。

[0226a04]  非有所以不取。非無所以不捨。不捨故妙存  即真。不取故名相靡因。名相靡因非有知也。  妙存即真非無知也　不取者。名相本空取
之不得故。不捨者。實相妙存離之不得故。次  四句中由不捨故。即事而真湛然無相故。曰  妙存。由不取故。名相無因而起。又名與相相
因而生。苟不取著相因自亡。後四句中躡前  釋成雙非。非有知者。所知空故。非無知者。心  妙存故。

[0226a13]  故經云。般若於諸法無取無捨無知無不知。  此攀緣之外。絕心之域而欲以有無詰者。不  亦遠乎　放光第十三中文具云。般若波羅
蜜於諸法等無知下復在別卷。如前引。以五  陰乃至十八不共等。相空故無取。無取則無  知。妙存故無捨。無捨則無不知也。此攀緣下  論辭舉體而責。可知。

[0226a20]  請詰  (問)  夫陳有無者。夫智之生也。極於相內。  法本無相聖智何知。世稱無知者。謂等木石  太虛無情之流。靈鑑幽燭  (照)
形  (顯)  于未兆。道無  隱機  (微事)  寧曰無知　初句詰前。但今談者。夫  智下四句對妄顯真。以示無知。世稱下揀異
木石以示有知。靈鑑下正顯智體。形于下示  智用。遍知未來故曰未兆。悉覺現在故無隱  機。現未既然。過去應爾。華嚴云。智入三世悉
皆平等。寧曰無知者。四無所畏徵之而汗竟  弗生。十力所能照之而事無不契。達僧祇之  數量。塵墨難名。窮法界之泉源。太虛何限。遍  知若此。豈曰無知耶。

[0226b03]  且無知生  (因起)  於無知。無無知也無有知也  字誤。應云無知生於有知。謂無知亦相待而  起。第一義中二名俱無。

[0226b06]  無有知也。謂之非有。無無知也謂之非無。所  以虛不失照。照不失虛。怕然永寂靡  (無)  執靡  拘。孰  (誰)
能動之令有。靜之使無邪　初四句  可知。所以下二句。承前釋成權實雙現。次一  句雙亡。後一句離著。能所兩亡無執也。有無
雙非不拘也。孰能下結責。謂動靜二智非異。  有知無知何殊。

[0226b13]  故經云。真般若者非有非無無起無滅。不可  說示於人　證成前義。

[0226b15]  何則  (徵)  言其非有者。言其非是有。非謂是非  有。言其非無者。言其非是無。非謂是非無。  非有非非有。非無非非無　且徵經中非有
非無而釋之。初句牒經。據起信論釋皆遮過  之義。因執般若是有故。言非有。反執云。是非  有下復破云。非謂是非有無亦例然。後二句
重遮。由聞前說不住有無。却住於非有非無。  故今遣云。非非有拂却非有。非非無拂却非  無。雖曰不有不無。豈住於不有不無哉。

[0226b24]  是以須菩提終日說般若。而云無所說。此絕  言之道。知何以傳。庶  (希望也)  參玄君子有以會之  耳
放光無住品略云。須菩提語諸天子言。  我所說者常不見一字。教亦無聽者等。此絕  下本離言說。亦無相想。以知求智何以傳。通
遣言象也。君子者。指遺民依斯通釋有可領  會。以前云當有深證等。故此結之。

[0226c02]  又云。宜先定聖心。所以應會之道。為當唯照  無相耶。為當咸覩其變耶　據前難。先難覩  變之知。謂有所取。然後云宜先定聖心。此難
通有二意。一難有取。二難心異。今答中先答  心異。躡此後答不取。文義相順故也。

[0226c07]  談者似謂無相與變其旨不一。覩變則異乎  無相。照無相則失於撫會　就敘遺民求心  有異。

[0226c10]  然則即真之義或有滯也　即真等者。即俗  而真之義。或似滯而未通。

[0226c12]  經云。色不異空空不異色。色即是空空即是  色　大品第二也。彼云。非色異空。等有執色  處非空空處非色。故經云。色不異空等有。執
析色方空空不在色。故經云。色即是空等。寶  性論說。初心菩薩於空未了。有三種疑  (云云)  。今  以色空相即二諦相融。先辨境通。後示心一。

[0226c18]  若如來旨  (意)  觀色空時。應一心見色一心見空  設爾何失。

[0226c20]  若一心見色則唯色非空。若一心見空則唯  空非色。然則空色兩  (殊)  陳。莫定其本也　前  四句各一句縱前。各一句奪而出過。若唯色
非空。何故經云。色不異空色即是空。唯空例  同然則下正明其違。本謂經也。亦本旨也。若  空色殊觀。豈不違經空色相即之旨。二而不  二文乎。

[0226c27]  是以經云非色者。誠以非  (破斥之辭)  色於色。不非  色於非色  (空)  牒經以釋色即是空。故牒非
色。初出正理。謂凡夫執青黃等相。皆謂實有  者。不了從緣性空之理。故經破著。即於青黃  色中。求色無實如幻如夢。故云非色於色。

[0227a03]  若非色於非色。太虛則非色。非色何所明  此釋前不非色於非色也。本就所執。色中非  斥如幻。以顯真空。故云非色。若非色於太虛。
太虛本非色何用更非。則非色名義自不成  立。

[0227a08]  若以非色於色。即非色不異色。非色不異色。  色即為非色　前二句色空不異。後二句顯  空色相即。成前經意。

[0227a11]  故知變即無相無相即變。群情不同故教跡  有異耳。考之玄籍本之聖意。豈復真偽殊心。  空有異照耶　承上經意。以所照空有二而
不二。答能照之心二智一體。群情下亦會違。  何故亦有說云真俗迢然二智各照也。釋云。  由群情  (云云)  玄籍者。指前所引之經。真偽是心
空有是境。偽目權智。

[0227a18]  是以照無相不失撫會之功  (初句)  覩變動不乖  無相之旨  (二句)  造有不異無造無不異有  (三句)  未  嘗不有未嘗不無
(四句)  依心照境。四句料簡  皆顯非異。初句無相即相智照之時。實而恒  權二句。變動即靜故權而恒實。三句有不異  無非有也。無不異有非無也。以境非有無心
造之時理量雙絕。四句中亦承前起。雖非有  非無。不妨亦有亦無。若心若境遮表四具。遮  亦非異表亦無殊。此中照及撫會覩造等言
屬心。無相變動及三中有無係境。四中有無  通心。文理昭然。不敢狂簡。

[0227a29]  故曰。不動等覺。而建立諸法　即真成俗也  以此而推寂用何妨。如之何謂覩變之知異  無相之照乎　初二句承前以明心一。如之  何下責異。

[0227b04]  恐談者脫謂空有兩心靜躁殊用。故言覩變  之知不可謂之不有耳　承前無異以答不  取。故復標談者。此但先出問意。然後答之。差
謂以權實不一之心。觀空有兩殊之境。謂言  靜智無知動智覩變。豈無知取乎。脫亦忽也。

[0227b09]  若能捨己心於封內。尋玄機於事外齊萬有  於一虛。曉至虛之非無者。當言至人終日應  會與物推移乘運  (時)  撫化。未始為有也　玄機
者。真智也。初句令捨情執封滯無懷前識以  標玄存所存之必當。事外者。令無即言定旨  尋大方而徵隅。齊萬下謂觀緣萬殊性空齊。
一非有也。至虛只在緣中非無也。當言下承  前以明不取。夫能如是忘情了境。始可與言  心也。已推移者。瑤師云。進退也。權多方推移
何定。以萬有故撫化。由一虛故無為。

[0227b19]  聖心若此。何有可取。而曰未釋不取之理耶  為即不為。何有知取之情。

[0227b21]  又云。無是乃所以為真是。無當乃所以為至  當。亦可如來言耳。

[0227b23]  若能無心於為是。而是於無是。無心於為當。  而當於無當者。則終日是不乖於無是。終日  當不乖於無當　此但遣情不遮是當。於是
於當苟能忘心。則終日是當不乖於無是無  當也。我令於是於當忘心離著。誰斥非是非  當。

[0227b29]  但恐有是於無是。有當於無當。所以為患耳  心有住於是當。亦惑取之患。

[0227c02]  何者  (徵)  若真是可是。至當可當　有所著也。  下彰其過患云。

[0227c04]  則名相已形  (起)  美惡是生。生生奔競。孰與止  之　名相一起好惡從生。煩惱紛然諸業隨  造。奔走四生競馳五趣。從生至生誰能止息。

[0227c07]  是以聖人空洞其懷。無識無知。然居動用之  域。而止無為之境。處有名之內。而宅  (居)  絕言
之鄉。寂寥虛曠莫可以形名。得若斯而已矣  初二句總顯聖心。非有了別故云無識。亦  非知覺故云無知。次二句相即無相。次二句
名即無名。非名曰寂非相曰寥。虛曠下成前  空洞耳。

[0227c14]  乃曰真是可是至當可當。未喻  (曉)  雅旨也。恐  是當之生物謂之然。彼自不然。何足以然耳  是當之心但於名相之物。如是而轉。彼般
若之體真至雙絕。何足以真是至當為般若  耶。

[0227c19]  夫言迹  (象)  之興異途之所由生也。而言有所不  言。迹有所不迹。是以善言言者。求言所不能  言。善迹迹者。尋迹所不能迹
此有二義。一  遺民依言求理。二論主依言答難。今皆遣之。  一令妄言會旨。二顯言即無言。初二句雙明  過患所由由於言象。異途謂異執宗途也。而
言下二句有二義。一言象本空故。二聖心本  絕故。是以下承前正示。文甚隱奧。具云善言  言者。當言言所不能言之言。謂理非言到。故
云言所不能言。寄言顯理故云當言。如經云  無說無示。豈不說耶。又云。文字性離。豈取言  耶。以遣言之言談離言之理。方為言所不能  言之言爾。迹可例說。

[0228a03]  至理虛玄擬心已差。況乃有言。恐所示轉遠。  庶通心君子。有以相期於文外耳　擬心下  謂一念起時已落分別。況依分別而興言象。
豈非轉遠餘文可解。然遺民師承社主。遍友  群賢。豈實執異。但嘉雅論精巧深無不至。假  問請談發揚其妙。不可執迹以輕君子。

肇論新疏卷中  (畢)

* * *

【經文資訊】大正藏第 45 冊 No. 1860 肇論新疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
