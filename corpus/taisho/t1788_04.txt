金光明最勝王經疏卷第四  (本)  (釋依空滿願品竟)
唐三藏法師  義淨奉　制譯

翻經沙門慧沼撰

淨地陀羅尼品第六

[0252a22]  最淨地陀羅尼品三門分別。一來意。二釋名。  三解妨。言來意者。將求菩提必須修行。修行  有二。即斷惡修善。前懺悔等已明斷惡。次明
修善。修善之中發心修行。發心即發菩提心。  謂要依止大菩提心行諸善行方能得果。所  修行者即是十度。由斯十度能得諸地能破
慳等十度障等。得五分法身成二勝果。故須  明此發心修行。故前品後有此品生。釋名者  成唯識論云。總攝有為無為功德以為自性。
與所修行為勝依持。令得生長故名為地。地  持．攝論．瑜伽．莊嚴釋皆大同。淨謂清淨離二  障故。然大乘同性及證契大乘經說。其三乘
各有十地。菩薩十地能除二障。極淨名最即  最淨之地。依主釋也。淨攝能依。地是所依。  總為別所依。或十地體即為無為功德為體。
即此功德體離二障名為最淨。最淨即地名  最淨地。持業釋也。陀羅尼名如前已釋。由此  淨地得此陀羅尼。在此陀羅尼能淨此地。俱
依主釋。不通相違。以陀羅尼令離五障得名  淨地故。若取十度等但名最淨地。若取陀羅  尼名最淨地陀羅尼。解妨者。問。辨中邊論及
攝論等皆說。依十地行十行斷十障證十如。  此中何故不辨十如。答。略廣異故。問。諸餘經  論說其十度。初六各三後四各二。何故此經
十波羅蜜皆有五種。答。一一行中各有多門。  諸聖教中影略而說。故不一準。

[0252b19]  經。爾時師子相無礙光焰菩薩與無量億眾。

[0252b20]  贊曰。此品之內大文分四。一無礙光請二如  來為答。三大梵讚揚。四時眾獲益。初請分  三。初能請人。次請法軌。後正陳請。此初人
也。能得菩薩四無畏故名師子相。離障名無  礙。得智自在能照真俗名為光焰。此從喻及  法為名。

[0252b26]  經。從座而起偏袒右肩右膝著地合掌恭敬頂  禮佛足以種種華香寶幢旛蓋而供養已。

[0252b27]  贊  曰。請軌初由虔敬後陳供養。供養有多。如前  已說。此起敬供養表問菩提心因如華。表成  五分法身如香。表出二乘大智如幢。表四陀
羅尼如幡。表此覆生如蓋。故以華等供養。

[0252c03]  經。白佛言世尊以幾因緣得菩提心。

[0252c03]  贊曰。  正陳請。初問菩提心因。次問菩提心體。初  也。

[0252c06]  經。何者是菩提心。

[0252c06]  贊曰。問體。初標問。次別  問。後結。此標問也。應云何者是菩提何名菩  提心。初菩提是真理心是二智六度。

[0252c09]  經。世尊即於菩提現在心不可得未來心不可  得過去心不可得。

[0252c10]  下別問。初依法空問。次  依生空問。初中有三。初即菩提問。次離菩提  問。後結所以。若即菩提菩提離三世故三世  心皆不可得。

[0252c14]  經。離於菩提菩提心亦不可得。

[0252c15]  下問離菩提之心。無有一法能離真如故。離  如心亦不可得。

[0252c17]  經。菩提者不可言說心亦無色無相無有事業  非可造作。

[0252c18]  下結所以。真理語言道斷心行  處滅。故不可說。心無色相猶如於幻。無實事  業不可造作。此意同於文殊所問發菩提心
經論。菩提不可身得。不可心得。身假心幻故  廣如彼釋。此但問心。

[0252c23]  經。眾生亦不可得亦不可知。

[0252c23]  下約生空問。  眾生謂我。我體是無。但假和合猶如幻事。無  實可得可知。

[0252c26]  經。世尊云何諸法甚深之義而可得知。

[0252c26]  下第  三結問云。何諸菩提及心法俱不可取說。而  有菩提發心能得。此甚深義何可得知。

[0252c29]  經。佛言善男子如是如是菩提微妙事業造作  皆不可得若離菩提菩提心亦不可得菩提者  不可說心亦不可說無色相無事業一切眾生  亦不可得。

[0253a03]  贊曰。下答有二。初答第二問。後  善男子譬如寶須彌下答第一問。答後問中  初印答後釋答。印答中初印次徵後釋。此初  也。

[0253a07]  經。何以故菩提及心同真如故能證所證皆平  等故。

[0253a08]  下徵及釋也。徵者可知。釋中初釋不  可得不可說之所以。以菩提義及菩提心同  依真如無能說得。離計執故。

[0253a11]  經。非無諸法而可了知。

[0253a11]  後釋發心得於菩提  甚深之義。但除其病。不無法故。

[0253a13]  善男子菩薩摩訶薩如是知者乃得名為通達  諸法善說菩提及菩提心。

[0253a14]  贊曰。下釋答有  二。初標次釋。此標也。初菩提釋菩提體。所  證。菩提心能證。

[0253a17]  經。菩提心者非過去非未來非現在心亦如是  眾生亦如是於中二相實不可得。

[0253a18]  下釋。初  不可取說。後以不可得故下釋甚深義何可  得知。初中有三。初釋次徵後通。此釋。初三  世明真如菩提體。次心亦如是能證。前言心
是第一義心。後言心是緣心。眾生亦如是明  人空。於中二相實不可得。合說二我俱不可  得。同文殊問菩提心經依遍計故。

[0253a25]  經。何以故。

[0253a25]  次徵也。

[0253a26]  經。以一切法皆無生故。

[0253a26]  下第三通也。初總  次別此總。以一切法皆無生故空。掌珍論云。  無為無有實。不起似空華。無為無有實是宗。
不起故因。起者生。似空華者喻。以本不生故  體非有。解深密經依三無性說一切法無生  無滅本來寂靜。

[0253b03]  經。菩提不可得菩提名亦不可得。

[0253b03]  下別通有  三。初約菩提。文殊問發菩提心經云。菩提者  但有名字。世俗故說。論釋云。示現可證法。但
有名用虛妄分別。其體無實故。此意所證但  名字假設故云世俗。若如名取即虛妄分別。  其體無實。能詮名假所詮亦爾。上約法明。

[0253b09]  經。眾生眾生名不可得聲聞聲聞名不可得獨  覺獨覺名不可得菩薩菩薩名不可得佛佛名  不可得。

[0253b11]  雙約二執明。眾生不可得生執無。  眾生名不可得法執無。天親般若論云。假名  及陰事如來離彼相。諸佛無彼二。以見實法
故。此意假名名無實。法空假。陰事生空假。通  二處。

[0253b16]  經。行非行不可得行非行名不可得。

[0253b16]  又約法  辨有是能證。行謂所修行善法。非行謂所斷  不應修法。能所詮空故此中正明菩提心行  法能斷之行。非行者是此所斷故。所以對明。

[0253b20]  經。以不可得故於一切寂靜法中而得安住此  依一切功德善根而得生起。

[0253b21]  贊曰。釋甚深  義令正修行菩提之心。以不可得故者。令知  所證菩提及能證并能證者皆名言施設皆是  假立無實可得。能如是知名於一切寂靜法
中住。依此假緣世俗道理一切功德善根而  得菩提生起。即稱正理名為菩提故。文殊問  發菩提心經云。彼處無人證無所用證亦無
法可證。如是通達是即名為得阿耨菩提。此  意無人證則無修行者。無所用證則能證行。  無法可證即所證菩提。廣如彼論。若準舊經
錯云。依一切功德善根而得發出。是名初發  菩提心。結屬後文。餘因皆不云依餘名發心。  故應除是名二字。文勢即別。此新翻正。

[0253c05]  善男子譬如寶須彌山王饒益一切此菩提心  利眾生故是名第一布施波羅蜜因。

[0253c06]  贊曰。  答第一問。分文為四。一發心。二修行。三證  地。四得護即得陀羅尼而為衛護。此初發心。
發十度心。文即為十。發心自相難可了知故  以喻明。最初發心行於施度。喻如寶山往者  皆益。故文中有三。初喻次法合後結。餘皆準
此。或有無法合者。由此發心超出生死求大  菩提。復出二乘行利他心。遇者皆益而無有  極。故以妙高山王為喻。此山出於大海高於
餘山。珍寶無盡山能饒益。此菩提心利眾生  故合彼饒益。然大莊嚴論舉喻有別。彼第二  論云。譬如大藏。檀波羅蜜相應發心亦如是。
以財周給亦無盡故。彼取苞含用無盡義。此  中應辨發菩提心。略如前說。又莊嚴論云。此  菩提心以何為根何所依止等有十一問。以
大悲為根。以利物為依止。以大乘法為所信。  以種智為所緣。為求彼故。以勝欲為所乘。願  無上乘故。以大護為所住。住菩薩戒故。以
受障為礙難。起異乘心故。以增益為功德。以  福智為自性。以習諸度為出離。以地滿為究  竟。由地地勤方便與彼彼相應故。準此答文
知十一問。此利眾生即第二義。依此得修故  以利物為依。

[0253c29]  經。善男子譬如大地持眾物故是名第二持戒  波羅蜜因。

[0254a01]  譬如大地能持眾物。故以戒為  本。能生功德故喻於地。故遺教經云。當知此  戒諸善功德安隱住處。能生諸禪定及滅苦
智慧。故喻於地。大莊嚴論喻如寶篋。此意由  戒能出功德如篋出物。如彼論云。功德法寶  從彼生故。又寶篋與寶為依。依篋藏護不令
失故。如依於戒餘功德在。若破戒已如斷人  頭。諸根等捨。既破戒已功德滅故。持眾物故  法合。或但是喻。是名下結。略無法合。

[0254a10]  經。譬如師子有大威力獨步無畏離驚恐故是  名第三忍辱波羅蜜因。

[0254a11]  譬如師子喻。師子  有其三德。一有大威力。二獨步無畏。三離驚  恐。如次喻。譬如師子獨步無畏。發心修三種
忍故。莊嚴論中。喻如大海諸來違逆心不動  故。遺教經云。能行忍者乃可名為有力大人  故得無畏。是名下結。略無法合。

[0254a17]  經。譬如風輪那羅延力勇壯速疾心不退故是  名第四勤策波羅蜜因。

[0254a18]  譬如風輪等有二  譬。一風輪喻被甲精進。喻如風輪攝持世界。  那羅延者此云力勝。喻利樂攝善二種精進。
喻攝善精進中復有無下無退無足。由勇壯  故不自卑屈無下。作事速疾無足。由力多故  作事無退。如次喻無下無足無退三種精進
故。喻攝善精進故。唯識論云。即經所說有勢  有勤有勇。堅猛不捨善軛。初一是被甲。餘四  是攝善。或可。速疾喻利精進。以大悲為本。修
勤利生速疾而化。或可總相。不必別配。莊嚴  論中喻如金剛勇猛堅牢不可壞故。準此有  二。一勇猛喻神。二金剛喻杵。所行精進如彼
金剛杵堅牢不壞。能行之人如執金剛神勇  猛不退。或但喻神。金剛之身不可壞故。

[0254b03]  經。譬如七寶樓觀有四階道清涼之風來吹四  門受安穩樂靜慮法藏求滿足故是名第五靜  慮波羅蜜因。

[0254b05]  下譬定。初喻次法合後結。喻  有四。一樓觀喻。四禪八定具七最勝如七寶  嚴。又諸禪定七聖財助伴七支戒為因故喻
七寶樓觀。樓則是觀。又陜而修曲曰樓。觀謂  之闕。闕宮門雙闕。二四道喻發心。修定等諸  行有四種大。如莊嚴論。菩薩發心有四種大。
一勇猛大。謂弘誓精進甚深難作長時隨順  故。二方便大。謂被弘誓鉀以恒時方便勤精  進故。三利益大。謂一切時作自他利故。四出
離大。謂為求無上菩提故。故依此四可往菩  提。譬如四道。或無作四諦大般若經名為衢  路故。三清涼之風喻能除煩惱炎熱故。四來
吹四門。四門喻常樂我淨四觀。準餘處明定  為樂德因。此約通說。佛具起修四因。當能證  得云受安穩樂。靜慮法藏求滿足故者但總
法合。是名下結。故喻吹門。莊嚴論中喻如山  王不動不亂總喻自性。此通喻差別。

[0254b22]  經。譬於日輪光耀熾盛。

[0254b22]  下喻發心修般若度  因。文亦有三。喻合結。喻有二種。一日輪喻智  自性。二光耀熾盛喻作用有二。一能照明。二
能破闇。即證真斷惑。理通利物。有勝勢力故。  此自得已亦令他得。通自他能。

[0254b27]  經。此心速能破滅生死無明闇故是名第六智  慧波羅蜜因。

[0254b28]  法合。此心此求般若心名為  因故或是所求。因是所以。由彼般若等有此  能故。故發心求所以名因。智與心俱。或緣慮
故通說名心。能破生死除苦諦。能滅無明闇  滅集諦。能滅是道諦所證是滅諦。大莊嚴論。  智喻如藥。惑智二障病此智能破故。覆理不
明二障喻闇。故智喻日體破闇故。能令衰損  不起二智。二障喻病故智喻藥。是名下結。

[0254c07]  經。譬如商主能令一切心願滿足此心能度生  死險道獲功德寶故是名第七方便勝智波羅  蜜因。

[0254c09]  下喻發修方便善巧心因。文亦有三。  一猶如商主多巧方便。有二功能。一能知道  路。二引至寶所令求願滿。二此心能度下法
合。由迴向方便拔濟方便度生死道獲大菩  提功德珍寶。不同二乘趣於寂滅。釋通自他  及因等言皆準前知。結文可知。

[0254c15]  經。譬如淨月圓滿無翳此心能於一切境界清  淨具足故是名第八願波羅蜜因。

[0254c16]  下喻發修  願心。文亦分三。由求菩提願利樂他願。具  此大願如月圓滿。除自他障故云無翳。此心  能於下合願求。二利要於真俗境離障俱了
方得滿足。故云一切境界清淨具足。結文可  知。

[0254c22]  經。譬如轉輪聖王主兵寶臣隨意自在此心善  能莊嚴淨佛國土無量功德廣利群生故是名  第九力波羅蜜因。

[0254c24]  喻發修力心。文三如前。  喻中一輪王喻。二主兵臣寶喻。王總喻發大  菩提心。臣別喻於發行力心。有二種力。一思
擇力。二修習力。如主兵臣所須四兵。隨自意  自在如思擇力。亦隨王意自在如修習力。四  兵二用。一廓境土。二安眾生。此心下法合。由
力波羅蜜一能嚴土。二廣利生。無量功德通  此二處。無量功德莊嚴土。無量功德以廣利  生。結文可知。

[0255a04]  經。譬如虛空及轉輪聖王此心能於一切境界  無有障礙於一切處皆得自在至灌頂位故是  名第十智波羅蜜因善男子是名菩薩摩訶薩
十種菩提心因。

[0255a07]  下喻發修智心。文三如前。  喻有二種。一虛空喻。二輪王喻。智有二種。一  成就有情智如虛空容受平等無擇。二成就
佛法智如轉輪王受灌頂位。又此二智俱通  二種。一淨如虛空含容一切所有功德。二如  轉輪王能紹佛位廣利有情。此心下法合。一
切境無礙合虛空。皆得自在至灌頂位合轉  輪王。結文可知。

[0255a15]  經。如是十因汝當修學。

[0255a15]  下總結勸修。問。此  發心因位在何處。答。發心有多位。準大莊嚴  論有二。一世俗二勝義。世俗在地前勝義在
地上。又云。菩薩發心依諸地有四種差別。一  信行發心謂信行地。二淨依發心謂前七地。  三報得發心謂後三地。四無障發心謂如來
地。此約三祇及究竟位各增處說。據實四十  二位各各發心。文殊所問菩提心經又說四  種。彼云。有四種心能成就因能成就果。何等
為四。一者初發心。二者行發心。三者不退發  心。四者一生補處發心。論釋云。初二發心竝  在地前。初過聲聞次過辟支佛。第三發心過
不定地。已入初地得證智故。第四發心以善  □法王子地故即第十地。瑜伽七十二又有十  種發心。一世俗發心在地前。二得法性發心。
謂入地菩薩及得二乘果迴心之者。三不決  定發心謂非菩薩種性。設菩薩性有退還法。  四決定發心與彼相違。五不清淨發心謂被
他逼求活命等而發心者。六清淨發心者與  上相違。七羸劣發心者謂發心已被貪等纏  所蔽伏捨正行邪。八強盛發心與上相違。九
未成就果發心謂因位。十已成就果發心者  謂在佛位。此中所說十發心中不決定不清  淨及羸劣各少分三中容有能為因故。由此  但可總相而釋通前所說三類發心。或且據
一相別配無妨。然不如通。真諦三藏十發心  因喻法各五義釋。以下十度各有五行相故  雖有此理然無正文人。釋為五義。□難準下
十度中各各五行。真諦以彼瑜伽論中六度  □九門中五門配之。一自性。二一切。三難行。  四善士。五清淨。隨應配五。道理亦難。諸經論
說各各差別。雜集唯識等初六各三。後四各  二。大莊嚴論六各六門。寶雲經中十各十  門。何故但配瑜伽九門中五門耶。故知十度
行相差別有無量門。諸經論中隨影互明。各  不相違。然隨行相依釋亦得。以九門義攝一  切故。廣且依唯識攝大乘等差別而明。

[0255b23]  經。善男子依五種法菩薩摩訶薩成就布施波  羅蜜云何為五一者信根二者慈悲三者無求  欲心四者攝受一切眾生五者願求一切智智
善男子是名菩薩摩訶薩成就布施波羅蜜。

[0255b27]  今此下明是佛答中。第二修行既發心已次  應隨修。於中分二。初修行二釋名。修行十度  即為十段。段段之中各分為四。一標二徵三
釋四結。文段易知下更不科。但牒文釋。一者  信根者菩提既以信為根本。又發菩提心經  論施有五種。一信心施是故最初□信為根
而行布施。二慈悲者既為菩薩意在利生。次  信慈悲。與樂拔苦而行布施。三無求欲者既  求菩提行於布施不希三有及報恩等。故無
求欲心。四攝受一切生者為利生故平等攝  受一切眾生。五者願求一切智智者迴願自  他求佛菩提。又信根即菩提心體。七最勝中
依止最勝即攝慈悲。無求欲心清淨勝。攝受  一切意樂勝。願求種智迴向勝。以施在初略  最勝攝。影顯餘九亦最勝攝方名度故。

[0255c13]  經。善男子復依五法菩薩摩訶薩成就持戒波  羅蜜云何為五一者三業清淨二者不為一切  眾生作煩惱因緣三者閉諸惡道開善趣門四
者過於聲聞獨覺之地五者一切功德皆悉滿  足善男子是名菩薩摩訶薩成就持戒波羅蜜。

[0255c18]  戒中有三。謂律儀戒．攝善法戒．饒益有情  戒。一者三業清淨此即三聚戒之自性。二者  不為一切作煩惱因。隨護他支。然十地論菩
薩受戒意為斷除眾生四流。即斷惑因。三者  閉惡道趣。開善趣者十地論云。菩薩受戒為  除眾生諸惡道苦。四者過聲聞等最為甚深。
不共二乘故。求大菩提。不約小果故。五者功  德滿者由戒為依生定慧故。故遺教經云。依  因此戒能生諸禪定及滅苦智慧。又第一攝
律儀戒。第二第三饒益有情戒。第四第五攝  善法戒。

[0255c29]  經。善男子復依五法菩薩摩訶薩成就忍辱波  羅蜜云何為五一者能伏貪瞋煩惱二者不惜  身命不求安樂止息之想三者思惟往業遭苦
能忍四者發慈悲心成就眾生諸善根故五者  為得甚深無生法忍善男子是名菩薩摩訶薩  成就忍辱波羅蜜。

[0256a05]  忍即有三。一耐怨害忍。  二安受苦忍。三諦察法忍。言能伏貪瞋煩惱  是耐怨害忍。由不惜身命等是安受苦忍。以
精進為體。能行苦行不求安息。三思往昔被  他害等。思自往業忍彼不瞋。復由慈悲而為  攝受故忍不瞋。此二即是耐怨害忍因。因有
五種。一唯法想。二有苦想。三無常想。四親屬  想。五攝受想。此且舉二五。為甚深法者諦察  法忍。以慧為性。

[0256a14]  經。善男子復依五法菩薩摩訶薩成就勤策波  羅蜜。云何為五。一者與諸煩惱不樂共住二  者福德未具不受安樂三者於諸難行苦行之
事不生厭心四者以大慈悲攝受利益方便成  熟一切眾生五者願求不退轉地善男子是名  菩薩摩訶薩成就勤策波羅蜜。

[0256a19]  精進中。一  與諸煩惱不樂共住者精進有三。一被鉀二  攝善三利樂有情。此即第一被鉀精進。最初  發心起猛利樂欲翻諸煩惱如被鉀。二福德
未具不受安樂者。攝善之中有其四種。加行  無下無退無足。此無退精進。於未得中能進  求故不息受樂。三於諸難行不生厭心。無足
精進。四者與慈悲俱攝受利益眾生方便成  就一切故是利樂有情精進。五願求不退地  者是攝善中無下精進。不自輕蔑能求上位  故。

[0256b01]  經。善男子復依五法菩薩摩訶薩成就靜慮波  羅蜜云何為五一者於諸善法攝令不散故二  者常願解脫不著二邊故三者願得神通成就
眾生諸善根故四者為淨法界蠲除心垢故五  者為斷眾生煩惱根本故善男子是名菩薩摩  訶薩成就靜慮波羅蜜。

[0256b06]  靜慮之中亦有三。  一安住靜慮。二引發靜慮。三辦事靜慮。此中  第一是安住於諸善品。攝令不散。住定輕安
等故名安住。引發神通諸功德等名引發。能  辦自他利益之事名辦事故第二常願解脫。  解脫即八解脫。於空有邊能不住者引解脫
故。第三願得神通即六神通。由現神通令諸  眾生捨邪歸正集諸善根。此二即引發靜慮。  四為淨法界除心垢者心通二種。能緣慮心
并第一義心。為淨法界即第一義心。依定能  除二心垢故此為自利。五為斷眾生煩惱根  本此即利他。此後二種是辦事靜慮。能辦自
他利益事故。非唯緣事名辦事。事謂事業業  用。然諸處說變大地為金等。為辦事者且約  外利事說。

[0256b21]  經。善男子。復依五法菩薩摩訶薩成就智慧波  羅蜜。云何為五。一者常於一切諸佛菩薩及明  智者供養親近不生厭背。二者諸佛如來說甚
深法心常樂聞無有厭足。三者真俗勝智樂善  分別。四者見修煩惱咸速斷除。五者世間技術  五明之法皆悉通達。善男子。是名菩薩摩訶薩  成就智慧波羅蜜。

[0256b27]  智亦有三。謂加行智根  本智後得智。五中初二加行智。於善友所修  十供養。及願常隨名為親近一切諸佛菩薩
善友。皆願求養親近無向背心。如前供養說。  二常樂聞法心無厭足。應說諸佛本求法緣。  上二俱是加行智攝。第三第五是後得智。真
俗二境樂能了知。第四為斷見修煩惱。是根  本智。世間伎術即六十四能。五明之法謂內  明．因明．聲明．醫方明．工巧明。廣如瑜伽三
十八說。問。內明處者為唯佛教名內明處耶。  答。外道亦有。但明內身因果名內明處。

[0256c09]  經。善男子。復依五法菩薩摩訶薩成就方便波  羅蜜。云何為五。一者於一切眾生意樂煩惱心  行差別悉皆通達。二者無量諸法對治之門心
皆曉了。三者大慈悲定出入自在。四者於諸波  羅蜜多皆願修行成熟滿足。五者一切佛法皆  願了達攝受無遺。善男子。是名菩薩摩訶薩成
就方便勝智波羅蜜。善男子。復依五法菩薩摩  訶薩成就願波羅蜜。云何為五。一者於一切法  從本以來不生不滅非有非無心得安住。二者
觀一切法最妙理趣離垢清淨心得安住。三者  過一切相心本真如無作無行不異不動心得  安住。四者為欲利益諸眾生事於俗諦中心得
安住。五者於奢摩他毘鉢舍那同時運行心得  安住。善男子。是名菩薩摩訶薩成就願波羅蜜。  善男子。復依五法菩薩摩訶薩成就力波羅蜜。
云何為五。一者以正智力能了一切眾生心行  善惡。二者能令一切眾生入於甚深微妙之法。  三者一切眾生輪迴生死隨其緣業如實了知。
四者於諸眾生三種根性以正智力能分別知。  五者於諸眾生如理為說令種善根成熟度脫。  皆是智力故。善男子。是名菩薩摩訶薩成就力
波羅蜜。善男子。復依五法菩薩摩訶薩成就智  波羅蜜。云何為五。一者能於諸法分別善惡。二  者於黑白法遠離攝受。三者能於生死涅槃不
厭不喜。四者具福智行至究竟處。五者受勝灌  頂能得諸佛不共法等及一切智智。善男子。是  名菩薩摩訶薩成就智波羅蜜。

[0257a06]  方便度等四  瑜伽四十九說。如前所說。十二行相方便善  巧當知說名方便善巧。如前所說。五種大願
名願。所有十力加行名力。於一切法如實安立  清淨妙智名智。問。此第十與六何殊。答。即彼  中云。能取勝義無分別轉清淨妙慧名慧。能
取世俗有分別轉清淨妙智名智。名二差別。  十二方便善巧者四十五說。方便善巧當知  略說有十二種。依內修證一切佛法有六。依
外成就一切有情亦有六種。依內六者一於  有情悲心顧戀。二於諸行如實遍知。三於菩  提深心欣樂。四顧戀有情不捨生死。五遍知
諸行輪迴不染。六欣樂佛智熾然精進名依  內修六種善巧。此意自利依外有情修六善  巧者。一令修少善感無量乃至微善令修迴  向。二令小功力獲大菩提能令捨邪修隨喜
等。三憎背聖教令除恚惱。四處中住者令其  趣入。五趣入者令其成就。六已成就者令得  解脫。已成後六善巧之中後之四種。復修六
種方便善巧。一隨順會通。即為會釋諸教相  違。二共立要契。令先斷惡修善方便利益等。  三異分意樂。見不善等現違背意乖先許等。
非染心爾令改修故。四逼迫所生居尊勝位  逼令修善。五施恩報恩謂於有恩他欲來報。  但令修善為惠報恩。六究竟清淨。謂現八相
究竟利生等。廣如彼釋。願行不同有說一願。  即初發心願度有情共求佛果。發菩提心論  云。以此願引生十大願。如唯識論等說有二
願。一求菩提願。二利樂他願。諸處通說有四  弘願。即未度令度等。瑜伽四十五說有五大  願。一發心願。二受生。三所行。四正願。五大
願。於無上覺初發心求名發心願。次為利生  願生善趣名受生願。願修善法名所行願。願  當攝受一切功德名為正願。說此正願生於
大願。大願即是十種大願。一願樂以一切上  妙供具供養諸佛。二願攝護諸佛正法。三願  從知足至入涅槃常隨侍從。四願行一切菩
薩正行。五願普成就一切有情。六願往一切  諸佛世界。七願能普淨一切佛土。八願同菩  薩意樂加行趣入大乘。九願一切無倒利生
皆不唐捐。十願速成無上菩提。發菩提心經  論．大莊嚴論各說十。大同少別。寶雲經十多  分有別。力智亦爾。諸說多少各有不同。煩不
具引。且依攝論及唯識論總相而釋。第三依  徵列中五。即五段顯不指科。方便五中初三  拔濟方便。後二迴向方便。意樂煩惱心行差
別者為拔濟生須識意樂及煩惱心貪嗔癡行  八萬四千諸塵勞門所有差別。此所對治諸  對治門心皆曉了者。次為對除須識除法。八
萬四千諸功德門即是能治。大慈悲定出入  自在者既識除法。應往諸趣而行化利。依大  慈悲出入諸定皆使自在現大神通故。諸波
羅蜜皆願修行者迴向菩提故。方便修諸波  羅蜜一切佛法願了攝受者菩提涅槃智斷恩  等願皆證得了達攝受。是能證義。列願五中
初三求菩提願。後二利樂他願。初三即觀三  身。願住第一觀一切法。雖是總觀亦觀一切  八相之法不生滅等。離執安住者雖名觀住
即是欲願。如般若問應云何住。觀一切法等  通能所觀。報佛之智觀一切法。俗諦最妙理  趣真諦離垢清淨。即離二障能觀之智於二
諦中心得安住。得者證也。即報身四智。今云。  菩薩於佛能觀垢淨智亦願樂住。過一切相  等者欲得法身。云心得安住體即欲樂。觀於
法身過一切相是心之本。心本即真如。無作  者非煩惱作。無行者如離三世故。不異者無  有前後別異之相。不動者不遷滅。觀彼法身
離此四相故。願樂住云心得安住。為欲利益  等者言於俗中者。即是機性能詮教等。為利  他事故須了教詮及生機性。此即俗諦。於中
願樂心得安住。於奢摩他等欲為利生要依  止觀了知如幻離諸過等。故須俱行。奢摩他  此云止。毘鉢舍那此云觀。起於願樂云心得
安住。力五種者瑜伽云。力即十力此中第一  則業異熟智力及遍趣行智力。善惡即善不  善業故心行即遍趣。正智者離增上慢行故。
智能遍實了一切業及彼意趣趣向故。能令  入於深妙法者是漏盡智力。知漏盡不盡證  得無為故。能令入深妙之法。眾生輪迴是生
死生智力。若知過去輪迴亦通宿住智力。隨  善惡如實了知輪迴生死。三種根性正分別  知者。根即根勝劣智力。性則種種性智力。五
如理為說成就度脫者通處非處智力靜慮等  智力勝解智力。能修此等即修習力。能了此  等思擇力。五智中初三成熟有情。後一成就
佛法。一能為眾生分別善惡。二能令眾生遠  離黑法攝受白法。三為利有情於生死不厭  於涅槃不喜。四其福智行至大涅槃究竟處
故。五於第十地受勝灌頂得佛菩提。諸不共  法本後二智。此中十度地前地上各隨分修。  十地各一約增勝說。十波羅蜜多以五門分
別。一釋名。二出體。三廢立。四釋相。五諸門。  第一釋名者初釋總名後釋別名。梵云始迦  波羅蜜多。始迦十。波羅彼岸也。蜜多離也到
也。總云十離到彼岸。十者數也。彼岸有五。一  所知二教三理四行五果。由此十行能知一  切空有境盡。能解一切五明教盡。能達一切
真俗理盡。能修一切福慧行盡。能證菩提果  盡名到彼岸。菩提斷俱名菩提。菩提涅槃並  名菩提故。於五中有小不盡不名到彼岸。離
者遠離。由此十行能離生死五蘊之法。能到  所知五種彼岸名十波羅蜜多。依大般若作  如此釋帶數釋也。若無性釋論於諸世間聲
聞獨覺施等善根最為殊勝能到彼岸。是故  通稱波羅蜜多。若據自能所到釋。攝論簡他。  以二乘等非於此五皆修證故大莊嚴論四義
釋。解深密經伽七十八以五義釋。雜集論第  十一以十二義釋。此經有十七義。如次文說。  釋別名者攝論云。又能破裂慳悋貧窮及能
引得廣大財位福德資糧。故名為施。又能息  滅惡戒惡趣及能取得善趣等持故名為戒。大  莊嚴論能令清涼故名為戒。攝論約所治。莊
嚴據得果。亦不相違。餘釋不同皆準此知。又  能滅盡忿怒怨讎。及能善住自他安穩。故名  為忍。又能遠離所有懈怠惡不善法。及能出
生無量善法令其增長。故名精進。又能消除  所有散動及能引得內心安住。故名靜慮。又  能除遣一切見趣諸邪惡慧及能真實品別知
法。故名為慧。釋云。謂於因時能破慳悋亦能  引廣福德資糧。及於果時能裂貧窮得大財  位。故名為施。餘釋別名其文易了。然但釋六
不釋後四。準文殊問經論下為治十障立十  波羅。後四云。七者治煩惱心生助道法故。八  對治顛倒道集實諦助道。生不顛倒道故。九
者對治不自在心法。時非時得自在故。十者  對治有我相。觀諸法無我故。此意因時對治  煩惱心故生助道心。果時得助道法。即諸道
品四智相應諸助道法。餘亦準知。出體如餘。  辨廢立者前六廣如攝大乘第七莊嚴論第七  成唯識論第九。後四解深密經第四云。與前
六種為助伴故。於前三種所攝有情安置善品  故說方便與三為伴。於現法中煩惱多故。於  內心住無堪能等。復彼攝受乃至云。由此願
故煩惱微薄能修精進。故我說願為進助伴。  由此力故於內心住有所堪能故。說力為靜  慮助伴。由此智能引出世慧故我說智與慧
為伴。此意為助成滿前六故修後四。若準文  殊問經發菩提心經。為治十障立於十度。前  六即慳等。後四障者七煩惱心障。八顛倒道
障。九不自在心法障。十有我相障。治此後四  障立後四種度。若無性攝論後四一一皆通  前六。彼云。一方便善巧。謂以前六所集善根
共諸有情迴求無上正等菩提故。二願波羅  蜜多。謂發種種微妙大願引攝當來波羅蜜  多殊勝緣故。三力波羅。謂由思擇修習二力
令前六種無間現行故。四智波羅。謂由前六  成立妙智受用法樂成就有情故。諸波羅蜜  各有多義。隨各舉一皆不相違。

[0258c09]  經。善男子何者是波羅蜜義。

[0258c09]  下辨修行中第  二釋名。於中分二。初徵問後解釋。此徵也。

[0258c11]  經。所謂修習勝利是波羅蜜義。滿足無量大甚  深智是波羅蜜義。行非行法心不執著是波羅  蜜義。生死過失涅槃功德正覺正觀是波羅蜜
義。愚人智人皆悉攝受是波羅蜜義。能現種種  珍妙法寶是波羅蜜義。無礙解脫智慧滿足是  波羅蜜義。法界眾生界正分別知是波羅蜜義。
施等及智能令至不退轉是波羅蜜義。無生法  忍能令滿足是波羅蜜義。一切眾生功德善根  能令成熟是波羅蜜義。能於菩提成佛十力四
所畏不共法等皆悉成就是波羅蜜義。生死涅  槃了無二相是波羅蜜義。濟度一切是波羅蜜  義。一切外道來相詰難善能解釋令其降伏是
波羅蜜義。能轉十二妙行法輪是波羅蜜義。無  所著無所見無患累是波羅蜜義。

[0258c24]  解釋有十  七義即為十七段。文段易知不別牒科。但依  次釋。言勝利者瑜伽三十五總說發心有二  勝利。初發心已即是眾生尊重福田。一切眾
生皆應供養。亦作一切眾生父母。二發心已  即能攝受無惱害福。由此菩薩成就如是無  惱害福得倍輪王所守護。寢寤得安非人不
嬈。轉受餘生無病長壽常益有情無勞損等。  若攝大乘別說勝利。論云。如是六種所得勝  利云何可見。謂諸菩薩流轉生死。富貴攝故。
大生攝故。大朋大屬之所攝故。廣大事業加  行成就之所攝故無諸惱害。性薄塵垢之所  攝故。善知一切工巧明處之所攝故。勝生無
罪乃至安坐妙菩提座。常能現作一切有情  一切義利是名勝利。釋云。富貴攝故是施勝  利善趣攝故名大生。戒勝利。朋謂親族屬謂
奴婢等。是忍勝利。廣大事業加行成就是進  勝利。廣大事業謂輪王等。於中策勵名為加  行。所作皆辦故名成就。無所罣礙無諸惱害。
性薄塵垢之所攝故是靜慮勝利。善知一切  工巧明處是慧勝利。此上是六別別勝利。無  罪乃至坐菩提座常能現作一切有情一切義
利是六通利。不同世間勝生有罪。又無邊無  間乃至菩提非如世間唯自利益。常能現作  有情義利故如勝生能。餘五亦爾。佛智無量
能了二空名大。餘不能測名為甚深。此十能  滿名到彼岸。是波羅蜜義。善法名行不善名  非行。此即是因。俱不執著即不執著是波羅
蜜義。生死有漏果涅槃無漏果。生死過失涅  槃功德。於生死過失正覺。於涅槃功德正觀。  或是正覺觀俱通二處。是彼岸義。愚人樂生
死智人樂涅槃。平等利益悲心不損名攝受。  能得說示七聖財寶為智人。能得說示施戒  忍勤定智方便為世間。法為智人財為愚人。
現者說示或通為二說令學故。此是所示。或  可。珍寶即依勝定現七寶等施諸眾生。無礙  四無礙。解脫八解脫。由八解脫能引神通等
得四無礙等。智慧滿足此能為說。是波羅蜜  義。法界眾生界即五無量之二種也。影顯於  餘能正了知。施等即前五度及智即後五度。
皆能修習至不退轉即第十地至行彼岸。無  生法忍三無生忍。如前已釋。初地創得。八地  相續得。能令滿足者得至佛地。上二自利滿。
一切眾生功德善根能令成就者是利他彼  岸。十力降天魔無畏降外道不共法降二乘。  此三勝故例餘功德亦皆成滿。是菩提波羅  蜜智德也。生死涅槃了無二相如所通達真
如無別。彼岸斷德也。不如二乘以法執心見  有二相。濟度一切是恩德。由具無畏外道諸  難釋令降伏。能破邪彼岸。能轉十二妙行法
輪是顯正彼岸。十二妙行者四諦三轉。且依  苦諦見道示相修道勸修無學作證。生無漏  慧名為法眼。各於去來今斷彼愚故一剎那
智義分斷三。即如次名智明覺也。計餘三諦  各有十二。應成四十八種行相。以相似故總  名十二妙行法輪。廣此法輪如法華疏。能於
一切無著無染著。無所見無滯礙。無患累捨  無常色獲得常色。受想行識亦復如是。即是  永捨二種生死之患累也。

[0259b25]  經。善男子。初地菩薩是相先現。三千大千世界  無量無邊種種寶藏無不盈滿菩薩悉見。善男  子。二地菩薩是相先現。三千大千世界地平如
掌無量無邊種種妙色清淨珍寶莊嚴之具菩  薩悉見。善男子。三地菩薩是相先現。自身勇健  甲仗莊嚴一切怨賊皆能摧伏菩薩悉見。善男
子。四地菩薩是相先現。四方風輪種種妙華悉  皆散灑充布地上菩薩悉見。善男子。五地菩薩  是相先現。有妙寶女眾寶瓔珞周遍嚴身首冠
名華以為其飾菩薩悉見。善男子。六地菩薩是  相先現。七寶華池有四階道金砂遍布清淨無  穢八功德水皆悉盈滿嗢鉢羅華拘物頭華芬
陀利華隨處莊嚴於華池所遊戲快樂清涼無  比菩薩悉見。善男子。七地菩薩是相先現。於菩  薩前有諸眾生應墮地獄以菩薩力便得不墮
無有損傷亦無恐怖菩薩悉見。善男子。八地菩  薩是相先現。於身兩邊有師子王以為衛護一  切眾獸悉皆怖畏菩薩悉見。善男子。九地菩薩
是相先現轉輪聖王無量億眾圍繞供養頂上  白蓋無量眾寶之所莊嚴菩薩悉見。善男子。十  地菩薩是相先現。如來之身金色晃耀無量淨
光悉皆圓滿有無量億梵王圍繞恭敬供養轉  於無上微妙法輪菩薩悉見。

[0259c18]  已下答中第三  大段證地。由前發心久修勝行得至證地故。  於中分五。一得地相。二釋地名。三明地障礙。
四地所修行。五明地修習。此得地相。謂初證  時所得之相。若無性攝論第七於十地中通  得四相。論云。得此諸地云何可見。此問由四
種相。一得勝解謂得諸地深信解故。二得正  行謂得諸地相應十種正法行故。三得通達  謂於初地達法界時遍能通達一切地故。四
得成滿謂修諸地到究竟故。釋云。深信解者  於地教決定印可真實如是。十種正行者即  十法行。謂供養。書寫。施他。聽。披讀。受。持及
開演。諷誦。及思修。得通達者謂於初地達法  界時。遍能通達一切地者若於初地正通達  時速能通達後一切地。此種類故如有頌言。
如竹破初節餘節速能破。得初地。真智諸地  疾當成。到究竟者謂地地中果分成滿或最  後滿。果分成滿望前為果在因名分。或最後
滿者即成佛果。果究竟故。或第十地因究竟  故稱最後滿。若準大莊嚴論第十三云。入地  菩薩地地皆有十相。何者為十。一明信。二無
劣。三無怯。四無待。五通達。六平等。七離偏。  八離著。九知方便。十聖眾生。明信者於自地  得明。於諸法中除無知故於他地得信。於後
諸地願樂故。無劣者聞深妙法不驚怖故。無  怯者難行行極勇猛故。無待者起自地行不  待教故。通達者他地方便皆能起故。平等者
普於眾生同自心故。離偏者耳聞毀譽無高  下故。離著者得輪王等位無愛染故。知方便  者知諸法不可得為佛上方便故。聖眾生者
諸佛徒眾恒在生故。此等十相地地皆具。亦  有得度相。廣如彼明。彼二文約內證相。諸地  之通相。此經約外得。諸地之別相。由行十度
外得此相。十地現相即為十段。分別可知。問。  此等相在何處。答。各各將入自地時得。云先  現故。又解。各各初入地時得。而云先現者更
有多相。此等先現故不可在地前。云初地等  菩薩是相先現故。表於初地能行一切施度。  外遍大千現種種寶藏。能遂所求故無不盈
滿。菩薩皆見者自上菩薩得見此相。非下得  見。餘皆準知。於第二地表證平等理具持淨  戒淨十業道故現妙色淨寶嚴具。於第三地
表行三忍有勇健相。被甲降怨。於第四地表  行四正勤七淨九淨妙華散地。七淨者戒淨．  心淨．見淨．度疑淨．道非道智見淨．行智見淨．
行斷智見淨也。九淨者加無緣寂滅淨淨國  土淨。於第五地表行禪定離諸硬強有寶女  現。禪定能生解脫遍處等瓔珞嚴身。行七覺
分故首冠名華。於第六地文義有八。一表行  智度。智有七種。法智．類智．世俗智．神通智．  相智．十力前行智．四道理中正道理智。故現
七寶華從起故寶華依池。二即法類智依觀  四諦悟緣起理。有四階道。或依智分加行無  間解脫勝進為四階道。三證如理起金砂遍
布。四離麁相障清淨無穢。五得八解脫或八  道支或八種智現八功德水。一淨。二輕。三冷。  四耎。五甘。六不臭。七飲不損喉。八飲不傷
腸六四智因現四色華。青黃赤白。七遊法苑  樂。八證無為涼。於第七地表行善巧拔濟眾  生。於菩薩前應墮惡趣。能令當不墮現不受
惡報。故無有損傷。離現當怖。如首楞嚴經。  菩薩性是首楞嚴三昧。能息諸苦拔三毒箭  等。於第八地表行二願或無相智任運現前
得相土二自在故。於身兩邊師子衛護。能令  一切煩惱不現行故一切獸怖。於第九地表  行力度如彼輪王有大勢力。四辨利生故無
量億眾圍繞供養。以四無量蔭生如蓋。離染  故自行七聖財或眾生緣慈等眾寶莊嚴。於  第十地表灌頂位將成正覺。於菩薩身有如
來相現。一現身。二現光。三現眾梵。四現轉法  輪。此於自身不由作意有佛身相等。若準菩  薩求夢經。於其地地各夢諸相。八地已上菩
薩無睡如何有夢。此約所見觀如夢幻。今此  亦爾。雖不作意如夢自身現佛事等。非約外  見。初地已上剎那恒得見諸佛故。或此外覩
如來相現。剎那所見彼佛為現。此約自見。

[0260c07]  經。善男子云何初地名為歡喜。

[0260c07]  贊曰。第二釋  地名。成唯識第九。攝論第九。大莊嚴十三。解  深密經。瑜伽。決擇等皆廣釋名。大意皆同。復
少差別。廣略互顯。繁不具引。十地不同分為  十段。初地分三謂徵釋結。餘九各二但有釋  結。準此初徵應言云何初地等名為歡喜等。  略其等字。

[0260c14]  經。謂初證得出世之心。昔所未得而今始得。於  大事用如其所願悉皆成就。生極喜樂。是故最  初名為歡喜。諸微細垢犯戒過失皆得清淨。是
故二地名為無垢。無量智慧三昧光明不可傾  動。無能摧伏。聞持陀羅尼以為根本。是故三地  名為明地。以智慧火燒諸煩惱。增長光明修行
覺品。是故四地名為焰地。修行方便勝智自在  極難得故見修煩惱難伏能伏是故五地名為  難勝。行法相續了了顯現無相思惟皆悉現前。
是故六地名為現前。無漏無間無相思惟解脫  三昧遠修行故是地清淨無有障礙。是故七地  名為遠行。無相思惟修得自在諸煩惱行不能
令動。是故八地名為不動。說一切法種種差別  皆得自在無患無累增長智慧自在無礙。是故  九地名為善慧。法身如虛空。智慧如大雲。皆能
遍滿覆一切故。是故第十名為法雲。

[0260c29]  贊曰。  釋有二義。一自利。二利他。得出世心即二空  智與心相應名出世心。是隣近釋。昔未得今  始得釋初得言。此自利。於大事用如願成就
者謂利他用。故大莊嚴論云。一見真如謂見  自利。昔曾未見今時始見。去菩提近故。二見  利物謂見利他。一一剎那能成就百眾生故
此能成就百類有情。準知菩薩以利眾生為  大事用。如十地經論．瑜伽四十七．唯識等皆  說。初地得十百門。一淨信出家。一剎那頃證
百三摩地。二以淨天眼於諸佛國見百如來。  三於彼變化住持皆能解了。以神通力動百  世界。四身亦能往放光令見。五化為百類。六
成就百類所化有情。七若欲留命能住百劫。  八於前後際能知百劫。九於蘊界等百法明  門能正思擇。十化百身。身皆能現百菩薩眷
屬。或總十百為大事用。生極喜樂釋歡喜言。  通前二處。結文可知。餘九文顯。亦不牒科。皆  準初知。於二地中離於二垢。一諸微結垢起
異乘心。二諸犯戒垢誤犯三業故大莊嚴論  云。於二地中出二種垢。一出犯戒垢。即此犯  戒過失。二出起異乘心垢。即諸微細垢。離二
垢故名離垢。此云皆得清淨。即離垢義。言無  量智慧謂聞思修三慧無量。從定所發自明  明他。大莊嚴論云。由能以法自明明他故名
明他名三昧光明。不為外道邪魔摧伏名不  傾動。又除障故名不傾動。即彼三慧以定總  持之所發故。即定總持名為根本故。唯識論
第九云。成就勝定本法總持能發無邊妙慧  光故。前已說慧是三昧光明。故下但云總持  為本。結文可知。第四地中修菩提分。智慧之
火焰能燒微細煩惱現行等障薪故。莊嚴論  云。於四地中以菩提分慧為焰自性。以惑智  二障為薪自性。更增勝智光明覺品。即是菩
提分法轉更增勝。第五地中真俗二智行相  互違合令相應。俱時而起名修行方便勝智  自在。復能除彼害伴隨眠遠隨現行名為難  伏。雖分別見等見道已除俱生身見四地已
斷。至此地中復除害伴。此不與我見俱。別  起貪瞋等亦通見修斷。就總盡說云見修煩  惱難伏能伏。非分別惑此地方伏。此道智障
以煩惱名說。據害伴俱所知障品伏不起說。  非諸俱生此皆能伏。羸劣睡眠六七地伏。又  依六說。非第七俱。第七俱者八地已去猶現
行故。故解深密云。八地已上唯有所依所知  障在。第六一向恒在觀中不可起惑。又斷所  知能依惑障。亦畢竟伏。唯識論等據二身見
說見修惑四地除。此經據貪等故說五地伏  見修惑。各依一義互不相違。問。準諸處說初  地已上一切煩惱能伏頓盡由故意生。云何
我見等四地能伏害伴隨眠五地能伏。答。若  據能伏初地即能猶故意起。今依永伏故意  不能令起。此由斷彼所依所知故與差別。此
中二難。一能合二智難。二能伏煩惱難。此地  俱得故名難勝。又大莊嚴論有二難退。一勤  化眾生心無惱難。二生不從化心無惱難。此
意二難退者退謂捨。極難捨退。此地菩薩能  退二難。於難得勝故名難勝。此意即能退難  退義。同難伏能伏。彼論約利他難得勝。此經
據自利難得勝。各據一義各不相違。或可。此  中修行方便極難得故。即彼二難勝智自在  極難得故。即餘所合真俗二智。一極難得故
通於二處即皆攝盡。第六地中恒觀十二因  緣道理相續不斷名行法相續。智常正觀名  為了了。此為加行復能引起無分別智名無
相思惟。思惟即正智皆悉現前故。成唯識論  云。住緣起智引無分別最勝般若恒觀在前。  依大莊嚴云。於六地中依波若力能不住生
死涅槃。二法恒現前。亦此無相思惟中攝無  生死涅槃二種相故。問。準餘處文於五地中  已無涅槃生死二相證得無住。何故大莊嚴
論說在六地。答。餘約暫能說在五地。此約  多續說在六地。唯識論等云。於六地中無相  觀多有相觀少。第七地中於無相理長時相
續。能以真智觀無細生滅二。無相思惟即無  分別智。此中應云於無相理無漏無間思惟。  簡第六地有相間故。以經多時方至此地故。
解深密經云。能遠證入無間無缺無相作意。  解脫謂八解脫。三昧謂三三昧即無相思惟  無相解脫三昧。俱遠修行至功用後邊故。唯
識論云。至無相住功用後邊出過世間二乘  道故。初三地修相同世間行施戒修。四五六  地修於道品。四諦緣起相同二乘。以出離彼
故名遠修行。離細相現行障故名清淨無障。  第八地中於無相觀任運起故名無相思惟。  修得自在純無漏觀無煩惱動云諸煩惱行不
能令動。即二不動。一相用不動相即有無相。  用即功用。二煩惱不動故。唯識云。無分別智  任運現前。相用煩惱不能動故。大莊嚴論但
不為相及功用動無不為煩惱動。彼略說故  第九地中任運能得。四無礙智說一切法。總  通四辨俱得名說。以種種名言差別說。以種
種義差別說。以種種音聲差別說。以種種辨  才差別說。由任運故皆得自在。離二愚障故  云無患累。復能令自他一智慧二自在三四
辯皆得增長。故名善慧。又四辯才能說除疑  名為善慧。於第十地所得法身如大虛空。以  大智慧如雲遍空即智充滿法身。又猶如雲。
法即如雲。能覆一切故。復說妙法如雲下雨。  即法之雲。法通法身及所說法。依大莊嚴論  云。由三昧門及陀羅尼門攝一切聞熏因遍
阿梨耶識中。譬如浮雲遍滿虛空。能以此聞  熏習雲於一一剎那於一一相一一好一一毛  孔雨無量無邊法雨。充足一切可化眾生。由
能如雲雨法雨故名法雲地。此即阿賴耶識  如空。無漏聞熏習如雲。此意阿梨耶能廣含  藏如空。種能生現如雲下雨。以定總持所有
熏習攝餘熏習。起現行時復能說法。唯前言  由三昧門及陀羅尼門攝一切聞熏習因故。  以定及總持攝聞熏習。準下云以此聞熏習
雲即說彼二所有熏習。不爾如何前云遍阿  梨耶識中。若瑜伽論．解深密等亦以。麁重如  空遍於一切。此智如雲遍能隱覆如空麁重
故。成唯識論云。大法智雲含諸德水蔽如空  麁重充滿法身故。空有三義。一法身如空以  遍淨故。二阿梨如空以遍含一切種故。三麁
重如空遍一切故。雲有三。一聞熏習如雲。二  智慧如雲。三慈悲如雲。即十地經云。自從願  力起大慈悲雲。據自利及決擇增說智慧雲。
據利他覆蔭即說慈悲。此二據現行說。若據  當能雨功德法二種子如雲。同無著般若論。  未來如雲故皆不相違。問。此之十地即十三
住中十住。住地二名有何差別。答。準大莊嚴  論一釋無別故。彼論云。十一住者即十一地。  住者名地。既住者名地。明知無差。一解。地住
名別。彼論自問云。何名地。偈言為集諸善根  樂住故說住。數數數無畏復以地為名。準釋  初二句釋住名。後二句釋地名。云諸菩薩為
成就種種善根。於一切時樂住一切地。是故  諸地說名為住。步彌耶名為地。步者數數義。  彌者實數義。耶者無畏義。欲進上地數數斷
障礙數數得功德。是數數義。地以十數為量。  一一地中知斷爾所障礙知得爾所功德。知  此不虛是實數義。上地是無畏處。諸菩薩畏
於自地中退失自他利功德進求上地。是名  無畏義。以三義故名地。

[0262b20]  經。善男子執著有相我法無明怖畏生死惡趣  無明此二無明障於初地。

[0262b21]  贊曰。此第三明  地障。因明十一地障。前問菩提。通佛果故。今  亦明佛地之障。此十一障即十一段此初。即
異生性障。文分為三。一牒請機。二出障體。三  辨所障。餘十障文各有二。除所告機。有相我  法即二執之境。相謂相狀。能執之心當情相
狀即同唯識論。云起自心相。或即體相。執著  即能執之心。此執著我法皆悉有體。設執法  無還執有無相。是故經云不應住法亦不住
非法。非法者是無法也。若執我無亦是法執。  二執是慧俱無明。強名為無明。是隣近釋。怖  畏生死惡趣無明者此惡趣言非唯三惡道通
八難故。但分別所起不善業及所感果并所  知障所發業果亦是此攝。毀責之名總云惡  趣。由是此經云生死惡趣非唯三途。言怖畏
者即此惡趣是所怖畏名為怖畏。此無明發  無明品故名為無明。又唯識論云。或說彼利  鈍障品俱起二愚。二執無明意說利品。惡趣
無明意說鈍品。俱起無明名惡趣者亦毀責  名。或見等迷理不發惡業。鈍品迷事故發惡  業。從果為名名惡趣雜染愚。愚是本故竝依
主釋。問。唯識論云。一執著我法愚。即是此中  異生性障。且異生性障不相應假。依種分位  非即種體。云何二執即異生性。答言。異生性
雖實通依。與現本識同地能生分別二障種  子上立。從能依法以立障名。或即異生性從  所依執種名執著我法愚。體不即愚。愚品名
愚。如前所引。問。初地能斷分別二執。彼唯識  論等何不即以二執自體立於障名。或從能  所依以立障名耶。答。異生性滅即二執斷。又
異生名簡異於聖。得聖斷彼顯故立名。問。入  於初地既斷二障。云何攝論云十無明是不  染污分別我執是染污故。答。世親攝論彼中
解云。雖斷二障二乘亦能斷煩惱障。是共德  故意約不共所知障說名不染污。又解。彼說  不染約修道斷離十障外說十無明顯立十
地。成唯識論天親攝論俱有二解。二十二愚  所明體性與瑜伽七十八等同。又準餘文皆  於初地說斷二愚及彼麁重。此略不言麁重。
成唯識論有其二釋。論云。彼麁重言顯彼二  種或二所起無堪任性。無堪任性者瑜伽五  十八云。謂第八識中不安穩性等。唯識論云。
如入二定說斷苦根。所斷善根雖非現種而  名麁重。此亦應爾。愚及麁重餘之十種皆準  此知。解異生性及其麁重廣如成唯識義燈  所說。

[0263a09]  經。微細學處護犯無明發起種種業行無明此  二無明障於二地。

[0263a10]  即邪行障是所知障。俱  生一分能令菩薩悞犯三業。初地已上性戒  成就必不故犯性。悞有所犯初地未斷。入二
地斷。發起種種業行無明是彼悞犯所起三  業。唯識論云。所知障中俱生一分及彼所起  悞犯三業。彼障二地極淨尸羅。入二地時便
能永斷。由斯二地說斷二愚及彼麁重。一微  細悞犯愚。即此中俱生一分。二種種業趣愚。  即彼所起悞犯三業。能起三業不但無明。所
起三業亦非是愚。愚相應愚所起愚品類總  名愚。成唯識又云。或唯起業不了業愚。此意  但取能起能迷迷三業之愚。亦竝依主釋。問。
成唯識論第八云。所知障不能發業云何復  云能發三業。答。約不能發招趣生異熟果業  云不發業。若不能招所有三業此所知障非
不能發故。佛地論出二體俱云謂所發業并  所得果。果是等流增上二果故不相違。

[0263a27]  經。未得令得愛著無明能障殊勝總持無明此  二無明障於三地。

[0263a28]  即闇鈍障。未得今得即  是無漏勝定。通色無色及勝修慧。二地中無。  入三地時能斷彼障。體即欲界貪俱所知障
云未得今得。能障殊勝總持。總持有四。謂法  義．呪．得菩薩忍。入三地時能斷彼障。總持念  慧為性。今說。初二由入三地能斷定障。得勝
定發勝修慧。斷總持障得勝總持。發得聞思  二種勝慧故。成唯識云。由斯三地說斷二愚  及彼麁重。一欲貪愚。即障勝定及修慧者。二
圓滿聞持陀羅尼愚。即障總持聞思慧者。此  由欲貪性為散亂。此所知障與欲貪俱名為  欲貪故障勝定及於修慧。若障總持及聞思
慧是別所知。非即所障。義分為二。又聞思與  聞持相近故偏說之。非不障修慧各從增  說。

[0263b14]  經。味著等至喜悅無明微妙淨法愛樂無明此  二無明障於四地。

[0263b15]  即微細煩惱現行障。等至  即勝定。味著是愛喜悅是受。即領受下劣定  障修勝定故為勝障。餘多說貪。此經兼受即
正障體。貪緣此受所領受定故俱名障。或此  喜悅即是定愛。微妙淨法是菩提。法愛即樂  也。體即是貪。此二無明是彼二貪相應無明
故。成唯識論云。一等至愛愚。即是此中定愛  俱者。二法愛愚。即是此中法愛俱者。亦依主  釋。此之二障四地能斷。由於四地作菩提分
法觀故。故唯識論云。菩提分法特違彼故。此  中言定亦兼於慧。言菩提分法亦有教法及  餘勝法并勝智慧。於第三地雖證勝定及勝
教等。猶生愛著未能得作菩提分觀。故入四  地中作菩提分觀。特違於彼故入四地能斷  彼二。廣如成唯識論。問。如何特違。答。由四
地中修菩提分法。初作四念住觀一切法皆  無我故。故特違彼我執故除微細煩惱現行  障。此障即是俱生身見。定法愛等諸相應惑
及隨煩惱復作壞緣法念處觀故。特違彼定  法愛等。又前三地創得勝定及勝教法故有  愛著。此四地中更得勝法故能除彼。又能證
得無攝受如能特違彼。問。餘處初無明等皆  即障名。何故等至愛不即障名耶。答。應知此  中十障無明更互影顯。如初障等但說我法
等。據實通餘惑。然四地等障顯不但一法。即  總云微細煩惱等。據別勝障即應云我見及  二愛。約通故總說。二十二無明多約別說故。
此定愛等不即十障名。影餘應爾。

[0263c14]  經。欲背生死無明希趣涅槃無明此二無明障  於五地。

[0263c15]  即欲背生死愚。希趣涅槃者即欣  涅槃愚。不能了生死涅槃真體無別故故有  欣厭。此即於下乘般涅槃障又作勝菩提分
觀。未能證得無差別如為五地障。前後說障  皆準此知。由於五地作四諦觀真俗二智合  令雙行。由能證得無差別如能證之智名無
差別道。故成唯識論云。彼障五地。無差別道  入五地時便能永斷故能除彼。

[0263c23]  經。觀行流轉無明麁相現前無明此二無明障  於六地。

[0263c24]  觀行流轉即緣苦集無明麁相現  前。即觀滅道淨相。此即麁相現行障。以五地  中觀四諦故。雖亦作無相多時作有相觀障
於六地多無相觀。故入六地能斷此障。

[0263c28]  經。微細諸相現行無明作意欣樂無相無明此  二無明障於七地。

[0263c29]  即細相現行障。微細諸  相即細生相。作意欣樂無相即觀細滅相。由  於六地作緣起觀見有生滅。彼障七地妙無
相道。未能即空起有勝行。故入七地除。

[0264a04]  經。於無相觀功用無明執相自在無明此二無  明障於八地。

[0264a05]  即無相中作加行障。於第七  地雖能長時作無相觀。能加功用方得。長時  有加行愚。由愚未斷故起加行。無相觀中不
得自在。執相者即於七地雖現相土有執相  種。於現相土亦不自在。不自在言通於無相。  又有四自在謂相土智業。於八地中得相土
二。九地得智十地得業。相即隨欲現金銀等  類。類寬也。土即隨欲現。或大小土狹於相故。  今言相即得攝土。故入八地能斷彼障。問。入
八地已無相自在。何故耽寂不欲利生。答。言  自在者約無功用任運能起自利而說。不約  利他故不相違。

[0264a17]  經。於所說義及名句文此二無量未得善巧無  明於詞辯才不隨意無明此二無明障於九地。

[0264a19]  即利他中不欲行障。所說義義無礙解。及  名句文法無礙解。於此二中未得自在云未得  善巧。於詞者諸方音聲。故成唯識論云。法緣
名等詞緣於聲。故詞是聲。辯才者即七辯才。  於現音聲及七辯才不自在故名不隨意。由  第八地於利他中不欲行故。未能除此四無  礙愚。故入九地即能永斷。

[0264a26]  經。於大神通未得自在變現無明微細祕密未  能悟解事業無明此二無明障於十地。

[0264a27]  則於  諸法中不得自在障。五種神通過於二乘及  前菩薩。又能廣利得自在故名大神通。變謂  轉換現謂化現。無而忽有。微細祕密有大法
智雲及所含藏。細者妙也。即是微妙。由離障  故極難得故。難解稱祕密。未能悟解則無明。  事業者利生事業於第九地無明障此。故入  第十即能永斷。

[0264b06]  經。於一切境微細所知障礙無明極細煩惱麁  重無明此二無明障於佛地。

[0264b07]  即第十一障空有  理事名一切境。妙觀察智觀如羅穀。此即由  有細所知障通現及種。通七識俱所熏成種。
亦由第七現行法執不得分明。極細煩惱麁  重者則細煩惱種子。亦通第七識。煩惱現行  入八地。時畢已不起。若其種子第十地未斷
故障佛地。在金剛定無間道除。非同於餘入  地方斷。此經約二十二無明辨障差別。亦即  攝十一障總即名障別即名愚。此攝十一障  二十二愚。諸教不同煩不具述。

[0264b17]  經。善男子菩薩摩訶薩於初地中行施波羅蜜  於第二地行戒波羅蜜於第三地行忍波羅蜜  於第四地行勤波羅蜜於第五地行定波羅蜜
於第六地行慧波羅蜜於第七地行方便勝智  波羅蜜於第八地行願波羅蜜於第九地行力  波羅蜜於第十地行智波羅蜜。

[0264b22]  贊曰。第四  地所修法。文段可知。問。菩薩地前尚行六度。  及十地論等云。第二劫一行中行一切行。於
第三劫一切行中行一切行。即皆具修。何故  此文地各行一。答。據實如是。言於十地各行  一者約增而說。無性攝論云。一一地中具修
十種。不應定說此地修此。由增勝言無此過  失。

[0264c01]  善男子。菩薩摩訶薩最初發心攝受能生妙寶  三摩地。第二發心攝受能生可愛樂三摩地。第  三發心攝受能生難動三摩地。第四發心攝受
能生不退轉三摩地。第五發心攝受能生寶華  三摩地。第六發心攝受能生日圓光燄三摩地。  第七發心攝受能生一切願如意成就三摩地。
第八發心攝受能生現前證住三摩地。第九發  心攝受能生智藏三摩地。第十發心攝受能生  勇進三摩地。

[0264c09]  贊曰。第五明修行。此意十地  各行一度如何修習。謂要定慧兩法雙修故。  無性攝論云。於地地中修奢摩他毘鉢舍那。
由五相修。如彼廣辨。然諸處說修多少差別。  各各不同不能具引。何故但說止觀二門而  為修耶。答。無性釋云。謂能對治諸散動故得
能對治諸顛倒慧。於地地中修行此二。然今  此經但說止品。以定能引無相正智是智足  故。然約十地別別修定。與彼諸文互相影顯。
文段分三。初舉能修之人。次明所修定。後即  總結。由定起施名妙寶等持。三者是等。摩地  云持。平等持心令住於境。舊音訛故名為三
昧。定能起戒名可愛樂等持。由持戒者眾所  樂見。或從無漏道共戒說定能起忍者難動  等持。定發精進名不退等持。由定能為功德
勝因名寶華等持。定能發智名曰圓光焰等  持。定能發生方便善巧名一切願如意成就。  定能發智任運能證無相妙理名現前證。定
發四辨名為智藏。定發神通廣大事業名為  勇進。

[0264c29]  經。善男子是名菩薩摩訶薩十種發心。

[0264c29]  贊  曰。總結。

[0265a02]  經。善男子菩薩摩訶薩於此初地得陀羅尼名  依功德力爾時世尊即說呪曰。

[0265a03]  怛姪他　晡  [口*律]  儞曼奴喇剃　獨虎獨虎獨虎　耶跋蘇利  瑜　阿婆婆薩底  (丁里)  耶跋旃達囉　調怛底  多跋達洛叉漫
憚荼鉢唎訶  㘕  矩嚕莎  (引)  訶  (引)

[0265a07]  善男子此陀羅尼是過一恒河沙數諸  佛所說為護初地菩薩故若有誦持此陀羅尼  呪者得脫一切怖畏所謂虎狼師子惡獸之類
一切惡鬼人非人等怨賊災橫及諸苦惱解脫  五障不忘念初地善男子菩薩摩訶薩於第二  地得陀羅尼名善安樂住。

[0265a12]  怛姪他　嗢篅  (入聲  下同)  里質里質里　嗢篅羅篅羅  (引)  喃繕覩繕  覩　嗢篅里虎嚕虎嚕　莎訶

[0265a14]  善男子此陀  羅尼是過二恒河沙數諸佛所說為護二地菩  薩故若有誦持此陀羅尼呪者脫諸怖畏惡獸  惡鬼人非人等怨賊災橫及諸苦惱解脫五障
不忘念二地善男子菩薩摩訶薩於第三地得  陀羅尼名難勝力。

[0265a19]  怛姪他　憚宅枳般宅枳  羯喇  [打-丁+致]  高喇  [打-丁+致]  雞由哩憚  [打-丁+致]  里　莎訶

[0265a21]  善男子此陀羅尼是過三恒河沙數諸佛所  說為護三地菩薩故若有誦持此陀羅尼呪者  脫諸怖畏惡獸惡鬼人非人等怨賊災橫及諸
苦惱解脫五障不忘念三地善男子菩薩摩訶  薩於第四地得陀羅尼名大利益。

[0265a25]  怛姪他  室唎室唎　陀弭儞陀弭儞　陀哩陀哩儞  室利室唎儞　毘舍羅波始波始娜  [口*半]  陀弭  帝莎訶

[0265a28]  善男子此陀羅尼是過四恒河沙數  諸佛所說為護四地菩薩故若有誦持此陀羅  尼呪者脫諸怖畏惡獸惡鬼人非人等怨賊災
橫及諸苦惱解脫五障不忘念四地善男子菩  薩摩訶薩於第五地得陀羅尼名種種功德莊  嚴。

[0265b04]  怛姪他　訶哩訶哩儞　遮哩遮哩儞羯  喇摩  (引)

[0265b06]  儞僧羯喇摩  (引)  儞三婆山儞瞻跋儞悉耽婆  儞謨漢儞　碎閻步陛莎訶

[0265b07]  善男子此陀羅  尼是過五恒沙數諸佛所說為護五地菩薩摩  訶薩故若有誦持此陀羅尼呪者脫諸怖畏惡  獸惡鬼人非人等怨賊災橫及諸苦惱解脫五
障不忘念五地善男子菩薩摩訶薩於第六地  得陀羅尼名圓滿智。

[0265b12]  怛姪他　毘徙哩毘徙  哩　摩哩儞迦里迦里　毘度漢底　嚕嚕嚕  嚕　主嚕主嚕　杜嚕婆杜嚕婆　捨捨設者  婆哩灑　莎  (入)
悉底薩婆薩埵喃　悉甸覩  曼怛囉鉢陀儞莎訶

[0265b16]  善男子此陀羅尼是過  六恒河沙數諸佛所說為護六地菩薩摩訶薩  故若有誦持此陀羅尼呪者脫諸怖畏惡獸惡
鬼人非人等怨賊災橫及諸苦惱解脫五障不  忘念六地善男子菩薩摩訶薩於第七地得陀  羅尼名法勝行。

[0265b21]  怛姪他　勺訶  (上)  勺訶  (引)  嚕　勺訶勺訶勺訶嚕　鞞陸枳鞞陸枳　阿  蜜栗多唬漢儞　勃里山儞　鞞嚕勅枳婆嚕  伐底
鞞提呬枳　頻陀鞞哩儞　阿蜜哩底  枳　薄虎主愈　薄虎主愈莎訶

[0265b25]  善男子此  陀羅尼是過七恒河沙數諸佛所說為護七地  菩薩故若有誦持此陀羅尼呪者脫諸怖畏惡  獸惡鬼人非人等怨賊災橫及諸苦惱解脫五
障不忘念七地善男子菩薩摩訶薩於第八地  得陀羅尼名無盡藏。

[0265c01]  怛姪他　室唎室唎室  唎儞　蜜底蜜底　羯哩羯哩　醯嚕醯嚕  主嚕主嚕　畔陀弭莎訶

[0265c03]  善男子此陀羅尼  是過八恒河沙數諸佛所說為護八地菩薩故  若有誦持此陀羅尼呪者脫諸怖畏惡獸惡鬼  人非人等怨賊災橫及諸苦惱解脫五障不忘
念八地善男子菩薩摩訶薩於第九地得陀羅  尼名無量門。

[0265c08]  怛姪他　訶哩旃茶哩枳　俱  藍婆喇體　覩剌死　拔吒拔吒死　室唎室  唎　迦室哩迦　必室唎莎悉底　薩婆薩埵  喃莎訶

[0265c11]  善男子此陀羅尼是過九恒河沙數  諸佛所說為護九地菩薩故若有誦持此陀羅  尼呪者脫諸怖畏惡獸惡鬼人非人等怨賊災
橫及諸苦惱解脫五障不忘念九地善男子菩  薩摩訶薩於第十地得陀羅尼名破金剛山。

[0265c16]  怛姪他　悉提  (去)  蘇悉提  (去)  謨折儞木察儞  毘木底菴末麗　毘末麗涅末麗　忙揭麗  呬  [口*闌]  若　揭鞞
曷喇怛娜揭鞞　三曼多跋  姪囇　薩婆頞他娑憚儞　摩  捺  斯莫訶摩  捺  斯　頞步底　頞窒步底　阿喇誓毘喇誓  頞主底菴蜜栗底　阿喇誓　毘喇誓　跋
㘕  謎　跋囉甜　麼莎　囇晡喇儞晡喇娜　曼  奴喇剃莎訶

[0265c23]  善男子此陀羅尼灌頂吉祥句  是過十恒河沙數諸佛所說為護十地菩薩故  若有誦持此陀羅尼呪者脫諸怖畏惡獸惡鬼
人非人等怨賊災橫一切毒害皆悉除滅解脫  五障不忘念十地。

[0265c27]  贊曰。答第一問中有四。  此即第四得護有二。初得護後領讚。此初也。  十地不同即為十段。一一段中各分為四。一
標能護名。二正說神呪。三歎法勝。多佛說故。  四明護益。四總持中是呪總持。由行施得名  為功德。餘名準行例此可知。歎勝中有二。初
歎次所護地。護益有二。一無難。二不退。若有  誦持此下是無五難。初標次列後結。五難者  一惡獸。二惡鬼。三怨賊。四水火等災橫。五三
七苦等。及結文段可知。不忘者第二能令不  退。餘九準知。第二總持名善安樂住。由持戒  故得名善安樂住。由行忍故得名難勝力。由
行精進善成辦故得名大利益。由修定力引  諸功德得名種種功德莊嚴。由行智故得名  圓滿智。由行方便善巧故得名法勝行。由行
十無盡願故得名無盡藏。由得四辯廣利生  故得名無量門。由智能破如金剛障故得總  持名破金剛山。餘九如次。配釋所得總持之  名。餘文同故更不科釋。

[0266a17]  經。爾時師子相無礙光燄菩薩聞佛說此不可  思議陀羅尼已即從座起偏袒右肩右膝著地  合掌恭敬頂禮佛足。

[0266a19]  贊曰。得護中第二領  讚。文分為三。初領所說法。次頂禮虔恭即歡  讚儀。後申言讚歎。此初二文。表能修行故。從
坐起作吉祥兆故袒右肩。表能證位故膝著  地。智冥所說故合掌。既聞妙法知說者勝故  加恭敬。表敬之極以頂禮足。

[0266a25]  經。以頌讚佛敬禮無譬喻甚深無相法。

[0266a25]  贊  曰。後申言讚歎。總有十頌分之為二。初半頌  讚所聞法。餘九頌半讚佛。此初也。法為佛師  故先讚法。佛能起說是教之主故。次讚佛。起
慇淨心策殊勝業。虔誠頂拜名為敬禮。梵男  聲呼云伴談。女聲呼云伴底。此云敬禮訛云  和南。法體殊勝非喻所喻云無譬喻。唯佛究
了稱甚深。如法華經論。甚深有五。一義甚深  真如義用。二體甚深即如自性。三內證甚深  唯無分別智方能契證。四依止甚深與恒沙
德為所依故。五無上甚深即無餘無住。無相  者無空有相等二相。或無生滅等十相。

[0266b08]  經。眾生失正知唯佛能濟度。

[0266b08]  贊曰。下讚佛。  初半頌總後九頌別。此總。佛三德中恩利生  勝故偏標舉。以影智斷。正知謂正智。凡無
正智廣造邪業沈輪生死。佛具二智唯獨能  濟。雖菩薩等亦能度生。由依佛故推功歸佛。

[0266b13]  經。如來明慧眼不見一法相復以正法眼普照  不思議不生於一法亦不滅一法。

[0266b14]  贊曰。下  別讚佛。初二頌讚報身智德。次二頌讚法身  斷德。餘五頌讚化身恩德。初中初讚因德。次
讚果德。讚因中初半頌讚慧眼。次一頌歎法  眼。慧眼照空第一義諦。掌珍論引經云。曼  殊室利慧眼無所觀不觀有為無為。所以者
何。非慧眼境故。法眼照有遍於真俗。非不見  真如而能了諸法無著。般若論釋意亦爾。故  先讚慧眼。無分別故不見一法相。非無諸法。
緣於教法及眾根性名為法眼。無不解了名  為普照。非餘所測名不思議。稱境而知不妄  見增生一法。亦不妄見減滅一法。處中而知
依他生滅。遍計真如竝無生滅。今不見彼後  二生滅。非無生滅之依他性。

[0266b28]  經。由斯平等見得至無上處。

[0266b28]  贊曰。明果也。  由謂因由。因修二眼得圓滿故能平等見。得  者無間道。至者解脫道。或翻於上。得者證義。
斷惑證滅心故。無上處者即大菩提。不說肉  天眼。無記法故。但是業果及定果故所以不  說。在佛身中名為佛眼。今此讚因故略佛  眼。

[0266c06]  經。不壞於生死亦不住涅槃不著於二邊是故  證圓寂。

[0266c07]  贊曰。下二行讚斷德。初一行無住  涅槃。後一行讚無餘。亦大涅槃正是法身。壞  者斷也。不同二乘永斷生死滅邊亦不樂住
涅槃為有邊。即空有俱不著。離於此二邊。是  故能證無住涅槃。涅槃梵語不正。正應云波  利眤縛喃。此云圓寂。名如前釋。此通因位未  名最清淨。

[0266c14]  經。於淨不淨品世尊知一味由不分別故獲得  最清淨。

[0266c15]  贊曰。無餘大涅槃。即正明法身。淨  不淨性體即真如名為一味。由無分別智證  斯一味。正涅槃因故能獲得極清淨最無上
法身。無餘圓寂名最清淨。出過因位唯佛得  故。無住通因。雖是清淨障未盡故未最清  淨。

[0266c21]  經。世尊無邊身不說於一字令諸弟子眾法雨  皆充滿。

[0266c22]  贊曰。下恩德分四。一行現身說法  德。一行觀生常利德。二行應機差別德。後一  行總結無差別。初也。他受變化隨機感現。其
形無量云無邊。或現大身。量難測故名無邊  身。離遍計故真理無故不獨說一字。故云不  說於一字。然由因緣識變之力令眾聞法皆
得充滿。如末尼珠隨求雨寶。亦如天鼓應念  出聲故。

[0267a01]  經。佛觀眾生相一切種皆無然於苦惱者常興  於救護。

[0267a02]  贊曰。觀生常利德。平等觀生怨親  利鈍好醜自他。依法界等此一切種相皆無  故。大悲不捨即空觀有。故於苦等常與救護。

[0267a05]  經。苦樂常無常有我無我等不一亦不異不生  亦不滅如是眾多義隨說有差別。

[0267a06]  贊曰。應  機差別德。初一頌半應機別。次一句喻顯。後  一句佛知。初也。苦樂常無常我無我一異生
滅舉此五對。於是眾多真理雖無隨機說別。

[0267a10]  經。譬如空谷響唯佛能了知。

[0267a10]  贊曰。舉喻。及  佛能了。譬如虛谷本無音聲隨響緣別出種  種聲。餘不能了唯佛能知。

[0267a13]  經。法界無分別是故無異乘為度眾生故分別  說有三。

[0267a14]  贊曰。總結無差。雖初差別終至一  乘於真法界亦無三乘之差別相。文顯可知。

[0267a16]  經。爾時大自在梵天王亦從座起偏袒右肩右  膝著地合掌恭敬頂禮佛足。

[0267a17]  贊曰。品中第  三大段大梵讚揚。於中有二。初梵王讚勸。後  如來印誠。初讚歎也。於中文三。初讚儀次正
讚後勸持。此初也。大自在梵王者第四靜慮  王。即第十地菩薩。十地經云。現報利益受佛  位故。後報利益摩醯首羅智處生故。

[0267a23]  經。而白佛言世尊此金光明最勝王經希有難  量初中後善文義究竟皆能成就一切佛法。

[0267a25]  贊曰。正讚瑜伽八十三說有十句。此初別說  五句。後皆能成下總說餘五句。或皆能成就  下但第十句。梵行之相影攝中間。八十三云。
言初善者謂於聞持生歡喜故。中善者謂修  行時無有艱苦。遠離二邊依中道行故。後善  者謂極究竟離諸垢故。及一切究竟離欲為
後邊故。此意謂。修行時是有學位。後善中謂  極究竟等是最後無間道位。及一切究竟等  是最後解脫道。離垢因果究竟故。言文義究
竟故。文究竟謂其文巧。即善縎綴名身等故。  其義究竟者即其釋妙也。謂能引發利益安  樂故。六無雜七圓滿八清淨九鮮白十梵行  之相。總是一切皆成中攝。

[0267b09]  經。若受持者是人則為報諸佛恩。

[0267b09]  贊曰。勸  持也。如法華經第二敘佛恩深無能得報。囑  累品云唯受持經即為報恩。此亦如是。

[0267b12]  經。佛言善男子如是如是如汝所說。

[0267b12]  贊曰。第  二如來印誠有二。初印後誠。初也。

[0267b14]  經。善男子若得聽聞是經典者皆不退於阿耨  多羅三藐三菩提。

[0267b15]  贊曰。誠也。有二。初能聽  聞者不退菩提。後聽受者滅障勝進。初中有  五。一標。二徵。三順釋。四重徵。五反顯。此即  標也。

[0267b19]  經。何以故。

[0267b19]  徵也可知。

[0267b20]  經。善男子是能成熟不退地菩薩殊勝善根是  第一法印是眾經王故應聽聞受持讀誦。

[0267b21]  贊  曰。順釋有二。初釋後勸。有三所以。能聽聞者  不退菩提。一是能就不退善根。即是未熟能  熟。二是第一法印即是先熟印令不退。三是
諸經王故。應下勸。

[0267b26]  經。何以故。

[0267b26]  重徵也。

[0267b27]  經。善男子若一切眾生未種善根未成熟善根  未親近諸佛者不能聽聞是微妙法。

[0267b28]  贊曰。  反顯也。三義反顯。一未種善根。二種而未熟。  三未親近諸佛。此之三人不能聽聞。故知能  聽聞者具前三緣。所以聞經得至不退。

[0267c03]  經。若善男子善女人能聽受者一切罪障皆悉  除滅得最清淨。

[0267c04]  贊曰。滅障勝進有三。一滅  三障。二近善友。三得勝法。此初也。一滅罪。  二得淨。得淨即是罪滅福生。或先破戒還令  清淨。

[0267c08]  經。常得見佛不離諸佛及善知識勝行之人。

[0267c09]  贊曰。近善友。勝行之人即諸菩薩。

[0267c10]  經。恒聞妙法住不退地。

[0267c10]  贊曰。得勝法有四。  初得聞勝法。二得至勝位。三得勝總持。四得  法勝用。此初二也。

[0267c13]  經。獲得如是勝陀羅尼門。

[0267c13]  贊曰。得勝總持  法。初總標後別示。初也。四陀羅尼中。是能  得不退陀羅尼證法性故無盡。得不退故無  減。

[0267c17]  經。所謂無盡無減海印出妙功德陀羅尼無盡  無減通達眾生意行言語陀羅尼無盡無減。

[0267c19]  贊曰。別示此十總持。或通十地一一皆得。或  隨十地如次得一。如前三摩地。初地行施能  得。應時如大海潮終不失時。證平等如而為
印故。依陀羅尼出生布施勝妙功德。復能發  生後後勝德無盡無減。或證理所得。或十無  盡句所攝故無盡無減。下皆準釋。於第二地
除不了業愚得此總持故能通達自他三業。  意行言三如次即意身語三業。或意行即八  萬四千心行。此識機言語。即約解一切眾生  語言。

[0267c29]  經。日圓無垢相光陀羅尼無盡無減滿月相光  陀羅尼無盡無減。

[0268a01]  由第三地由離闇鈍愚獲  此總持。能發殊勝妙定三明故。如日圓。自離  障云無垢。破他闇云相光。四地能離微細障。
故精進殊勝由如月輪初微至圓滿。能除已  生未生之我見執能生未生。能長已生一切  善法故。如月光能作清涼能開長蓮華。

[0268a07]  經。能伏諸惑演功德流陀羅尼無盡無減破金  剛山陀羅尼無盡無減。

[0268a08]  由於五地得諦相應  增上慧故。能伏害伴貪等煩惱總名降伏諸  惑。修定勝故得勝靜慮演功德流。流謂八解
脫。故華嚴經云。八解脫法流淨妙水。或得勝  定能演說定一切功德。由第六地習於般若。  能破愚癡障日之金剛大山。

[0268a14]  經。說不可說義因緣藏陀羅尼無盡無減通達  實語法則音聲陀羅尼無盡無減。

[0268a15]  由七地中  多住無相。以方便善巧說不可說無相之義  亦不壞假名因緣法藏。由第八地得無相功  用智。以大願力能通達實語為生法則。音聲
即語。

[0268a20]  經。虛空無垢心行印陀羅尼無盡無減無邊佛  身皆能顯現陀羅尼無盡無減。

[0268a21]  由第九地得  四辨自在如空除利他障故無垢。所說法義  能為眾生心行勝印。勝印印已決得勝益。由  第十地得大智雲充滿法界。盡無邊界生所
願身皆能顯現。皆因總持得。皆從所得立總  持名。即從果為名。依主釋也。

[0268a27]  經。善男子如是等無盡無減諸陀羅尼門得成  就故。

[0268a28]  贊曰。得勝用。前得法體。此依起用。初  標後顯。此標也。

[0268b01]  經。是菩薩摩訶薩能於十方一切佛土化作佛  身演說無上種種正法於法真如不動不住不  來不去。

[0268b03]  贊曰。此顯勝用有三。一現身說法。  二能益有情。三攝法歸真令修正觀。此初也。  雖現身說諸法不壞真諦故。於法真如不動
故。無垢稱經云。能善分別諸法相於第一義  諦而不動。即不住著。雖復現身離喧亂流轉  之苦故於法真如不動。亦不住著涅槃寂滅。
如凡夫二乘雖現成佛去示歸涅槃來。用常  寂故不來不去。又眾生善根熟故見佛來。生  厭離故見佛去。談佛常住不來不去。亦如澄
空璧月洞映無涯。任水澄波輝華有極。此即  水澄而月影現。水波濁而月沈。談其月也何  有來去。或自性身無行住坐臥。不動即不坐
臥。來去是行攝。應化有之。故般若論云。諸佛  無來去。應化有來去。準攝境中即約應化為  徵。答即從如為答。故通好。或現身說法俱無
三世定相。不動是總。不住是現生。即滅故。不  去即滅不至過去故。不來未來無故。準說法  中亦云不動等。此釋為好。

[0268b21]  經。善能成熟一切眾生善根亦不見一眾生可  成熟者。

[0268b22]  贊曰。二能益有情。據俗諦善巧成  就眾生。就勝義諦亦不見生可成就者。又攝  他同己。觀外眾生為空為常益故。故金剛般
若經云。雖度如是無量眾生而無眾得滅度  者。

[0268b27]  經。雖說種種諸法於言詞中不動不住不去不  來能於生滅證無生滅。

[0268b28]  贊曰。三攝法歸真  令修正觀。於中分三。初標次徵後釋。此標也。  初雖說種種等者前現身說法。後能於生滅  證無生滅者標由證真。

[0268c03]  經。以何因緣說諸行法無有去來。

[0268c03]  徵因緣所  以。有何所以能如是耶。

[0268c05]  經。由一切法體無異故。

[0268c05]  贊曰。釋也。以一切  法皆歸於如真如為體。體無異故不見能依  身語說實生滅等相。

[0268c08]  經。說是法時三萬億菩薩摩訶薩得無生法忍  無量諸菩薩不退菩提心無量無邊苾芻苾芻  尼得法眼淨無量眾生發菩薩心。

[0268c10]  贊曰。品  中第四大段聞法獲益。於中有四。一時會得  益。二世尊讚誨。三大眾奉行。四如來更勅。此
初也。文有四益。一得無生忍。創得在初地。  長時得在八地。圓滿得在佛地。二得不退即  十住第七不退大菩提心。三定性二乘證預
流果。無漏慧生緣四諦法得法眼淨。四有大  乘種性凡夫通三乘不定性發菩提心。

[0268c18]  經。爾時世尊而說頌曰勝法能逆生死流甚深  微妙難得見。

[0268c19]  贊曰。讚誨。初兩句讚。次兩句  誨。讚中初句讚法上勝能破生死。次句讚法  微妙難可得見。

[0268c22]  經。有情盲冥貪欲覆由不見故受眾苦。

[0268c22]  贊曰。  誨也。無明障上句造惡中心。下句受苦果無  明障聖眼翳瞙智心盲。冥者闇也。不見真理  故云冥。又為貪欲之所覆心不知出離但造
惡業。所以造惡由不見真理故惡業既作。故  受眾苦。

[0268c28]  經。爾時大眾俱從座起頂禮佛足。

[0268c28]  贊曰。大  眾奉行。初儀軌。

[0269a01]  經。而白佛言世尊若所在處講宣讀誦此金光  明最勝王經我等大眾皆悉往彼為作聽眾。

[0269a03]  贊曰。第二明奉行。奉行中有五。一為作聽眾。  二利益法師。三利益聽眾。四利益國土。五尊  重說處。初也。

[0269a06]  經。是說法師令得利益安樂無障身意泰然我  等皆當盡心供養。

[0269a07]  贊曰。利益法師。一令安  樂。二四事供養。

[0269a09]  經。亦令聽眾安穩快樂所住國土無諸怨賊恐  怖厄難饑饉之苦人民熾盛。

[0269a10]  贊曰。利益聽  眾及國土。

[0269a12]  經。此說法處道場之地一切諸天人非人等  一切眾生不應履踐及以污穢何以故說法之  處即是制底當以香華繒綵旛蓋而為供養我
等常為守護令離衰損。

[0269a15]  贊曰。尊重說處有  三。初標次徵後釋。釋中有二。初釋不應踐污  所以。次應修供養。修供養中初勸他供養。後  自作守護。

[0269a19]  經。佛告大眾善男子汝等應當精勤修習此妙  經典是則正法久住於世。

[0269a20]  贊曰。如來更勅。  前之四眾願聽護持願自身受持演說。今勅  亦令自勤修習使法久住。

[0269a23]  金光明最勝王經卷第五

[0269a24]  唐三藏法師義淨奉　制譯

蓮華喻讚品第七

[0269a26]  蓮華喻讚品三門分別。一來意。二釋名。三解  妨。言來意者妙幢默念。世尊導師久植勝因。  何壽命短促。四方四佛忽現室內陳壽無邊。
豈凡心測。因聞壽長遠願得菩提。說果令求。  求須起行。所以夜夢金鼓示懺悔方。今即勝  行感夢起階非無因緣。眾疑未知所以佛為
說。於過去有王名金龍主。以蓮華喻讚十方  佛。由此勝因感斯嘉夢。欲令時會得除疑惑  同殖妙因。故前品後有斯品起。釋名者蓮華
是喻。讚歎是法。蓮華者通名芙蕖亦名芙蓉。  華名菡萏。其實名蓮。蓮謂房也應即蓮臺。蓮  中子曰菂。菂中曰薏。此意華即喻因蓮即喻
果。喻在因中。前後相望雙含因果。又蓮華出  於泥水不為泥水所污。喻修行雖在染位必  能出離惑泥。敷榮起乎水中亦不為泥水所
污。喻勝因果俱能離染。此蓮華喻通能所讚。  讚歎喻似蓮華。非染污心讚故。讚體是智讚  用是言。以淨心起言亦似蓮華。然今意取讚
佛妙德如似蓮華。故此品云。常以蓮華喻讚  稱歎十方佛。又頌云。讚佛功德喻蓮華。以由  用也。常用蓮華喻而讚歎佛。或此讚詞名蓮
華喻。用此蓮華喻讚歎讚歎諸佛。故言常以  蓮華喻讚。此品明彼故以為名。解妨者何不  於前夢懺品後即說此品今方說耶。答。時會
機宜欲樂爾故。又夢懺悔為滅罪之先徵。悟  即應求罪滅進修勝行。現因正學故即先陳。  往事證誠故在後說。

[0269b24]  經。爾時佛告菩提樹神善女天汝今應知妙幢  夜夢見妙金鼓出大音聲讚佛功德并懺悔法  此之因緣我為汝等廣說其事應當諦聽善思  念之。

[0269b27]  贊曰。品文分四。一舉事欲陳誡眾令  聽。二正為廣說令知宿緣。三妙幢汝當知下  結會今古許為授記。四眾聞發心願當修學。
末一頌是樹神名堅牢亦名地神。樹名畢鉢  羅。佛於彼成道名菩提樹。此即初也。

[0269c03]  經。過去有王名金龍主常以蓮華喻讚稱歎十  方三世諸佛。

[0269c04]  贊曰。廣說有二。初標後說。此  標也。

[0269c06]  經。即為大眾說其讚曰過去未來現在佛安住  十方世界中我今至誠稽首禮一心讚歎諸最  勝。

[0269c08]  贊曰。說也。有三十五頌。大分為三。初二  十頌讚歎。次一頌迴向。後十四頌發願。讚歎  有二。初十五頌讚佛色身。後所有過去下五
頌讚佛名身。讚色身中初一頌虔誠標讚。次  十三頌隨德別讚。後有一頌結無邊讚。此初  也。初一句陳所應讚。一句所讚住處一句三  業申禮。至者  [學*殳]
也專也。誠者實也。稽者至  也。首者頭也。以首至地故云稽首。禮者敬也。  今通三業。不唯首禮舉顯身業以彰心語。專  注於境名為一心。非一剎那等。一句標讚。是
談美名讚。觸事諭揚名歎。

[0269c19]  經。無上清淨牟尼尊身光照耀如金色。

[0269c19]  贊  曰。下隨德別讚。讚中相好雜讚。以好隨相故  雜讚歎。讚有十六。十一讚相五讚好。此初。半  頌讚相中十四身皮金色。大般若三百八十
一云。佛為善現說三十二相八十隨好。下皆  準知。云十四世尊身皮皆真金色。光潔晃耀  如妙金臺。眾寶莊嚴眾所樂。或是讚身之常  光明。

[0269c27]  經。一切聲中最為上如大梵響震雷音。

[0269c27]  贊曰。  第二讚二十七梵音聲相。如經世尊梵音詞  韻和雅。隨眾多少無不等聞。其聲供震猶如  天鼓。發言婉約如頻迦音。

[0270a02]  經。髮彩喻若黑蜂王宛轉旋文紺青色。

[0270a02]  贊  曰。第三讚髮好也。如經世尊首髮脩長紺青  稠密不白。

[0270a05]  經。齒白齊密如珂雪平正顯現有光明。

[0270a05]  贊  曰。第四讚齒相也。如經二十三世尊齒相四  十。齊平淨密根深。白逾珂雪。

[0270a08]  經。目淨無垢妙端嚴猶如廣大青蓮葉舌相廣  長極柔軟譬如紅蓮出水中。

[0270a09]  贊曰。第五讚  目相如經。二十九世尊眼睛紺青鮮白紅環  間飾皎潔分明。第六舌相如經。二十六世尊  舌相□淨廣長能覆面輪至髮耳際。

[0270a13]  經。眉間常有白毫光右旋宛轉玻瓈色眉細纖  長類初月其色光耀比蜂王。

[0270a14]  贊曰。第七讚  第三十一眉相。第八讚三十九眉好。

[0270a16]  經。鼻高脩直如金鋌淨妙光潤相無虧一切世  間殊妙香聞時悉知其所在。

[0270a17]  贊曰。第九讚  鼻隨好。此初半讚色好。次半讚根用好。

[0270a19]  經。世尊最勝身金色一一毛端相不殊紺青柔  軟右旋文微妙光彩難為喻。

[0270a20]  贊曰。第十合  讚第十一世尊毛孔各一毛生相。第十二世  尊毛髮端皆上靡相。

[0270a23]  經。初誕身有妙光明普照一切十方界能滅三  有眾生苦令彼悉蒙安穩樂地獄傍生鬼道中  阿蘇羅天及人趣令彼除滅於眾苦常受自然
安穩樂身色光明常普照譬如鎔金妙無比。

[0270a27]  贊曰。下二頌半第十一重讚身光相。前略後  廣。於中分三。初半頌身光照境。次一頌半讚  身光益。光益中初半總次一頌別。後半頌顯
光無比。

[0270b02]  經。面貌圓明如滿月脣色赤好喻頻婆行步威  儀類師子身光朗耀同初日。

[0270b03]  贊曰。十二一  句讚三十世尊面輪相。其猶滿月眉相潔皎  如天帝弓。眉面分二。亦含面之三好。十三一
句讚佛脣色好。十四半頌讚佛第七好行步  直進如象王。第八行步威肅如師子。第九行  步安平如牛王。第十行步儀雅如鵝王。總行  步攝。

[0270b10]  經。臂肘纖長立過膝狀等垂下娑羅枝。

[0270b10]  贊  曰。十五讚佛第九臂相。

[0270b12]  經。圓光一尋照無邊赫奕猶如百千日悉能遍  至諸佛剎隨緣所在覺群迷。

[0270b13]  贊曰。下三頌  十六讚佛二十二世尊常光面各一尋相。於  中分三。初一頌光照隨緣。次一頌滅諸生苦。
後一頌能與其樂。初也。大般若云。如來身光  任運能照三千世界。作意能照無邊世界。為  愍有情攝光常照面各一尋。即卷舒隨緣皆  為利物。

[0270b20]  經。淨光明網無倫比流輝遍滿百千界普照十  方無障礙一切冥暗悉皆除。

[0270b21]  贊曰。除生苦  也。如帝釋網之化眾生。世尊身光亦復如  是。

[0270b24]  經。善逝慈光能與樂妙色映徹等金山流光悉  至百千土眾生遇者皆出離。

[0270b25]  贊曰。與樂。佛  慈悲起稱善逝慈光。與樂又二。初世間樂。皆  出離者出世樂。出離即涅槃故。

[0270b28]  經。佛身成就無量福一切功德共莊嚴超過三  界獨稱尊世間殊勝無與等。

[0270b29]  贊曰。下一頌  結無邊讚。相好是福分故云無量福。是無漏  故超三界。極圓滿故無與等。

[0270c03]  經。所有過去一切佛數同大地諸微塵未來現  在十方尊亦如大地微塵眾。

[0270c04]  贊曰。下五頌  讚名身。上色身亦得云化身。此名身亦得云  應身。於中分三。初一頌陳佛無邊。次一頌歸  依供養。後三頌發音讚歎。初也。

[0270c08]  經。我以至誠身語意稽首歸依三世佛讚歎無  邊功德海種種香華皆供養。

[0270c09]  贊曰。歸依供養  也。

[0270c11]  經。設我口中有千舌經無量劫讚如來世尊功  德不思議最勝甚深難可說假令我舌有百千  讚歎一佛一功德於中少分尚難知況諸佛德
無邊際假使大地及諸天乃至有頂為海水可  以毛端滴知數佛一功德甚難量。

[0270c15]  贊曰。發  言讚歎。初一頌總讚如來出心言路。次設讚  一佛一德無窮。後一頌讚德甚深超過數量。

[0270c18]  經。我以至誠身語意禮讚諸佛德無邊所有勝  福果難思回施眾生速成佛。

[0270c19]  贊曰。第二迴  向。

[0270c21]  經。彼王讚歎如來已倍復深心發弘願。

[0270c21]  贊曰。  下發願有十四頌分二。初半頌總標。後十三  頌半別題。初也。

[0270c24]  經。願我當於未來世。生在無量無數劫。夢中常  見大金鼓。得聞顯說懺悔音。讚佛功德喻蓮華。  願證無生成正覺。諸佛出世時一現。於百千劫
甚難逢。夜夢常聞妙鼓音。晝則隨應而懺悔。我  當圓滿修六度。拔濟眾生出苦海。然後得成無  上覺。佛土清淨不思議。以妙金鼓奉如來。并讚
諸佛實功德。因斯當見釋迦佛。記我當紹人中  尊。金龍金光是我子。過去曾為善知識。世世願  生於我家。共受無上菩提記。若有眾生無救護。
長夜輪迴受眾苦。我於來世作歸依。令彼當得  安穩樂。三有眾苦願除滅。悉得隨心安樂處。於  未來世修菩提。皆如過去成佛者。願此金光懺
悔福。永竭苦海罪消除。業障煩惱悉皆亡。令我  速招清淨果。福智大海量無邊。清淨離垢深無  底。願我獲斯功德海。速成無上大菩提。以此金
光懺悔力。當獲福德淨光明。既得清淨妙光明。  常以智光照一切。願我身光等諸佛。福德智慧  亦復然。一切世界獨稱尊。威力自在無倫匹。有
漏苦海願超越。無為樂海願常遊。現在福海願  恒盈。當來智海願圓滿。願我剎土超三界。殊勝  功德量無邊。諸有緣者悉同生。皆得速成清淨  智。

[0271a16]  贊曰。金鼓說懺悔音。計此應合在後。以  奉金鼓方發願故由文便故在前明之。別顯  有八。一頌第一願夢。二次一頌願讚佛德。喻
如鄔曇鉢蓮華。三次半頌願行懺悔。四次一  頌願修諸善有四。一行六度。二濟眾生。三願  成佛。四願淨土。五一頌願當得記。六次一頌
願子亦同。七次二頌願當利他。利他中初一  頌半令得世間樂。後半頌令得出世樂。據勝  令得大果。或可。三有眾生下半令得三乘。云
隨心故後令迴心向大。八次六頌願自得益。  自得益中有六。初一頌願懺悔滅障得涅槃。  中苦海即報障。業業障煩惱即惑障。次一頌
願得法身智成大覺得報身。次一頌願得身  智光照他起化身。次一頌願身智光等諸佛。  次一頌願超苦海樂圓滿。於中有二。半頌離
苦得樂。半頌福圓智滿。福圓即因行智滿即  果。如無著般若論云。欲福相法身智相法身  因果位別。次一頌願得淨土俱成佛。文顯可  知。

[0271b06]  經。妙幢汝當知國王金龍主曾發如是願彼即  是汝身往時有二子金龍及金光即銀相銀光  當受我所記。

[0271b08]  贊曰。第三大段結會今古。許  當與記。一頌結會一頌許記。

[0271b10]  經。大眾聞是說皆發菩提心願現在未來常依  此懺悔。

[0271b11]  下第四大段眾聞發心願依修學。

金光明最勝王經疏卷第四  (本)

金光明最勝王經疏卷第四  (末)

金勝陀羅尼品第八

[0271b18]  金勝陀羅尼品三門分別。一來意。二釋名。三  解妨。言來意者上明夢聞金鼓說懺悔音滅  除業障修淨地行。皆□親近供養諸佛發勝
祈願。善根所成此等既由佛得。□□教常見  佛。廣行難學略行易遵。故授總持令依修□  常得見佛修行供養。故前品後有此品生。二  釋名者梵云呬囉  (此云金)
跋底  (此云勝)  陀羅尼  (此云總持)  金者是喻。陀羅尼是法。勝通法喻。金中之勝  如贍部金。此總持勝亦復如是。取金為喻。義
同於前三身品說。解妨者問經云。持此總持  者具大福德。已多佛所殖善持戒決定能入  甚深法門。既云已多佛所殖善持戒。此即自
能恒覩諸佛。何假佛教總持之法。答。更令增  進故教神呪。

[0271c03]  經。爾時世尊復於眾中告善住菩薩摩訶薩善  男子有陀羅尼名曰金勝。

[0271c04]  贊曰。品文分五。  初標呪勸持。讚人令學。二教持神呪前之方  便。三正說神呪。四廣讚功能。五教行方軌。初
段有三。一對機標呪之名。二勸人持學所以。  三是故下美人令具修學。此初也。

[0271c09]  經。若有善男子善女人欲求親見過去未來現  在諸佛恭敬供養者應當受持此陀羅尼。

[0271c10]  贊  曰。勸人持學所以有三。初述願持。次徵所以。  後為解釋。此初也。

[0271c13]  經。何以故此陀羅尼乃是過現未來諸佛之母。

[0271c14]  贊曰。後二文也。能生諸佛名為佛母。

[0271c15]  經。是故當知持此陀羅尼者具大福德已於過  去無量佛所植諸善本今得受持於戒清淨不  毀不缺無有障礙決定能入甚深法門。

[0271c17]  贊  曰。美人令其修學有八。初標持人。二有大福。  三逢諸佛。四殖善根。五具尸羅。六無障礙。七  入正定聚。八入甚深法則決定能入住正定
位。長取決定能入甚深法門即為第八。或但  為七。合第七八為能證不退。

[0271c23]  經。世尊即為說持呪法先稱諸佛及菩薩名至  心禮敬然後誦呪。

[0271c24]  贊曰。教持神呪前之方  便。初標後教。初也。

[0271c26]  經。南謨十方一切諸佛。南謨諸大菩薩摩訶薩。  南謨聲聞緣覺一切賢聖。南謨釋迦牟尼佛。南  謨東方不動佛。南謨南方寶幢佛。南謨西方阿
彌陀佛。南謨北方天鼓音王佛。南謨上方廣眾  德佛。南謨下方明德佛。南謨寶藏佛。南謨普光  佛。南謨普明佛。南謨香積王佛。南謨蓮華勝佛。
南謨平等見佛。南謨寶髻佛。南謨寶上佛。南謨  寶光佛。南謨無垢光明佛。南謨辨才莊嚴思惟  佛。南謨淨月光稱相王佛。南謨華嚴光佛。南謨
光明王佛。南謨善光無垢稱王佛。南謨觀察無  畏自在佛。南謨無畏名稱佛。南謨最勝王佛。南  謨寶相佛。南謨觀自在菩薩摩訶薩。南謨地藏
菩薩摩訶薩。南謨虛空藏菩薩摩訶薩。南謨妙  吉祥菩薩摩訶薩。南謨金剛手菩薩摩訶薩。南  謨普賢菩薩摩訶薩。南謨無盡意菩薩摩訶薩。
南謨大勢至菩薩摩訶薩。南謨慈氏菩薩摩訶  薩。南謨善思菩薩摩訶薩。

[0272a13]  贊曰。教也。初教  總體後教別禮。初也。別禮可知。

[0272a15]  經。陀羅尼曰。

[0272a15]  南謨曷喇怛娜怛喇夜也　怛  姪他　君睇君睇　矩折囇矩折囇　壹窒哩  蜜窒哩　莎訶

[0272a17]  贊曰。正說神呪。

[0272a18]  經。佛告善住菩薩此陀羅尼是三世佛母。

[0272a18]  贊  曰。下廣讚功能有二。初明呪是佛母。後明持  者獲益。初也。

[0272a21]  經。若有善男子善女人持此呪者能生無量無  邊福德之聚。

[0272a22]  贊曰。獲益中初總標後別示。  此總也。

[0272a24]  經。即是供養恭敬尊重讚歎無數諸佛如是諸  佛皆與此人授阿耨多羅三藐三菩提記。

[0272a25]  贊  曰。別示獲益有六。一即供養佛是法供養故。  二得佛授記。三得世福果。四所願遂心。五常  近善友。六佛菩薩等守護。文段可知。故不別
指。

[0272b01]  經。善住若有人能持此呪者。隨其所欲衣食財  寶多聞聰慧無病長壽獲福甚多。隨所願求無  不遂意。善住持是呪者乃至未證無上菩提。常
與金城山菩薩。慈氏菩薩。大海菩薩。觀自在菩  薩。妙吉祥菩薩。大氷伽羅菩薩等而共居止。為  諸菩薩之所攝護。善住當知持此呪時作如是  法。

[0272b07]  贊曰。五教行方軌。文分為三。一總標。二  別示。三結勸勿忘。初也。

[0272b09]  經。先應誦持滿一萬八遍為前方便。次於暗室  莊嚴道場。黑月一日清淨洗浴。著鮮潔衣燒香  散華種種供養并諸飲食。入道場中先當稱禮
如前所說諸佛菩薩。至心慇重悔先罪已。右膝  著地可誦前呪滿一千八遍。端坐思惟念其所  願。日未出時於道場中食淨黑食日唯一食至
十五日方出道場。能令此人福德威力不可思  議。隨所願求無不圓滿。若不遂意。重入道場。

[0272b17]  贊曰。別示於中有八。一持呪方便。二處所。三  莊嚴。四時節。五結淨。六供養。七入道場下正  行。正行中有九。一歸禮。二懺悔。三虔恭。四
誦數。五起願。六食處時節。七所應食染令黑  亦得。八知量。九期限。八能令下願遂有二。初  福多之者二七願遂。二若不遂意下惡業重
者更重邀期還如前作。此分二品。準餘修行  多分三品。或約根性利鈍。或障有三品。或三  品修。如求普賢或一七二三七日。或復經生  業輕重別。此亦如是文段準科。

[0272b27]  經。既稱心已常持莫忘。

[0272b27]  結勸勿忘。

經重顯空性品第九

[0272b28]  重顯空性品三門分別。  一來意。二釋名。三解妨。言來意前壽量等明  大乘果。夢懺等下明大乘行。大乘行託境生。
前諸品中雖略明空未廣正辨。今為明境故  此品來。又前諸品雖略明空多說有行。恐其  滯有二執難除。三輪不圓六度難滿。故今廣
明我法二空。重令除其二執三輪既得清淨  六度能到彼岸。故此品生。釋名者空性有三。  一者空即是性即遍計所執我法二種。二者
空之性即真如。是空之真性因空所顯故云  空性。非體性空。三者依他亦名空性。名無生  性故。又云。虛妄分別有。於此二都無。此即依
他。但空二執不空依圓故。今乘此品明我法  空為其方便正意令觀真如空性。非不了真  如而能了諸行故。若云舜若空即是性。云舜
若多即空之性。故解深密等云相無自性性  生無自性性勝義無自性性。故三無性俱得  云性。空者無也。顯者明也。重者復也。前雖略
明猶未能解。餘經雖廣亦未能知。今復顯之  故云重顯空性品。解妨者。問既云明空性品。  何故復云求證菩提真實處常以甘露施群生
等。菩提有情俱不空故。答。我法實皆空無法。  有情覺依他圓成實有故說得菩提。若不先  觀空無由能證實。為對遣妄執故云空性  品。

[0272c24]  經。爾時世尊說此呪已為欲利益菩薩摩訶薩  人天大眾令得悟解甚深真實第一義故重明  空性。

[0272c26]  贊曰。品文分三。一初結集敘說所因。  二佛為重陳空義。三時眾獲益慶躍奉行。此  初也。初結前文即說呪已。二所利器即利菩
薩。三標所悟即第一義。云真實者簡諸小乘  所說第一義諦。彼非實故。四顯慈悲即重明  空性。

[0273a03]  經。而說頌曰我已於餘甚深經廣說真空微妙  法今復於此經王內略說空法不思議。

[0273a04]  贊曰。  佛為重陳空義有三十三頌分二。初三頌總  標說意。次三十頌別為說空。初中復三。初一  頌指廣顯略。次一頌明其所為。後一頌明起
說因。此初也。於餘甚深。深密楞伽般若等經  廣說。此經王內略說空法者總略即為人法  別。總即十八空。十八空中但明八種。謂內空．
外空．內外空．畢竟空．無際空．無散空．自性  空．一切法空。影顯餘故。

[0273a13]  經。於諸廣大甚深法有情無智不能解故我於  斯重敷演令於空法得開悟。

[0273a14]  贊曰。明所為。  令於空得開悟者。於諸深法即所迷境二空  真理或菩提涅槃。有情無智即能迷人。所為
之生有四種人。無智不解。一執我法人。二怖  空之人。三懈怠不修。四疑惑不學故十八空  論云。明此十八空理能除四種過失。一除戲
論。二除怖畏。三除懈怠。四除疑惑。一除戲論  者有二。一除世間外道我執。二除出世行者  法執。此二者有不能悟解二空之理。二除怖
畏者眾生聞人法空怖不修道。此即著空。佛  為說有事有用。若人能修則能得道及得道  果乃至三身一切功德。三除懈怠者。若定言
淨不勞修道。若定不淨則永無除滅。今明。如  如非淨不淨。但有惑時名為不淨。除惑已去  名得清淨。故應修道方可解脫。四除疑惑者。
既聞如如非有非無則心猶豫。為其分判。人  法二我決定非有。人法二無理決定非無。故  除疑惑令得開悟。

[0273b03]  經。大悲哀愍有情故以善方便勝因緣我今於  此大眾中演說令彼明空義。

[0273b04]  贊曰。明起說  因。以善方便為作勝因緣。明者解也。令彼解  空義。

[0273b07]  經。當知此身如空聚六賊依止不相知六塵諸  賊別依根各不相知亦如是。

[0273b08]  贊曰。下三十  頌別明空。分之為六。初十二頌明初三空為  除有情我法二執。第二有半頌明畢竟空。三
一切諸法下有四頌半明無際空。四我斷一  切下一頌明無散空。五我開甘露下一頌明  自性空。六自餘文明一切法空。問。準十八空
論等空有十八。何故但明八耶。答。準彼十八  空論。初六明空自體。次十明空之用。第十七  空屬體第十八空屬用。體中內空為破能受
我。外空為破所受法。內外空通破二故別明  之。大空是器世間非有情故。空空即能觀如。  無漏智與如合名空空。真實空即真如理能
所證法凡夫未得。又此大空．真實空．法空攝  空空。即人空攝。故不別說。十用之中有為無  為明其因果。但在自利故不明之。若畢竟空
為常益有情。無際空成前常益。無散空為  常益故不住涅槃。自性空開悟有情令得涅  槃。相空為成諸相好。劣故不明。一切法空令
成力無畏等。有法空．無法空通出十四空體  除增減執。此畢竟等五於利他勝。餘非勝要  故略不說。廣此諸空如法苑中空義林說。又
解。初三頌科解如前。次十七頌正為說空。後  我斷一切煩惱下明說空所因。且依第一且  依第一別解中初文分二。初一頌總標初三
空。後十一頌別明三空。此初。此身如空聚標  內外空。即造根四大及細意識為六識依。及  為五色根依名內空。亦為外境故名外空。即
扶根塵名之為外。非離身外。六賊依止不相  知標內空。六塵諸賊等標外空。下各廣釋。此  所依身猶聚沫等云如空聚。又有漏虛偽無
功德故名為空聚。然六根境皆能為緣損壞  善品故竝名賊。故云六塵諸賊別依根。

[0273c11]  經。眼根常觀於色處耳根聽聲不斷絕鼻根恒  嗅於香境舌根鎮甞於美味身根受於輕軟觸  意根了法不知厭此等六根隨事起各於自境  生分別。

[0273c14]  贊曰。下別明空。初三頌半明內空。  次一頌半就能所緣以明外空。後六頌明內  外空。就內空中初兩頌就所依根以明內空。
次識如幻下一頌半就能依識以明內空。此即  初也。此六根體及所緣境釋其根名廣如法  苑補闕蘊處界義林廣明。十八空論云。凡夫
二乘諸內六入能受六塵果報故名受者。為  破此執唯有六根。無能受法名受者空。此意  根境識三和合能受。非根獨能。破外道執受
者我故。破二乘執能受法我。又破離識但說  為空。隨事起者隨能造大并能依識等事起  照自境生妄識分別。

[0273c26]  經。識如幻化非真實依止根處妄貪求如人奔  走空聚中六識依根亦如是心遍馳求隨處轉  託根緣境了諸事。

[0273c28]  贊曰。就能依識以明內  空。論云。以無境故識不得生是名內空。識如  幻事從顛倒生。妄想取境如走空聚。諸境皆
貪名遍馳求。託根緣境。根境既空故識非有。

[0274a03]  經。常愛色聲香味觸於法尋思無暫停隨緣遍  行於六根如鳥飛空無障礙藉此諸根作依處  方能了別於外境。

[0274a05]  贊曰。明外空也。舉能緣  識明境是空。遍行六根者或一意識義。又約  一意處現起之識云遍行六根。識遍緣境如
鳥無礙。既藉根處方變緣境。根識是空外境  非有。對小乘人亦破離識令除法執。對外道  人破其我所亦破我執。故說為空。故彼論云。
若諸眾生有所受用。但是六塵內無人故無  能受者。外無法故無所受者。人法俱空唯識  無境是名外空。問。何故根境識三相對而明。
答。以識依受者受者無故識亦無。根藉識取  境。識無根不有。境因心變。境離心無。皆約執  明故根境識相對而明。故論云。六入無識即
無有人。識無根塵則無有法。兩義相須。故知  皆空。

[0274a19]  經。此身無知無作者體不堅固託緣成皆從虛  妄分別生譬如機關由業轉。

[0274a20]  贊曰。下明第  三內外空。即造根及扶塵之四大是根境依。  復總合觀故云內外空。故彼論云。內外空者
謂身四大為內外法之所依止。內依者謂內  六根。外依者謂外六塵根。及非根亦皆是空  名內外空。辨中邊同。於中分三。初一頌總明
無我。次三頌別明四大互乖無常有苦。後二  頌明身無淨樂等故空。初也。無知者無作者。  下一者字貫通無知。身如聚沫故不堅固。四
大合成故託眾緣。皆從顛倒虛妄所生總無  我故。如機關木人。但由業風所轉。

[0274b02]  經。地水火風共成身隨彼因緣招異果同在一  處相違害如四毒蛇居一篋此四大蛇性各異  雖居一處有昇沈或上或下遍於身斯等終歸  於滅法。

[0274b05]  贊曰。別明四大互乖無常有苦。初  兩頌總明相乖故無常。後一頌顯性各別故  有苦。初復有二。初一頌總明相違。次一頌明  相違所以。

[0274b09]  經。於此四種毒蛇中地水二蛇多沈下風火二  蛇性輕舉由此乖違眾病生。

[0274b10]  贊曰。顯性各  別故有苦。

[0274b12]  經。心識依止於此身造作種種善惡業當往人  天三惡趣隨其業力受身形遭諸疾病身死後  大小便利悉盈流膿爛蟲蛆不可樂棄在屍林  如朽木。

[0274b15]  贊曰。明無淨樂等故空分二。初一  頌不淨業故招五趣果。不同無漏白淨之業  招清淨果。後一頌明不淨相無淨樂故空。如
解脫道論於不淨有十想。一膖脹想。二青瘀。  三爛壞。四棄擲。五鳥獸食噉。六身肉分張。七  斬斫離散。八赤血塗染。九虫臭。十骨想。此經  不具。頌中略示。

[0274b22]  經。汝等當觀法如是云何執有我眾生。

[0274b22]  贊  曰。上來明觀空體即人法空。此下明觀空作  用有五空。此即畢竟空。文勢亦得結前無我。  據別即令觀畢竟空。菩薩發心為常益物。故
次令觀畢竟空也。故彼論云。菩薩修空為欲  畢竟利益眾生。盡生死際誓不斷絕等。然彼  論文以所觀生無令觀能願之心畢竟空。不
爾執著不成大悲。眾生攬法以成。法既體空。  眾生寧有。故觀生空。

[0274c02]  經。一切諸法盡無常悉從無明緣力起彼諸大  種咸虛妄本非實有體無生故說大種性皆空  知此浮虛非實有。

[0274c04]  贊曰。明無際空。為成畢  竟利有情故觀無際空。故辨中邊云。生死長  遠無初後際。觀此空故名無際空。不觀為空
便速厭捨。為不厭捨此生死故觀此無際。十  八空論云。妄想無法故曰無前。分別無相故  稱無後。無前無後是故名空。此意無明妄想
生故云無前。生老死等相未來無故稱無後。  又除遍計無常無作。二緣生故所以名空。文  段分三。初一頌半總明體空。次兩頌別明緣
生。後一頌明輪迴不息即是無終。初也。諸法  無常觀無常緣生。無明力起觀無作緣生即  是無常。無明為緣餘支得起。彼羯剌藍等諸
位大種顛倒緣生名為虛妄。不同勝數諸外  道等說體皆實。云本非實有體皆從緣起。無  自然生故云無生。故說大種性皆空者結前
大種虛妄。由此虛妄觀若浮漚。非實故空。

[0274c20]  經。無明自性本是無藉眾緣力和合有於一切  時失正慧故我說彼為無明。

[0274c21]  贊曰。別明十  二。此初無明也。非神我等起。非自性等因生  云本無。但眾緣有明緣生義。無正慧明妄失  正慧說為無明。

[0274c25]  經。行識為緣有名色六處及觸受隨生愛取有  緣生老死憂悲苦惱恒隨逐。

[0274c26]  贊曰。明所餘  支。文相可知。

[0274c28]  經。眾苦惡業常纏迫生死輪迴無息時本來非  有體是空由不如理生分別。

[0274c29]  贊曰。明輪迴不  息。顯無終也。眾苦者明。從生老後起惑業。惑  纏苦迫因業更復。生死輪迴虛妄緣生。無有
實體皆心所變。識外體空。由不如理虛妄生  思惟倒分別。非他所造。

[0275a05]  經。我斷一切諸煩惱常以正智現前行了五蘊  宅悉皆空求證菩提真實處。

[0275a06]  贊曰。明無散  空。辨中邊云。為所修善至無餘依般涅槃位  亦無散捨。而觀空故名無散空。此意不同二
乘無大悲。故所修諸善至無餘位即皆散捨。  身灰致滅故。十八空論云。是故如來雖入涅  槃不捨本願。隨物機緣恒現應化。導利含生
常隨不捨。如月影像不離水鏡。不同二乘入  滅永斷慈悲薄少不能化他等。如月影不離  水。如物像不離鏡。但有水鏡緣別像必隨現。
我斷煩惱明得涅槃。常正智現前即所起應  化是智影故名為正智。又即四智獲常五蘊  能了皆為空。故不捨生死。求真實處故不捨
涅槃。菩提菩提斷俱名為菩提。非虛妄故名  真實處。亦即三身不即離。義思準可解。

[0275a20]  經。我開甘露大城門示現甘露微妙器既得甘  露真實味常以甘露施群生。

[0275a21]  贊曰。明本性  空。辨中邊云。諸聖種姓自體本有。非習所成  說名本性。菩薩為此速得清淨。而觀空故名
本性空。此說行性名聖種性。即本性住種姓。  十八空論云。佛性者一切諸法自性法體。性  有二義。一者無始。二者無因。下成生死法爾
本有。譬如無始生死相續。有心無心自體無  因。此意情非情皆法爾有。若心有因為當本  有。此問。心因為無始有為新始生。若本有因  即是自然
(此意若云心因是本有者即法爾有)  即是自然亦應許心  是自然法  (此成現心但是法爾同因無始)  昔未有因  (此意難云若言先未有因牒識  云)
應無眾生後時有因方有眾生  (此難意則無因時未有眾生後  時有因方有眾生若許爾者)  如土石等。若有因時應成眾生  (此意
石土等先無眾生因後不可有因令成眾生故知自然一作有心一作無心)  佛性亦爾自然  無因  (此意明行性法爾先有不是明行後時有因方有)  虛妄尚有自然之義
何況真實而不法爾。故由無始佛性為因。所  以六入欲求解脫。若無佛性解脫之果不得  成就。此意同彼善戒經．地持論等六處殊勝
等。我開大城即涅槃門。即能詮之教。微妙器  者即行佛性能得受證涅槃甘露。既得甘露  等明他聞得。得即證也。常以施生明他能施。
或此釋前我開城之所以。我既自證故施群  生故說境行性。分別無相依他無生名本性  空。問。觀此空有何利益。答。十八空論云。令
諸眾生離五過失生五功德。離五失者一除  下劣心。若人不信實有佛性是應可得。是故  不能發菩提心常守下劣。由信有性令其發
心能除下劣。二除高慢心。若不能解佛性平  等。謂我有性故能發心。他無佛法不能發心。  故生高慢。若體此理無有彼此。高心即滅。此
悟行性之理無有彼此。三除妄想執。若識生  死妄想非真。即不見能罵所罵等。由不見能  所能除妄想。唯見眾生皆有佛性功德圓滿。
以是義故即生慈悲成大菩薩。四除我見一  切諸法本自性空。若有若無二皆平等。由作  此解捨我見執。五除怖畏心。能令眾生信受
甚深有相無相。何以故。若解佛性則能信受  相無相法。是故不謗空不空義。生五功德至  下當知。

[0275c02]  經。我擊最勝大法鼓我吹最勝大法螺我然最  勝大明燈我降最勝大法雨降伏煩惱諸怨結  建立無上大法幢。

[0275c04]  贊曰。下三頌明一切法  空。辨中邊云。為令力無畏等一切佛法皆得  清淨而觀此空。故名一切法空。十八空論意
同。文廣。顯得三身離不離義。化得應身決  定不離法身。若法身望應身有離。法身是本  應身為末。末不離本本可離末故。彼論問。何
以法身不離應身有何過失。答曰。若爾一人  得佛餘應同得。以一切人不同得故知法身  不即應身。於中分二。初明所得功德。後由是
我於下明為求此功德修行方成。初中復二。  一頌半明得一切功德體。後一頌半明一切  功德利用。此初也。擊大法鼓開權。吹大法螺
說教。然大法燈照涅槃理。降大法雨成就智  身。降諸怨結者破惡。即餘經云。欲說大法建  大法幢得菩提智。

[0275c19]  經。於生死海濟群迷我當關閉三惡趣煩惱熾  火燒眾生無有救護無依止清涼甘露充足彼  身心熱惱普皆除。

[0275c21]  贊曰。下明功德利用。由  諸眾生不識苦諦不斷集諦不證滅諦不修道  諦故受諸苦。今此初句是總關閉惡趣令捨
苦諦。煩惱燒生至無依止令斷集諦。甘露充  足彼令證滅諦。身心熱竝皆除此能除者令  修道諦。令諸眾生知苦斷集證滅修道。即四
弘願功德。有二。謂自他利。此中多說利他功  德。益物勝故。

[0275c29]  經。由是我於無量劫恭敬供養諸如來。

[0275c29]  贊  曰。下明我為求此一切功德修行方成。即顯  觀空勝獲五利勸人修學。五勝利者十八空  論云。一除下劣心生正勤事。二除高慢心生
恭教心。三除虛妄想生慈悲行。四除我見心  生般若觀。五除怖畏心樂受正法。下八頌中  分之為四。初由是我於無量劫即明初生正
勤經無量劫行正勤事并第五樂受正法經無  量劫。次恭敬供養諸如來一句明除高慢生  恭敬心。生恭敬心故復能修行十供養。

[0276a10]  經。堅持禁戒趣菩提求證法身安樂處施他眼  耳及手足妻子僮僕心無悋財寶七珍莊嚴具  隨來求者咸供給忍等諸度皆遍修十地圓滿  成正覺。

[0276a13]  贊曰。此兩頌明除妄想行慈悲行。  除他破戒垢故持戒。戒為諸善之根本故所  以先明。為除他貪故行布施。為除他瞋及懈
怠故行忍等諸度。此諸度各多差別。一一遍  修得圓滿已方成正覺。

[0276a18]  經。故我得稱一切智無有眾生度量者。

[0276a18]  贊  曰。下五頌半明第四除我見生般若觀分二。  初半頌明般若餘不能量。後五頌校量難知。  初也。故者所以。我觀空修諸行滿。故得稱一
切智。故者亦由。由我觀空餘如前解。

[0276a23]  經。假使三千大千界盡此土地生長物所有叢  林諸樹木稻麻竹葦及枝條此等諸物皆伐取  竝悉細末作微塵隨處積集量難知乃至充滿  虛空界。

[0276a26]  贊曰。校量難知。初二頌舉一三千  塵數。次一頌舉十方塵數。後兩頌正校量不  知。初也。

[0276a29]  經。一切十方諸剎土所有三千大千界地土皆  悉末為塵此微塵量不可數。

[0276b01]  贊曰。舉十方  也。此微塵量不可數。即通結前一三千界。

[0276b03]  經。假使一切眾生智以此智慧與一人如是智  者量無邊容可知彼微塵數。

[0276b04]  贊曰。正校量  也。初知塵數。

[0276b06]  經。牟尼世尊一念智令彼智人共度量於多俱  胝劫數中不能算知其少分。

[0276b07]  贊曰。不能知  佛智也。一念之智多劫不知。況長時也。

[0276b09]  經。時諸大眾聞佛說此甚深空性有無量眾生  悉能了達四大五蘊體性俱空六根六境妄生  繫縛願捨輪迴正修出離深心慶喜如說奉持。

[0276b12]  贊曰。品第三段時眾獲益慶躍奉行。分五。  初指所聞法。二顯得悟數。三悉能了下明所  得悟。四願捨下明願修行願捨生死。出離者
涅槃。五深心下明慶益奉持流通不絕。

依空滿願品第十

[0276b17]  依空滿願品三門分別。一來意。二釋名。三解  妨。言來意者前品明空。是所觀境。未說修行  今正明依二空起行。行無所著方契正修。修
稱於真方能得果。故前品後有此品生。釋名  者。依者能依即所修行亦通所依。所依即於  聲境第七攝。空者是境即行所觀。滿願者果
隨願得滿。即所修行稱空境修。離有無執當  得果滿名依空滿願。此品廣明。故以為名。三  解妨者。問。若前品明境為令生解未說修行。
如何聞說解空發願。答。前正明境。隨聞分修。  故有得益。此正明修故天女請云。唯願為說  於甚深理修行之法。又前聞空生無分別智
行利。後令起修二智二利。又前利根聞說得  益此為鈍根。問。前之三品不請而說。何故此  品待請方說。答。令法久住顯佛大悲不請而
說。令生渴仰機宜所欲因請方說。故不一準。  又前為現會修此為後時學。又前品久修者  隨聞能修。此品通為近遠二修。

[0276c06]  經。爾時如意寶光耀天女於大眾中聞說深法  歡喜踊躍。

[0276c07]  贊曰。大文分六。一天女請問。二  佛告善女天下世尊為答習學之方。三爾時  世尊作是語已下。天女領悟奉持修學。四說
是品時下明時眾聞經得益多少。五梵王是  金光明下。校量顯勝令其受行。六爾時大梵  天王下諸天聞勅願護流通。初中分三。初天
女陳請。次世尊垂許。後正申請。初中有五。一  出請人。二明請處。三述請因。四陳請相。五申  啟請。此有三也。觀空稱念名如意。因發妙慧
云寶光。破二障闇稱為耀。離染自在號為天。  生長地善故曰女。上解請主名。亦表觀空能  生勝慧破自他障生長地善故。此天請菩薩
悲願具大神通。應物現形皆令獲益。是故菩  薩化為女形。問。此菩薩位居何地。答。準真諦  三藏云八地已上。又令證無生忍故此或六
地。準前得地相第六地相能令界淨。現七寶  蓮華池遍世界故下發願已界淨生華。應第  六地。於大眾中請處。聞說深法等請因。身悅  曰歡心悅名喜。踊躍者跣足  剕
也。

[0276c26]  經。從座而起偏袒右肩膝著地合掌恭敬白佛  言世尊唯願為說於甚深理修行之法。

[0276c27]  贊  曰。初陳請相。白佛言下申啟請。啟請有二。初  長行後頌請。

[0277a01]  經。而說頌言我問照世界兩足最勝尊菩薩正  行法唯願慈聽許。

[0277a02]  贊曰。頌請。世間有二。有  情及器。身光智光俱照二世間。如瑜伽八十  三云。能知有情八萬百千心行差別。能知東
方無邊世界若干成壞等。此智光照。法華經  云。放眉間光照諸世界見六道等。又云。我以  相嚴身光明照世間。此身光照。於諸有足兩
足為勝。人天二趣是二足。人天二足梵釋人  王各為調御。佛能調彼名最勝。沙門婆羅門  人中調御。佛亦調彼名最尊。故云最勝尊。故
瑜伽八十二云。兩足中尊諸調御中最勝最  上沙門眾中最為殊妙。菩薩正行法是所請  法。簡二乘等云菩薩。簡邪行故名正行。邪行
無量。略總而言諸帶二執行名為邪。今問離  執稱正理行。

[0277a16]  經。佛言善女天若有疑惑者隨汝意所問吾當  分別說。

[0277a17]  贊曰。次世尊垂許。

[0277a18]  經。是時天女請世尊曰云何諸菩薩行菩提正  行離生死涅槃饒益自他故。

[0277a19]  贊曰。後正申  請。請有二。一問菩提之正行。二問無住涅槃  之正行。此覺寂因俱能饒益於自他故。又復
菩薩意求菩提利樂有情窮未來際。於涅槃  中求無住處異於凡夫及二乘。故一正行言  通上菩提及下涅槃。或無住涅槃亦名菩提。
菩提斷亦名菩提故偏問之。故下答云。依於  法界行菩提法答菩提正行。修平等行答無  住涅槃因。生死涅槃俱平等無欣厭故。若不
行此二行即不證二果。故下云。若如是者凡  夫之人應見真諦得於無上安樂涅槃。乃至  云。即執著未得解脫煩惱繫縛即不證阿耨
菩提。此俱返顯。又解。行菩提正行所謂悲智。  由智故得如此如是智性智相。合斷智德名  為法身離生死。由悲故得應化身。即是恩德
為生說法離涅槃。修智故益自。修悲故益他。  此釋順前三身品無住涅槃。又行有四。謂信  般若。大定。大悲。四行能除不信著我畏苦捨
心四種重障。即能為佛淨我樂常四德之因。  初二煩惱障後二所知障。由信及智離生死。  由悲離涅槃。定為二因。彰二俱勝故偏問之。
菩提涅槃各有四德。四障能礙故。

[0277b12]  經。佛告善女天依於法界行菩提法修平等行。

[0277b13]  贊曰。世尊為說習學之方。於中分三。初標  宗略釋。次善女天云何五蘊下法喻廣明。後  善女天若善男子下結勸修學。初中復五。一
標。二徵。三釋。四結。五通。此初標也。依於法  界舉前空性所觀之境。辨中邊云。即此中說  所知空性。由無變義說為真如。真性常如無
轉變故。乃至云。由聖法因義說為法界。以一  切聖法緣此生故。此中界言即是因義。問。準  攝大乘及成唯識論即以第八為一切法因。阿
毘達磨經云。無始時來界一切法等依。由此  有諸趣及涅槃證得。何故中邊說真如理為  諸法因。答。約流轉還滅依即說第八識是一
切法因。持彼種故。若約迷悟依即說真如性  故。勝鬘經云。如來藏為依為持為建立。寶性  論中即依此義說真如理。為無始時來界等。
問。既迷悟依通生染淨。云何中邊論云聖法  因義說為法界。答。不說唯言故無有失。又復  染法不由證如始得生。若諸聖法因根本智
之所引生。無分別智必證如起。是故偏說為  聖法因。此增上緣因。非親因緣。今此云依是  所緣因。於是境聲。緣勝義諦行菩提法。以法
界性非生死涅槃。離二相故。故亦非非生死  涅槃。不離二故。如是見於諸佛菩提亦非生  死涅槃。菩提即三身。三身非生死涅槃。作
如是觀修菩提法即是修平等行。故十八空  論云。化身非生死涅槃。何以故。生死皆是  妄想顛倒不過苦集故。化身不爾。依法應生  (法者法身應者應身)
體非顛倒。復能除眾生顛倒故非生  死。非涅槃者有始終故非生死故非顛倒。非  涅槃故非真實。又云。法身與彼應身亦不即  不離故。十八空論問云。若法身不離應身有
何過失。答曰。若爾一人得佛餘應同得。以一  切人不同得故知法身有不即應身義。此意  法身一切眾生平等共有。體是其一。與應身
一故一得應身應一切得。體無別故。既不如  是明知法身有不即應身義。論云。又亦不離  應身。何以故。法身無異常不離三世諸佛功
德故。若能如此體解法應離不離義。即除決  定離不離執。依不離道理而修諸行故。能證  得應身之果。化身亦爾。此意法身與應化身
不即不離。應化與法身亦不即不離。亦如真  如。作如是觀而修菩提名平等行。知果既然  修行亦爾。不即生死涅槃成無住道。即七大  性中方便大性。

[0277c28]  經。云何依於法界行菩提法修平等行。

[0277c28]  贊曰。  徵也。真如是常。菩提行等無常。常無常生死  涅槃有體無體體相各異。云何依法界行菩  提法修平等。此意約彼執情執一向異而假
徵之。

[0278a04]  經。謂於五蘊能現法界法界即是五蘊五蘊不  可說非五蘊亦不可說。

[0278a05]  贊曰。第三釋。此約  不離不即答。初云。謂於五蘊能現法界。法界  即是五蘊。此不離義。謂於者指斥標舉發端
之義。即於五蘊能現法界。法界即現五蘊。此  有二。一云。依遍計所執相無自性及所顯空  性故說五蘊能現法界。法界即是五蘊故。般
若心經云。色即是空空即是色。受想行識亦  復如是。空性即如故。解深密經及瑜伽論云。  於第二時唯為發趣修大乘者。於一切法無
生無滅本來寂靜自性涅槃。以隱密相轉正  法輪。十八空論亦云。故知分別無相依他無  生名真實性。真實體無。無體故無相。無相故
無生。無生故無滅。無滅故寂靜。寂靜故名自  性涅槃。辨中邊論亦云。無二謂無所取能取。  有無謂有二取之無性。此意所能取無。即所
取五蘊及能取心俱遍計故體無。無之性體即  是如故。云五蘊能現法界。法界是五蘊性亦  名五蘊。故云法界即五蘊真如。由此道理遍
計所執五蘊體無亦不可說。二無之性體非積  聚名非五蘊。性離言故亦不可說。此除遍計。  以證真而修行說二云依他中唯有圓成圓成
中唯有依他。云五蘊能現法界法界即是五  蘊。約不離義云是五蘊。故中邊論云。即虛妄  分別中有空性故。及空性中有虛妄分別故
是即契中道。空性即法界。雖云不離不可言  一異。若此法界與五蘊一亦不可說。若此法  性非五蘊者此意說異。亦不可說。俱是遍計
無自性故不可說故。中邊云。若異應成法性  異法。便違聖說。如苦等性。若一應非淨智境。  亦非共相。此即顯空如與虛妄分別。依此離
一異相。云不可說。或復二性俱非言境名不  可說。故成唯識論云。真謂自性假智及詮俱  非境故。既非言說又非決定一向一異。故非
生死涅槃別。所以云平等。雖別言五蘊意約  三身令求修行。即五修中依止自在修也。然  約不一異釋順中邊十八空論。依此經文即
通二解。然依重詰為通釋文即不一異為勝。  前徵後詰。依影顯說。即通說勝。

[0278b14]  經。何以故。

[0278b14]  贊曰。詰也。何所以故法界亦五  蘊不可說。非五蘊亦不可說。

[0278b16]  經。若法界是五蘊即是斷見若離五蘊即是常  見。

[0278b17]  贊曰。通也。有三。初釋不得言一異。次出  不得所由。後結。此初。若法界即五蘊約遍計  說。彼是無故即是斷見。若離五蘊別見法性
即是常見。又法界即五蘊約依他說。二乘得  無餘時法界同斷。即是斷見。或隨有為真如  有滅故說為斷。若離五蘊別見法性即是常
見。以法性體與彼遍計依他二性非定一異。  言定一異俱是遍計。不離斷常。問。真如非常  見為常者名為常見。真如是常見之為常。稱
境而知何名常見。答。言常無常此隨言詮。是  分別見。談其法體非常無常。如言執常。故是  常見。又復正違無分別智。此意欲令離分別
執亡相方修。若執為常違此正智。以其法性  離有無一異常斷相故。不障後得智離執觀  如以為常也。此中即離應可立量云。法界應
有斷。斷者滅義。因云。即五蘊故猶如五蘊。又  若離五蘊即是常見者。即難依他應是常名  為常見。以蘊非蘊中隨一攝故。猶如法界。然
此不為破他故不立量。復違教過。以教不許  五蘊常故。但可顯云應是常見。然觀經文但  明法界與五蘊體非定一異。若定一異法界  體應是斷是常。

[0278c10]  經。離於二相不著二邊不可見過所見無名無  相。

[0278c11]  贊曰。出不得言一異之所以。離於二相  離常無常有無生滅此等二相故。不著二邊  遠離增減。我法二不有離增。空性如不無離
減。不可見非五識境。過所見超於意識虛計  度境。無名離能詮。無相離所詮。

[0278c16]  經。是則名為說於法界。

[0278c16]  贊曰。結也。由離二相  等故不可說與蘊一異。是則名為說法界體  法界體既離此等相修行時如法界相。

[0278c19]  經。善女天云何五蘊能現法界如是五蘊不從  因緣生。

[0278c20]  贊曰。次下法喻廣明。意就法界離  於八不。故依五蘊能現法界。初且舉不生明。  次例不滅等。文分為四。初法。次善女天譬如
鼓聲下喻說。三若不可生下例餘七不。四故  知五蘊非有非無下總結成。初法說中分三。  初假徵起前。二標宗。三釋所以。此初二也。標
宗意說五蘊不生破遍計執。依遍計無即能  現法界。故五蘊與法界不一異等。

[0278c28]  經。何以故。

[0278c28]  贊曰。下釋所以。初假設外徵。何  所以故不從因生。此假作執因中有果論及  去來實有論徵。執有果論者意說。因中已有
果竟。但從緣生或從緣顯。若如穀種。因中先  無其果而後生穀亦應生豆等。彼此本無從  因生故。若爾即應從於一因生一切果。是故
因中定已有果。但緣生顯。何所以故不從因  緣生。若去來實有論徵意。三世法有。然未來  世有生能生應生之法。若無生生不至現在。  何所以故云不從因緣生。

[0279a09]  經。若從因緣生者為已生故生為未生故生。

[0279a10]  贊曰。正釋。初總牒。二為已生故生下開徵。三  若已生生者下別非。四無名無相已下結成  五蘊能現法界。此初二也。此開徵意云。為諸
法生已更待生等因為能生。為諸法未生待  生等因為能生。

[0279a15]  經。若已生生者何用因緣。

[0279a15]  贊曰。別非。此非  初已生。若法未生可待因生果既生已。何用  生等為因緣生。故十二門論頌云。此生若未
生云何能自生。若生已自生已生何用生。初  二句破未生生。後兩句破已生生。此破去來  實有。論釋云。若謂生已而生。生已即是生。何
須更生。生已更無生。作已更無作。此意生已  更無生者直責。作已更無作舉喻例破。如所  作事了而更不作。既體生已何更生生。此難
破大生及小生。例所生法爾。又解。亦破所生  法。又頌云。先有即不生。先無亦不生。有無亦  不生誰當有生者。此破因中有果論。初句破
先有果但用因生。第二三句設破先無及俱  有無用因生。第四句結不用因生。故所生亦  無。此意本無今有。有即名生。果既因中先有
即應名生。此既已生何用因生。故釋云。若果  因中先有而生是則無窮。

[0279b03]  經。若未生生者不可得生。

[0279b03]  贊曰。此非未生  生。初立宗。何故下舉因。十二門論云。若未生  而生未生名未有。云何能自生。此意因緣未
生即體是無。無自不能生何能生他。此破去  來實有論。彼論復云。復次若因中無果而果  生諸因相即不成。何以故。諸因若無法何能
作何能成。若無作無成云何名為因。此意言  因必須對果。果既無體對誰名能作能成。既  無能作能成何得名因。

[0279b12]  經。何以故。

[0279b12]  贊曰。將欲舉因。先假徵之。

[0279b13]  經。未生諸法即是非有。

[0279b13]  贊曰。舉因也。

[0279b14]  經。無名無相非校量譬喻之所能及。

[0279b14]  贊曰。  結成五蘊能現法界。以非有即法空。非校量  譬喻之所能及者。無比量能立令生。

[0279b17]  經。非是因緣之所生故。

[0279b17]  贊曰。結也。雙結前  二。若已生法亦非是因緣生。若未生生者亦  非是因緣之所生。故既非因緣生。即無名無
相譬所不及。此即法界故。法界與遍計及依  他性俱不一異言無名無相。亦應云不生不  滅。乃至自性涅槃但顯略爾。此中比量若已
生法應不待因生。體已生故。如過去等。若未  生法應立宗云。諸未生法應不可得生宗。以  非有故因。無名無相故亦得是因。諸非有者
皆不可得生。如兔角等。諸無名相者皆不可  得生。如真如等。又十二門論云。若不生法生  一切不生法皆應生。一切凡夫未生阿耨菩
提皆應生。又不壞法阿羅漢煩惱不生而生。  此說不退法羅漢應起煩惱。又云。兔馬等角  不生而生。是事不然。是故不應說不生而生。
顯揚論第九．瑜伽論第六。及廣百論第四等  皆悉有破。恐煩不引。此上破妄。即依遍計五  蘊即現法界。未說依他下喻及合方顯依他  能現法界。

[0279c07]  經。善女天譬如鼓聲依木依皮及桴手等故得  出聲。

[0279c08]  贊曰。第二喻說。文中有二。初喻依他  假有。次顯遍計是無。此初也。有二。初明依他  有。次顯能現法界。此依他假有也。因緣如幻。
但假合生。

[0279c12]  經。如是鼓聲過去亦空未來亦空現在亦空。

[0279c13]  贊曰。顯五蘊能現法性。既是緣生非定實有。  過去已滅未來未生現在不住。故皆是空。空  即法界。故無著菩薩般若論中。說夢電雲喻
三世法。名修出離。出離即涅槃。以無生滅故。  瑜伽第六三世各有十二相故不可說有。廣  如彼說。

[0279c19]  經。何以故是鼓音聲不從木生不從皮生乃桴  手生不於三世生是則不生。

[0279c20]  贊曰。次顯遍  計是無。初徵次辨後結。中論云。諸法不自生。  自無作用故。亦不從他生他無作用故。亦不
從共生共無作用故。非不從二生。雖無作用  緣而有功德緣可得。此破執有實作用。今此  亦爾。聲不從木生等無作用故。不從皮桴手
生亦爾。不於三世生者。過去生已滅未來無  不生。現世自已生故非三世生。是則不生此  結也。此意既不生即顯法界。文如前引。

[0279c29]  經。若不可生則不可滅若不可滅無所從來若  無所從來亦無所去若無所去則非常非斷若  非常非斷則不一不異。

[0280a02]  贊曰。三例餘不滅  等七不明。顯法界有二。初例後釋難。遍計所  執體性是無。如石女兒。先自現不生如何有
過滅。亦不從未來因來。既是無來何有謝過  去。既不從未來來亦無謝過去。說誰為常斷。  既無常斷說誰與諸法為一異。故不一異等
約遍計無。與法界不一異。不異故遍計即能  現法界。不一故法界即離斷常等。或不一故  遍計所執即離斷常等。約依他聲與木皮等
亦復如是。聲與皮等一應當聞四聲。應聞木  皮桴手。以體一故。如聲若與皮等異應不從  起。但假和合不可言一異。餘亦準知。聲依木
等起不得說一異。蘊依法界生。與彼不一異。  既是不異故依五蘊即現法界。以不一故法  界無生滅等。

[0280a17]  經。何以故。

[0280a17]  贊曰。下第二釋難。但釋不一異  有二。一釋不一難。二釋不異難。初釋不一難  中有四。初段徵。二却詰。三出過。四結成不  一。此初也。

[0280a21]  經。此若是一則不異法界。

[0280a21]  贊曰。却詰是一。

[0280a22]  經。若如是者凡夫之人應見真諦得於無上安  樂涅槃。

[0280a23]  贊曰。出過。若法界與五蘊一。如是  者即凡夫見五蘊時應見真諦。以五蘊即是  真如故。若許爾者凡夫應得無上安樂。無上
安樂即大涅槃。此亦同阿毘達磨經。境離識  有凡夫自應成無倒智。以見實故。既不成智。  明離識無。

[0280a29]  經。既不如是故知不一。

[0280a29]  贊曰。結成不一。既  不如是成聖得安樂涅槃。故知法界與五蘊  不一。同十八空論難應與如一。

[0280b03]  經。若言異者。

[0280b03]  贊曰。下釋不異難。亦有四。初  牒徵。二詰責。三出過。四結成。此初也。此難  不一異。同解深密第一．瑜伽論七十五。恐煩  不引。

[0280b07]  經。一切諸佛菩薩行相即是執著未得解脫煩  惱繫縛。

[0280b08]  贊曰。二詰責有三。一應是執著。二  應未證涅槃。三應未離縛。以如前說不離斷  常見故。是執著等。

[0280b11]  經。即不證阿耨多羅三藐三菩提。

[0280b11]  贊曰。出  過。以有前三過諸佛現應不證。菩薩當應不  證。以有執有煩惱故。

[0280b14]  經。何以故一切聖人於行非行同真實性是故  不異。

[0280b15]  贊曰。下結成不異。初假徵。何所以故  不得法界與五蘊異。成云。一切聖人於行即  五蘊。非行即法界見。同真實性離一異相。是
故不異者結。

[0280b19]  經。故知五蘊非有非無不從因緣生非無因緣  生。

[0280b20]  贊曰。下例結成有二。初結成非生。次是  聖所知下結成前無名無相等。此結非生以  例餘不滅等。成無名相即總成前八不俱無
名相等。又結非生中亦結成前。初略標宗中  遠離二相云非有非無。或此結前已生未生  云非有非無。或此非有無通結八不。以非有
無故。所以非生滅等。五蘊真性不從因緣生。  或遍計所執自性五蘊不從因緣生。依他五  蘊非無因緣生。故知八不或約真如或就遍
計。非依他起。設依依他說其八不。亦約遍計  說。

[0280c02]  經。是聖所知非餘境故亦非言說之所能及無  名無相無因無緣亦無譬喻始終寂靜本來自  空。

[0280c04]  贊曰。結成前無名相等。是聖所知非餘  境成前非校量之所能及。亦非言說等成前  無名無相。無因無緣成前非是因緣之所生
故。亦非譬喻成前非譬喻之所能及。始終寂  靜等結成五蘊能現法界。準此文言。始終寂  靜等前亦合有。以顯略故。或始終寂靜本來
自空成前喻中如是鼓聲三世俱空。前釋為  勝。喻及結成顯法說故。即解深密經云。說一  切法本來寂靜自性涅槃之義。

[0280c13]  經。是故五蘊能現法界。

[0280c13]  下結。

[0280c14]  經。善女天若善男子善女人欲求阿耨多羅三  藐三菩提異真異俗難可思量於凡聖境體非  一異不捨於俗不離於真依於法界行菩提行。

[0280c17]  贊曰。佛教習學之方中第三結勸修學。非  住涅槃故異真。非住生死故異俗。或四智菩  提及菩提斷。非即真如故異真。非即生死故
異俗。前依無住修後依稱理修。此深行相難  以分別尋伺之可思量。凡夫所見五蘊不離  真如。聖者所見真如不離五蘊云不異。蘊如
性別云不一。或聖見五蘊如幻。凡見為實云  不一。同緣五蘊云不異。或凡見蘊如為一為  異。聖見蘊如非一非異。俱因緣見解別云非
一異。此中云凡。二乘亦是猶有一分異生性  故。由二乘人見五蘊與法界異故。一向厭生  死而求涅槃。凡夫見異故一向怖涅槃而住
生死。菩薩見於五蘊法界體非一異。故不捨  俗不離於真。由得此平等法界理不怖生死  不樂涅槃。為此能修大悲大智二利妙行問
行菩提行也。準無著菩薩般若經論解攝取  無住涅槃。云如所通達故。此意說如是所通  達。如現在生死非生死迫。如在涅槃非涅槃
拘。如是諸法之真體性故能依修行。亦復如  是住生死非苦迫。住涅槃非樂拘。故不住生  死涅槃。不同二乘及以凡夫不證如故各住
一邊。準此由如非住於二。如如而證名無住  涅槃。何故此間即說五蘊與如體非一異依  此而修名不住行耶。答。彼此不違。此中明如
與蘊不一即不住生死。非苦拘義。若如與蘊  一即住生死而為苦拘。由如不異即不住涅  槃。非涅槃拘義。故亦相似。

[0281a15]  經。爾時世尊作是語已時善女天踊躍歡喜即  從座起偏袒右肩右膝著地合掌恭敬一心頂  禮而白佛言世尊如上所說菩提正行我今當  學。

[0281a18]  贊曰。第三天女領悟奉依修學。文分為  六。一天女喜悟修行。二梵王請問修相。三梵  王讚悟深法。四世尊印述勝益。五梵王領悟
慶喜。六世尊與天授記成梵慶喜。初也。有五。  一結所說。二明喜悟。三致虔敬。四領所聞。五  依修學。文段可知。

[0281a24]  經。是時索訶世界主大梵天王於大眾中問如  意寶光耀善女天曰此菩提行難可修行汝今  云何於菩提行而得自在。

[0281a26]  贊曰。梵王請問  修相有四。一問如何觀解自在。二問如何修  菩提行。二問依何而起修說。四問得益多少。
初中一問二答。此初問也。文有二。一能請人。  索訶此云堪忍界。即生死於中多怨難。菩薩  能忍。梵王者或云初靜慮王。或是第四靜慮
王。大千主故。二所請主。正申問。此菩提行離  四句絕八非。非語詮斷思慮。非真非俗。二乘  不知凡夫不測難可解知。汝今云何於菩提  行智觀自在。

[0281b07]  經。爾時善女天答梵王曰大梵王如佛所說實  是甚深一切異生不解其義是聖境界微妙難  知。

[0281b09]  贊曰。下答有四。初印難知。二請明證。三  得祥瑞。四轉女身。此初也。

[0281b11]  經。若使我今依於此法得安樂住是實語者。

[0281b12]  贊曰。請明證。初明如實解。次立誓願。此明  實解。於此深理得自在智。非諸煩惱相用所  動名為安樂。依此正觀名住。

[0281b15]  經。願令一切五濁惡世無量無數無邊眾生皆  得金色三十二相非男非女坐寶蓮華受無量  樂雨天妙華諸天音樂不鼓自鳴一切供養皆  悉具足。

[0281b18]  贊曰。立誓願。表解凡聖不一異故  願成金色等。或表同順真當得成佛請現金  色等。表解無男女相故請現非男女。或表雖
當成佛非男女現男女身故願現非男非女。  表出生死淤泥表解非染淨願現坐蓮華。表  因此解必當證得菩提涅槃二安樂願受無量
樂。表能行因亦能教他行因故願雨華。表能  任運為他說法願不鼓自鳴。表智證境為法  行供故願一切供養皆悉具足。

[0281b27]  經。時善女天說是語已一切五濁惡世所有眾  生皆悉金色具大人相非男非女坐寶蓮華受  無量樂猶如他化自在天宮無諸惡道寶樹行
列七寶蓮華遍滿世界又雨七寶上妙天華作  天妓樂。

[0281c02]  贊曰。得祥瑞。以解稱真所願當遂。  故願所現皆得隨心具七支戒。願得寶樹行  列修七聖財。能出生死得七寶蓮華。雖出生
死而不捨利生故遍法界。或稱真理無限而  修。故華遍法界。

[0281c07]  經。如意寶光耀善女天即轉女身作梵天身。

[0281c08]  贊曰。轉女身。此自證成無定異相。故女成  男。

[0281c10]  經。時大梵王問如意寶光耀菩薩言仁者如何  行菩提行。

[0281c11]  贊曰。問如何證菩提行。此問行  行之時作何行解。初問後答。此問也。

[0281c13]  經。答言梵王若水中月行菩提行我亦行菩提  行若夢中行菩提行我亦行菩提行若陽焰行  菩提行我亦行菩提行若谷響行菩提行我亦  行菩提行。

[0281c16]  贊曰。答也。行相難知舉喻以顯。  此有四喻。一水月喻。喻無外境而定心所行  境得成。如水為緣雖水中無月有月影起。我
今亦爾。從定願心現諸境界。雖無實身等為  利眾生而似身境生。月影既不行我身亦不  行。此除遍計性。謂定所取境離心實有故舉
水月喻。雖無月境而似月生。二夢境喻。喻無  心外愛憎之境而有愛憎境增生。如雖受彼  三界六道愛非愛身行菩提行如夢所見。愛
非愛身行菩提行不取為真。三陽焰喻。能取  心心所迷亂故緣所取境。雖非是實而有似  境生。非真實有。菩薩以無分別智於三輪境
應如是知。無有真實。四谷響喻。所起語業化  眾生時如谷響聲。谷實無聲但自出聲似彼  谷響。故知菩薩為他說法觀如谷聲。由他緣
現但似谷聲。說法利生實非出聲為他說法。  如是行菩提行如無性攝大乘第四說。如經  所說。於依他起自性說幻等喻。於依他起自
性為除他虛妄疑故。云何無義而有實取諸三  摩地所行境轉。為除此疑說水月喻。云何無  義有愛非愛受用差別性。為除此疑說所夢
喻。云何無義心心法轉。為除此疑說陽炎喻。  云何無義種種戲論言說而轉。為除此疑說  谷響喻。如次配四。彼論更有四喻。此經文無。
不須具引。大莊嚴論第四八喻大意相似。何  故無餘。略故無也。又釋。此中除有無相執。似  幻不無故。辨中邊論頌云。於不動無倒謂知
義非有非無如幻等。有無不動故。釋云。前說  諸義離有離無。此如幻等非有無故。謂如幻  作諸象馬等。彼非實有象馬等性。亦非全無。
亂識似彼諸象馬等而顯現故。如是諸義無  如現似所取能取定實有性。亦非全無。亂識  似彼所取能取而顯現故。此中意說。如水中
月非實月性故。非有而有似現故不無。我行  菩提行亦如是。因緣和合假故非有。然有假  和合相故不無。五蘊不有故能現法界。不無
故。法界即五蘊。即前所說得安樂住者不動  不為有無動故。但總相喻離有無相不別配  蘊。又依見覺知聞如次喻四所取境界性離  有無。準下問答約見聞辨故。

[0282a27]  經。時大梵王聞此說已白菩薩言仁依何義而  說此語。

[0282a28]  贊曰。第三問依何道理如是而說。  前問問修此問問說。或前問答自行修說但  且說修。此後問答為他說修起說但且問說。
前後互影二利各具。於中有四。一問二答三  難四通。此問依何道理能離有無而起修說。  或問。既如水月等非實有者依何修說。

[0282b05]  經。答言梵王無有一法是實相者但由因緣而  得成故。

[0282b06]  贊曰。答也。依因緣道理。由假因緣  故離有無。如因淨水有月影生故不無。非如  所現真實之月故不有。餘準此知。如水月等
無有一法是實有相者。但依假因緣故得修  說。

[0282b11]  經。梵王言若如是者諸凡夫人皆悉應得阿耨  多羅三藐三菩提。

[0282b12]  贊曰。三設難也。若由因  緣假合之法能修說者。諸凡夫人皆因假成。  悉應得菩提。此意若有實能修之者可有得
不得既皆假有。凡亦應得。如維摩詰以真如  門令一切皆得記。此以因緣門難應皆作佛。

[0282b17]  經。答言仁以何意而作是說。

[0282b17]  贊曰。為通有  三。初總非。次通釋。後梵王是諸聖人下結成。  或分為二。初總非。次通釋。釋中有四。法喻合  結。今且依初科。此初也。

[0282b21]  經。愚癡人異智慧人異菩提異非菩提異解脫  異非解脫異。

[0282b22]  贊曰。為通有三。初法。次喻。後  梵王愚癡異生下合法中有二。初凡夫執有  無異。故不成佛。次聖者知不異故得菩提。此
初。即執愚智等或定一異。此雖言異亦應有  一。有無生滅等不了實無因緣心有。不稱境  知不得作佛。菩薩翻此。故作佛。或依俗諦即
有愚智能行異。菩提非菩提即善不善因異。  解脫非解脫果異。

[0282c01]  經。梵王如是諸法平等無異於此法異真如不  異無有中間而可執著無增無減。

[0282c02]  贊曰。聖  者了知有無愚智等皆非定異。以於此中法  界真如等法平等故皆不定異。無有中間者。  諸法非定異非定一非亦一亦異。不言非一
影第二句說。第三句名無中間不說第四句。  但是遮三更無別法。此一異等皆不可執。如  水月無實離增執。如似有月離減執。由稱境
知故得作佛。此或第一義即不異。然準下喻  據愚智解別。

[0282c11]  經。梵王譬如幻師及幻弟子善解幻術於四衢  道取諸沙土草木葉等聚在一處作諸幻術使  人覩見象眾馬眾車兵等眾七寶之聚種種倉  庫。

[0282c14]  贊曰。舉喻也。有三。初緣生幻境喻。次愚  人執實喻。後智者知幻喻。此初也。於中有六。  一幻主。二幻資。三幻處。四幻緣。五起幻。六
幻相。譬如幻師喻八識心王幻主。及弟子者  喻心所幻資。善解幻術能了別境總別等相  能變起用。於四衢道喻四諦幻處。取諸草等
即是名色幻緣。聚在一處或隨起依苦集等  處。作諸幻術者此起幻因緣業力起種種事  業不同。使人覩象馬等者幻相。初喻四生內
處。七寶之聚喻外境。又釋。幻師喻第八識。幻  弟子喻餘七轉識。依第八起故。故經論云識  如幻事。衢道喻四識住。故八十六云。有取之
識依四識住發起種種自體隨轉。相似法故  沙土草木喻種子識。隨在一處者喻隨於一  識住及四識住。作諸幻術者喻四緣力能起
五蘊。又釋。幻師是佛弟子菩薩僧等。四衢道  者在四生處。解幻術巧方便智。取諸沙土等  隨彼機緣所樂之法。隨在一處隨所受根熟
生處見象等為現身。七寶等為說法。準下合  意此釋為好。餘同前解。

[0283a05]  經。若有眾生愚癡無智不能思惟不知幻本。

[0283a06]  贊曰。下愚人執實喻有三。初不知幻本喻。次  初見執實喻。後終亦不思喻。初也。言幻本者  幻人幻緣皆名為本。喻無智故不知五蘊從
緣假生。

[0283a10]  經。若見若聞作是思惟我所見聞象馬等眾此  是實有餘皆虛妄。

[0283a11]  贊曰。次初見執實喻。不  知假。隨所見聞分別妄執將為實有。言空無  我等皆虛妄無。不離有無增減之執。

[0283a14]  經。於後更不審察思惟。

[0283a14]  贊曰。後終亦不思  喻。亦不審觀思量惟忖名義皆假虛妄緣生。

[0283a16]  經。有智之人則不如是了於幻本。

[0283a16]  贊曰。後  智者了達喻。文有其二。初自能了知喻。後隨  為他說喻。初文亦有二。初了知幻本喻。了從  緣生非定有空。

[0283a20]  經。若見若聞作如是念如我所見象馬等眾非  是真實。

[0283a21]  贊曰。次初不執實喻。喻見諦理無  漏智人初知實無離於有執。後審思所以假  有實無。初也。知無象馬等實用除增益執。

[0283a24]  經。唯有幻事惑人眼目妄謂象等及諸倉庫  有名無實如我見聞不執為實。

[0283a25]  贊曰。審思  所以假有實無。幻象馬等但惑愚人眼耳。聞  象等名見象等形執妄謂實。實但假名。無如  自性如我我所。隨所見聞不執為實。離有
無執。

[0283b01]  經。後時思惟知其虛妄。

[0283b01]  贊曰。後思不實喻。  思實無離增執。了為無為非如名言有實自  體。

[0283b04]  經。是故智者了一切法皆無實體但隨世俗如  見如聞表宣其事思惟諦理則不如是復由假  說顯實義故。

[0283b06]  贊曰。隨為他說喻。又但隨世  俗所見所聞假說名言表宣其事。表宣是能  詮。其事是所詮。世俗有二。一執情世俗。二
諸聖智者假設世俗。此喻聖智者隨俗言說。  有二。一隨世俗言說明俗。二隨世俗言說明  真。且隨世俗云如見聞表宣其事思惟諦理
即不如是。諦謂實也。思惟實理無如所說。復  但隨俗方便假起言說。為彰第一真實義。故  無分別智證入諦理即不如是。心言絕故。此  了俗有真諦中無。

[0283b16]  經。梵王愚癡異生未得出世聖慧之眼未知一  切諸法真如不可說故。

[0283b17]  贊曰。下合喻。初合  愚人不了喻有二。初合不了幻本喻。後合初  見執實喻。言愚癡異生者為簡大乘見道已
前。雖是異生能分作唯識觀等了知幻等。亦  是未得出世本後二空慧眼。故今簡却二乘。  雖得生空慧眼了人我無。然未能得出世法
空慧眼故不了法我無。不知一切法之真如  性離諸相不可說。故不了幻本。據全無者說  愚癡異生。或可。有分異生性故即此愚癡異
生所攝故。成唯識論云。凡謂無性愚謂趣  寂。

[0283b28]  經。是諸凡愚若見若聞行非行法如是思惟便  生執著謂以為實。

[0283b29]  贊曰。合初見執實喻。初  合執有。後合不了無。初也。若見若聞行謂有  為。非行謂無為。便生執實合初遇境時。如是
思惟便生執實合後不能審察。

[0283c04]  經。於第一義不能了知諸法真如是不可說。

[0283c05]  贊曰。合不了無。由其無智不了第一義。不證  如故不知諸法性不可說。如言執實不知實  無。

[0283c08]  經。是諸聖人若見若聞行非行法隨其力能不  生執著以為實有。

[0283c09]  贊曰。合智者了達喻。初  合自了達喻。後合為他假說喻。初中亦三。初  合不執實有喻。次合了知幻本喻。後合後思
假有喻。初也。若見若聞說為無為隨勝解力  能。初地已上隨位證智力能不生執實。

[0283c14]  經。了知一切無實行法無實非行法但妄思量。

[0283c15]  贊曰。合了知幻本喻。知從幻者業煩惱緣  或二乘者法執之情。妄思度起無如名言有  實有為行法。無如名言有實無為非行法。

[0283c18]  經。行非行相唯有名字無有實體。

[0283c18]  贊曰。合  後思假有喻。唯有世俗名言說之為有。無有  如彼所說實體真實是有。

[0283c21]  經。是諸聖人隨世俗說為欲令他知真實義。

[0283c22]  贊曰。合為他假說喻。隨世俗名言說為無為。  為欲令他知為無為真實之義。或欲令證真  第一義。非不見如。能了行故。

[0283c25]  經。如是梵王是諸聖人以聖智見了法真如不  可說故行非行法亦復如是。

[0283c26]  贊曰。第三段  結成有二。初結知真實無。後結隨俗說有。初  也。聖人以無分別智了一切法本真如性皆
離言故不可言說。知彼所說為無為法亦但  名言無有實體。非無離言行非行法。但除其  病不除法故。

[0284a03]  經。令他證知故說種種世俗名言。

[0284a03]  贊曰。結  隨俗說有。亦是寄詮以顯諸法。意令他證為  無為法捨凡成聖。隨於世俗說蘊處界等種  種世俗名言。此意結成喻言無有一法是實
相者但由因緣而得成立。上來多隨自識起  幻凡夫解別。若依第三解譬喻者準義可知。  準此結文第三解勝。又本問。如何修行依何
而說。因此設難。法喻合結應只為彼。故第三  解勝。

[0284a12]  經。時大梵王問如意寶光耀菩薩言有幾眾生  能解如是甚深正法。

[0284a13]  贊曰。第四問得益多  少。於中有四。一問。二答。三難。四通。初問也。  此意梵王雖解眾樂能知。依眾執情實生為
問。寄除執實令生知幻。而能起修。

[0284a17]  經。答言梵王有眾幻人心心數法能解如是甚  深正法。

[0284a18]  贊曰。二答也。有者簡持義。一切眾  生有能知依他起性心心數法如幻人等。則  能解此甚深之法。若無大性不能如是。此意
能知遍計是無。如幻非實人若似人相似心  心數依他幻有。即悟唯識證圓成性。此依漸  入三性道理。初了遍計次悟依他後證圓實。
如有頌言。於繩起蛇覺見繩了義無。證見彼  分時知如蛇智亂。或可。寄執實眾生問。此答。  實生如眾幻人無有實人說此解者。欲顯能
聞法人尚自非有如何得解法。如無垢稱經  舍利子問天女云。汝於此沒當生何處。答云。  如來所化當所生處。我當生彼。舍利子言。如
來所化無沒無生。云何答得言當所生處。天  女云。諸法有情應知亦爾。無沒無生云何問  我當生何所。

[0284b04]  經。梵王曰此幻化人體是非有此之心數從何  而生。

[0284b05]  贊曰。三難也。依俗執情幻定非有。能  證心心法從何事生。非石女兒有心能證。此  依執無難。寄除無見。

[0284b08]  經。答曰若知法界不有不無如是眾生能解深  義。

[0284b09]  贊曰。為通。若定執有無則不能悟知真  如法界。雙離有無行平等行。此等能悟從緣  生。故如幻有無實性故說是無。不如言說定
實有無。如是眾生能解深義。此即令除有無  一異常斷等執行菩提行。

[0284b14]  經。爾時梵王白佛言世尊是如意寶光耀菩薩  不可思議通達如是甚深之義。

[0284b15]  贊曰。第三  梵王讚悟深法。

[0284b17]  經。佛言如是如是梵王如汝所言此如意寶光  耀已教汝等發心修學無生忍法。

[0284b18]  贊曰。第  四世尊印述勝益。言如是者印梵王言。已教  汝等者述得勝益。即慶讚也。

[0284b21]  經。是時大梵天王與諸梵眾從座而起偏袒右  肩合掌恭敬頂禮如意寶光耀菩薩足。

[0284b22]  贊  曰。第五梵王領悟歡喜有二。初知是勝人改  容虔敬。後慶自所聞。初也。

[0284b25]  經。作如是言希有希有我等今日幸遇大士得  聞正法。

[0284b26]  贊曰。慶自所聞。一讚成勝德。二讚  能利他。故重言希有。又得遇故聞法故重言  希有。

[0284b29]  經。爾時世尊告梵王言是如意寶光耀於未來  世當得作佛號寶焰吉祥藏如來應正遍知明  行圓滿善逝世間解無上士調御丈夫天人師  佛世尊。

[0284c03]  贊曰。第六世尊與天授記成梵慶  喜。號寶焰者以聞金光明經故。又悟諸法陽  炎故。吉祥者於一切時能與眾生作吉祥者。
藏者包含義。吉祥無量具足功德。無有盡時  云吉祥藏。文相可知。

[0284c08]  經。說是品時有三千億菩薩於阿耨多羅三藐  三菩提得不退轉。

[0284c09]  贊曰。第四大段明時眾  聞經得益多少有三。初明十地得不退益。次  明十迴得見道益。後明十住得不退益。初也。
不退有四。此行不退。入第八地相用煩惱不  能動故。

[0284c14]  經。八千億天子無量無數國王臣民遠塵離垢  得法眼淨。

[0284c15]  贊曰。得見道益。天通欲色。顯揚  論云極戚非惡趣。極忻非上二者。據彼頓悟  者說。不障色界迴心入見。又約二乘說。非據
大乘。瑜伽八十三釋遠塵離垢云。又復塵者  所謂我慢及所斷一切煩惱。垢謂上品所有  麁重。法者謂於自相共相所住法中。法眼者
謂如實現證。唯有法慧。言得法者謂隨證得  沙門果故。此隨得言顯得不定。一超次不定。  二通三乘。有不得果。故說隨言。遠塵是真見
無間道說斷見所斷煩惱故。離垢相見解脫  道說離麁重。若以種子名麁重者即俱在無  間。現種別說。若據習氣亦通相見。說得果故。
大莊嚴論第七文雖少別意同瑜伽。若雜集  論言。諸法忍能遠塵諸法智能離垢者據隨  轉門。真見道中不別觀諦故。或通三乘隨。放  法說。亦不相違。

[0285a02]  經。爾時會中有五十億苾芻行菩薩行欲退菩  提心。

[0285a03]  贊曰。後明十住得不退益有二。初得  因益不退進修。後得果益因滿授記。前文有  四。一先欲退心。二由聞住意。三復得勝進。四
迴向菩提。初也。有五。一所益處。二所益數。  三所益人。四所修行。五先欲退。欲退有二種。  一已得退。二未得退。初在地前後在前七地。
已得有二。一得勝解。二得證法。得勝解有二。  一信二行。初信退在十信之中第五心前後。  行退在第六住已前。信不退不退起邪見。行
不退不退向二乘。然仁王般若云。十千劫中  行菩薩道。隨風東西或進或退者。據信及行  通相而說。劫有大小不同。淨行優婆塞戒經
經六十劫行。舍利退大者據大劫說。

[0285a16]  經。聞如意寶光耀菩薩說是法時皆得堅固不  可思議滿足上願。

[0285a17]  贊曰。由聞住意大菩提  果名不可思議。由住不退必定得故。滿足上  願。上願即求大菩提願。通自他利。

[0285a20]  經。更復發起菩提之心各自脫衣供養菩薩  重發無上勝進之心作如是願願令我等功德  善根悉皆不退。

[0285a22]  贊曰。後得勝進有四。一重  願求菩提。二修供養。三復願修勝行。四如是  願下願得不復退。

[0285a25]  經。迴向阿耨多羅三藐三菩提。

[0285a25]  贊曰。四迴  向也。上得因益。

[0285a27]  經。梵王是諸苾芻依此功德如說修行過九十  大劫當得解悟出離生死。

[0285a28]  贊曰。後得果益  有二。初得至初地。後爾時世尊下得極當記。  初也。依聞此經及重發心修行功德。更復如
說修行過九十大劫。當得無漏二空解悟出  分段生死名離生死。依此功德更如說行至  迴向位。故言過九十大劫。以十迴向中修行  之時各經十劫。如淨行優婆塞戒經說。

[0285b06]  經。爾時世尊即為授記汝諸苾芻過三十阿僧  祇劫當得作佛劫名難勝光王國名無垢光。

[0285b08]  贊曰。授當果記有六。一時節過三十僧祇者。  依梁攝論。十地各三祇過十地數三十祇。二  劫名三國名。

[0285b11]  經。同時皆得阿耨多羅三藐三菩提皆同一號  名願莊嚴間飾王十號具足。

[0285b12]  贊曰。四成佛  時。云同時。五所得果謂無上菩提。六佛名號。  問。無處無容同時同處有二如來如何。五十
億同時得作佛。答。約化佛土說二不俱。亦約  現相不得同時。據他用土及應合作則說同  時。又或國劫名字雖同。據方器界各別得同  時作佛。

[0285b19]  經。梵王是金光明微妙經典若正聞持有大威  力。

[0285b20]  贊曰。第五大段校量。明勝勸令受行。文  分為三。初標勝。次校量。後勸學。初也。

[0285b22]  經。假使有人於百千大劫行六波羅蜜無有方  便。

[0285b23]  贊曰。次校量。初校量勝。次勸持學。就  初又三。一舉劣度。二明持經。三正校量。初  也。雖行六度無二方便。謂拔濟迴向。此經令
修發願迴向。又此經明無住方便故。問。若不  迴向何得名度。非七最勝所攝受故各據餘  攝受說。或相似六度。

[0285b29]  經。若有善男子善女人書寫如是金光明經半  月半月專心讀誦是功德聚於前功德百分不  及一乃至算數譬喻所不能及。

[0285c02]  贊曰。餘二  文。法行有十。且舉書寫讀誦三行據處中說。  供養施他劣。思惟修習等勝。故略不舉。

[0285c05]  經。梵王是故我今令汝修學憶念受持為他廣  說。

[0285c06]  贊曰。第二勸學有三。初勸。

[0285c07]  經。何以故。

[0285c07]  贊曰。徵。

[0285c08]  經。我於往昔行菩薩道時猶如勇士入於戰陣  不惜身命流通如是微妙經王受持讀誦為他  解說。

[0285c10]  贊曰。釋也。有三。初法次喻後合。初法  也。行三精進。加行攝善利樂。依四法行流通  此經。猶如勇士故。遺教經云。譬如著鎧入陣
則無所畏。

[0285c14]  經。梵王譬如轉輪聖王若王在世七寶不滅王  若命終所有七寶自然滅盡。

[0285c15]  贊曰。喻七寶喻  七聖財或喻七覺分。如大莊嚴論第十云。念  似輪寶降未伏國。未伏境界念能伏故。擇似
象寶。諸國勍敵象能降故。分別勝怨擇能破  故。進似馬寶。大地闊邊馬速窮故。真如極際  進速覺故。喜似珠寶。珠光燭幽。王歡極故。法
明破闇。心喜滿故。倚似女寶。王受快樂。女摩  觸故。智脫障慳。倚息惡故。定似藏臣。王有所  須從臣出故。智有所用從定生故。捨似兵臣。
棄弱取強隨王無倦。菩薩修行棄惡取善。隨  無分別智無功用故。此經如王。功德如寶。

[0285c26]  經。梵王是金光明微妙經王若現在世無上法  寶悉皆不滅若無是經隨處隱沒。

[0285c27]  贊曰。合  也。無上法寶即七寶財。或七覺分或一切功  德即是經義。如綖貫華如經持緯。能詮勝教  顯生功德故。經無亦無法。

[0286a02]  經。是故應當於此經王專心聽聞受持讀誦為  他解說勸令書寫行精進波羅蜜不惜身命不  憚疲勞功德中勝我諸弟子應當如是精勤修  學。

[0286a05]  下勸學有三。初於經起法行。二明得勝  功德。三我諸弟子下結勸令行。行精進波羅  蜜者。即令行法行起精進也。

[0286a08]  經。爾時大梵天王與無量梵眾帝釋四王及諸  藥叉俱從座起偏袒右肩右膝著地合掌恭敬。

[0286a10]  贊曰。第六大段天等聞勅願護流通。分之  為四。初請護法儀。二次正願守護。三佛讚記。  四天等喜受。此初也。

[0286a13]  經。而白佛言世尊我等皆願守護流通是金光  明微妙經典。

[0286a14]  贊曰。願守護又有其四。一護  正法。二護法師。三護國土。四護供養者。

[0286a16]  經。及說法師若有諸難我當除遣令具眾善色  力充足辨才無礙身意泰然。

[0286a17]  贊曰。護法師。  護法師有五。一除惡。二得善。三身安。四具  辨。五心泰。

[0286a20]  經。時會聽者皆受安樂。

[0286a20]  贊曰。護聽眾。

[0286a21]  經。所在國土若有饑饉怨賊非人為惱害者我  等天眾皆為擁護使其人民安隱豐樂無諸枉  橫皆是我等天眾之力。

[0286a23]  贊曰。護國土有四。  一除飢饉。二除怨賊。三除非人。四結守護。我  等天眾下是。

[0286a26]  經。若有供養是經典者我等亦當恭敬供養如  佛不異。

[0286a27]  贊曰。護供養者。

[0286a28]  經。爾時佛告大梵天王及諸梵眾乃至四王諸  藥叉等善哉善哉汝等得聞甚深妙法。

[0286a29]  贊曰。  下佛讚記。一讚聞法。二讚護法。三讚獲福。四  與授記。初也。

[0286b03]  經。復能於此微妙經王發心擁護及持經者當  獲無邊殊勝之福速成無上正等菩提。

[0286b04]  贊  曰。讚護法等三。

[0286b06]  經。時梵王等聞佛語已歡喜頂受。

[0286b06]  下第四天  等喜受。

金光明最勝王經疏卷第四  (末)

* * *

【經文資訊】大正藏第 39 冊 No. 1788 金光明最勝王經疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
