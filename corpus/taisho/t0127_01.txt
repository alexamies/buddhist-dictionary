佛說四人出現世間經

宋天竺沙門求那跋陀羅譯

[0834c06] 聞如是：

[0834c06] 一時婆伽婆，在舍衛城祇樹給孤獨園。爾時，王波斯匿乘羽[羽*包]車群臣圍繞，出舍衛城，便往園中至世尊所，頭面禮足在一面坐，欲聽說法。

[0834c09] 時世尊告波斯匿王：「有四人出現世間。云何為四？或復有人先醜而後妙，或復有人先妙而後醜，或復有人先醜後醜，或復有人先妙後妙。

[0834c12] 「云何人先醜後妙？或復有人生卑賤家，若旃陀羅家，若魁膾家，若工巧家，若剔鬚髮家、貧窮家，無穀米處食不充口，雖復得食臭穢弊惡。生如此家，顏色醜弊，人不喜見為人輕蔑，身行善、口行善、意行善。彼已身修善行、口修善行、意修善行，若見沙門婆羅門已，便起謙卑意，承事恭敬不失時節。若見供養者，見已便歡喜踊躍，命終時生善處天上。譬如有人從地至小床，從小床至大床，從大床至馬，從馬至象，從象至大講堂，以是故我說此人先醜後妙。如是，彼人先醜後妙。

[0834c23] 「云何人先妙後醜？若有人生豪尊家，或剎利大姓家，婆羅門大姓家，或長者大姓家，或王家，或太子家，或大臣家及諸大家，顏色端正無有比，色如桃花。彼人便身行惡、口行惡、意行惡，彼若見沙門、婆羅門、諸長宿，彼見已無恭敬心亦不禮事，亦不與言論。彼若見供養者，見已便起嫉妬心，此是邪見、猶豫見所攝此便有邪見，無施亦無福亦無受者，亦無善惡行，亦無今世後世，無父無母，世無阿羅漢等修妙行者，疾得證通而娛樂中。彼以有此成就惡邪見，若命終時生三惡趣獄中，猶如彼人從講堂轉下至象項，從象至馬，從馬至大床，從大床至小床，從小床首足墮地，由是故我說彼人先妙後醜。如是，彼人先妙後醜。

[0835a08] 「彼云何人先醜後醜？或有人生卑賤家，或旃陀羅家，或魁膾家，或工巧家，或剔鬚髮家，及餘貧賤，無有飲食，雖復得食臭穢難嘗。生如此家，彼身行惡、口行惡、意行惡。彼已身行惡、口行惡、意行惡，若見沙門、婆羅門、諸尊長者，亦不恭敬亦不禮事，亦不與共言論，彼是邪見與猶豫見相應，彼便有是見，無施無福亦無受者，亦無善惡行報，亦無今世後世，無父無母，世無沙門婆羅門等行業者，無阿羅漢於今世後世疾得證通娛樂其中。彼與惡見相應，命終時生三趣入地獄中。譬如人從冥至冥，從暗至暗，由是故說此人先醜後醜。如是，彼人先醜後醜。

[0835a20] 「彼云何人先妙後妙？若有人生豪尊家，生剎利大姓家，或婆羅門大姓家，或長者大姓家，或王家，或太子家，大臣家，極富饒財多寶，彼人極端正無比，色如桃華。彼身修善行、口修善行、意修善行。彼身已修善行，口已修善行，意已修善行，彼若見沙門、婆羅門、諸尊長者，若見便恭敬禮事供養供給，若見有人來供養承事禮敬，便發歡喜，彼與等見相應無顛倒相。彼有是見，有施有福有受者，有善惡行，有今世後世，有父有母，世有沙門、婆羅門等修梵行者，阿羅漢於今世後世疾得證通娛樂其中。彼已成就善見，命終時生天上。譬如人從講堂至講堂，從觀至觀，遊一宮殿至一宮殿，由是故我說彼人先妙後妙。如是，彼人先妙後妙。如是，大王！有四人出現於世。」

[0835b06] 爾時世尊便說偈言：

「大王人貧賤，　　得信好布施，
　見沙門梵志，　　及諸乞求者，
　承事禮恭敬，　　等修諸善業，
　見施常歡喜，　　乞者亦惠施，
　是施微妙業，　　更不受瑕穢。
　如是王此人，　　彼臨命終時，
　生三十三天，　　先醜而後妙。
　大王人有財，　　無信懷嫉妬，
　常欲行非行，　　邪見無有師，
　見沙門梵志，　　及諸乞求者，
　誹謗常罵詈，　　慳貪如無財，
　見施往遏絕，　　乞者不惠施，
　彼命非妙業，　　彼人受瑕穢。
　如是王此人，　　臨欲命終時，
　必生入地獄，　　先妙而後醜。
　大王人貧賤，　　無信慳貪心，
　常欲行非行，　　邪見無有師，
　見沙門梵志，　　及諸乞求者，
　誹謗常罵詈，　　慳貪言無財，
　見施而遏絕，　　乞者不惠施，
　彼命非妙業，　　彼人受瑕穢。
　如是王此人，　　臨欲命終時，
　必生入地獄，　　先醜而後醜。
　大王人饒財，　　好信常布施，
　見沙門梵志，　　及諸乞求者，
　承事禮恭敬，　　等修諸善業，
　見施常歡喜，　　乞者亦惠施，
　是世微妙業，　　更不受瑕穢。
　如是王此人，　　臨欲命終時，
　生三十三天，　　先妙而後妙。

[0835c08] 「是故，大王！當作是學。如是，大王！當作是學，先妙而後妙，莫學先醜而後醜。如是，大王！當作是學。」

[0835c11] 爾時波斯匿王聞佛所說，歡喜奉行。

佛說四人出現世間經

【經文資訊】大正藏第 02 冊 No. 0127 佛說四人出現世間經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA