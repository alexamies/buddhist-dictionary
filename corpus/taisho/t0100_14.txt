別譯雜阿含經卷第十四(丹本第十卷初准)

失譯人名今附秦錄

（二六九）

[0468b27] 如是我聞：

[0468b27] 一時，佛在王舍城耆尼山中。有一天女，名求迦尼娑，本是波純提女，光色倍常，於其夜中，來詣佛所，威光暉曜，普照此山，悉皆大明，頂禮佛足，在一面坐，即說偈言：

「口意宜修善，　　不應作諸惡，
　身不以小惡，　　加害於世間。
　觀欲空無實，　　修於念覺意，
　設自不樂苦，　　莫作損減業。」

[0468c07] 爾時，世尊讚天曰：「善哉！善哉！如汝所說：

「『口意宜修善，　　不應作眾惡，
　　身不以小惡，　　加害於世間。
　　觀欲空無實，　　修於念覺意，
　　若自不樂苦，　　莫作損減業。』」

[0468c12] 時波純提女聞佛所說，歡喜頂禮，即於坐沒，還于天宮。

（二七〇）

[0468c14] 如是我聞：

[0468c14] 一時，佛在舍衛國祇樹給孤獨園。爾時，阿難告諸比丘：「我今欲演四句之法，咸當善受，至心諦聽，憶持莫忘。云何名為演四句法？

「口意宜修善，　　不應作諸惡，
　身不以小惡，　　加害於世間。
　觀欲空無實，　　修於念覺意，
　若自不樂苦，　　莫作損減業。」

[0468c22] 時有一婆羅門，去阿難不遠，聞說斯偈，即便思惟：「如此偈義，義味深遠，非是人作，必是非人之所宣說，當往問佛。」作是念已，時，婆羅門即詣佛所，問訊已訖，在一面坐，白佛言：「瞿曇！我從阿難聞說此偈，如我思惟，此偈句義，非人所作。」

[0468c27] 佛告婆羅門：「實爾！實爾！實是非人之所宣說，非人所造。我於往時，在王舍城耆尼山中，求迦尼娑天女來詣我所，頂禮我已，在一面坐，即說斯偈。而斯偈者，實非人說。」

[0469a01] 時婆羅門聞佛所說，歡喜而去。

（二七一）

[0469a03] 如是我聞：

[0469a03] 一時，佛在王舍城耆尼山中。時求迦尼娑天，本是波純提女，身光晃曜，猶如電光。淳誠至信，歸依三寶，來詣佛所，在一面坐，以此光明，普照此山，悉皆洞然。求迦尼娑天女即說偈言：

「我今以種種，　　讚詠佛法僧，
　今但略宣說，　　隨意所樂足。
　口意宜修善，　　不應造眾惡，
　身不以小過，　　加害於世間。
　觀欲性相空，　　修於念覺意，
　若自不樂苦，　　莫作損減業。」

[0469a14] 爾時，世尊告天女言：「如是！如是！如汝所說。」求迦尼天女聞佛說已，歡喜頂禮，於此處沒，還於天宮。

（二七二）

[0469a17] 如是我聞：一時，佛在毘舍離北獼猴彼岸精舍之中。時波純提天女、拙羅天女，光色倍常，往詣佛所，頂禮佛足，在一面坐。時此二天女放大光明，遍照獼猴及毘舍離，悉皆大明。時拙羅天女即說偈言：

「世尊婆伽婆，　　無上等正覺，
　在於毘舍離，　　住於大林中。
　求迦尼娑天，　　并及於拙羅，
　波純提女等，　　稽首尊足下。
　我往昔曾聞，　　能善稱說法，
　牟尼世尊者，　　今現在演說。
　諸有生譏毀，　　如斯深法者，
　是則名愚癡，　　後必墮惡趣。
　有能讚聖法，　　成就具於念，
　是名有智者，　　後必生善處。」

[0469b03] 時求迦尼娑天女復說偈言：

「口意宜修善，　　不應造眾惡，
　身不以小惡，　　加害於世間。
　觀欲性相空，　　修於念覺意，
　若自不樂苦，　　莫作損減業。」

[0469b08] 爾時，世尊告天女言：「如是！如是！如汝所說。」時天女等聞佛說已，歡喜而去。

（二七三）

[0469b10] 如是我聞：

[0469b10] 一時佛在舍衛國祇樹給孤獨園。時有一天，於其夜中，來詣佛所，威光大明，遍照祇洹，頂禮既已，退坐一面，而說偈言：

「不觸者勿觸，　　觸者必還報，
　以如是事故，　　不應妄有觸。
　若非津濟處，　　不應作渡意。」

[0469b16] 爾時，世尊以偈答曰：

「可瞋而不瞋，　　清淨無結使，
　若欲惡加彼，　　惡便及己身。
　如逆風揚土，　　塵來自坌身，
　欲以瞋加彼，　　彼受必還報。
　是二竝名惡，　　兩俱不脫患，
　若瞋不加報，　　能伏於大怨。」

[0469b23] 爾時，天復以偈讚言：

「往昔已曾見，　　婆羅門涅槃，
　久棄捨嫌怖，　　能度世間愛。」

[0469b26] 爾時，此天說此偈已，歡喜而去。

（二七四）

[0469b27] 如是我聞：

[0469b27] 一時，佛在舍衛國祇樹給孤獨園。時有一天，光顏熾盛，容色殊常，來詣佛所，頂禮佛足，在一面坐，而說偈言：

「孾愚少智者，　　造於諸惡業，
　為已自作怨，　　後受大苦報。」

[0469c03] 爾時，世尊以偈答曰：

「所作業不善，　　作已自燒煮，
　愚癡造眾惡，　　受報悲啼哭。」

[0469c06] 天復以偈讚言：

「往昔已曾見，　　婆羅門涅槃，
　久棄捨嫌怖，　　能度世間愛。」

[0469c09] 爾時，此天說此偈已，歡喜頂禮，還于天宮。

（二七五）

[0469c10] 如是我聞：

[0469c10] 一時佛在舍衛國祇樹給孤獨園。時有一天，威容光赫，顏色殊常，來詣佛所，既頂禮已，退坐一面，而說偈言：

「不以言說故，　　得名為沙門，
　此實趣向道，　　成就堅履跡。
　若有勇健者，　　能深修禪定，
　獲得於解脫，　　壞於魔結縛。
　作及不作業，　　二俱稱實說，
　詐偽無誠信，　　智者所棄捐。
　己身實無得，　　虛讚以自憍，
　詐偽虛誑說，　　世間之大賊。」

[0469c21] 爾時，世尊以偈答曰：

「不顯己功德，　　不知他心行，
　知已復涅槃，　　能度世間愛。」

[0469c24] 爾時，此天聞佛偈已，而白佛言：「我於今者，實有罪過，唯願聽我誠心懺悔。」時佛默然。天復說偈言：

「我今說罪悔，　　汝不受我悔，
　懷惡心不善，　　不捨於怨嫌。」

[0469c29] 世尊以偈復答天曰：

「說罪言懺悔，　　內心實不滅，
　云何除嫌隟？　　云何而得善？」

[0470a03] 天又說偈重問曰：

「人誰無愆過？　　人誰無誤失？
　何誰離愚癡？　　何誰常具念？」

[0470a06] 爾時，世尊以偈答曰：

「如來婆伽婆，　　正智得解脫，
　彼無諸愆過，　　亦復無得失，
　彼已離愚癡，　　能具於正念。」

[0470a10] 天復以偈讚言：

「我昔已曾見，　　婆羅門涅槃，
　久棄捨嫌怖，　　能度世間愛。」

[0470a13] 爾時，此天說此偈已，歡喜而去。

（二七六）

[0470a14] 如是我聞：

[0470a14] 一時，佛在王舍城迦蘭陀竹林。爾時，提婆達多友瞿迦梨，往詣佛所，在一面立。佛告瞿迦梨：「汝於舍利弗有緣，莫生嫌想。舍利弗、目連淨修梵行，心意柔軟，汝莫生嫌恨，長夜受諸苦惱。」

[0470a18] 瞿迦梨言：「我信佛語，我隨於佛，然舍利弗、目連實有惡欲，惡欲於彼，實得自在，彼隨惡欲。」

[0470a20] 佛復告瞿迦梨：「汝今勿於彼二人所，生嫌恨心。」如是至三。而瞿迦梨雖聞佛言，惡心不改，捨佛而去。去佛不遠，身生惡瘡，初如芥子，須臾之頃，猶如豆許，復漸長大，如毘梨果，身體爛潰，膿血流出，身壞命終，墮大蓮華地獄。

[0470a25] 時有三天，光色倍常，於其夜中，來至佛所，頂禮佛足，在一面立。第一天白佛言：「世尊！瞿迦梨是夜命終。」第二天言：「墮大蓮華地獄。」第三天即說偈言：

「夫人生世，　　斧在口中，　　由其惡言，
　自斬其身。　　應讚而毀，　　應毀而讚，
　口出綺語，　　後受苦殃。　　綺語奪財，
　是故小過，　　謗佛聖賢，　　是名大患。
　受苦長遠，　　具滿百千，　　入尼羅浮，
　及三十六，　　入阿浮陀，　　乃至墮彼，
　五阿浮陀。　　誹謗賢聖，　　口意造惡，
　入斯地獄。」

[0470b08] 時彼三天禮佛足已，還於天宮。

[0470b09] 爾時，佛告諸比丘：「汝等欲聞彼阿浮陀地獄壽命長短以不？」

[0470b10] 比丘白言：「願為我說，我等聞已，信受憶持。」

[0470b11] 爾時，世尊告諸比丘：「二十佉利胡麻得波羅捺，滿溢一車，有長壽人，足滿百年取其一粒，如是胡麻一切都盡，此阿浮陀地獄所得壽命，猶故未盡。此二十阿浮陀觝，成一尼羅浮陀。二十尼羅浮陀觝，一呵吒吒。二十呵吒吒觝，一睺睺。二十睺睺觝，一蓮華地獄。二十蓮華地獄觝，一大蓮華地獄。瞿迦梨比丘以謗舍利弗、目連故，墮是大蓮華地獄中。」

[0470b19] 佛告諸比丘：「被燒燋柱，尚不應謗，況情識類。」

[0470b20] 佛說是已，諸比丘聞佛所說，歡喜奉行。

（二七七）

[0470b21] 如是我聞：

[0470b21] 一時，佛在舍衛國祇樹給孤獨園。時有一天，光色倍常，威顏晃曜，遍照祇洹，來詣頂禮，退坐一面，而說偈言：

「云何輕賤他，　　及不輕賤他？
　為他所輕賤，　　以何為首目？
　我今問如來，　　大仙為我說。」

[0470b27] 爾時，世尊以偈答曰：

「善知不輕賤，　　不知名輕賤。
　樂法名恭敬，　　慢法名不恭。
　不近善知識，　　是名不敬首。
　樂行於非法，　　親友生怨嫉。
　與怨為親友，　　是為不敬首。
　如有婦女人，　　履行不貞良，
　好與姦婬通，　　作於無理行，
　男子違禮度，　　其義亦復然，
　如是等名為，　　輕賤之元首。
　斗秤欺誑人，　　巧偽不均平，
　苟且懷貪利，　　是名輕賤首。
　博弈相侵欺，　　損喪錢財盡，
　如是等名為，　　輕賤之首目。
　嗜睡著美味，　　早眠而晚起，
　懈怠於事務，　　而復憙瞋恚，
　如斯之等人，　　亦名輕賤首。
　耳璫及鐶釧，　　擎蓋錦屣履，
　貧窮自嚴飾，　　是名輕賤首。
　財物既尠少，　　愛著情愈濃，
　雖生剎利種，　　冀求得王位，
　如是愚癡人，　　是名輕賤首。
　財寶其業大，　　多眷屬親友，
　自食於美味，　　不分施與他，
　受他好飲食，　　及得財寶利，
　彼來至己家，　　都無報答心，
　乃至不與食，　　是名輕賤首。
　父母年朽邁，　　衰老既至已，
　自食於甘美，　　終不知供養，
　如斯之等人，　　是名輕賤首。
　父母及兄弟，　　親屬并姊妹，
　打罵出惡言，　　是名輕賤首。
　沙門婆羅門，　　中時來至家，
　不請不施食，　　是名輕賤首。
　沙門婆羅門，　　及貧窮乞匃，
　罵辱不施食，　　是名輕賤首。
　謗佛及聲聞，　　出家在家人，
　為此非法事，　　是名輕賤首。
　實非是羅漢，　　自稱是羅漢，
　天人婆羅門，　　沙門中大賊，
　若為如是者，　　是名輕賤首。
　如斯之等類，　　為他所輕賤，
　世間可輕賤，　　我悉知見之，
　宜應遠捨離，　　如怖畏嶮道。」

[0471a13] 天復以偈讚言：

「我昔已曾見，　　婆羅門涅槃，
　久棄捨嫌怖，　　能度世間愛。」

[0471a16] 爾時，此天說此偈已，歡喜而去。

（二七八）

[0471a17] 如是我聞：

[0471a17] 一時，佛在舍衛國祇樹給孤獨園。時有一天，顏容暉赫，光色甚明，遍于祇洹，來詣佛所，頂禮足已，退坐一面，而說偈言：

「誰名為敬順？　　誰名為陵邈？
　誰為孾愚戲，　　如小兒弄土？」

[0471a22] 爾時，世尊以偈答曰：

「男子若敬順，　　女人必陵邈。
　男子若陵邈，　　女人必敬順。
　女人孾愚戲，　　如小兒弄土。」

[0471a26] 天復以偈讚言：

「我昔已曾見，　　婆羅門涅槃，
　久棄捨嫌怖，　　能度世間愛。」

[0471a29] 爾時，此天說此偈已，歡喜還宮。

（二七九）

[0471b01] 如是我聞：

[0471b01] 一時，佛在舍衛國祇樹給孤獨園。時有一天，身光晃曜，猶如電光，遍照祇洹，赫然甚明，來詣佛所，頂禮足已，退坐一面，而說偈言：

「覺觀意欲來，　　遮止應遮止，
　一切盡遮止，　　不造生死塵。」

[0471b07] 爾時，世尊以偈答曰：

「覺觀意欲來，　　遮止應遮止，
　不應一切遮，　　但遮惡覺觀。
　惡惡應遮止，　　遮止能遮止，
　若能如是者，　　不為生死遮。」

[0471b12] 天復以偈讚言：

「我昔已曾見，　　婆羅門涅槃，
　久棄捨嫌怖，　　能度世間愛。」

[0471b15] 爾時，此天說此偈已，歡喜還宮。

（二八〇）

[0471b16] 如是我聞：

[0471b16] 一時，佛在舍衛國祇樹給孤獨園。時有一天，身光晃曜，遍照祇洹，來詣佛所，禮佛足已，退坐一面，而說偈言：

「云何得名稱？　　云何得財業？
　云何得稱譽？　　云何得親友？」

[0471b21] 爾時，世尊以偈答曰：

「持戒得名稱，　　布施得財寶，
　實語得稱譽，　　普施眾皆親。」

[0471b24] 天復以偈讚言：

「我昔已曾見，　　婆羅門涅槃，
　久棄捨嫌怖，　　能度世間愛。」

[0471b27] 爾時，此天說此偈已，歡喜還宮。

（二八一）

[0471b28] 如是我聞：

[0471b28] 一時，佛在舍衛國祇樹給孤獨園。時有一天，光顏晃曜，赫然甚明，遍于祇洹，來詣佛所，頂禮佛足，退坐一面，而說偈言：

「云何生為人，　　如見極明了，
　集諸財寶利，　　多少義云何？」

[0471c04] 爾時，世尊以偈答曰：

「先學眾技能，　　次集諸財寶，
　集財為四分，　　一分供衣食，
　二分營作事，　　一分俟匱乏。
　種田是初業，　　商估是為次，
　蕃息養牛群，　　羔羊并六畜。
　復有諸子息，　　各為求妻婦，
　出女并姊妹，　　及六畜家法，
　調和得利樂，　　不和得苦惱。
　作事令終訖，　　終不中休廢，
　智者善思惟，　　深知於得失。
　善解作不作，　　財寶來趣己，
　如河歸大海，　　勤修於事業。
　如蜂採眾華，　　日日常增長，
　晝夜聚財業，　　如彼蜂增長。
　財不寄老朽，　　不與邊遠人，
　惡人作鄙業，　　勢力勝己者，
　終不以財寶，　　與如是等人。
　與財為親厚，　　債索時忿諍，
　怪哉財義利，　　失財失親友。
　但如法聚財，　　不應作非法，
　丈夫如法作，　　端嚴極熾盛。
　既能自衣食，　　又復惠施人，
　調適不失度，　　命終得生天。」

[0471c28] 天復以偈讚曰：

「我昔已曾見，　　婆羅門涅槃，
　久棄捨嫌怖，　　以度世間愛。」

[0472a02] 爾時，此天說此偈已，歡喜還宮。

（二八二）

[0472a03] 如是我聞：

[0472a03] 一時，佛在舍衛國祇樹給孤獨園。爾時，佛告諸比丘：「乃往古昔，俱薩羅國有一善彈琴人，名俱㝹羅，涉路而行。時有六天女各乘宮殿，陵虛而行。天等出宮，語此人言：『舅可為我彈奏清琴，我當歌舞。』時彈琴人覩其容貌，光明異常，生希有想。問言：『姊妹！作何功德，得生斯處？爾先為我說其先因，我當為爾彈奏清琴。』天女答曰：『汝今但當為我彈琴，我於歌中，自說往緣。』時俱㝹羅於六天前即鼓琴，時，第一天女而說偈言：

「『諸能以上衣，　　用施於他人，
　　人中生尊勝，　　處天如我今。
　　身如真金聚，　　光色甚凞怡，
　　天女有數百，　　我為最尊勝。
　　施於所愛物，　　其福勝如是。』

[0472a18] 「第二天女復說偈言：

「『若以諸上味，　　餚饍飲食施，
　　生人為男女，　　男女中最勝。
　　若生於天上，　　猶如我今日，
　　以捨所愛故，　　隨意受快樂。
　　汝觀我宮殿，　　乘空自在行，
　　身如真金聚，　　光顏甚殊妙。
　　天女有數百，　　我為最尊勝，
　　施上味飲食，　　獲勝報如是。』

[0472a27] 「第三天女復說偈言：

「『若以勝妙香，　　布施而修福，
　　生人得尊勝，　　處天如我身，
　　以捨所愛故，　　隨意受快樂。
　　汝觀我宮殿，　　乘空自在行，
　　身如真金聚，　　光顏甚殊妙。
　　天女有數百，　　我為最尊勝，
　　以施勝香故，　　獲報得如是。』

[0472b06] 「第四天女復說偈言：

「『我本人中時，　　孝事難舅姑，
　　罵詈麁惡言，　　我悉能忍受。
　　是故於今者，　　獲得此天身，
　　以能孝順故，　　隨意受快樂。
　　汝觀我宮殿，　　乘空自在行，
　　身如真金聚，　　光顏甚殊妙。
　　天女有百數，　　我為最尊勝，
　　以能孝事故，　　獲勝報如是。』

[0472b15] 「第五天女復說偈言：

「『我於先身時，　　屬人為婢使，
　　奉侍於大家，　　隨順不瞋戾，
　　精勤不懈怠，　　早起而晚臥。
　　若於大家所，　　得少飲食時，
　　分施於沙門，　　及與婆羅門，
　　是故得天身，　　隨意受快樂。
　　汝觀我宮殿，　　乘空自在行，
　　身如真金聚，　　光顏甚殊妙。
　　天女數百中，　　我最為尊勝，
　　處賤修福田，　　獲勝報如是。』

[0472b26] 「第六天女復說偈言：

「『我於先身時，　　得見於比丘，
　　及以比丘尼，　　生大歡喜心。
　　彼教我精勤，　　得聞彼說法，
　　一日受齋法，　　是故今生天。
　　隨意受快樂，　　汝觀我宮殿，
　　乘空自在行，　　身如真金色，
　　光顏甚殊妙。　　天女數百中，
　　我為最尊勝。　　汝今且觀我，
　　以用善教故，　　獲勝報如是。』

[0472c07] 「時彈琴者復說偈言：

「『我今極善行，　　可樂薩羅林，
　　我今見天女，　　晃曜如電光，
　　見聞如斯事，　　還歸造功德。』」

[0472c11] 爾時，比丘聞佛所說，歡喜奉行。

（二八三）

[0472c12] 如是我聞：

[0472c12] 一時，佛在舍衛國祇樹給孤獨園。時有一天，光色倍常，來至佛所，頂禮佛足，在一面坐。是天威德，光明熾盛，普照祇洹，悉皆大明。彼天爾時即說偈言：

「云何起必壞？　　云何遮不生？
　云何捨所畏？　　云何成法樂？」

[0472c18] 爾時，世尊以偈答曰：

「瞋恚起時滅，　　貪欲生必遮，
　棄無明無畏，　　證滅最為樂。
　棄恚捨貪欲，　　出於諸結使，
　不著於色名，　　觀諸法空林。
　欲為生死根，　　欲能生諸苦，
　斷欲得解脫，　　諸苦亦復然。
　苦得解脫故，　　苦本亦解脫，
　孾愚無智者，　　放逸不觀苦。
　是故沒苦海，　　纏縛無窮已，
　智者撿亂心，　　不宜著諸欲。
　夫為放逸行，　　能壞禪定樂，
　是故應攝想，　　勿得著欲染。
　譬如巨富者，　　守護其珍寶。」

[0473a03] 爾時，天復以偈讚言：

「往昔已曾見，　　婆羅門涅槃，
　嫌怖已棄捨，　　能度世間愛。」

[0473a06] 爾時，此天說此偈已，歡喜而去。

（二八四）

[0473a07] 如是我聞：

[0473a07] 一時，佛在舍衛國祇樹給孤獨園。爾時，有天，光色倍常，來至佛所，頂禮佛足，在一面坐。是天威德，光明熾盛，普照祇洹，悉皆大明。彼天爾時即說偈言：

「雖到於五塵，　　不名為貪欲。
　思想生染著，　　乃名為貪欲。
　欲能縛世間，　　健者得解脫。」

[0473a14] 爾時，世尊以偈答曰：

「欲性本無常，　　斷滅則悟道，
　著欲生繫縛，　　永不得解脫。
　若以信為伴，　　不信莫由起，
　名稱轉增長，　　壽終得生天。
　若復斷除欲，　　不數數受有，
　不還來生死，　　永入於涅槃。
　知身空無我，　　觀名色不堅，
　不著於名色，　　從是而解脫。
　亦不見解脫，　　及以非解脫，
　哀愍利群生，　　廣饒益一切。」

[0473a25] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0473a28] 爾時，此天說此偈已，歡喜而去。

（二八五）

[0473a29] 如是我聞：

[0473a29] 一時，佛在舍衛國祇樹給孤獨園。爾時，有天光明倍常，來至佛所，頭面禮佛，在一面坐，而說偈言：

「應共誰止住？　　復應親近誰？
　從誰所受法，　　得利不生惡？」

[0473b05] 爾時，世尊以偈答曰：

「應共善人住，　　親近於善者，
　從彼人受法，　　得利不生惡。
　應共善人住，　　親近於善者，
　從彼人受法，　　智者得利樂。
　應共善人住，　　親近於善者，
　從彼人受法，　　智者得名譽。
　親近於善者，　　從彼人受法，
　智者得解慧，　　是故應共住。
　親近於善者，　　從彼人受法，
　親族中尊勝，　　能離於憂愁，
　於一切苦中，　　而能得解脫。
　遠離諸惡趣，　　能斷一切縛，
　純受上妙樂，　　得近於涅槃。」

[0473b19] 天復以偈讚言：

「往昔已曾見，　　婆羅門涅槃，
　嫌怖久棄捨，　　能度世間愛。」

[0473b22] 爾時，此天說此偈已，歡喜而去。

（二八六）

[0473b23] 如是我聞：

[0473b23] 一時，佛在舍衛國祇樹給孤獨園。爾時，有天光明倍常，普照祇洹，悉皆大明，來詣佛所，頂禮佛足，却坐一面，而說偈言：

「貪悋貧窮苦，　　皆由不惠施，
　若欲求福德，　　智者應施與。」

[0473b28] 爾時，世尊以偈答曰：

「可怖莫過貪，　　貧乏恒飢渴，
　恐貧不布施，　　不施畏甚大。
　今世若後世，　　飢窮苦難計，
　若得少能施，　　得多亦能施。
　生時得快樂，　　壽終得生天，
　難施而能施，　　是名難作業。
　孾愚不知解，　　諸佛賢聖法，
　愚智俱命終，　　生處各別異。
　愚者墮地獄，　　受於種種苦，
　智者生人天，　　乃可得解脫。
　貧窮捃拾活，　　以用養妻子，
　淨心割少施，　　其福無有量。
　設百千大祀，　　供養於一切，
　不及貧布施，　　十六分中一。
　大祀有鞭打，　　侵掠他財寶，
　種種苦惱人，　　以成大祀業。
　以惡取財寶，　　眾皆不歡悅，
　如是不淨施，　　及以小淨施，
　受報有好醜，　　不可以相比。
　如法聚財物，　　終不非法求，
　得財捨用施，　　正直而施與。
　具戒修禪定，　　正直者受取，
　福聚布四方，　　猶如大海水。」

[0473c23] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0473c26] 爾時，此天說此偈已，歡喜而去。

（二八七）

[0473c27] 如是我聞：

[0473c27] 一時，佛在王舍城毘婆山側七葉窟中。時佛為佉陀羅刺脚，極為苦痛，如來默受，雖復苦痛，無所請求。

[0473c29] 爾時，有八天子顏容端正，來詣佛所。中有一天言：「沙門瞿曇實是丈夫人中師子，雖受苦痛，不捨念覺，心無惱異，若復有人於瞿曇大師子所生誹謗者，當知是人甚大愚癡。」

[0474a04] 第二天亦作是說：「瞿曇沙門丈夫龍象，雖受苦痛，不捨念覺，心無惱異，若復有人於瞿曇龍象所生誹謗者，當知是人甚大愚癡。」

[0474a07] 第三天復作是言：「沙門瞿曇如善乘牛。」第四天復作是言：「沙門瞿曇如善乘馬。」第五天復作是言：「沙門瞿曇猶如牛王。」第六天復作是言：「沙門瞿曇無上丈夫。」第七天復作是言：「沙門瞿曇人中蓮花。」

[0474a11] 第八天復作是言：「沙門瞿曇猶如分陀利，觀彼禪寂，極為善定，終不矜高，亦不卑下。止故解脫，解脫故止。」時第八天即說偈言：

「非彼清淨心，　　假使滿百千，
　通達五比施，　　為於戒取縛，
　沒溺愛欲海，　　不能度彼岸。」

[0474a18] 爾時，八天說此偈已，頂禮佛足，還其所止。

　垂下及遮止　　名稱及技能
　彈琴并棄捨　　種別、善丈夫
　慳貪不惠施　　八天為第十

（二八八）

[0474a22] 如是我聞：

[0474a22] 一時，佛在舍衛國祇樹給孤獨園。時有一天，顏色殊常，來詣佛所，赫然大明，頂禮佛足，在一面坐，而說偈言：(丹本澄函第十一卷初准)

「譬如彼大地，　　廣大無有邊，
　又亦如巨海，　　甚深無崖際。
　須彌極高峻，　　無以能喻及，
　誰如那羅延？　　男子中無比。」

[0474a29] 爾時，世尊以偈答曰：

「無物廣於愛，　　深大不過腹，
　憍慢高須彌。　　唯有佛世尊，
　於諸男子中，　　最勝無倫匹。」

[0474b04] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0474b07] 爾時，此天說此偈已，歡喜還宮。

（二八九）

[0474b08] 如是我聞：

[0474b08] 一時，佛在舍衛國祇樹給孤獨園。時有一天，於其中夜，來詣佛所，威光照曜，赫然甚明，頂禮佛足，在一面坐，而說偈言：

「何物火不燒，　　旋嵐不能壞？
　劫盡大洪水，　　一切浸爛壞，
　何物於彼所，　　而得不爛潰？
　男子若女人，　　所有諸財寶，
　以何方便故，　　王賊不能侵？
　是何堅牢藏，　　無能毀壞者？」

[0474b17] 爾時，世尊以偈答曰：

「福聚火不燒，　　旋嵐不吹壞，
　劫盡洪水浸，　　不能令腐朽。
　男女有福聚，　　王賊不能侵，
　福是堅牢藏，　　無能侵毀者。」

[0474b22] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0474b25] 爾時，此天說此偈已，歡喜還宮。

（二九〇）

[0474b26] 如是我聞：

[0474b26] 一時，佛在舍衛國祇樹給孤獨園。時有一天，於其夜中，來詣佛所，威光照曜，赫然大明，頂禮佛足，却坐一面，而說偈言：

「誰能具曠路，　　涉道之資糧？
　以何因緣故，　　賊所不能劫？
　設復逢奸惡，　　云何得守護？
　云何被劫奪，　　而生大歡喜？
　云何常親近，　　智者生欣悅？」

[0474c05] 爾時，世尊以偈答曰：

「信為遠資糧，　　福聚非賊劫，
　賊劫戒遮殺，　　沙門劫生喜，
　數親近沙門，　　智者生欣悅。」

[0474c09] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0474c12] 爾時，此天說此偈已，歡喜還宮。

（二九一）

[0474c13] 如是我聞：

[0474c13] 一時，佛在舍衛國祇樹給孤獨園。時有一天，光色倍常，於其中夜，來詣佛所，威光赫然，悉皆大明，頂禮佛足，却坐一面，而說偈言：

「樂者所思念，　　稱意盡獲得，
　一切諸樂中，　　欲樂最為勝。」

[0474c19] 爾時，世尊以偈答曰：

「樂者無思念，　　苦者有願求，
　若人捨思願，　　是為最為勝。」

[0474c22] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0474c25] 爾時，此天說此偈已，歡喜還宮。

（二九二）

[0474c26] 如是我聞：

[0474c26] 一時，佛在舍衛國祇樹給孤獨園。時有一天，光顏殊特，赫然大明，來詣佛所，頂禮佛足，退坐一面，而說偈言：

「佛為天人師，　　於諸物中勝，
　能知一切法，　　利益諸世間。
　一切諸難中，　　何物最為難？
　唯願大仙尊，　　為我分別說。」

[0475a04] 爾時，世尊以偈答曰：

「於他得自在，　　忍彼觸惱難。
　貧窮能布施，　　危厄持戒難。
　盛年處榮貴，　　捨欲出家難。」

[0475a08] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0475a11] 爾時，此天說此偈已，歡喜還宮。

（二九三）

[0475a12] 如是我聞：

[0475a12] 一時，佛在舍衛國祇樹給孤獨園。時有一天，來詣佛所，威光晃曜，赫然大明，頂禮佛足，退坐一面，而說偈言：

「車為云何生？　　誰將車所至？
　車去為遠近，　　車云何損滅？」

[0475a17] 爾時，世尊以偈答曰：

「從業出生車，　　心將轉運去，
　去至因盡處，　　因盡則滅壞。」

[0475a20] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0475a23] 爾時，此天說此偈已，歡喜還宮。

（二九四）

[0475a24] 如是我聞：

[0475a24] 一時，佛在舍衛國祇樹給孤獨園。時有一天，光色倍常，來詣佛所，身光晃曜，遍照祇洹，悉皆大明。時此天子却坐一面，而白佛言：「世尊！須多蜜奢鋸陀女生子。」

[0475a27] 佛言：「斯是不善，非是善也。」

[0475a29] 爾時，此天即說偈言：

「子生世言樂，　　生子極欣慶，
　父母漸老朽，　　何故說不善？」

[0475b03] 爾時，世尊以偈答曰：

「我知生子者，　　必有愛別離，
　陰聚和合苦，　　此都非是子。
　是名與諸苦，　　孾愚謂為樂，
　是故我說言，　　生子為不善。
　不善作善想，　　不愛作愛想，
　苦作於樂想，　　放逸所極熟。」

[0475b10] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0475b13] 爾時，此天說此偈已，歡喜還宮。

（二九五）

[0475b14] 如是我聞：

[0475b14] 一時，佛在舍衛國祇樹給孤獨園。時有一天，光顏暉曜，威色倍常，赫然大明，來詣祇洹，頂禮佛足，在一面坐，而說偈言：

「云何自思算，　　不為煩惱覆？
　云何復名為，　　永離於眾數？」

[0475b19] 爾時，世尊以偈答曰：

「若善算計者，　　二漏不流轉，
　名色永已滅，　　彼名離眾處。
　總數不覆藏，　　已去於總數。」

[0475b23] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0475b26] 爾時，此天說此偈已，歡喜還宮。

（二九六）

[0475b27] 如是我聞：

[0475b27] 一時，佛在舍衛國祇樹給孤獨園。時有一天，光色暉曜，赫然大明，來詣祇洹，頂禮佛足，退坐一面，而說偈言：

「何物重於地？　　何物高於空？
　何物疾於風？　　何物多草木？」

[0475c03] 爾時，世尊以偈答曰：

「持戒重於地，　　憍慢高於空，
　心念疾於風，　　亂想多草木。」

[0475c06] 天復以偈讚言：

「往昔已曾見，　　婆羅門涅槃，
　嫌怖久捨離，　　能度世間愛。」

[0475c09] 爾時，此天說此偈已，歡喜還宮。

（二九七）

[0475c10] 如是我聞：

[0475c10] 一時，佛在舍衛國祇樹給孤獨園。時有一天，威顏晃曜，光色殊常，來詣祇洹，赫然大明，頂禮佛足，退坐一面，而說偈言：

「修行何戒行？　　復作何威儀？
　有何功德力？　　造作何業行？
　具足何等法，　　得生於天上？
　願世尊悲愍，　　為我開顯說。」

[0475c17] 爾時，世尊以偈答曰：

「我今為汝說，　　汝當至心聽。
　諸欲生天者，　　先當斷殺生。
　善修於禁戒，　　守攝於諸根，
　不害有生類，　　便得生天上。
　不盜他財物，　　彼與樂受取，
　斷於奸盜心，　　便得生天上。
　不奸他婦女，　　度邪婬彼岸，
　自足己妻色，　　便得生天上。
　為利自己身，　　亦欲利于彼，
　并為財利故，　　遠離諸放逸。
　實語不虛妄，　　便得生天上。
　除去於兩舌，　　不鬪亂彼此，
　樂出和合語，　　以此因緣故，
　便得生天上。　　斷於麁惡言，
　讒刺觸惱故，　　吐辭皆柔軟，
　聞者生欣悅，　　以是業緣故，
　得生于天上。　　除斷於綺語，
　不談無益事，　　知時而說法，
　便得生天上。　　若聚落曠野，
　不生貪利想，　　於他財物所，
　不起愚癡心，　　便得生天上。
　慈心不害物，　　不挾怨憎心，
　向於群生類，　　心無怒害想，
　便得生天上。　　信業及果報，
　能修信施者，　　二事俱生信，
　具足得正見，　　便得生天上。
　如斯眾善法，　　白淨十業道，
　悉能修行者，　　必得生天上。」

[0476a17] 天復以偈讚言：

「往昔已曾見，　　婆羅門涅槃，
　久捨於嫌怖，　　能度世間愛。」

[0476a20] 爾時，此天說此偈已，歡喜還宮。

　大地、火不燒　　誰齎糧、所願
　甚能及車乘　　鋸陀女、算數
　何重并十善

別譯雜阿含經卷第十四

【經文資訊】大正藏第 02 冊 No. 0100 別譯雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA