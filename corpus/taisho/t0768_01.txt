三慧經


失譯人名今附涼錄

[0701b23]  佛常欲得三人，一者、信；二者、問；三者、行。或有  人但信不喜，已作為信，不欲行為。

[0701b24]  喜有三亡：  一者、不布施；二者、不行戒；三者、不定意。

[0701b26]  當滅思想乃得道，要在不念。已滅思想，色亦  滅，識亦滅。心有所念，是為四所有對，是為  想——當有想、當無想、不離想、當離想、不出想，
還就。當有想者，謂道想；當無想者，謂無色想；  不離想者，謂不離經行想；當離想者，當離生  死想；不出想，謂無道想，不出十二門；還就者，
謂人生死，便不得脫。

[0701c04]  身譬如地，善意如禾，惡意如草。不去草穢，禾  實不成。人不去惡意，亦不得道。人有瞋恚，是  為地生蒺  [卄/梨]
。善意如電，來即明，去便復冥；邪  念如雲覆日時，不見  己  惡意起，不見道。

[0701c08]  學者，有苦；不學者，無有苦。學者有苦，譬如  人種，當先犁去草穢，便多得收，是為先苦。  不學者無有苦者，譬如地不犁續，自生蒺
[卄/梨]  諸惡物，是為不學無有苦。

[0701c12]  行道，第一、可禁苦；第二、可禁樂；三者、不可禁  苦；四者、不可禁樂。能樂得樂，便行道；能苦得  苦，便行道。

[0701c15]  有人行道得苦，便畏生死，能行道如是，不可  與樂。

[0701c17]  有人得樂能行道，意不苦，如是不可與苦。

[0701c18]  有人得樂能行道，得苦亦能行道，如是可與  樂，不可與苦。

[0701c20]  有人得苦不能行道，得樂亦不能行道，如是  當與苦，不可與樂。

[0701c22]  都有四求：一者、用身故求；二者、用願故求；三  者、用癡故求；四者、用行故求。人欲保身、長壽，
是為身求；欲得豪貴、妻子、珍寶，是為願求；祠  祀、鎮壓，欲從得福，是為癡求；所行非法，欲家  安隱得道，是為行求。

[0701c27]  人有三不可保：一者、喜意；二者、財寶；三者、人  命。身亦可念，亦不可念；計身諸惡露是為可  念，意墮五樂是不可念。

[0702a01]  善亦可念，亦不可念。謂得道意，是可念；不可  念者，謂以得道意，當轉增上。惡亦可念，亦不  可念。有過自悔，是可念；意起墮惡，是不可
念。捨正念邪，是為惑；不別是非，是為疑。惡  有二事：一為本，二為利。所作行是為本，受行  福是為利，除是便得道。

[0702a07]  貪護謂已得復貪。念色為貪，上為非一，意滅  故。護貪為得道，貪護為墮生死。已得復護，故  為貪護。

[0702a10]  樂食者，謂歡喜飽。念食者，謂念三十七品經  便飽。識食者，謂樂法。已隨痛痒為栽，求後復  念為識求。

[0702a13]  一切世俗事皆屬身，一切名字皆屬意，一切  不犯皆屬戒，除是無所有為道。一法復壞道  行，謂不精進；一法壞人，謂慳貪。

[0702a16]  外惡因緣來向人，不受為忍；自身作惡，不出  為辱己。過去莫復念，未來亦莫待，  今見在當斷。非人所有，莫得憂；一切有意，皆  為結。

[0702a20]  有善意亦忘，有惡意亦忘。復用三因緣故：一  者、不習念；二者、不數念；三者、不著意倒。是三  事不復忘。

[0702a23]  從有可得無，有不可得有，是謂三十七品經  意。生死意，生死無有數，所以覺者，種忘故。  本意欲坐行道十日，不能竟十日，前世福薄
故。多福者，欲十日坐行便得。身不欲行，用  劣瘦極故；意不欲行，不念死敗苦空故。

[0702a27]  智慧  有四相：一者、聞善語便不轉；二者、已聽便受  著意；三者、已意當思惟念；四者、意已思惟  念。復重問欲知其意，倒是少慧。

[0702b02]  有五百人行道，得定意，恐復失之，因取人令  殺。人報言：「殺道人，令我得重罪。」道人言：「如
人有怨家，欲殺之；不是身，為是我怨家，汝為  我殺。佛言：『當殺意，勿殺身。』」

[0702b06]  有道人得定意，時野火燒之，衣不然。人見之，  謂是鬼，便斫之，刀折不入。用心一故，不燒；  柔軟故，不入。

[0702b09]  有道人得定意，弟子呼之飯，不覺。因前牽臂，  臂申丈餘，弟子大恐，因取結之。意結不可，復
取解之。師禪覺，苦臂痛，問弟子，白如是。師言：  「汝不解者，誤折我臂。」人得定意，柔軟如綿，在  母腹中亦爾。

[0702b14]  有三因緣，覺人無所知：一者、問不如對；二者、  不能問；三者、不能語。

[0702b16]  取要要經，譬喻說人逢大水，但當取珍寶去。  喻人在世間但當取善意去。

[0702b18]  不所念，不得道。何以故？不念道因緣。有道  因緣，能得道。謂六波羅蜜、安般守意、三十七  品經，是為道因緣。

[0702b21]  有五因緣可信：一者、信佛；二者、信法；三者、信  戒；四者、信經；五者、信善知識。信是五事，得道。

[0702b23]  語有四法：一者、直語；二者、分別語；三者、問語；  四者、止語。直語者，有黠人墮道得因緣直  說。分別語者，為所以所受不諦，當分別本
末重語說。問語者，人自意為是，墮因緣問  之即自知。止語者，佛所不說，亦不說。

[0702b28]  有四因緣問：一者、一切問；二者、分別問；三者、  問問；四者、止問。一切世間非常、苦、空，行道得
安隱已，說是為應語，是為一切問。若人求  問眼事，莫持耳往報，是為分別問。若人持  白物來，言是黑物，因持黑物問之，見為何等？
是為問問。若人來問道何類，因報寒何等類；  若問意何等類，因報風何等類；若問無為何  等類，因報空何等類；是止問。

[0702c07]  有四顛倒：一者、非常，人意以為常；二者、以  苦，人謂樂；三者、萬物皆空，人謂為實；四者、  非身，貪以為有身。人墮顛倒如是，非常計
常，以苦為樂，以空為實，非身以作身。人如是  意，便得道。

[0702c12]  人意墮四顛倒故，計是為我身。諦挍計身  中無所有；已無所有，便墮空；已墮空，便為  無身；已無身，便墮無為。

[0702c15]  人有四癡，常著四顛倒：一者、萬物非常，自以  為常；二者、天下皆苦，人持作樂；三者、天下空，
人以為有；四者、身非身，不可保，人以為身；  五者、月始生時拜；六者、十五日盛明時，反踞  視之；七者、女小時從人抱；八者、女大不可得  見。

[0702c20]  有四貴，亦有四賤：一者、道貴，人賤；二者、珍  寶貴，人賤；三者、官位貴，人賤；四者、黠貴，癡賤。

[0702c22]  阿難言：「人得善知識，為得佛半！」佛言：「人得善  知識，為得佛道。善知識難得！」

[0702c23]  何謂為道德？  信為道；制身、口、意為德。

[0702c24]  人當有三知識：一  者、富家；二者、事貴；三者、大尊者。以布施是為  富家，以持戒為事貴者，守意念道為是事大  尊者。

[0702c27]  有內治生、外治生：索錢財、諸珍寶是  為外治生；守意念道是為內治生。人不能自  伏意，反欲伏他人意；能自伏意，他人意悉可  伏。

[0703a02]  有內力、有外力，有內色、有外色，有內識、有外  識。能制惡意，是為內力；能有所作，舉重瞋恚，  是為外力。痛  痒
、思想、生死、識是為內色；地、水、  火、風、空是為外色。意念為內識，眼見為外識。

[0703a06]  有四事大難：一者、與得道人共會大難，謂十  二賢者；二者、聞經入心難，謂在八難處；三者、  如本觀難，謂墮四顛倒；四者、如法行難，謂
不能持戒。

[0703a10]  有五事，求道大難：一者、年老；二者、疾病；三者、  縣官；四者、盜賊；五者、飢渴。是為五事，求道大  難。

[0703a13]  有五事難：一者、值佛世難；二者、聞經難；三者、  得善師難；四者、得善人難；五者、得作人難。

[0703a15]  有五難：一者、貧，能布施難；二者、豪貴，能忍辱  者難；三者、有事對吏，不欺者難；四者、與端正
女人同床，意不亂者難；五者、制人命，不得傷  害者難。

[0703a19]  有七難：一者、受經，能問難；二者、聞經，解意難；  三者、與多智人對語，能自解難；四者、自教，復
能教人者難；五者、自安隱，亦令人安隱難；六  者、己自定意，亦令人定意難；七者、常不離法，  至得佛道難。

[0703a24]  有十八事，人於世間甚大難：一者、值佛世難；  二者、正使值佛，成就得為人難；三者、正使成  得為人，在中國生難；四者、正使在中國，種姓
家難；五者、正使在種姓家，四支、六情完具難；  六者、正使四支、六情完具，有財產難；七者、正  使得財產，得善知識難；八者、正使得善知識，
智慧難；九者、正使智慧，謹慎心難；十者、正使  謹慎心，能布施難；十一、正使能布施，欲得賢  善有德人難；十二者、正使得賢善有德人，往
至其所難；十三者、正使往至其所，得宜適難；  十四者、正使得宜適，聽問難；十五者、正使受  聽問，說忠政難；十六者、正使忠政，解智慧難；
十七者、正使得解智慧，能受深經難；十八者、  正使能解深經，復重難。是為十八事，人於世  間大難。

[0703b10]  有八處人，佛無那何？一者、瘂人；二者、聾人；三  者、地獄中人；四者、餓鬼中人；五者、畜生中人；
六者、邊地不知法義；七者、長生二十八天上；  八者、受不精進行。是為八處人，佛無那何。

[0703b14]  有五百人自說言：「我善。」佛言：「汝當善，當隨我  後。」人言：「諾！」佛便行入火中，五百人皆止住，無  敢隨者，言善人至難得。

[0703b17]  有人問佛：「佛教人作善，何等益？」佛言：「天下人  惱，我故教之耳！」

[0703b19]  人復言：「人有心，當恣之。」佛言：「坐天下人恣心  故，我止住百劫，乃得佛道。」

[0703b21]  道有七事：一者、意喜布施不欲餘；二者、但欲  聞；三者、但信；四者、但持戒；五者、但欲行；六者、  欲學慧；七者、但欲脫去。

[0703b24]  佛在世時得脫，轉後世但學慧，復轉後世但  欲行，復轉後世但持戒，復轉後世但信，復  轉後世但欲聞，復轉後世但欲布施。不但
布施當復聞，不但聞當復信，不但信當復持  戒，不但持戒當復行，不但行當復慧，不但  慧當復脫去，是七事當并行。

[0703c01]  有五叢殘：一者、上世人長壽，今世人短壽；  二者、上世人端正桃華色，今世人醜惡；三者、  上世人多得道，今世人不能得；四者、上世人
博達，通知經要，今世人不能通知；五者、上世  人安隱，今世人多疾瘦。是為五叢殘世。

[0703c06]  有長壽者道人，大富，財產無數，好作布施。有  人言：「卿作布施大多！」道人報言：「我從佛聞，人
在世間往來生死，其日不可數。今我所有布  施，尚不能日用一錢，何以為多！佛說人得  一切天下珍寶，不如聞佛一言。何以故？徒多  財產，不能離世間故。」

[0703c12]  山中揭鳥，尾有長毛，毛有所著，便不敢復去，  愛之恐拔，罷為獵者所得，身坐分散而為  一毛故。人散意念，恩愛、財產不得脫苦，用
貪婬故。人治生，譬如蜂作蜜。採取眾華，勤苦  積日。已成，人便攻，取持去，亦不得自食，適  自疲極。人東走西走，求是作是，合聚財寶，勤
苦不可言。已命盡，他人得其財，身及得重  罪，受苦不可量。人在世間，譬乘泥船渡河，  當浮渡，船且壞。人身如泥船不可久，當疾行  道。

[0703c22]  金有四試：一者、燒；二者、磨；三者、鍛；四者、鍊。  譬喻人亦有四試：一者、嬈；二者、共從事；三者、  色；四、為制不止。

[0703c25]  欲得人相，有四因緣：一者、與共居；二者、共  居當久；三者、當共語言；四者、共事可以知  之。

[0703c28]  有四因緣知為道人：一者、聞惡亂意，即時轉  念；二者、不說人惡；三者、自不墮論議；四者、能  自護。如是知為道人自護。

[0704a02]  今世四因緣乃受福：一者、有處；二者、有時；三  者、業；四者、師。人有所止，得安隱、如意，是為處。
如人年三十，當富。十五時，求不可得，至三十  乃得，是為時。若人宜賈白珠亦餘物，從得利，  是為業。遭得明人分別說經，心即開解，是為  師。

[0704a07]  有兄弟三人，各自謂高健無輩，共更持  夜，二兄居前臥，小弟便獨坐。有一虫，名為  不吉，來嚙其髀。弟便以手指之，虫便長大，復
捶益大。其人瞋恚，取虫蹙踏，自致疲極，虫益  大不止，其人便止休。一夜已竟，便呼仲兄  起，虫復嚙之，兄復如小弟與共鬪，虫更長大
至屋，如是疲極，復止休。二夜竟，便呼大兄  起坐，虫復嚙之。大兄便持手指摩娑，虫復起，  兄生意以  盎  覆之，須臾極，虫便出  盎  去。至明
日二弟極不能復起，兄知二弟與虫共鬪，便  問：「何以不起？」二弟慚不敢語。兄言：「與虫共  鬪極耶？」弟言：「然！」兄語弟言：「後儻有不吉虫  來，但以
盎  覆之，不當指也！」譬喻如癡人得  對便瞋恚，從得罪。如弟與虫鬪，自致疲極。  黠人見對，來便避之，是得福，譬如  盎  覆不吉  虫。

[0704a23]  昔有道人為國王說經。王言：「佛在世，多人得  道。今同說佛經，人不得道。佛為持道法去  耶？」道人言：「譬天下極美不過葡萄酒，飲一
升便可醉，持一升水澆一升酒中，飲之不能  復醉。佛在世時說經，知人意態。譬如人飲一  升酒便得醉，今我輩不知是。佛說經知人意  態，應病與藥故，人多得道。」

[0704b01]  有國王飯諸比丘，天來指示王，是人得阿  羅漢，是人菩薩，是人得道迹，是人不持戒。  王悉覺知，持心正等，無有異意，諸天代其歡  喜。

[0704b04]  有國王與人共爭高價浴佛，王輒舉高價  不止。人言：「今我悉持所有財物、妻子、自身為  奴婢，以浴佛。」王便不得。

[0704b07]  阿育王作八萬塔，臨命欲絕時，菩薩、阿羅  漢有五百人，共守護，更為說經，不使諸夫人  得近與相見，欲令王上天故。

[0704b10]  有小國王常起往伐。大國王思惟言：「亡身  得惡，皆從貪愛故。我不如以國與之！」大國王  捨國，去作白衣在他國，久後歸故國。有人白
言，王便勅左右往捕取，殺之。臨當死時，呼其  子囑一言：「慎勿忘也！汝勿念怨家，要當慈  心！」

[0704b16]  有國王治行不平，侵抂人民，受取非法，天  為雨不時節。有女人言：「天雨不時節，王治行  不平正故。」王以聞知，便呼女人令請雨，
以三器著地，女人願令雨墮中央器中，復令  從一頭起，則如其願。王問：「何因緣得是？」女人  白言：「我至誠故。」佛言：「有地乃有萬物，人有至  誠乃有道。」

[0704b22]  有國王出行，見一女人端正無比，  王意欲殺其夫，取是女人。旁臣言：「不當殺，當  享之。」王國序其夫，以金指環與之，語言：「忘
環者殺汝！」王私呼婦，令盜取環。以後王呼  問其夫環所在，夫求不知處，便勅臣殺之，  令美飲食。夫恐，不敢食。人言：「卿當死，何不食？」
夫適欲噉魚，因於魚腹中得環，是至誠所  至。

[0704c01]  有道人貧窮，舉十萬用治生。便先持三萬  布施，持餘錢行賈。途中為賊所抄，王便以  珍寶物匃與之。有大囊、小囊，餘人各取大囊
去。道人自念言：「我錢少，不宜取大囊。」便取  小囊去。其中悉有白珠，賣得六千萬。用至誠  不貪故，得是珍寶。

[0704c07]  昔有國王徵國中諸盲人，令於象廐中觀象。  中有持象足者，中有持象鼻者，中有持象耳  者，中有持象尾者。去後共相問：「象何等類？」
持象足者言：「象大如柱。」持象鼻者言：「象如繩  索。」持象耳者言：「象如簸箕。」持象尾者言：「象如  大杖。」皆共諍之，盲人各自信其意。譬如人各
見少所經，不了其法，自謂大解，亦如是。

[0704c14]  有國王於城外大作伎樂戲，舉國中人民皆  出行觀。城中有一家，其父有疾不能行步，  家室共扶，將令行，言：「出城便止。」樹下不能自
致，語家中言：「汝自行觀，來還乃持我歸。」時  天帝釋化作一道人，過其邊，便呼病人：「汝隨  我去，我能令汝病愈。」人聞之大喜，便起隨
行。釋將上天，至宮，見金銀好物甚眾多，欲  從求之。人言：「勿得，可求匃瓶。」病人因前到釋  所言：「我欲去，願持此瓶匃我。」釋即與之，語病
人言：「中有物，在汝所願。」病人持歸室家，相對  探之，轉得心中所願，金銀珍寶恣意皆得。  大會宗親諸家內外，共相娛樂。醉飽已後，因
取瓶跳之，我受汝恩，令我富饒。跳踢不止，  便墮地破之，所求不復得。

[0704c28]  世間有黠人多無數，未有如彌勒者。彌勒尚  復行學不厭，何況餘乎！佛已得道，坐行安般  守意。佛言：「我從無數世以來與不厭，乃得
佛。」後世人學當那得佛道！

[0705a03]  已持戒，不復作惡。有不信意故，復犯戒，便墮  地獄。閻王問之，便對言：「我不作惡。」閻王復問：  「汝不作惡，何為是中？」

[0705a06]  有尊者為賊人所折辱。有人言：「何以不殺之？」  尊者言：「我人客未具故。」人復言：「我為卿出人
客。」尊者言：「不也！我兵今自具如是，二十餘歲  殺賊人，被病死。」人復言：「卿不殺之，今反自死！」  尊者言：「我兵馬以具。何故？癡人當入地獄，是
為兵馬具。」

[0705a12]  問曰：「何等為能知一萬事畢？」報曰：「一者謂無  意、無念，萬事自畢。意有百念，萬事皆失。」

[0705a14]  有道人夜行前，未得道人隨其後。後人有疑  悔，前人舉手，五指頭出火，復以鑰開戶，後人  乃覺悟，知為道人。

[0705a17]  說經有六衰，有人言七衰，屋舍衰獨非衰耶？  佛謂人言：「我復饒汝一衰，癡為大衰。何以故？  人說身事，反說屋舍，是為癡。」

[0705a20]  有人墮海中，有人教食水盡，可得步出。人言：  「我已飲，後水復來！」世俗如是，前後相趣不可  極。

[0705a23]  人欲相見，有四緣：一者、其人端正故；二者、宿  命相愛；三者、名聞；四者、欲聞深經。安為知是，  隱為自藏。自藏者，不見惡態。

[0705a26]  世間凡有千八道，佛一切已知，前世皆已學，  從是不得道故，索知。

[0705a28]  問人語時，聲先生耶？意先生乎？報意先生。何  以？意覺聲，聲不能覺意故。

[0705b01]  有人持珠度海，失亡其珠。人便持木斗，  [打-丁+氣]  水棄岸上。海神言：「汝當何時盡是水？」人言：「生
死棄之不置。」海神知其意大，出珠還之。

三慧經

* * *

【經文資訊】大正藏第 17 冊 No. 0768 三慧經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
