彌勒菩薩所問本願經

西晉月氏國三藏竺法護譯

[0186c09] 聞如是：

[0186c09] 一時佛遊於披祇國，妙華山中恐懼樹間鹿所聚處，與大比丘眾俱，比丘五百人，一切賢聖神通已達，悉尊比丘，其名曰：賢者了本際、賢者馬師、賢者惒波、賢者大稱、賢者賢善、賢者離垢、賢者具足、賢者牛呞、賢者鹿吉祥、賢者優為迦葉、賢者那翼迦葉、賢者迦翼迦葉、賢者大迦葉、賢者所說、賢者所著、賢者面王、賢者難提、賢者和難、賢者羅云、賢者阿難，如是之輩，五百比丘。復有菩薩如彌勒等五百人，其名曰：增意菩薩、堅意菩薩、辯積菩薩、光世音菩薩、大勢至菩薩、瑛吉祥菩薩、軟吉祥菩薩、神通華菩薩、空無菩薩、憙信淨菩薩、根土菩薩、稱土菩薩、柔軟音響菩薩、淨土菩薩、山積菩薩、具足菩薩、根吉祥菩薩，如是等菩薩五百人。

[0186c24] 爾時彌勒菩薩從座起，整衣服長跪叉手白佛言：「願欲有所問，唯天中天聽者乃敢問。」

[0186c25] 佛告彌勒菩薩：「我當聽所問，便問在所欲，如來當隨其所欲，而發遣之令心歡喜。」

[0186c27] 於是彌勒菩薩得聽所問，踊躍歡喜，白世尊言：「菩薩有幾法行，皆棄諸惡道不隨惡知識中？」

[0186c29] 佛告彌勒菩薩：「善哉！善哉！彌勒！菩薩多所哀念，多所安隱，愍傷諸天及人，乃發意問如來如此之義。諦聽！常思念之！」

[0187a03] 彌勒即言：「唯然世尊，受教而聽。」

[0187a04] 佛言：「彌勒！菩薩有一法行，棄諸惡道，不隨惡知識中。何謂為一？謂寂靜平等道意。是為一法。」

[0187a07] 佛語彌勒菩薩：「復有二法行，棄諸惡道，不隨惡知識中。何等為二？一者、住於定無所起；二者、方便別諸所見。是為二法。」

[0187a10] 佛語彌勒：「菩薩復有三法行，棄諸惡道不隨惡知識中。何等為三？一者、得大哀法；二者、於空無所習；三者、所知無所念。是為三法。」

[0187a14] 佛語彌勒：「菩薩復有四法行，棄諸惡道不隨惡知識中。何等為四？一者、立於誡；二者、於一切法無所疑；三者、樂處閑居；四者、等觀。是為四法。」

[0187a18] 佛語彌勒：「菩薩復有五法行，棄諸惡道不隨惡知識中。何等為五？一者、常立德義；二者、不求他人長短；三者、自省身行；四者、常樂於法；五者、不自念身常救他人。是為五法。」

[0187a22] 佛語彌勒：「菩薩復有六法行，棄諸惡道不隨惡知識中。何等為六？一者、不慳貪；二者、除弊惡之心；三者、無愚癡；四者、無麁言；五者、其意如虛空；六者、以空為舍。是為六法。」

[0187a26] 佛語彌勒：「菩薩復有七法行，棄諸惡道不隨惡知識中。何等為七？一者、有善權之意；二者、能分別於諸法寶；三者、常精進；四者、常當歡悅；五者、得於信忍；六者、善解定意；七者、總智慧明。是為七法。」

[0187b02] 佛語彌勒：「菩薩復有八法行，棄諸惡道不隨惡知識中。何等為八？一者、得直見；二者、直念；三者、直語；四者、直治；五者、直業；六者、直方便；七者、直意；八者、直定。是為八法。」

[0187b06] 佛語彌勒：「菩薩復有九法行，棄諸惡道不隨惡知識中。何等為九？一者、菩薩以脫於欲，遠離諸惡，不善之法無有想念，以得寂定歡喜，行第一一心；二者、已除想念，內意為寂，其心為一，無想無行便得定意，心為歡悅，行第二一心；三者、離歡喜觀常為寂定，身得安隱如諸聖賢，所說所觀心意無起，行第三一心；四者、苦樂已斷，歡悅憂慼皆悉為止，所觀無苦無樂其意清淨，得第四一心；五者、過於色想；六者、無復說想；七者、不復念種種想，悉入無央數虛空慧；八者、皆過無央數虛空慧，入無量諸識識知之行；九者、皆過諸識知之慧，無復有無之想，皆過諸無識之慧，便入有想無想之行，不見想得寂定三昧。是為九法。」

[0187b21] 佛語彌勒：「菩薩復有十法行，棄諸惡道不隨惡知識中。何等為十？一者、得金剛三昧；二者、所住處有所進益三昧；三者、得善權教授三昧；四者、得有念無念御度三昧；五者、得普遍世間三昧；六者、得於苦樂平等三昧；七者、得寶月三昧；八者、得月明三昧；九者、得照明三昧；十者、得二寂三昧，於一切諸法具足。彌勒！是為菩薩十法行，棄諸惡道不墮惡知識中。」

[0187b29] 於是彌勒菩薩以偈讚佛言：

「世尊本布施，　　妻子及飲食，
　頭目無所惜，　　佛德度無極。
　護禁無所犯，　　如鶡愛其毛，
　奉戒無與等，　　功德度無極。
　已現於忍力，　　悉等諸苦樂，
　忍辱為大勢，　　佛德度無極。
　已了精進力，　　無上德對害，
　精進為大至，　　佛勤度無極。
　已斷一切惡，　　導師樂一心，
　大慧寂為力，　　佛淨度無極。
　清淨慧自在，　　自然無所起，
　智慧常第一，　　佛明度無極。
　慧降魔官屬，　　樹下得大智，
　上義離諸穢，　　佛力降伏魔。
　世尊轉法輪，　　大身師子吼，
　恐伏諸外道，　　佛慧度彼德。
　色妙無與等，　　戒德及智慧，
　精進度諸岸，　　佛道過眾德，
　難譬不可喻，　　無上大智慧，
　常講諸法寶，　　光明導御眾。」

[0187c21] 爾時賢者阿難白佛言：「未曾有世尊！是彌勒菩薩所願具足，說法無缺減，講法字句平等，所說法句無所縛著，講經竟無亂。」

[0187c23] 佛言：「如是，如是！阿難！如其所云，彌勒菩薩辯才具足，所說經法無所缺減。」

[0187c25] 佛言：「阿難！彌勒菩薩不獨以偈讚我，乃往過世十無央數劫，爾時有佛號炎光具嚮作王如來、無所著、等正覺、今現在成慧行、安定、世間父、無上士、導御法、天上天下尊、佛、天中天，爾時有梵志長者子名曰賢行，從園觀出，遙見如來經行，身色光明無央數變。見已心念：『甚善！未曾有也！如來之身不可思議，巍巍如是，光色妙好威神照曜，吉祥之德以為莊飾，願令我後當來之世，得身具足如是光色威神照曜，吉祥之德而自莊飾。』作是願已，便身伏地心念言審：『我當來之世得法身，若如來、無所著、等正覺者，如來當過我身上。』於時世尊炎光具嚮作王如來，知賢行長者子梵志心之所念，便過其身上。適越其上已，便得不起法忍。於是佛還顧告侍者言：『我所以過長者子梵志賢行身上，即時令得不起法忍，眼能洞視，耳能徹聽，知他人心中所念，自知所從來生，身能飛行神通具足。』佛適過梵志賢行身上，便達眾智五通具足無所亡失，即以偈讚佛言：

「『往來世到十方，　　人中尊無與等，
　　唯志道過諸行，　　願稽首覺導師。
　　以過諸世間明，　　及摩尼火炎光，
　　佛光明為最上，　　願稽首覺導師。
　　如師子一鳴吼，　　諸小獸無不伏，
　　佛講法亦如是，　　悉降伏諸異道。
　　眉間相清且徹，　　威無量如積雪，
　　其光明照三界，　　佛在世無與等。
　　聖足下生相輪，　　其輪妙有千輻，
　　此土地及山陵，　　不能動無上尊。』」

[0188a26] 是時佛告賢者阿難：「欲知爾時長者子梵志賢行者，今彌勒菩薩是。」

[0188a27] 賢者阿難即白佛言：「彌勒菩薩得不起忍，久遠乃爾，何以不速逮無上正真道最正覺耶？」

[0188a29] 佛語阿難：「菩薩以四事不取正覺。何等為四？一者、淨國土；二者、護國土；三者、淨一切；四者、護一切。是為四事。彌勒菩薩求佛時，以是四事故不取佛。」

[0188b03] 佛言：「阿難！我本求佛時，亦欲淨國土亦欲淨一切，亦欲護國土，亦欲護一切。彌勒發意先我之前四十二劫，我於其後乃發道意，於此賢劫以大精進，超越九劫得無上正真之道成最正覺。」

[0188b09] 佛告賢者阿難：「我以十事致最正覺。何等為十？一者、所有無所愛惜；二者、妻婦；三者、兒子；四者、頭目；五者、手足；六者、國土；七者、珍寶財物；八者、髓腦；九者、血肉；十者、不惜身命。阿難！我以此十事疾得佛道。」

[0188b14] 佛語阿難：「復有十事疾得佛道。何等為十？一者、以法立於誡德；二者、常行忍辱；三者、常行精進；四者、常一其心；五者、常行智慧度於無極；六者、不捨一切；七者、已得忍心等於一切；八者、不習空；九者、得空法忍；十者、得無想之法。阿難！我以此十事，自致得佛道。」

[0188b19] 佛語賢者阿難：「我本求佛道時勤苦無數，乃得無上正真之道，其事非一。」

[0188b21] 佛言阿難：「乃過世時，有王太子，號曰一切現義，端政姝好，從園觀而出，道見一人得疾困篤，見已有哀傷之心，問於病人：『以何等藥得療即痊？』病人答曰：『唯王身血得療我病。』爾時太子即以利刀刺身出血，以與病者，至心施與意無悔恨。」

[0188b26] 佛語阿難：「爾時現義太子，即我身是。阿難！四大海水尚可升量，我身血施不可稱限。所以爾者，求正覺故。」

[0188c01] 佛語賢者阿難：「乃往過世有王太子，號曰蓮花王，端正姝好威神巍巍，從園觀出遊，道見一人身體病癩，見已即有哀念心，問於病人：『以何等藥療於汝病？』病者答曰：『得王身髓以塗我體，其病乃愈。』是時太子即破身骨，以得其髓持與病者，歡喜惠施，心無悔恨。爾時太子，即我身是。」

[0188c07] 佛語阿難：「四大海水尚可升量，身髓布施不可稱計。」

[0188c09] 佛語賢者阿難：「乃往去世有王號曰月明，端正姝好威神巍巍，從宮而出，道見盲者貧窮飢餓隨道乞匃，往趣王所而白王言：『王獨尊貴安隱快樂，我獨貧窮加復眼盲。』爾時月明王見此盲人哀之淚出，謂於盲者：『有何等藥得愈卿病？』盲者答曰：『唯得王眼能愈我病，眼乃得視。』爾時王月明自取兩眼施與盲者，其心靜然無一悔意。月明王者，即我身是。」

[0188c16] 佛言：「須彌山尚可稱知斤兩，我眼布施不可稱計。」

[0188c19] 佛語賢者阿難：「彌勒菩薩本求道時，不持耳、鼻、頭、目、手、足、身命、珍寶、城邑、妻子及以國土布施與人，以成佛道，但以善權方便安樂之行，得致無上正真之道。」

[0188c22] 阿難白佛：「彌勒菩薩以何善權得致佛道？」

[0188c23] 佛言阿難：「彌勒菩薩晝夜各三正衣束體，叉手下膝著地，向於十方說此偈言：

「『我悔一切過，　　勸助眾道德，
　　歸命禮諸佛，　　令得無上慧。』」

[0188c28] 佛語賢者阿難：「彌勒菩薩以是善權，得無上正真之道最正覺。阿難！彌勒菩薩求道本願：『使其作佛時，令我國中人民，無有諸垢瑕穢，於婬怒癡不大，慇懃奉行十善，我爾乃取無上正覺。』」

[0189a03] 佛語阿難：「後當來世人民，無有垢穢奉行十善，於婬怒癡不以經心。正於爾時，彌勒當得無上正真之道成最正覺。所以者何？彌勒菩薩本願所致。」

[0189a06] 佛語賢者阿難：「我本求菩薩道時，欲護一切悉令得淨，處於五濁婬怒癡中，樂在生死。所以者何？是諸人民多為非法，以非為是，奉行邪道轉相賊害，不孝父母心常念惡，惡意向兄弟妻息眷屬及他人，輕易師和上，常犯男子垢濁轉相食噉，願處是時世於中為佛。若郡國丘聚縣邑，但說眾惡轉相賊害，瓦石相擊杖相撾撥，便共聚會轉相罵詈，自還其舍設置飯食，以毒著中欲害他人，起想垢濁轉起誹謗，伏匿過惡還相發露無復善意。」

[0189a16] 佛言阿難：「我以大哀普念一切，為此輩人講說經法。」

[0189a17] 賢者阿難聞佛說此，即白佛言：「未曾有是！天中天、如來、等正覺能至勤苦普弘大意，調御弊惡令得成就，為除重擔具足法寶，為此輩人說其經法。」

[0189a21] 佛言：「如是，阿難！如汝所言，佛能忍此。爾乃應、如來、等正覺教化剛強為除眾冥，用佛法德具足之故，乃為此人說其經法。」

[0189a23] 阿難白佛言：「我聞如來堅重精進等心如是，衣毛為竪。此經名為何等？云何奉行？」

[0189a25] 佛言阿難：「此經名為『本願』，當持；『慈氏本行彌勒所問』，當善持之。」

[0189a27] 佛說經已，彌勒菩薩、賢者阿難、賢者大迦葉諸大弟子，及眾菩薩，一切會者，諸天、龍神、乾沓惒、世間人，聞經歡喜，前為佛作禮。

彌勒菩薩所問本願經

【經文資訊】大正藏第 12 冊 No. 0349 彌勒菩薩所問本願經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，西蓮淨苑提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA