佛語經


元魏天竺三藏菩提流支譯

[0878b06]  如是我聞：

[0878b06]  一時婆伽婆住毘耶離大林樓閣  上，與大比丘眾八千人俱，八萬四千諸大菩  薩，復有學無學無量人眾，圍繞說法。

[0878b09]  爾時會中有一菩薩名龍威德上王，從坐而  起，整服右肩右膝著地，合掌向佛白言：「世  尊！如來先說佛語修多羅諸經，復有說非佛
語。世尊！此有何義？云何受持？」

[0878b12]  爾時佛告龍  威德上王菩薩言：「善男子！如汝所問：『於諸  經中而說佛語、非佛語』者，善男子！如是非語
即是佛語。善男子！善思念之！我於今者善  為汝說。」

[0878b16]  時龍威德上王菩薩而白佛言：「善  哉世尊！願樂欲聞。」

[0878b17]  佛言：「善男子！言非語者  即是佛語；善男子！言佛語者，是則名為最  重身業。我之所說，皆悉無有不利身業、口
業、意業，彼亦無語、無能說者亦無言者。善  男子！諸有色語皆非佛語。若，龍威德上王！色  非語非佛語者，受、想、行、識非語亦非佛語；善
男子！若無色語，無受、想、行、識語者，是名佛  語。

[0878b25]  「善男子！若有身、口、意業語者，不名佛語；善  男子！若無身、口、意業語者，是名佛語。善男
子！若有地、水、火、風、空界如是等語，不名佛語；  善男子！若有不說地、水、火、風、空界等者，是名  佛語。善男子！若有貪、瞋、癡語，不名佛語；善
男子！若無貪、瞋、癡語，是名佛語。善男子！若  有漏語及無漏語，不名佛語；善男子！若非  漏語、非無漏語，是名佛語。善男子！若有所
悕，如是語者不名佛語，以彼佛語不悕求  故。善男子！若無高下，如是語者是名佛語。  善男子！若有事語、非事語者，不名佛語；善
男子！若有非事、非非事語，是名佛語。善男  子！若於自性清淨法上言得證者，彼非佛語；  善男子！若非自性、非他性語，是名佛語。善
男子！若有實語、非實語者，不名佛語；善男  子！若無實語、無不實語，是名佛語。善男子！  若有此語：『是凡夫人之所說語、此是聖人之
所說語。』不名佛語；善男子！若無凡語、無聖  人語，是名佛語。善男子！若有內語及有外語、  內外語者，不名佛語；善男子！若無內語及無
外語、內外語者，是名佛語。善男子！若於諸法，  有色所依，受、想、行、識所依語者，不名佛語；善  男子！若於諸法無色可依，亦無受、想、行、識可
依，如是語者是名佛語。善男子！若有處語，  是魔王語、是魔民語，不名佛語；善男子！若無  一切諸處語者，是名佛語。善男子！若有色
覺分別而語，受、想、行、識覺分別語，不名佛  語；善男子！若無色覺分別而語，受、想、行、識  覺分別語，是名佛語。以此義故，魔及魔民  不得其便。

[0878c25]  「復次善男子！言菩薩者，若色無  我，亦不分別非是我所，如是受、想、行、識無我，  亦不分別非我所者，名為菩薩」。

[0878c27]  時龍威德上  王菩薩  而  白佛言：「世尊！以何義故而有言  說？何者言說？」

[0878c29]  佛言：「善男子！魔波卑掾。復次  善男子！若菩薩色不作念我當如是，受、想、行、  識亦不作念我當如是，如是菩薩於一切處
皆無有語。龍威德上王！諸善男子有上勝  者，斷一切語、斷一切障、滅諸我慢、斷一切  網、離諸二見、離一切想，以無語故。云何有言？
亦無可語，是故非語名為佛語。善男子！以此  義故，當如是知此是佛語。

[0879a08]  「善男子！若無身無身行、無口無口行、無意  無意行、非行非非行、非謗非不謗、不生不  起、無想無處、無住無沒、非寂非行、諦語不
動復非不動而亦不住，自然不緣亦非不緣，  善男子！此是佛語。以彼無有可能語故，是  名佛語。

[0879a13]  「善男子！菩薩能作如是學已，是則  名為學上上智光明佛語、清涼佛語，遍悅一  切諸眾生身、開發一切諸眾生意，趣向佛
智受持法義；遍悅一切諸菩薩眾，覺諸睡  者善入法界，是善決定向於法輪；轉於法輪、  擊大法鼓，降諸魔眾、降伏異怨、降伏一切諸
外道眾，是能救護向惡道者、是能莊嚴諸佛  世界、是一切佛之所稱歎，必坐道場。如是  菩薩已坐道場，如是菩薩已得菩薩諸陀羅  尼。」

[0879a22]  說此佛語法門之時，聖龍威德上王菩薩  菩提分法皆悉滿足，即時獲得無生法忍；二  萬六千諸菩薩等，得陀羅尼及諸三昧。八千
比丘得無漏法。復有八萬四千眾生，皆發阿  耨多羅三藐三菩提心，即以神力雨種種花  供養世尊。

[0879a28]  如來說是法門之時，聖龍威德上王菩薩，及  諸大眾天、人、阿修羅、迦樓羅、緊那羅、摩睺羅伽  等，一切大眾聞佛所說，皆大歡喜，信受奉行。

佛語經

* * *

【經文資訊】大正藏第 17 冊 No. 0832 佛語經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
