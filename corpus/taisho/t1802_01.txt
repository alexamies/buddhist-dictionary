十一面神呪心經義疏
[1004b12]  夫至理幽寂言形之表。而靈智妙應玄感之  機。炎嚮情風忽動慈極之妙觀。電影身雲流  光悲重之珠王。感起東剎應從西興。每感必
應如谷神響。酬而現形如鏡明像。度十二因  緣舉十二觀面。救八難極苦開八種神呪。然  則入道雖多不出人法。所言人者十一面是。
所言法者神呪心是。非人無以持呪。非法無  以成人。法人雖殊不思議一也。十一面者。神  徹三有無非現化。形入六趣無非感應。功齊
已成之尊。迹同未極之流。體法性而永寂拯  溺衰而興悲。智窮太靈身遍法界。靈達無方  能照三業。信敬德力難思善救五趣苦難。十
一面者。前三面慈相見善眾生。而生慈心大  慈與樂。左三面瞋面見惡眾生。而生悲心大  悲救苦。右三面白牙上出面見淨業者。發希
有讚勸進佛道。最後一面暴大笑面見善惡  雜穢眾生。而生怪咲改惡向道。頂上佛面或  對習行大乘機者。而說諸法究竟佛道故現
佛面。各爾三方三面為化三有故現三面若  合本面應十二面。而十一面是方便面。本體  常面是真實面。面離於身而智面主面表
內懷以顯權實。故常面上現十一面。故曰十  一面也。神呪心者。人既叵思大士所說神呪  法亦難測也。神者難測也。呪者勅責也。心者
慮智也。經者彼云修多羅。亦云經也常也。漢  地風俗聖人所說皆名為經也。今大聖所說  故目之為經。前賢今聖雖歷永劫所說經常  故也。

[1004c10]  今釋此經前有六義。第一明大意。第二  明經宗。第三明功能。第四明階位。第五明感  應。第六明釋文義。第一明大意。凡是大士化
世之大意者。欲令一切入於佛道。故上求佛  道下化有情。具三阿僧祇行望得三菩提果。  皆為有情令入佛道。然諸有情從本以來
無明所藏纏縛生死。故菩薩垂大慈悲。以種  種方便種種教化。大悲拔苦大慈與樂。故此  觀世音菩薩現種種身說種種教。化諸有情
方便之事於諸經中而廣說也。故華嚴經曰。  觀世音菩薩經大悲法門度脫一切也。法華  經曰。以種種形遊諸國土度脫眾生。故三十
三身現化眾生也。不空羂索經曰。是觀自在  菩薩乃現八手而被鹿皮。又曰。千手千眼大  自在王十一面觀自在菩薩。此菩薩或現大自
在天身故現此身也。亦此菩薩有無量身無  量面。故觀世音經偈曰。具足神通力。廣修智  方便。十方國土中無剎不現身也。問有何因
緣故是觀自在菩薩乃有如是方便而度娑婆  耶。答天地本起經曰。劫初時天下無光。爾時  西方阿彌陀佛念。當彼往化。能仁是同學。應
彼作佛即擊犍槌。一切皆集欝提講堂。佛告  眾言。過此八十恒河沙土有忍土。眾生失於  光明為大困苦。誰建立功德。於是應聲菩薩
白佛。世尊十方佛皆建立。便天人不絕。即與  吉祥菩薩二人共議。為世作眼目而造日月  也。應聲菩薩作日。吉祥菩薩即作月也。應聲
菩薩即觀世音菩薩也。吉祥菩薩即大勢菩  薩也。是二菩薩神德無量。名稱若干早陰。此  方與物緣重也。問此菩薩為幾劫化耶。答此
菩薩願重。故若眾生不盡者是菩薩之化而  不絕也。故經曰。昔有轉輪王名曰遍淨。有太  子亦有大臣名寶慧也。大臣發大誓願欲度
娑婆世界。時是太子隨臣發願共化此土。故  爾時轉輪王者西方阿彌陀佛也。太子者是  觀世音菩薩也。大臣者是釋迦文佛也。故觀
世音經偈曰。弘誓深如海。歷劫不思議。侍  多千億佛。發大清淨願也。第二明經宗。問此  經以何為宗耶。答正說所說意略有三義。一
者以觀世音菩薩行法為經宗也。問於觀世  音三昧經已明行法。何故更說觀音行法耶。  答行有二種。一者寂靜行。二者動轉行也。彼
經依定力而徵瑞。此經依作法而顯益。故異  也。三昧經所說行法若不得定難可易得。不  當末代機也。若此經如行法而作法而終無
不得益耳。二者說觀世音菩薩神呪為宗。此  有二事。一顯現事。二隱密。是經所說神呪  祕密之事如法行者是菩薩大士無形能不應
有情之感。故以神呪為經宗也。三者為一切  有情欲示所歸依處。故以菩薩德力為經宗  也。故一切行者必依行法及菩薩神力而得
成道之終以無上道果為經宗。故下經曰。百  千俱胝那由他佛名稱菩薩稱名二功德平等  平等也。問此經行法於三乘行中為何行耶。
答三乘雖殊其理一致。但心自有大中小。故  三行差別也。故此經正明菩薩大行為宗也。  問此經所說神呪心者為是菩提心耶。為是正
神呪心耶。為是行者之心耶。答今言神呪心  者非是有情之心也。是神呪祕密變異之義  似有心神隨人所念得成就。故曰神呪心也。
問若是神呪有心者為是生滅心耶。為是無  生滅心耶。答是神呪者與理相應故非色非  心。而能色能心者皆觀自在菩薩神呪似有  心而非是有情心也。十一面者實是十二面
也。上佛面是果。下菩薩面是因也。謂是因果  一雙也。亦上十一面是方便面。下一面是真  實面也。謂是真實方便一雙也。是十一面中
前三面慈相左三面瞋相。慈是文瞋是武。謂  是文武一雙也。右三面白牙自在菩薩變現  十一面。或現佛面或現慈面或現瞋面或現
白牙上出或現暴大咲面。雖現十一本體不  二故。舉變現面故曰十一面也。問是菩薩有  慈面相不可怖。而何故是菩薩有瞋面耶。亦
有牙出咲面相示三相耶。答夫聖絕淨污之  氣。豈有瞋咲相耶。然隨世間者依違境而發  瞋也。依順心而發咲也。現牙出相而讚淨也。
白牙上出相者方廣經曰。身口意淨故二牙  白相也。故知讚淨三業有情。故有白牙上出  相面也。暴大咲相者化善惡雜穢有情。故
現暴大咲相也。何知然者。夫咲之者見善  而心喜故咲也。見惡而嗤謗故咲。而今曰  暴大咲相者。必當嗤謗彼惡罪故有暴之言  故。嗤彼善惡雜穢有情故有咲面也。謂世
間人面表於心。心出於面。見善色喜。見惡色  惡。隨心善惡面色美醜。故隨世間故聖現此  面相也。問若化善眾生但以慈面。化惡眾生
但以瞋面。而化善惡雜穢有情但以暴咲面。  化淨業有情但以白牙上出面者。是化娑婆  有情。善者甚少惡者甚多。故以瞋面而化度
耶。不以餘面化耶。答先以瞋面而化有情  惡。後若調其心而成善心者。乃以慈面而化  度也。亦以瞋面能除怨敵也。故下云。取慈
支一顆誦一百八遍。粧點此像左邊瞋面。面  向怨敵怨敵不進也。問若爾各各一一而現  化耶。亦得具現十一面耶。答方便化物不可
定相。或具現或不具。今依具現之。但若有  惡緣怨害行者。至誠發願欲離此怨者。是觀  世音乃現瞋面而降伏之。若有眾生欲求佛
道。即現佛身而為說法之。若有眾生欲度  眾生懃修淨業而淨。現白牙上出面乃讚勸  進也。若有眾生欲見觀音現後化度。即現  慈相而說法也。若有眾生或善或惡或行不
行心行不定欲見觀音化度。即現暴咲面而  為說法也。今更釋十一面以五義而釋。一  聖有二化方便。一聖默然密化。如維摩詰默
然。即是本面也。二聖說法。謂種種方便種  種說法也。即是十一面相也。二聖有二化。一  說實慧而化有情。所現之身亦真實體。即是
前三慈面也。二說權方便慧而化有情。所現  之身亦方便身。如瞋面咲面牙出面也。三聖  有二化。一者一往化。如咲面嗤惡業也。二
遂化。如瞋面呵惡也。牙出面讚淨業也。四  聖有二化。一相順化。如華嚴經田獵魚捕共  助而化也。即如暴咲面化也。二相奪化。如持
論逼迫化。即瞋面呵惡也。五聖有二化。一  慰喻化。如維摩慰喻章。即此慈面嘆善也。二  調伏化。如維摩調伏章。即如瞋面呵惡也。雖
不對生菩薩。而作十一面像如法修行者願  令得也。問何故佛面是一。慈面瞋面牙出面  各有三面。亦咲面是一耶。答果道無二故佛
面無二也。慈面三者慈不出三故三面也。一  慈有苦無樂有情而令離苦得樂也。二慈有  福無慧有情而令具福慧也。三慈有慧無通
有情而令備神通智慧。故慈面三也。瞋怒面  三者。一怒欲離苦報重迷苦業也。二怒欲求  樂果不知樂因也。三怒觀寂靜理還著散亂
境。故瞋面三也。白牙上出面三相者為讚三  業淨故有三面也。亦為化三有故有三三九  面也。暴大咲一面總嗤善惡雜穢有情故有
一面也。問至人無相。相隨緣現。故不見世間  人面十一身一者。何故違世而現身耶。答每  面應有而以彼人。故淺識之者見彼瞋面人
但知瞋人不知觀音方便。故今為淺者令知  觀音一身變現十一面之身。故現十一面身  也。第三明功能。是觀自在菩薩神呪功能非
是一類。處處不同。隨彼所說而不等也。是功  能雖多略有三種。一請觀世音經說四種神  呪。正現阿彌陀佛觀世音菩薩大勢至菩薩。
是大利益。二不空羂索經說大神呪得二十  八功德。三此十一面經明八種神呪。明十四  種利益也。如此功能雖多不出得離也。離有
三種。一者能滅八難。二者能拔三道苦。三  者能滅四重五逆也。三道八難是苦果。四重  五逆是苦因也。故觀世音經偈曰。地獄鬼畜
生能滅諸有苦。生老病死苦以漸悉令滅也。  若滅四重五逆者餘罪可易滅。若皆滅罪者  苦報易脫也。問何故不說滅是誹謗大乘罪
耶。答大品經曰。若誹謗大乘人墮大阿鼻地  獄。若劫盡時更移他方地獄。逕無數劫不說  出時也。得有三種。一見諸佛攝受。二現世
豐安即現報也。三生安養國也。雖有十四種  功德及一切善報不出得離。合六種功德也。  亦不出世出世二種果報也。世間報即是人
天豐樂報也。出世間報即生淨土不退菩提  果也。問若至心行者得免三界三苦耶。答一  切苦無非解脫。故觀音偈曰。生老病死苦以
漸悉令滅也。第四明階位。凡菩薩階位不出  二種。一者已成佛菩薩是法身大士也。二者  未成佛菩薩是直往菩薩也。已成佛菩薩者。
如妙德菩薩等是已成佛也。未成佛菩薩者。  從初發心至于十地未滿行業故未成佛菩薩  也。今大乘有二義。一平道門二漸捨門也。平
道門者。一切大有情從本以來與佛常一。但  以眾生起二見故有二相。故經曰。不知自身  有如來。流轉生死無出時也。亦淨度三昧
經曰。平等真法界佛不度眾生也。漸捨門  者。不無已成未成之義也。故從初發心而  於五十二位中。每位乃有入分住分勝進分。
故滿行斷惑方得成佛也。是觀世音菩薩乃  有二義。一云。已成佛菩薩也。故觀音三昧  經曰。是觀世音在我前成佛。名正法明如來。
吾為弟子也。二云。未成佛菩薩也。故觀音  授記經曰。是觀世音菩薩昔於金剛師子遊  戲佛所初發菩提心。彼時國王名曰威德王。
於其國觀入于三昧。其王左右有二蓮華從  地涌出。雜色莊嚴其香芬馥如天栴檀。有二  童子化生其中結跏趺坐。一名寶意二名寶
上也。時威德王從定而起。見二童子坐蓮華  藏。以偈問曰。汝為天龍王夜叉鳩槃荼。為人  為非人。願說其名字。時左面童子以偈答曰。
一切諸法空。云何名字。過去已滅。當來法  未生。現在法不住。仁者問誰名。空法亦非  人龍非羅剎。人與非人等一切不可得。左
面童子而說偈言。名名者悉空。名名不可得。  一切法無名。而欲問名字。我名為寶意。彼名  為寶上也。是阿彌陀佛滅度後世界法音不
斷。彼佛於中夜入滅度。是觀世音補佛之處。  世界轉名眾寶普集莊嚴世界。佛名普光功德  山王佛也。次大勢至補觀世音處。佛名善住
功德寶王佛。是金剛師子遊戲佛與阿彌陀  佛皆有乘。後二佛唯菩薩乘。聞此三佛名者  得轉女身超四十億劫生死之罪也。弘猛海慧
經曰。昔此閻浮提有王名曰善首。有五百王  子。第一太子名善光。值空王觀世音佛乃發  十願。一大悲觀世音願知一切法。二大悲觀
世音願乘波若船。三大悲觀世音願得智慧  風。四大悲觀世音願得善方便。五大悲觀世  音願度一切人。六大悲觀世音願超生死海。
七大悲觀世音願得戒定道。八大悲觀世音  願登涅槃山。九大悲觀世音願會無為舍。十  大悲觀世音願同法性身。是觀世音發願。願
我未來作佛。字觀世音三昧。稱我名不往來  度者不取妙色身。若行此願清淨莊嚴一室。  以於此土行菩薩道。故知未成佛菩薩也。若
從多者為已成佛。亦為化有情故更示成佛  耳。故法華云。應以佛身得度者。即現佛身  而為說法也。第五明感應。問是觀世音菩薩
何處故有情感即觀音應耶。答是觀世音菩  薩既為法身大士無所不遍。故經曰。十方剎  土中無剎不現身也。若依華嚴經曰。南方有
山名曰光明。彼有菩薩名曰觀世音。汝詣彼  問。善財童子登彼山頂。推求見觀世音菩薩  住仙西阿。處處皆有流泉浴池。林木欝茂
池草柔燸。結跏趺坐金剛寶坐。無量菩薩恭  敬圍繞。師為為說法大慈悲經也。復次不  空羂索經曰。佛在補多羅山頂。觀世音菩薩
宮殿所住之處。復次大無量壽經曰。正在西  方安樂世界。阿彌陀佛補處菩薩也。問彼菩  薩身量為幾許耶。答是菩薩身量亦是處處
不同說也。故無量壽經曰。阿彌陀佛身高六  十二恒河沙由旬。觀世音菩薩身量長八十  萬億那由他由旬也。又三昧經曰。身長一丈。
項背曰光也。故准彼而造像者不可堪管也。  故隨根機而造少形。故不空羂索經曰七尺。  此經云一搩手半也。夫聖人現身長短不定。
故就一釋迦身量不定也。若現遍滿法界之  身時為名盧舍那也。若現王宮時或名釋迦。  身長一丈六尺。若俱尺羅長者以尺量。佛
足自跟至膝不知。故知機緣不定。故身不定  也。夫感應義常云。以三世善而感佛故應也。  又以惡感佛之時。捊應感惡。生善時佛應
也。若無惡者何應而化物耶。感者召義應  者應現義也。應有二相。一直以佛菩薩應現。  如請觀世音經明阿彌陀及菩薩現於王舍城
也。二密以方便身而應現。是事甚多載於記  傳也。問何相感故乃應現生佛菩薩。何相感  故應現方便耶。答略有三雙六隻。一眾生有
二種。一深種善根者感故應現生佛菩薩身  也。二福薄眾生感故應現方便身也。深種善  根者多佛值多供養佛多聞法發菩提心也。
薄福眾生者目而不見。雖聞不勤。勤而不久。  故數退為福薄也。二者有二眾生。一能觀實  相。二不能觀現世。夫如實覺觀故名成佛也。
所言實相者。一切諸法本來寂靜。無所去來  亦無生滅。能如是觀。菩薩即應。故華嚴經  曰。一切法不生。一切法不滅。若能如是觀。諸
佛常現前也。一切凡夫有情豈起是心。故不  應佛菩薩也。三有二眾生。一當時至誠發願。  二不至誠發願也。至誠發願即應現佛菩薩。
不至誠發願故不應也。第六釋經文。夫釋經  文有二種。一者龍樹菩薩造智度論以釋摩  訶般若經者。但釋經文義而不開段也。二者
天親菩薩造金剛般若論以釋金剛般若經  者。即開十二章也。漢地諸經論師亦有二種。  一鳩摩羅什三藏師。時世稱無相佛也。乃釋
維摩經文義而已也。二釋道安法師。時世稱  印手菩薩也。將釋一切經。每經要開三段。所  謂序說正說流通說也。今日意者若欲釋文
義者。要依龍樹菩薩及羅什師意也。若將開  章段。亦因天親菩薩及釋道安師意也。將釋  此經文有三大段。第一序說。是經初文現也。
第二從白佛言世尊。我有神呪心下是正說  也。第三自爾時觀自在菩薩說此語已下是  流通說也。就初序說有二段。一者通序也。二
者從觀自在菩薩下第二別序也。謂通有諸經  首故為通序。別於此經中在序故為別序也。  就初通序有六句。一如是。二我聞。三一時。
四婆伽婆。五在室羅茷竹筍道場者是住處  也。自與大比丘眾下第六同聞眾也。如是者  謂信也。我聞者是阿難之我。元傳聞之名
也。時者簡非餘經說之時也。正是說斯法別  時也。婆伽婆者此云能破四魔。亦云永吐欲  根等。多諸稱名故云婆伽婆也。室羅茷者亦
云舍婆提也。此翻云不可害也。亦翻云仙人  住處也。是通處也。竹笋道場者是別處也。以  竹笋為嚴修道場窟故曰竹笋道場也。與大
比丘眾下第六明同聞眾也。就此有二。初別  列眾。次總結也。就初中有四。初明羅漢。二明  菩薩眾。三明四部眾。四明十部眾。謂八部眾
加於鳩槃荼與毘遮舍也。就初有五句。初明  與者共也。二明大者有三義。一德高故曰大。  二行勝故曰大。三數多故曰大也。三明比丘
者。此云乞士怖魔破惡也。四明眾者多也。五  明千二百五十人俱者人數也。謂佛恒所繞眾  也。菩薩摩訶薩下第二明菩薩眾。就此中有
三段。初舉名也。謂菩薩此云道心眾生。摩  訶薩此云道心眾生也。第二舉數文現也。從  慈氏為首以下第三舉別名也。彼國具言彌牽
勒。此云慈氏。是姓名也。亦此菩薩但修慈行  與觀世音同類。故初首列也。故是彌勒菩薩  於釋迦佛前四十二劫先發心也。但釋迦懃
行苦行。彌勒但修慈行。故釋迦超九劫而成  佛也。從無量無邊下第三明四部眾。中有二  段。初舉數文現也。次舉名。謂比丘比丘尼
等是四部眾也。比丘者僧眾也。比丘尼者尼  眾也。尼者此云女也。優婆塞者此云清信士  也。優婆夷者此云清信女也。從天龍夜叉下
第四明十部眾也。一者天自在義也。二龍是  畜生中有威勢。能雨澤地增長穀菓也。龍有  二種。一地龍。二虛空龍也。三夜叉此云可
畏亦有二種。一天夜叉二地夜叉也。四揵闥  婆此云  [求*更]  疾亦云輕繞也。五阿修羅此云  無酒也。彼國人女好男醜也。六迦樓羅此云
金翅鳥也。七緊那羅此云樂神也。八摩睺羅  此云匍匐行也。九鳩槃荼此云冬瓜鬼也。十  毘庶舍此云赤色鬼也。從人非人等下第二
總結也。如緊那羅等似人而額上角。故為非  人。故曰人非人等也。從爾時觀自在菩薩下  第二明別序。此中有三段。一種牒來眾。謂
無量俱胝那由他百千持呪仙人也。俱胝者  億也。那由他者婉也。前後圍繞右遶三匝  者。第二明將來儀則也。謂欲度三有故曰三
匝也。謂欲承一道清淨之理一乘如實之行  故曰退坐一面也。從白佛言世尊我有神呪  心以下第二大段正說也。此中亦有三大段。
第一舉神呪功能。是嘆樂門。此即有二。初  舉神呪次佛述讚也。從善男子我亦隨喜受  汝神呪下第二大段正說神呪。是受樂門也。
從世尊如是神呪下第三大段明修行方法。是  利益門也。就初大段亦有三段。初正明神呪  德。自欲利益安樂以下第二明略讚功能。第
三自一切諸佛同所稱嘆下引經嘆呪也。此  中有二。初以三句略嘆呪也。一同所稱嘆。二  同所隨喜。三同所讚持也。從世尊我憶過
去下第二明值佛。此中有二佛。初值佛名百  蓮華眼無障礙頂熾盛功德光王佛。具十號。  次值佛名美音香佛。具十號。此二佛中各有
二段。初舉佛名。次明所化也。初明佛名百  蓮華眼是譬名也。眼根清淨如百蓮華也。無  障礙頂者次嘆頂相。謂無上最勝義也。次明
功德光王者次嘆光明。謂光中上光也。明是  曉頂是法身光是波若音以若三點德具佛  也。次佛名美音香者。以或香法音以為名
佛也。所化益有十益也。一脫八難。二滅大重  罪。三月蝕還生。謂天下有患。自有日月蝕。  而如法呪者還生而無患也。四明格量功德
也。謂百千俱胝那由他佛名稱觀世音菩薩  名稱平等平等者。是平等中平等故重言也。  此中有二義。一他方諸佛是他方有緣。此土
無機也。觀世音此土有緣故。二功德平等無  異也。今義以不二二者。諸佛於他方有緣故  功德多。是觀世音於此土有緣故福多也。以
二二不二者。諸佛是法身體一。是菩薩亦為  法身體一。故曰平等平等也。五明得不退轉  也。退有三種。即行退念退位退也。是十心中
六心是行退也。是七心以上六地以還是間無  行退。而有念退位退也。當於七地是位退也。  是八地中無行退位退。但有念退也。正至十
地無三退。故曰不退轉也。六離一切病也。是  一切病者不出四百四病。隨四大起也。是一  一大各起一百一病故也。七脫一切障也。一
切障不出三障。一煩惱障。謂從心而起四十  七心煩惱也。亦從見思二輪而起九十八使百  八煩惱也。二報障不出三報。一現報。謂現世
受報。二生報。謂死後受報。三後報。謂第二生  所受報也。三業障是三業障也。謂以所作惡  業恒障善業也。八脫一切畏不出二種。一有
情畏。如盜賊鬼難等也。二無情。謂水火風等  也。九滅三業障重。舉身口意三業重障也。十  領受菩提者。謂受記作佛也。第二從爾時世
尊讚觀自在菩薩下佛述嘆文現也。從善男  子我亦隨喜以下第二大段正說神呪有八少  段。第一明根本呪也。此呪者是八呪中之根
本也。為成此呪故有餘七呪。此中有三段。初  敬三寶。次正誦神呪。後明得益。餘七呪例此  可知也。有一經者此根本呪並誦三尊也。此
經呪前為先敬三寶。是離合不同耳。此中觀  自在菩薩也。彌勒本願經曰光世音菩薩也。  法華經曰觀世音菩薩也。此觀自在之稱最
為勝也。觀有二種。一遍二不遍也。二乘所見  有不遍義。但見三千世界內故也。菩薩所見  無所不遍故曰觀自在也。故經曰。無垢清淨
觀慧日破諸闇能伏災風火普明照世間也。  第二呪呪水及衣呪。第三呪呪油香呪。第四  呪呪華香鬘呪。第五呪呪獻佛供呪。第六呪
呪薪呪。第七呪呪結界呪。第八呪呪請還宮  呪也。闍提華木截為三十一段。蘇酪密漬之  以誦燒火也。闍底華木者此云一生亦曰實
也。此土無木也。問若以此呪呪彼水衣時。是  呪著水衣耶。答水衣無心。呪亦無相。而呪  物時一切隨呪。此是聖密術耳。然則以無色
色呪而呪尚著無心物者。何況以此呪呪有  情之流耶。問何故先呪水耶。答水是能除穢。  若不除穢法即不成。故先呪水也。次雖呪水
除穢而若不除所著之衣穢者亦難成。故呪  淨於衣也。次既呪水衣而油香不淨者燒光不  淨。故呪於油香也。次雖呪油香若華香鬘不
淨者莊嚴不淨故。呪華香鬘也。次雖呪香華  若佛供不淨恭敬不懃。故呪佛供。雖呪佛供  若火薪不淨者火氣不淨也。何以故。先呪水
者令淨穢故。復令呪薪者令淨火氣故。水火  之理能藥能毒以呪力故為能成藥也。有邪  氣故為能毒故呪水火為助成呪力也。既呪
火氣而不結界者神鬼相亂。故呪結界令鎮  呪場使制惡鬼也。第八呪請還宮者。以呪令  知禮節。是隨世間禮儀也。初呪是根本後七
是相從也。次從世尊如是神呪以下第三重  舉修行方法也。就此中有三大段。初誦呪得  益也。次從世尊若欲成立下第二明造像方
法也。自復次行者或於日月下第三正勸行  法也。就初中有三少段。初總表也。從若患  疱病下第二明得益也。荼耆尼者此云莫勝
也。畢遮舍此云狂鬼。亦赤色鬼也。羯吒布旦  那此曰火熱病鬼。云一大臭鬼也。癲病者是  崩病也。此病有二種。一邪風所得。二邪鬼
所著也。癎病者是小兒癲癎病為癎病也。樺  皮者蓋是桂皮耳。極苦有所餘種種疾病下  第三總結也。次從若欲成立下第二明造像
方法。中有二段。初正明造像法。次略明修  行法也。初中有三段。初明所造檀木狀也。第  二明長短大小。謂長一搩手半也次第三明
正容體也。謂左手執紅蓮華。展右臂掛數珠。  及作施無畏手作十一面也。所以提華者。左  手未便之手。以喻行者初發信心。右手挂數
珠者。右手是已便之手。即喻行者修行增  進便熟之利也。數珠者謂福慧二種莊嚴之  寶珠也。及作施無畏手者。修行求願必得所
願。故表施無畏手者。謂福慧二寶能施一切  破貧窮困故為施無畏手也。作十一面者。頂  上一面作佛面也。前三面作慈面左三面作
瞋面右三面作白牙上出面後一面作暴咲面  也。謂本體一面一身。或作佛面而為說法究  竟菩提。或作慈面大慈與樂。或現瞋面乃令
制惡大悲救拔苦。或作咲面令安左家利嗤  離亂引入佛道。故以所化十一面為名觀世  音。故曰十一面也。次從此像造已下第二  略明行法有九段。初明時間。白月一日至
八日即是陽時也。謂萬物順氣而成故曰順  日月也。若欲破除應用陰時也。謂黑月是陰  時。從十六日至三十日也。問此中佛說陰陽
俗事耶。答佛法真諦不離俗法。依此俗故有  真諦也。故佛為提謂波利長者說陰陽。是  人天教。故今雖說大乘行法。不無助教也。次
誦呪數。謂每日三時誦一百八遍也。對一百  八煩惱故誦一百八返也。一日三時者三尊  而求願也。次自從此以後於一靜處下第三
舉處所也。靜處者是山谷靜處之處也。雖非  山谷於里廣博靜處也。外國持呪法向東流  水房塗牛糞不令氣通。故為靜處也。次自面
向西方下第四明所向方也。西方是菩薩所  住之處。亦是觀音之師阿彌陀佛所住之處  也。故向西方也。次自隨力所辦下第五明所
獻佛供。亦有二段。初明佛供。二明行者食  物也。佛供者謂沈香蘇合也。二明行者食。大  麥乳者謂內腹長養不妨脹滿也。自至十三
日下第六明更勝獻供也。又行者食三白乳  酪蘇者。除熱患調和內安也。自取菩提木下  第七明所燃香木也。菩提此云道也。般若問
論曰。優樓頻螺林中成道即是菩提樹也。優  樓頻螺者此云木苽也。自復取彼木截以為  一千八段下第八誦呪數也。謂必以徵瑞為
期信心轉增故誦呪更倍前。百八更增千八  也。此菩提樹用都魯色迦香油清之也。法  華經曰李盧波香此云草香。與此中都魯色  迦香音韻少異大意相似也。謂彼香燻油以
香詔油故曰都魯色迦。香油也。呪木一段即  置火中也。自爾時大地山及然搖動下第九  顯驗徵瑞也。此中有二。初明動像二明出聲
也。問木是無心。何故動而出聲耶。答此有  三義故動而出聲也。一者行人心誠。二願強  盛故。三菩薩願重故也。人世不無是事也。如
丁蘭木母猶現生相僧感畫女尚應哀形。何況  是菩薩而不應耶。經曰。佛從天下木像起坐。  佛先令坐後異處住故。佛言。若人禮佛像得
福如真佛也。問此行法中何故白色為法如日  月設禮白檀作像白牙上出白味為供面向西  方耶。答白色是眾色之本。觀音是行人之基。
如法華白毫放光白牛駕車白葉華坐。以表  一乘眾教之本也。面向西方者。有五義故面  西方也。一依五行者。西是金東是木南是火
中央為土北方為水。謂以金剋木而成物也。  菩薩向西者備金義也。行者向東取木義也。  謂願菩薩為聖工乃取智慧金兵。而刀為剋
行人質朴木。令除闇愚相為成正覺形也。二  者依五時。東為春西為秋南為夏北為冬四  維為四季時也。菩薩向西者。是秋萬物已成
果之時也。行人向東者。是春萬物動陽榮華  之時也。菩薩向西秋方者有二義。一菩薩  已成佛道法身大士如秋成菓也。二成道故
願施道果。如秋被賴也。行人向東春方有二  義。一行人始行向道如春動陽。二已向道春  願得秋菓也。三者依五色者。東青西白南赤
北黑中央黃色也。菩薩向白色方者。白是眾  色之本。是行法眾行之基。行人向青色方者。  是所滿之未也。青是萬物生相。有物向行如
青也。四者依五常者。東仁北義西禮南信中  央智也。菩薩向禮方者。是觀世音菩薩不受  餘物。但受方禮敬向西方也。如法華但受稱
禮不受寶珠也。行者向仁方者。行人必被仁  慈而得道。故向仁方也。五者依五戒者。東  不殺北不盜西不婬南不妄語中央不飲酒
也。菩薩向不婬方者。婬是欲界根本。先度欲  界苦故向不婬方也。行人何故向不殺方者。  殺是眾罪根本故也。謂欲遇觀音慈悲故向
不殺也。問若無白檀之國者為何木作像也。  答若依方法者。必求白檀而作像也。若以義  門而推者。若求而不得者亦以柏木作像也。
何故者。若觀世音必依白檀木像而現瑞應  者。何故不空羂索經以布而作像耶。若彼經  所說方與此經所說異者。此一經中用木。何
故或用闍低華木或用任婆木或用菩提樹木  或用蘇末木香。故知彼國多有種種香木故  用種種香木也。若定用一香木為法者。可舉
四種香木。若求白檀而不得者。應用餘木也。  若燒香木而無四種木之國隨有得用也。彼  天竹多有珍香木。此土無故不翻木名而
用天竺音也。故有闍底蘇末任婆木名也。上  面出聲者。即是佛面出聲讚行者也。此中有  二。初出聲後讚行人也。第二讚文有五。初
受讚。二騰空而去也。謂得菩薩所行之分  故得是菩薩少分神通也。三遊化無礙。謂菩  薩一旦遍歷十方無所不趣也。四得作持呪
仙。仙有二種。一內仙人二外仙人也。內仙  人者。謂佛菩薩故龍樹菩薩讚文曰。稽首  天人所奉尊阿彌陀仙兩足尊也。二者外仙
人也。謂外道仙人修苦行者也。今云持呪  仙人者即是菩薩仙也。如我自在無礙障者  行人所修如觀世音所得功德自在無礙也。
何故佛面出聲者。佛是極果相證為足故也。  亦行此行故當得佛果。故佛面出聲而讚也。  次自復次行者或於白月下第三明修行方法
也。此中有三段。初明行相。次明現瑞。第三明  行益也。初中有八段。一明時也。謂白月十五  日者何故舉圓月時者　如白月圓滿所行滿
足故也。又白月之時晝夜清明。所行決定清  淨明無疑也。又諸佛菩薩必用中道。欲學佛  行故用中道也。謂十五日者是月之中道也。
何者。如補處菩薩生欲界中天即是兜率下  生中國迦毘羅也。中夜出生中夜涅槃故用  中道也。次從以十一面觀世音菩薩者第二  明所作像也。次自置有佛馱都制多者第三
舉所置處也。佛馱者此云覺者也。都制多者  此云塔也。或盡塔有二種。一有舍利即真塔  也。一無舍利但置經及佛像即兜婆也。今
即都婆塔或曰都制多也。次從著新淨衣者  第四明外淨具也。謂內淨意業外淨身口故  及淨三業堪可行道也。次從受持齋戒下第  五明內淨意也。次經一日一夜者第六明修
行時間也。行間有三時。短者一日一夜。中  者一七以上三七以下也。長者是一月以上  也。人有三根。一上根福德又是一日夜也。中
根是七日以上也。下品下根是一月以上必  為現瑞也。次自不飲不食者第七明苦行相  也。不飲不食者是仙人行也。飲食是大患也。
若學仙道持呪者一日一夜尚不飲食也。何  況長時斷穀也。問不食為道耶。答若行邪道  者食不食皆邪也。若行正道者食不食皆正
行。故悉達太子初行斷穀。但服胡麻然後受  食也。自取蘇末華者此云好意。是第八舉誦  呪數也。此華一千八枚每華誦呪乃置像上
也。是天竹國華此土無斯華也。問若無此  華者。得用餘華耶。答是經行法要用此華必  求可用也。若無此應用餘華也。次自爾時其
像下第二現瑞有三段也。初明正現瑞也。謂  當前一面出聲如雷也。何故此行法中從慈  面出聲者。前表極果令於行者乃乘大慈令
得大樂也。自由此便令以下第二動地先段  動像後出聲。此段先出聲後動地者。前段發  動行人心。然後慰喻其心也。今此中先令慰
喻後發動信心也。次自行者爾時應自安心  下第三行人得益也。此中有八少段。初明行  相。二明禮念。三明願誓。四遂願。五能除國
災。六能愈長病。七能消結怨。八能除障受善  也。初明行相有四少段。初明願期。二自敬觀  自在菩薩下明禮念也。次自我於阿耨多羅
下第三明略願誓也。阿耨多羅三藐三菩提  者。此無上正遍知道也。是金剛道後所證極  果也。便與其願下第四正遂願也。此中有四
段。初正明遂願也。次自復次行者於月蝕時  下第二月蝕還生也。天表更相神呪令除也。  謂取蘇一兩銀器盛之。置此像前念誦此呪。
是月還生也。次自復次行者應等分取下第  三明惡夢極病並除。謂取雄黃置此像前。念  誦此呪一千八遍。以水和點置眉間三事成
就。如前所說也。若暖水洗浴其身則除障也。  夢惡者。附神令見誦神呪。神呪故反惡令吉  也。極病者。四大相違五體不順皆令和安也。
次自復次若他方下第四能袪他敵也。謂應  取燕支一顆誦呪之一百八遍。粧點此像左  邊瞋面面向怨敵方。怨敵不進也。有惡怨
故。請觀音方便瞋面大悲拔苦。餘二面用之  法而不說也。依金光明經曰。若有帝王欲護  國土。自降其身手擎香爐供養三尊。仰聽經
王應持讀誦。梵釋八部鬼神護國也。今行此  法呪者能袪他方怨敵也。次自復次若國土  中下第五能袪國災也。國有災怖有四因緣。
一政令不順正。二心別有阿黨。三不修慈心  行。四不修福業也。國常豐樂有四因緣。一政  令順正。二心常平等。三常行慈心。四對修福
業也。任婆木者涅槃經曰。占婆華幡經者  曰此云木綿華也。此土所無也。別取彼木  截以為一千八段。每取一段塗芥子油。呪之
一遍擲著火中也。次從若有卒為下第六能  除長病。病有二種。一定業病。雖定業病漸  時得愈。二橫病也。天下萬病經曰。用三寶
物十年得病。金剛密迹所責故也。雖是橫病  以呪得愈也。鳩槃荼如上翻也。部多鬼者。此  鬼神部黨多鬼也。次自彼次若為下第七能
除袪結怨也。謂若結怨業連續不斷。雖有  斯怨力能除怨也。鑠迦像者是木名。謂檀木  之名。此云堅固木也。故上文云。堅好無隙白
檀也。次自復若知身中下第八總除障受善  報也。毘奈耶迦像者此云律亦曰法也。謂如  法作像也。次從爾時觀自在菩薩說此語已
已下第三大段流通說也。此是觀自在菩薩  所說之經但金口印可之故為佛經也。故佛  與菩薩因果雖殊。化度之旨其懷同。故聞菩  薩所說而佛還歡喜也。

十一面神呪心經義疏

[1011c10]  寬文七年秋八月五日於仁和寺書寫畢。

[1011c11]  寫本云以高山寺石水院經藏之本書寫之  云。

[1011c13]  求法沙門乘真

* * *

【經文資訊】大正藏第 39 冊 No. 1802 十一面神咒心經義疏  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
