大智度論釋往生品第四  之中  (卷三十九)
聖者龍樹造

後秦龜茲國三藏鳩摩羅什譯

[0343a13]  ◎【經】

[0343a13]  「舍利弗！有菩薩摩訶薩行般若波羅蜜  時，得四禪、四無量心、四無色定，遊戲其中  ——入初禪，從初禪起入滅盡定，從滅盡定起乃
至入四禪，從四禪起入滅盡定，從滅盡定起  入虛空處，從虛空處起入滅盡定，從滅盡定  起乃至入非有想非無想處，從非有想非無想  處起入滅盡定。  如
是，舍利弗！菩薩摩訶薩行  般若波羅蜜，以方便力故入超越定。」

[0343a20]  【論】

[0343a21]  問曰：

[0343a21]  若凡夫人不能入滅盡定，云何菩薩  從初禪起入滅盡定？

[0343a22]  答曰：

[0343a22]  《阿毘曇鞞婆沙》  中小乘如是說，非佛三藏說。

[0343a23]  又，是菩薩，聖人  尚不及，何況當是凡夫！譬如六牙白象，雖  被毒箭，猶憐愍怨賊！如是慈悲心，阿羅漢
所無。畜生中猶尚如是，何況作人身離欲  入禪而不得滅盡定！

[0343a27]  問曰：

[0343a27]  若菩薩得滅盡  定，可爾；超越定法不能過二，若言「從初  禪起乃至入滅盡定」，無有是法！

[0343a29]  答曰：

[0343a29]  餘人  雖有定法，力少故，不能遠超；菩薩無量福  德智慧力，深入禪定，心亦不著，故能遠超。  譬如人中力士，趠不過三四丈；若天中力
士，無復限數。

[0343b04]  小乘法中，超一者是定法；菩  薩禪定力大，心無所著，故遠近隨意。

[0343b05]  問曰：

[0343b06]  若爾者，超越者是大，次第定不應為大？

[0343b06]  答  曰：

[0343b07]  二俱為大。所以者何？從初禪起至二禪，  更無餘心，一念得入，乃至滅盡定皆爾。超  越者，從初禪起入第三禪，亦不令餘心雜，
乃至滅盡定，逆順皆爾。

[0343b10]  有人言：超越定勝。所  以者何？但無餘心雜而能超越故；譬如槃  馬迴轉隨意。

◎

[0343b13]  ◎【經】

[0343b13]  「舍利弗！有菩薩摩訶薩行般若波羅蜜  時，修四念處乃至十八不共法，不取須陀  洹果、斯陀含果、阿那含果、阿羅漢果、辟支佛
道；以方便力，為度眾生故起八聖道分，以  是八道，令得須陀洹果乃至辟支佛道。」

[0343b17]  佛告  舍利弗：「一切阿羅漢、辟支佛果及智，是菩薩  摩訶薩無生法忍。舍利弗！當知是菩薩摩訶  薩行般若波羅蜜，在阿鞞跋致地中住。」

[0343b21]  【論】

[0343b21]  問曰：

[0343b21]  何以不說是菩薩行六波羅蜜，而  但說得四念處？

[0343b22]  答曰：

[0343b22]  若說、若不說，當知  是菩薩皆行六波羅蜜，於三十七品或行、  或不行。

[0343b24]  不證聲聞、辟支佛道者，有大慈大  悲、深入方便力等，如先說。

[0343b25]  問曰：

[0343b25]  自不得諸  道果，云何能以化人？

[0343b26]  答曰：

[0343b26]  佛自說因緣，所  謂聲聞、辟支佛果及智，皆是菩薩法忍，但不  受諸道果名字，果及智皆入無生法忍中。

[0343b29]  復次，唯不取證，餘者皆行。

[0343b29]  得菩薩道故，名  為「阿鞞跋致」。

[0343c02]  【經】

[0343c02]  「舍利弗！有菩薩摩訶薩住六波羅蜜淨兜  率天道，當知是賢劫中菩薩。」

[0343c03]  【論】

[0343c03]  釋曰：

[0343c03]  菩薩  有各各道、各各行、各各願。是菩薩修業因緣，  生兜率天上，入千菩薩會中，次第作佛。如  是相，當知是賢劫中菩薩。

[0343c07]  【經】

[0343c07]  「舍利弗！有菩薩摩訶薩修四禪乃至十  八不共法，未證四諦，當知是菩薩一生補處。」

[0343c09]  【論】

[0343c09]  問曰：

[0343c09]  是一生補處菩薩應生兜率天，云  何說得四禪等？

[0343c10]  答曰：

[0343c10]  是菩薩生兜率天  上，離欲得四禪等。

[0343c11]  復次，是補處菩薩離欲  來久具足佛法，以方便力，隨補處法，生兜  率天。

[0343c13]  「未證四諦」者，故留不證。若取證者，成  辟支佛；欲成佛故不證。

[0343c15]  【經】

[0343c15]  「舍利弗！有菩薩摩訶薩無量阿僧祇劫  修行，得阿耨多羅三藐三菩提。」

[0343c16]  【論】

[0343c16]  釋曰：

[0343c17]  是菩薩雖種善根，求阿耨多羅三藐三菩  提，以鈍根雜行故，久乃得之。以深種善  根，故必得。

[0343c20]  【經】

[0343c20]  「舍利弗！有菩薩摩訶薩住六波羅蜜，常  懃精進，利益眾生，不說無益之事。」

[0343c21]  【論】

[0343c21]  釋曰：

[0343c22]  是菩薩先有惡口故，發菩薩心願言：「我永  離口四過，行是道。」

[0343c23]  復次，此菩薩知是般若  波羅蜜中諸法，無有定相，不可著、不可說  相故。如是知能利益者，皆是佛法；若不
能利益，雖種種好語，非是佛法。譬如種種  好藥，不能破病，不名為藥；趣得土泥等  能差病者，是名為藥。以是故，恐其謬錯  故，不說無益之事。

[0344a01]  【經】

[0344a01]  「舍利弗！有菩薩摩訶薩行六波羅蜜，常  懃精進，利益眾生，從一佛國至一佛國，斷眾  生三惡道。」

[0344a03]  【論】

[0344a03]  釋曰：

[0344a03]  是菩薩住六神通，到十  方世界，遮上、中、下三種不善道。

[0344a05]  【經】

[0344a05]  「舍利弗！有菩薩摩訶薩住六波羅蜜，以檀  為首，安樂一切眾生：須飲食與飲食，衣服、  臥具、瓔珞、花香、房舍、燈燭，隨其所須皆給與
之。」

[0344a08]  【論】

[0344a08]  釋曰：

[0344a08]  菩薩有二種：一者、能令眾生  離苦，二者、能與樂。

[0344a09]  復有二種：一者、憐愍三  惡道眾生，二者、憐愍人。

[0344a10]  是菩薩與眾生樂，  憐愍人故，隨所須皆與之。

[0344a12]  【經】

[0344a12]  「舍利弗！有菩薩摩訶薩行般若波羅蜜  時，變身如佛，為地獄中眾生說法，為畜生、  餓鬼中眾生說法。」

[0344a14]  【論】

[0344a14]  問曰：

[0344a14]  是菩薩何以故  變作佛身，似不尊重佛？

[0344a15]  答曰：

[0344a15]  有眾生見  佛身得度者，或有見轉輪聖王等餘身得  度者，以是故變身作佛。

[0344a17]  復次，世間稱佛名  字是大悲、是世尊。若以佛身入地獄者，則  閻羅王諸鬼神不遮礙——是我所尊者師，云何  可遮！

[0344a20]  問曰：

[0344a20]  若地獄中火燒，常有苦痛，心常散  亂，不得受法，云何可化？

[0344a21]  答曰：

[0344a21]  是菩薩以不  可思議神通力，破鑊滅火，禁制獄卒，放光  照之，眾生心樂，乃為說法，聞則受持。

[0344a23]  問曰：

[0344a24]  若爾者，地獄眾生有得道者不？

[0344a24]  答曰：

[0344a24]  雖不  得道，種得道善根因緣。所以者何？以重罪  故，不應得道。

[0344a26]  畜生道中當分別：或得者，或  不得者。如阿那婆達多龍王、沙竭龍王等  得菩薩道。

[0344a28]  鬼神道中，如夜叉、密迹金剛、鬼  子母等，有得見道，是大菩薩。

[0344b01]  【經】

[0344b01]  「舍利弗！有菩薩摩訶薩行六波羅蜜時，  變身如佛，遍至十方如恒河沙等諸佛世界，  為眾生說法；亦供養諸佛及淨佛世界，聞諸
佛說法；觀採十方淨妙國土相而已，自起  殊勝世界。其中菩薩摩訶薩皆是一生補處。」

[0344b06]  【論】

[0344b06]  釋曰：

[0344b06]  是菩薩遍為六道說法，以佛身  為十方眾生說法。若眾生聞弟子教者，不  能信受；若聞佛獨尊自在者說法，信受其  語。

[0344b09]  是菩薩二事因緣故，供養諸佛、莊嚴世  界：聞莊嚴世界法，到十方佛國取清淨世  界相。

[0344b11]  行業因緣，轉復殊勝，光明亦多。所以者  何？此國土中皆一生補處菩薩。

[0344b12]  問曰：

[0344b12]  若先  已  說「兜率天上一生補處菩薩」，今云何說「他  方世界菩薩皆一生補處」？

[0344b14]  答曰：

[0344b14]  兜率天上一  生補處者，是三千世界常法；餘處不定。

[0344b15]  所謂  第一清淨者，轉身成佛故。

[0344b17]  【經】

[0344b17]  「舍利弗！有菩薩摩訶薩行六波羅蜜時，  成就三十二相，諸根淨利。諸根淨利故，眾人  愛敬；以愛敬故，漸以三乘法而度脫之。如是，
舍利弗！菩薩摩訶薩行般若波羅蜜時，應學  身清淨、口清淨。」

[0344b21]  【論】

[0344b21]  釋曰：

[0344b21]  是菩薩欲令眾生  眼見其身得度故，以三十二相莊嚴身。

[0344b22]  「諸  根淨利」者，眼等諸根明利，出過餘人；信、慧根  諸心數根等，利淨第一。見者歎其希有：「我
無此事！」愛敬是菩薩，信受其語，世世具足  道法，以三乘道入涅槃。

[0344b26]  是三十二相、眼等  諸根，皆從身口業因緣清淨得，以是故，佛  說：「菩薩應當淨身口業。」

[0344b29]  【經】

[0344b29]  「舍利弗！有菩薩摩訶薩行六波羅蜜時  得諸根淨，以是淨根而不自高，亦不下他。」

[0344c02]  【論】

[0344c02]  釋曰：

[0344c02]  是菩薩常深淨行六波羅蜜故，得  眼等諸根淨利，人皆愛敬；慧等諸心數法根，  淨利無比，為度眾生故。世間常法，若得殊
異，心則自高，輕諸餘人，作是念：「汝無此事，  我獨有此！」以是因緣故，還失佛道。

[0344c06]  如經中  說：「菩薩輕餘菩薩，念念一劫，遠於佛道；經  爾所劫，更修佛道。」以是故而不自高，亦不  下他。

[0344c10]  【經】

[0344c10]  「舍利弗！有菩薩摩訶薩從初發心住檀波  羅蜜、尸羅波羅蜜，乃至阿鞞跋致地，終不墮  惡道。」

[0344c12]  【論】

[0344c12]  釋曰：

[0344c12]  是菩薩從初已來，性畏惡  道，所作功德，願不墜墮。

[0344c13]  「乃至阿鞞跋致地」  者，以未到中間，畏墮惡道故作願。菩薩作  是念：「若我墮三惡道者，自不能度，何能度
人？又受三惡道苦惱時，以瞋惱故，結使增  長，還起惡業，復受苦報；如是無窮，何時當  得修行佛道？」

[0344c18]  問曰：

[0344c18]  若持戒果報不墮惡道  者，何以復說布施？

[0344c19]  答曰：

[0344c19]  持戒是不墮惡道  根本，布施亦能不墮。

[0344c21]  復次，菩薩持戒，雖不墮惡道中，生人中  貧窮，不能自利，又不益人；以是故行布  施。

[0344c23]  餘波羅蜜，各有其事。

[0344c24]  【經】

[0344c24]  「舍利弗！有菩薩摩訶薩，從初發心乃至  阿鞞跋致地，常不捨十善行。」

[0344c25]  【論】

[0344c25]  釋曰：

[0344c25]  佛說  持戒故不墮惡道，布施隨逐；今不知云何  行尸羅波羅蜜，乃至阿鞞跋致地，是故復  說「常行十善」。

[0344c28]  復次，先菩薩持戒不牢固，布施  隨助；今說但持戒牢固，不捨十善，不墮三  惡道。

[0345a02]  【經】

[0345a02]  「舍利弗！有菩薩摩訶薩，住檀波羅蜜、尸  羅波羅蜜中，作轉輪聖王，安立眾生於十善  道，亦以財物布施眾生。」

[0345a04]  【論】

[0345a04]  釋曰：

[0345a04]  是檀、尸波  羅蜜因緣故，作轉輪聖王。行尸羅波羅蜜  故，能令眾生信受十善。行檀波羅蜜故，以  財寶給施眾生亦不可盡。

[0345a07]  問曰：

[0345a07]  一切菩薩  皆行是二波羅蜜作轉輪聖王不？

[0345a08]  答曰：

[0345a08]  不  必然也！何以故？如此品中，諸菩薩種種法  入佛道。有菩薩聞轉輪聖王儀法，在此處  能利益眾生，故作是願；或有菩薩種轉輪
聖王因緣，雖不作願，亦得轉輪聖王報。

[0345a12]  自  行二波羅蜜故，作轉輪聖王，亦教一切眾  生行十善道，亦自行布施。

[0345a14]  聞者生疑：「為一  世作？為世世作？」以是故——

[0345a16]  【經】

[0345a16]  佛告舍利弗：「有菩薩摩訶薩，住檀波羅  蜜、尸羅波羅蜜，無量千萬世作轉輪聖王，  值遇無量百千諸佛，供養恭敬，尊重讚歎。」

[0345a19]  【論】

[0345a19]  釋曰：

[0345a19]  若菩薩知作轉輪聖王大益眾生  者，便作轉輪聖王；若自知餘身益大，亦作  餘身。

[0345a21]  復次，欲以世間法大供養佛故，作轉  輪聖王。

[0345a23]  【經】

[0345a23]  「舍利弗！有菩薩摩訶薩常為眾生以法  照明，亦以自照；乃至阿耨多羅三藐三菩提，  終不離照明。舍利弗！是菩薩摩訶薩於佛法
中已得尊重。舍利弗！以是故，菩薩摩訶薩行  般若波羅蜜時，身口意不淨不令妄起。」

[0345a27]  【論】

[0345a28]  釋曰：

[0345a28]  上菩薩行檀、尸波羅蜜作轉輪聖王；  是菩薩但分別諸經，讀誦、憶念、思惟、分別  諸法，以求佛道。以是智慧光明，自利益，亦
能利益眾生；如人闇道中然燈，亦能自益，亦  能益人。

[0345b03]  「終不離」者，是因緣故，終不離智慧  光明，乃至阿耨多羅三藐三菩提。

[0345b04]  復次，是菩  薩清淨法施，不求名利供養恭敬，不貪弟  子，不恃智慧，亦不自高輕於餘人，亦不譏  刺；但念十方諸佛慈心念眾生，我亦如
是學佛道：說法無所依止，適無所著，但  為眾生，令知諸法實相。如是清淨說法，世  世不失智慧光明，乃至阿耨多羅三藐三菩  提。

[0345b11]  「已得尊重」者，上諸菩薩能如是者，於諸  眾生皆為尊重。

[0345b12]  「身口意不淨不令妄起」者，  能以清淨法施者，不應雜起身口意惡業。  所以者何？若起身口意惡者，聞者或不信
受。若意業不淨，智慧不明；智慧不明不能  善行菩薩道。

[0345b16]  復次，不但此一菩薩，上來菩薩  能行此法者，皆名尊重佛教。若菩薩欲行  菩薩道，皆不應雜罪行；一切惡罪業，不令
妄起。雜行者，於行道則難，不能疾成佛道，  罪業因緣壞諸福德故。

[0345b21]  【經】

[0345b21]  舍利弗白佛言：「世尊！云何菩薩身業不淨、  口業不淨、意業不淨？」

[0345b22]  【論】

[0345b22]  問曰：

[0345b22]  舍利弗智慧  第一，何以故不識身口意惡業？

[0345b23]  答曰：

[0345b23]  舍利  弗於聲聞法中則知，菩薩事異故不知；如  說若菩薩生聲聞、辟支佛心，是為菩薩破  戒。以是故舍利弗疑，不知何者是菩薩罪、
非罪。

[0345b27]  復次，舍利弗知身三不善道、口四不善  道、意三不善道，是為身口意罪。此中佛答：「若  菩薩取身口意相，是則為菩薩身口意罪。」

[0345b29]  如  是等因緣故，舍利弗問。

[0345c02]  【經】

[0345c02]  佛告舍利弗：「若菩薩摩訶薩作是念：『是  身、是口、是意。』如是取相作緣；舍利弗！是名菩  薩身口意罪。舍利弗！菩薩摩訶薩行般若波
羅蜜時，不得身、不得口、不得意。舍利弗！菩薩  摩訶薩行般若波羅蜜時，若得身、得口、得意，  用是得身口意故，能生慳心、犯戒心、瞋心、懈怠
心、亂心、癡心。當知是菩薩行六波羅蜜時，不  能除身口意麁業。」

[0345c09]  【論】

[0345c09]  釋曰：

[0345c09]  佛示舍利弗：「法  空中菩薩，不見是三業，是為無罪；若見是  三業，是為罪。」

[0345c11]  聲聞法中，十不善道是為罪  業；摩訶衍中，見有身、口、意所作是為罪。所  以者何？有作、有見，作者、見者皆是虛誑故。

[0345c14]  麁人則麁罪，細人則細罪。如離欲界欲時，  五欲、五蓋為惡罪，初禪攝善覺觀為無罪；離  初禪入二禪時，覺觀為罪，二禪所攝善憙
為無罪；乃至非有想非無想處亦如是。入  諸法實相中，一切諸觀、諸見、諸法皆名為罪。

[0345c19]  小乘人，畏三惡道故，以十不善業為罪；大  乘人，以一切能生著心取相法，與三解脫  門相違者名為罪。以是事異，故名為大乘。

[0345c22]  若見有是三業，雖不起惡，亦不名牢固；  不見是身口意是三業根本，是為牢固。是  菩薩法空故，不見是三事；用是三事，起慳
貪相、犯戒相、瞋恚相、懈怠相、散亂相、愚癡相。  因無故果亦無，如無樹則無蔭；若能如是  觀者，則能除身口意麁業。

[0345c27]  問曰：

[0345c27]  先說罪業，  今何以故言麁業？

[0345c28]  答曰：

[0345c28]  麁業、罪業無異，罪  即是麁，不名為細。

[0345c29]  復次，聲聞人以身、口不  善業名為麁，意不善業名為細；瞋恚、邪見  等諸結使名為麁罪，愛、慢等結使名為細罪；
三惡覺，所謂欲覺、瞋覺、惱覺名為麁，親里覺、  國土覺、不死覺名為細，但善覺名為微細——  於摩訶衍中盡皆為麁，以是故，此說麁罪。

[0346a06]  【經】

[0346a06]  舍利弗白佛言：「世尊！菩薩摩訶薩云何除  身口意麁業？」

[0346a07]  佛告舍利弗：「若菩薩摩訶薩不  得身、不得口、不得意，如是菩薩摩訶薩能除  身口意麁業。復次，舍利弗！菩薩摩訶薩從初
發意行十善道，不生聲聞心、不生辟支佛心，  如是菩薩摩訶薩能除身口意麁業。」

[0346a11]  【論】

[0346a11]  問  曰：

[0346a12]  何等身、口、意細業與相違者為麁？

[0346a12]  答曰：

[0346a13]  如前所說者是。

[0346a13]  復次，凡夫人業於聲聞業  為麁，聲聞業於大乘為麁。

[0346a14]  復次，垢業為麁，  非垢業為細；能生苦受因緣業為麁，不生  苦受因緣業為細；有覺有觀業為麁，無覺無  觀業為細。

[0346a17]  復次，見我乃至知者、見者為麁；  若不見我乃至知者、見者，但見三業處、五眾、  十二入、十八界為細。

[0346a19]  復次，有所見者名為  麁，無所見者名為細。

[0346a20]  以是故，佛告舍利  弗：「若菩薩不得身口意，是時則除三麁業。」

[0346a22]  復次，初發意住畢竟空中，一切法不可得，  而常行十善道，不起聲聞、辟支佛心；以不  取相心，一切諸善根皆迴向阿耨多羅三藐
三菩提，是名菩薩除身口意麁業罪，名為  清淨。

[0346a27]  【經】

[0346a27]  「舍利弗！有菩薩摩訶薩行般若波羅蜜  淨佛道時，行檀波羅蜜、尸羅波羅蜜、羼提波  羅蜜、毘梨耶波羅蜜、禪波羅蜜，是名菩薩摩
訶薩除身口意麁業。」

[0346b01]  舍利弗白佛言：「世尊！  何等是菩薩摩訶薩佛道？」

[0346b02]  佛告舍利弗：「佛  道者，若菩薩摩訶薩不得身、不得口、不得  意，不得檀波羅蜜乃至不得般若波羅蜜，
不得聲聞、辟支佛，不得菩薩，不得佛。舍利  弗！是名菩薩摩訶薩佛道，所謂一切諸法不  可得故。」

[0346b07]  【論】

[0346b07]  釋曰：

[0346b07]  是菩薩依六波羅蜜總  相淨佛道。

[0346b08]  問曰：

[0346b08]  舍利弗從佛聞除三惡、三  麁即是淨佛道，今何以更問？

[0346b09]  答曰：

[0346b09]  先說三  業清淨相，今說一切法清淨相；先略說，今說  別相。先但不得三業；今不得六波羅蜜、諸  賢聖菩薩及佛，是名淨佛道，一切法皆不可
得故。不得身乃至不得般若波羅蜜，是名  法空；不得聲聞乃至佛，是名眾生空。菩薩  住是二空中，漸得一切不可得空，不可得
空即是諸法實相。是「不可得空」義，如先「十八  空」中說。

[0346b18]  【經】

[0346b18]  「舍利弗！有菩薩摩訶薩行六波羅蜜時，無  能壞者。」

[0346b19]  舍利弗白佛言：「世尊！云何菩薩摩  訶薩行六波羅蜜時，無能壞者？」

[0346b20]  佛告舍利弗：  「若菩薩摩訶薩行六波羅蜜時，不念有色乃  至識，不念有眼乃至意，不念有色乃至法，
不念有眼界乃至法界，不念有四念處乃至  八聖道分，不念有檀波羅蜜乃至般若波羅  蜜，不念有十力乃至十八不共法，不念有須
陀洹果乃至阿羅漢果，不念有辟支佛乃至  阿耨多羅三藐三菩提。舍利弗！菩薩摩訶薩  如是行，增益六波羅蜜，無能壞者。」

[0346b28]  【論】

[0346b28]  釋曰：

[0346b28]  佛  為舍利弗種種分別諸菩薩，次為說有菩  薩發心時無有能壞者。

[0346c01]  舍利弗驚喜恭敬  諸菩薩，是故問：「菩薩結使未斷，未於實相  法作證，何因緣故不可破壞？」

[0346c03]  佛答：「若菩薩  不念有色，乃至不念有阿耨多羅三藐三  菩提；得是法空故，亦得眾生空。若是法空，
觀空者亦空。住是無礙般若波羅蜜中，無  有能壞者。」

[0346c08]  【經】

[0346c08]  「舍利弗！有菩薩摩訶薩住般若波羅蜜中，  具足智慧。以是智慧，常不墮惡道，不生弊惡  人中，不作貧窮人；所受身體，不為人、天、阿修
羅所憎惡。」

[0346c11]  【論】

[0346c11]  釋曰：

[0346c11]  此菩薩先世來愛樂  智慧，學一切經書，觀察思惟，聽採諸法，自  以智力推求一切法中實相。得是一切法
實相故，為諸佛深心愛念。是無量智慧福  德因緣故，身心具足，常受富樂，無諸不可。

[0346c16]  【經】

[0346c16]  舍利弗白佛言：「世尊！何等是菩薩摩訶  薩智慧？」

[0346c17]  佛告舍利弗：「菩薩摩訶薩用是智慧，  成就見十方如恒河沙等諸佛、聽法、見僧，亦  見嚴淨佛土。菩薩摩訶薩以是智慧，不作佛
想，不作菩薩想，不作聲聞、辟支佛想，不作  我想，不作佛國想。用是智慧行檀波羅蜜亦  不得檀波羅蜜，乃至行般若波羅蜜亦不得
般若波羅蜜；行四念處亦不得四念處，乃至  行十八不共法亦不得十八不共法。舍利弗！  是名菩薩摩訶薩智慧。用是智慧，能具足一  切法，亦不得一切法。」

[0346c26]  【論】

[0346c26]  釋曰：

[0346c26]  是中佛說  二種智慧：一者分別破壞諸法而不取相，  二者不著心、不取相見十方諸佛聽法。

[0346c28]  問  曰：

[0346c29]  云何行檀波羅蜜而不得檀？

[0346c29]  答曰：

[0346c29]  不  得檀中若一若異、若實若空。是檀從和合因  緣生，於是檀中令眾生得富樂，及勸助佛  道；以是故，行檀亦不得檀。「不得」義，如上說。

[0347a04]  乃至十八不共法，亦如是。是名「菩薩智慧能  具足一切法而不得諸法」。

[0347a06]  【經】

[0347a06]  「舍利弗！有菩薩摩訶薩行般若波羅蜜  時，淨於五眼：肉眼、天眼、慧眼、法眼、佛眼。」

[0347a07]  舍利  弗白佛言：「世尊！云何菩薩摩訶薩肉眼淨？」

[0347a09]  佛告舍利弗：「有菩薩肉眼見百由旬，有菩薩  肉眼見二百由旬，有菩薩肉眼見一閻浮提，  有菩薩肉眼見二天下、三天下、四天下，有菩
薩肉眼見小千世界，有菩薩肉眼見中千世  界，有菩薩肉眼見三千大千世界。舍利弗！  是為菩薩摩訶薩肉眼淨。」

[0347a14]  【論】

[0347a14]  問曰：

[0347a14]  佛何以  不說行般若波羅蜜生五眼，而說淨五眼？

[0347a16]  答曰：

[0347a16]  菩薩先有肉眼，亦有四眼分，以諸罪  結使覆故不清淨。如鏡性有照明，垢故  不見；若除垢，則照明如本。菩薩行六波羅
蜜，滅諸垢法故，眼得清淨。

[0347a19]  肉眼，業因緣故  清淨；天眼，禪定及業因緣故清淨；餘三眼，修  無量智慧、福德因緣故清淨。

[0347a21]  最大菩薩，肉眼  最勝見三千大千世界。

[0347a22]  問曰：

[0347a22]  若三千大千世  界中，百億須彌山，諸山鐵圍、山阜、樹木等，  是事障礙，云何得遍見？若能得見，何用天
眼？若不能見，此中云何說「見三千大千世  界」？

[0347a26]  答曰：

[0347a26]  不以障礙故見；若無障礙，得  見三千世界，如觀掌無異。

[0347a27]  復次，有人言：  「菩薩天眼有二種：一者、從禪定力得，二者、  先世行業果報得。業報生天眼，常在肉眼
中，以是故三千世界所有之物，不能為礙；  因天眼開障，肉眼得見。是故肉眼得名果  報生天眼，常現在前，不待攝心。」

[0347b03]  問曰：

[0347b03]  佛為  世尊，力皆周遍，何以但見一三千大千世界，  不能見多？

[0347b05]  答曰：

[0347b05]  若肉眼能過三千大千世  界復有所見者，何用天眼？以肉眼不能  及故，修學天眼。

[0347b07]  復次，三千大千世界，劫初一  時生，劫盡一時滅；世界之外，無央數由旬皆  是虛空，空中常有風。肉眼與風相違，以相
違故，不能得過見異世界。或有菩薩住  三千世界境上，計其道數，亦應見他方近  世界。

[0347b12]  問曰：

[0347b12]  菩薩及佛，何以不集無量清淨  福德令肉眼遠有所見？

[0347b13]  答曰：

[0347b13]  是肉眼因緣  虛誑不淨，天眼因緣清淨；若無天眼，當修  肉眼，強令遠見。

[0347b15]  復次，如經中說極遠見三  千世界；佛法不可思議，經法甚多，或能遠見，  但此中不說。

[0347b17]  小遠見佛道菩薩，見二千中  世界，不能種清淨業因緣故小；復不如  者，見小千世界；復不如者，見四天下、一須彌
山、一日月處；又見三天下、二天下、一天下、千  由旬，乃至百由旬。是名最小肉眼淨。

[0347b21]  問曰：

[0347b22]  何以不說九十、八十等由旬以為小？

[0347b22]  答曰：

[0347b23]  轉輪聖王所見，過於餘人。又人先世然燈等  因緣故，得堅固眼根，能遠有所見；雖遠，終  不能見百由旬。以是故，菩薩小者見百由  旬。

[0347b26]  問曰：

[0347b26]  日月在上，去地四萬二千由旬，人皆  能見，何以不能見百由旬？見百由旬何足  稱？

[0347b28]  答曰：

[0347b28]  日月雖遠，自有光明還照其形，人  得見之；餘色不然。又日月遠故，雖見而顛  倒。所以者何？日月方圓五百由旬，而今所見，
不過如扇；大而見小，顛倒非實。菩薩肉眼  則不然！

[0347c03]  問曰：

[0347c03]  菩薩既得肉眼，能見何事？

[0347c03]  答  曰：

[0347c04]  見可見色。「色」義，「色眾」中廣說。

[0347c05]  【經】

[0347c05]  舍利弗白佛言：「世尊！云何菩薩摩訶薩  天眼淨？」

[0347c06]  佛告舍利弗：「菩薩摩訶薩天眼，見一  切四天王天所見，見三十三天、夜摩天、兜率  陀天、化樂天、他化自在天所見，見梵天王所
見乃至阿迦尼吒天所見。菩薩天眼所見者，  四天王天乃至阿迦尼吒天所不知、不  見。舍利弗！是菩薩摩訶薩天眼，見十方如恒
河沙等諸佛世界中眾生死此生彼。舍利弗！  是為菩薩摩訶薩天眼淨。」

[0347c13]  【論】

[0347c13]  釋曰：

[0347c13]  菩薩天  眼有二種：一者、果報得，二者、修禪得。果報得  者，常與肉眼合用，唯夜闇天眼獨用。

[0347c15]  諸人  得果報天眼，見四天下、欲界諸天，見下不  見上；菩薩所得果報天眼，見三千大千世  界。

[0347c18]  禪定離欲天眼所見，如先「十力天眼明」中  說。

[0347c19]  菩薩用是天眼，見十方如恒河沙等世界  中眾生生死、善惡好醜及善惡業因緣，無所  障礙。一切皆見四天王天乃至阿迦尼吒天
所見，又能過之；是諸天不能知菩薩天眼  所見。何以故？是菩薩出三界、得法性生身、  得菩薩十力故。如是等因緣，菩薩天眼淨。

[0347c25]  餘菩薩天眼論議，如「讚菩薩五神通」中說。

[0347c26]  【經】

[0347c26]  舍利弗白佛言：「世尊，云何菩薩摩訶薩  慧眼淨？」

[0347c27]  佛告舍利弗：「慧眼菩薩不作是念：  有法若有為、若無為，若世間、若出世間，若有  漏、若無漏。是慧眼菩薩，無法不見，無法不聞，
無法不知，無法不識。舍利弗！是為菩薩摩訶  薩慧眼淨。」

[0348a02]  【論】

[0348a02]  釋曰：

[0348a02]  肉眼不能見障外事，  又不能遠見，是故求天眼。天眼雖復能見，  亦是虛誑，見一異相，取男女相，取樹木等諸
物相；見眾物和合虛誑法，以是故求慧眼；  慧眼中無如是過。

[0348a06]  問曰：

[0348a06]  若爾者，何等是慧  眼相？

[0348a07]  答曰：

[0348a07]  有人言：八聖道中正見是慧眼  相，能見五受眾實相、破諸顛倒故。

[0348a08]  有人言：  能緣涅槃慧，名為慧眼；所緣不可破壞故，  是智慧非虛妄。

[0348a10]  有人言：三解脫門相應慧，是  名慧眼。何以故？是慧能開涅槃門故。

[0348a11]  有人  言：智慧現前，能觀實際，了了深入，通達悉知，  是名慧眼。

[0348a13]  有人言：能通達法性，直過無礙。

[0348a14]  有人言：定心知諸法相如，是名慧眼。

[0348a14]  有人  言：法空是名慧眼。

[0348a15]  有人言：不可得空中，亦  無法空，是名慧眼。

[0348a16]  有人言：十八空皆是慧  眼。

[0348a17]  有人言：癡、慧非一非異。世間法不異出  世間，出世間法不異世間；世間法即是出世  間，出世間法即是世間。所以者何？異不可
得故。諸觀滅，諸心行轉還無所去，滅一切  語言，世間法相如涅槃不異，如是智慧，是  名慧眼。

[0348a22]  復次，此中佛自說：「慧眼菩薩，一切法  中不念有為、若無為，若世間、若出世間，若有  漏、若無漏等。」是名慧眼。若菩薩見有為、世
間、有漏，即墮有見中；若見無為、出世間、無  漏，即墮無見中。是有無二見捨，以不戲論  慧，行於中道，是名慧眼。得是慧眼，無法不
見、無法不聞、無法不知、無法不識。所以者  何？得是慧眼，破邪曲諸法、無明諸法。總相、  別相各皆如是。

[0348b01]  問曰：

[0348b01]  阿羅漢、辟支佛亦得  慧眼，何以不說「無法不見、無法不聞、無法  不知、無法不識」？

[0348b03]  答曰：

[0348b03]  慧眼有二種：一者、總  相，二者、別相。聲聞、辟支佛見諸法總相，所謂  無常、苦、空等；佛以總相、別相慧觀諸法。聲
聞、辟支佛雖有慧眼，有量有限。

[0348b06]  復次，聲聞、  辟支佛慧眼，雖見諸法實相，因緣少故，慧眼  亦少，不能遍照法性；譬如燈油炷雖淨，小  故不能廣照。

[0348b09]  諸佛慧眼，照諸法實性，盡其  邊底，以是故無法不見、無法不聞、無法不  知、無法不識；譬如劫盡，火燒三千世界，明  無不照。

[0348b12]  復次，若聲聞、辟支佛慧眼無法不  知者，與一切智人有何等異？菩薩世世集  福德、智慧苦行，何所施用？

[0348b14]  問曰：

[0348b14]  佛用佛眼，  無法不知，非是慧眼，今云何言「慧眼無法  不知」？

[0348b16]  答曰：

[0348b16]  慧眼，成佛時變名佛眼，無明等  諸煩惱及習滅故，一切法中皆悉明了。如「佛  眼」中說：「無法不見、聞、知、識。」以是故，肉眼、天
眼、慧眼、法眼，成佛時失其本名，但名佛眼。  譬如閻浮提四大河，入大海中，則失其本  名。何以故？肉眼，諸煩惱有漏業生故，虛誑不
實；唯佛眼無誑法。天眼，亦從禪定因緣和  合生故，虛誑，不能如實見事。慧眼、法眼，煩  惱習未盡故，不畢竟清淨故捨。佛眼中無  有謬錯，盡其邊極！

[0348b25]  以是故阿羅漢、辟支佛  慧眼不能畢竟清淨，故不能無法不見。

[0348b27]  問曰：

[0348b27]  佛現得果報肉眼，能見色，是事云何？

[0348b28]  答曰：

[0348b28]  肉眼雖生眼識，而佛不隨其用，不以  為實；如「聖自在神通」中說，佛告阿難：「所見  好色中生厭惡心，眼見惡色生不惡厭心；
或時見色不生污穢、不污穢，但生捨心。」如  是則肉眼無所施用。

[0348c03]  復次，有人言：得聖道  時，五情清淨異本。

[0348c04]  復次，諸法畢竟空及諸法  通達無礙，是二總為慧眼。

◎

大智度論卷第三十九

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
