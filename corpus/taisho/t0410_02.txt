大方廣十輪經卷第二

失譯人名今附北涼錄

諸天女問四大品第二

[0686a09] 爾時，地藏菩薩廣說如是大記莂經時，佉羅堤耶山六種震動，一切音樂不鼓自鳴，雨眾寶華，一切大眾皆悉戰慄生希有想。

[0686a12] 爾時，功德天女、功德樂天女、妙音聲天女、堅固地神天、未曾有天、大光明天，如是等天以為上首，與一萬八千及餘大自在鬼神，從坐而起，合掌向佛，白佛言：「希有，世尊！希有，善逝！我等雖於四大得自在力，而不能知四大根本初、中、後相起滅因緣，不識怨憎，不知是善、不善乃至親友。若善男子，得是甚深般若波羅蜜，能善分別如是四大初、中、後相，知諸生滅。」

[0686a21] 佛言：「如是，如是！天女！此善男子，得甚深般若波羅蜜，善知四大初、中、後者。譬如善神有如意珠，能雨種種無量寶雨有大利益。如是，善女天！此善男子復能雨於種種覺意無量諸寶，皆悉遍施一切眾生。

[0686a26] 「譬如寶渚能出無量若干種寶；是善男子滿足種種覺意等寶亦復如是。譬如波利質多羅樹，華初開時光色妙好；如是善男子以無量佛法而自莊嚴亦復如是。如師子王於一切眾生中無能驚者；如是善男子於諸眾中亦復如是得無所畏。

[0686b03] 「譬如日出滅一切闇；如是善男子能除眾生一切諂曲、結、使之闇亦復如是。譬如明月照四天下，能令迷者還得正道；如是善男子能令未入三乘迷於生死曠野道者，皆使迴向得其正道安住三乘。

[0686b08] 「譬如大地百穀種子及諸藥木，一切眾生悉依增長；如是善男子，一切助道諸餘善法皆得增長。

[0686b11] 「譬如須彌山王能善堅固，安住一切令無增減；如是善男子，安住佛法而不捨於一切眾生，善根堅固無有缺減不令漏失。

[0686b14] 「譬如虛空，一切眾生行住出入依止而住；如是善男子，一切眾生亦皆依止，增長一切無量功德。」

[0686b17] 爾時，一切大眾聞是地藏菩薩名號，生希有心得未曾有，恭敬尊重皆大歡喜，皆悉諦觀地藏菩薩目不暫捨。爾時，世尊欲重宣此義，而說偈言：

「頭陀功德盡和合，　　諸聲聞眾無異相，
　地藏菩薩真大士，　　為禮世尊而來此。
　度三惡趣諸苦惱，　　為禮世尊而來此，
　諸天普雨無量種，　　皆為供養世尊故。
　而諦觀察於四方，　　離垢照明天帝釋；
　合掌一心向於佛，　　皆欲勸請於世尊。
　我今欲見此大眾，　　摩尼寶珠出光明；
　一切福田最廣大，　　悉見光明而普照。
　世尊神通光明照，　　今為誰故而顯現？
　諸來大眾最勇猛？　　地藏至此真佛子。
　伏藏七寶滿足施，　　佛藏珍寶是無畏；
　種子即是大菩薩，　　一切眾生之商主。
　此主能生佛法寶，　　大功德海而精進；
　大悲體性甚聰哲，　　能救一切眾生苦。
　亦能救度諸怖畏。　　譬如明月示正道，
　能生善根如大地，　　亦如金剛摧諸結，
　為大施主解脫寶，　　漂諸煩惱如大水；
　如蓋普覆煩惱熱，　　亦如良醫除眾病，
　於一食頃讚地藏，　　過諸菩薩百億劫。
　如諸智者無量德，　　是故地藏大名稱，
　煩惱繫縛諸眾生，　　皆令遠離得解脫；
　得首楞嚴大三昧，　　能度諸禪至彼岸。
　十二因緣悉清淨，　　其智廣大如虛空；
　無量佛國諸眾生，　　皆悉能滅黑闇聚。
　而於一切四禪中，　　遍觀佛國修諸行；
　能令眾生入三昧，　　皆悉得離煩惱熱。
　眾生過去惡業故，　　常處刀、兵、疾疫劫；
　於此世間受苦惱，　　彼善男子能救脫。
　一切六道諸眾生，　　常為苦惱之所逼；
　當悉歸命於地藏，　　當令苦惱悉消滅。
　眾生輪轉沒諸苦，　　互相殘賊起鬪諍；
　若能歸命地藏者，　　令彼鬪諍皆悉忍。
　趣於三惡甚可畏，　　所求不得常苦惱；
　亦當歸命於地藏，　　一切皆得除怖畏。
　若修持戒及念定，　　欲得多聞智慧者；
　皆當歸命於地藏，　　隨心所願悉滿足。
　欲得如是諸功德，　　及以工巧善種子；
　皆當歸命於地藏，　　令彼所願悉滿足。
　一切藥、穀諸福田，　　乃至欲求男、女等；
　皆當歸命於地藏，　　令彼所願悉滿足。
　若欲修行諸功德，　　一切所有依大地；
　藥、穀滋茂而潤澤，　　亦因地藏得增長。
　結業煩惱所覆障，　　造作十惡諸不善；
　皆當歸命於地藏，　　悉除結使重惡罪。
　能以正法示眾生，　　作種種形隨應說；
　具修布施諸功德，　　欲救眾生起大悲。
　假使滿足於百劫，　　不可分別其功德；
　是名功德之大藏，　　一切皆當供養之。」

佛說大方廣十輪經發問本業斷結品第三

[0687a12] 爾時，地藏菩薩摩訶薩，從座而起整其衣服，長跪叉手右膝著地，合掌向佛白言：「世尊！如我今者欲發少問，唯願聽許，時為解說。」

[0687a15] 佛言：「汝是真善丈夫，為欲顯示一切眾生無礙智慧，亦令他人作大丈夫；若有所問隨汝意答，勿生疑難。如來今日當為解說，令汝歡喜。」

[0687a18] 爾時，地藏菩薩以偈問曰：

「曾於十三劫，　　修行佛福田；
　飢饉與疾疫，　　悉為眾生滅。
　為億諸佛等，　　造不思議供；
　今見大會集，　　清淨眾俱來。
　聰哲勤精進，　　皆來至此會；
　一時而雲集，　　無有諸濁惡。
　濁世多譏嫌，　　作惡損淨行；
　云何不善識，　　擾亂毀威儀，
　皆與惡逆俱，　　誹謗於正法；
　毀訾諸賢聖，　　妄著於斷常。
　造作十惡業，　　不畏後世苦；
　破壞三乘法，　　諂曲趣惡道。
　無明蔽其目，　　貪嫉多姦偽；
　云何轉法輪，　　解脫諸諂曲？
　煩惱金剛俱，　　云何得斷離？
　云何為總持？　　忍辱能柔和。
　此集未曾有，　　令我值世將；
　諸處未曾見，　　如是之大眾。
　具足頭陀行，　　久修菩提道；
　云何於此處，　　成佛轉法輪？」

[0687b10] 爾時，佛告地藏菩薩：「善哉，善哉！善男子！汝於過去恒河沙佛所已問此義。如是之法汝亦曾聞，具智慧行功德滿足，以方便力渡於彼岸。汝為成就諸餘眾生安樂利益故，亦欲令一切菩薩摩訶薩眾滿足一切方便伏藏，為具六波羅蜜，欲滿一切智海；為迴諸帝王使不墮惡道，欲令十方世界三寶熾盛正法久住，以是義故問於如來。善男子！汝今諦聽，諦聽！當為汝說。」

[0687b18] 地藏菩薩白佛言：「唯然，世尊！願樂欲聞。」

[0687b19] 佛言：「此是如來過去本誓願力成就十輪，如此國土有五濁惡世，一切淨法皆悉損減。離聖七財遠諸智人，為斷常網之所覆障。載惡道車不畏後世，常處無明黑闇之中。具行十惡能造五逆，誹謗正法毀訾賢聖，遠離一切諸善功德成就惡法。能於如是多惡世界，悉令安隱得無所畏，成就先聖最勝之法，能轉法輪制諸怨敵，皆悉降伏摧滅煩惱猶如金剛，令諸眾生安住三乘阿鞞跋致地。

[0687c01] 「善男子！譬如有人遠離功德，世界國土或自境內，而有軍起；或為隣國外來強兵之所踐害；憂愁惱亂種種鬪諍，及諸諂偽欺誑妄語有種種病；愚闇所蔽目視不了，為童子鬼魍魅所持；阿鉢摩羅之所惑著，身體乾枯狂亂失心；諸根醜陋手足不具，常乏財產無有福祿，不為一切之所憙樂；多歸異道起諸邪見，心意顛倒趣三惡道。如是國土多諸耆舊，以為輔相臣佐吏民，爵祿有序而與同好不相侵害。如是建國，則有無量種種明制調伏人民，施、戒、慈、忍威儀具足，難行苦行一切備滿；以如是福德因緣，眾生諸根皆悉具足，身體長大威德熾盛相好端嚴，常為一切尊重恭敬，皆共親友仁性寬慈聰敏多智。若有尊重及諸王子備此德者，以諸香湯，調和冷暖以用洗浴，著鮮淨衣其光如寶。頂上復有如是寶珠真金華鬘，手繫素繒種種華鬘、金、銀、真珠以為璫環，雜寶珠網而作臂指，種種環玔如是等寶莊嚴其身。先所奉事天及諸仙一切帝釋，悉皆聽許敷置高座；如前父王登尊位時。昇如是座紹王位已，一切龍王、天帝、阿修羅帝、鳩槃茶帝，是前父王所有鍾鼓，今受位時亦擊此鼓。如是音聲遍滿城邑，一切剎利、婆羅門、毘舍、首陀，澡浴身體著鮮淨衣，種種諸寶，繒蓋、幢幡、金、銀、摩尼真珠、珊瑚、琉璃、珂貝，一切珍寶，以新王立，見有如是吉祥等相故種種獻奉。

[0687c28] 「爾時，新王紹灌頂位，先王所置宿舊先臣，隨其所能各為職司。若己國內自有軍興，及以隣國起諸兵眾，隨有怨敵悉皆殄滅，守護己國無諸毀損，善增眷屬更相親友。

[0688a04] 「善男子！若能如是，名為初輪灌頂王位。於其國土得安樂住初伏怨敵，壽命長遠守護身命。如是，如是！善男子！若人處於五濁諸惡世界，遠離於佛，是故此中一切眾生，心多瞋恚更相侵逼，一切人民皆悉愁惱。愚闇癡冥起於斷、常，種種鬪訟、貪嫉、諂偽，作諸欺誑悉具十惡，取著眾生惱亂人民，種種煩惱及諸過患，是故遠離甚深法眼，為瞋恚病之所擾害。心常遠離棄捨真實一切法味，意想散亂譏訶善法樂所愛味，常為煩惱及諸邪見惑網所覆。歸依六師傷敗聖道趣向三惡。有諸菩薩摩訶薩，已曾親近、供養過去無量諸佛，能度一切智慧大海，安住諸佛所行之道，皆悉集會到於我所。汝以修集種種布施，善能調伏成就苦行遠離諸惡，久修諸佛難行苦行。常念智慧、方便、福德、大慈、大悲莊嚴瓔珞廣大伏藏，一切禪定、總持、忍辱，諸地大海皆已具足，不生諂誑幻偽之心。身相柔和滿足忍辱，而常善順以自莊嚴，皆悉近於一切智海。其色盛妙光明具足，能為一切聲聞、辟支佛作大導師；亦與一切生死怖畏眾生為作安慰。即是拘樓孫佛、拘那含牟尼佛、迦葉佛如是等如來之子，於賢劫中最為上首。以禪定智水而自洗浴，著慚愧衣，是最勝大仙所行之處；亦是解脫功德華鬘；亦名一切種智無生真實而自莊嚴；是三善行能為三界作密雲蓋已，於過去一切佛土善得安住，處於金剛三昧之座。亦於過去聲聞、辟支佛所，安置尊座四念處座；亦是先佛所安置座。於一切智渚住於菩提，能轉法輪紹三寶種令使不絕，擊於法鼓出大音聲遍滿三界。以此法輪聲使諸天人、阿修羅、迦樓羅、緊那羅、摩睺羅伽、人非人等，鳩槃茶、富單那、迦吒富單那、餓鬼、毘舍闍，皆以四聖諦寂滅之相而自莊嚴。三轉十二行法輪，昔所未轉如今轉之，一切沙門婆羅門，若天、若魔、若梵皆不能轉，為欲利益安樂一切諸天人故。

[0688b14] 「善男子！是名轉於初輪。若今世、後世是處、非處如實而知，到於安隱無畏之處，一切怨敵自然降伏。如實而知能轉梵輪，處處現於五濁惡世。諸弟子等正師子吼，若作五逆罪業眾生成就十惡，如是人等碎諸煩惱猶如金剛，斷諸有漏令得解脫，隨其所欲安置三乘住不退地。

[0688b21] 「善男子！譬如有人初登王位，受灌頂已，觀察去、來三世若干等種無量王事；而以智慧觀察業因一切果報，隨其性相而置爵位。以此三業故，令其國土增長安樂，隣國怨敵悉皆摧伏。何等為三？如灌頂王剎利，為護命故防備怨敵與他戰鬪，經營王宮及諸國土一切奉祿人民產業；是名灌頂大王成就第二輪。隣國怨敵不能侵害，守護身命長壽安樂。如是，善男子！如來始成佛道得無上智，過去、未來、現在一切法眼，亦如三世諸佛所得法眼。故修行正法，為欲觀察一切業報差別之相，具深法眼分別業因，能令善根一切熾盛長夜安隱；悉使眾生成就種種無量之樂；能使一切外道怨敵自然降伏。

[0688c07] 「何等為三業？坐禪、誦經、營理僧事。云何為禪？禪有十種。何等為十？第一知身；知身六入；知我、我所；知業因為因自在受生；知種種愛無明黑闇；知所親愛無有真實，屬眾因緣欲苦相續流注不絕，為滅此等令悉除斷。

[0688c13] 「云何為業流？觀察一切三種業行，是名業流。生死無際愛因緣有，是名煩惱流。煩惱因緣故，無明和合能生名色；名色和合因緣故能生六入；六入因緣故能生觸；觸因緣故能生受；受因緣故能生後有；後有因緣故能生生；生因緣故能生老、病、死、苦；是名苦流。如是三流皆從愛生。何以故？因無明業，愛為水潤，為欲枯涸此三流故，樂觀無常名無常忍。能觀無常、苦、空、無我，信一切法愚癡無智；如幻、如炎、如水中月、如夢，空、無相、無願；寂滅無生、空無諸相；常觀五陰空、無相、無願；隨順忍樂觀察出息、入息，繫念安般增數、減數；觀住、觀滅、并觀住滅；還數有二種：意與覺觀俱滅；於覺觀取出息、入息相；減數有二：依止有出能除覺觀，出息、入息取其相貌。觀住有二種：觀出、入息，見其滅想心能住定。滅有二種：盡除諸結深淨於見，修出入息觀察五陰。何以故？此出入息名色盛陰；亦名受、想、行、識等盛陰；是名五盛陰種種不相應相。

[0689a04] 「復有五種：非新、非故、非有、非聚、非言，如是五種。以此五陰觀三種業，以此三業觀究竟盡。復觀六處，有我、我所，有業，無明為田，愛為濕潤，究竟滅盡。以是觀察，具四念處，修集滿足，四念處、四正勤、四如意足、五根、五力、七覺分、八聖道分，乃至能滿十八不共法，得無生忍及一切智，具足首楞嚴三昧。修出、入息安般三昧，滿足一切正法住處。若能如是修諸禪定，則是供養過去、未來一切諸佛，是名佛子，從佛口生、從正法生。有能如此善修禪者，或是大士諸菩薩等；或是漏盡辟支、羅漢如所修集；是名菩薩摩訶薩，則能滿足十八不共法具一切智。

[0689a18] 「善男子！是人不久當得阿耨多羅三藐三菩提，亦是三世如來世尊甚深法眼。滿足業行觀察果報，安住眾生於十種禪定。如是，善男子！則能轉於如來所轉禪定法輪。彼善男子，云何修於如來誦習？若有比丘、比丘尼、優婆塞、優婆夷，善男子！有少信心微薄善根，於世諦中善根未熟，令彼眾生於初、中、後夜，以時誦習修禪喜悅求無上智。我於爾時安置大乘修習禪定，讀誦、受持、種種供養，自誦、教人誦，自說、教人說，自供養、教人供養，自住大乘亦教人住大乘，互相教化滅諸煩惱；皆為得於無上道利，亦欲滅諸眾生無量等苦，亦為得入無所畏處涅槃之城。若有眾生樂求辟支佛者，為說十二因緣法。樂求聲聞者，為說百千四種阿含，及與無量阿毘曇等教，令誦習如說修行。善男子！是名如來修誦習輪。善男子！若有鈍根眾生，為欲發起善根因緣，懈怠、少智、忘失正念，貪著住處、衣服、飲食、四事供養，遠離一切諸善知識；如此眾生，教令勸化料理僧事及與佛法和上阿闍梨故，是善男子！則為安置如來勸化營事福處。如是善男子，如實知於修習業法。善男子！是名第二佛輪，具足三業成熟眾生輪，到於安隱無畏之處，能師子吼轉梵法輪，令諸外敵皆悉降伏，如實能知眾生因緣。

[0689b16] 「善男子！譬如灌頂剎利王，沙門、婆羅門、毘舍、首陀，諦善觀察誰有勇健，種種伎能，多聞、持戒；善知分別有功德者，方便、智慧，能勤精進堅固不退，種種福德而自莊嚴。於是眾中作灌頂剎利王，隨其相貌，金、銀、珍寶、倉庫、穀帛，及諸田宅、奴婢、僕使，皆悉給與此國。若有於眾生中能持戒者，如此眾生亦給短乏。若有眾生不持戒者，少於精進、懈怠、懶惰、忘失正念，無慈愍心亦無返復，不畏後世在欲淤泥。如是灌頂剎利大王，隨其事相謫罰安慰，或以教令謫罰、或以繫閉謫罰、或以財物謫罰、或復有奪種種產業、或有罰其鞭杖、或有截其支節、或有斬其身首，有如是等無量教授；是名灌頂剎利大王第三輪也。能令增益己之國土，降伏一切諸惡外敵，守護身命令得長壽。

[0689c03] 「如是，如是！善男子！若我聲聞弟子，離於智慧、方便、福德及諸調伏，忘失正念亂心放逸，歸依於我，我知體性隨其相貌而調伏之。若有貢高難可調伏，心不恭敬不堅持戒，為法久住而調伏之。若起心念，教令心悔，又須言語而謫罰者，驅令下意終不與語。亦於僧中謫罰令其禮拜，呵詰嫌責不同僧利。或在僧前四體投地自歸伏罪，或時驅出不得共住。我知眾生種種體性，心所趣向，能生信解。為利彼故，除其黑闇、乾竭駛流，得涅槃樂，為欲調伏破戒眾生，廣說諸經地獄等苦。若有眾生能起信敬淨意方便，隨彼體相說諸善根，為具善故乃至令得到無畏城。善男子！是名第三輪也。以如是輪，隨彼眾生得種種解，修行諸業悉具善本，使得安隱到無畏處，如彼賢聖轉佛法輪，外道怨敵自然降伏，能師子吼。

[0689c22] 「善男子！譬如灌頂剎利大王，於國人民有若干種邪歸、邪見、邪解、邪出家，或於吉相專修如此，無量苦惱傷害眾生。灌頂大王以先王舊法，為彼眾生令專修學斷除倒見，先王舊善治國之法亦使修行。灌頂剎利大王制法，令諸眾生悉同一意俱共調伏，同一悕望同所樂欲，同共歸趣皆令和合。隨順先王舊國之法聽受詔命，皆共隨伏同奉國法。爾時，灌頂剎利大王，常與國人同其飲食而共戲樂，不相疑猜心相體信共行王法，是名灌頂大王第四輪也。

[0690a04] 「以如是輪能令己國悉得增長，并制怨敵皆悉降伏，能保國土守護壽命。善男子！如來世尊，見諸眾生有若干種邪歸、邪見、悕樂邪業。觀諸眾生，以是因緣，己於過去諸佛如來在大眾前，數數開示佛法因果，說六波羅蜜修行正道，說佛、法、僧三寶聖種，數數顯現一切業報，示教利喜而將導之，令諸邪見悉得解脫，及與四眾亦皆解脫。具修善行柔和調順，遊戲四念處，於諸解脫知見正道，悉得快樂令法久住。使三寶種終不斷絕，乃至四正勤、四如意足、五根、五力、七覺分、八聖道分，一切禪定解脫知見，悉得自在遊戲無礙。如是，善男子！是名如來第四輪也。

[0690a18] 「如來成就如是輪故，令諸眾生一切歸依，皆修善業同其知見，安隱快樂悉令住於無畏之地。高勝大仙所證之處轉佛法輪，一切沙門、婆羅門、諸梵魔天所不能轉。摧伏天魔一切外道，於四眾中能師子吼。

[0690a23] 「善男子！譬如灌頂大王，能令己國及他人民，若自妻色心無厭足。於他產業并諸妻色皆生貪著，守護城郭禁諸雜物，國土村邑及以王宮，乃至戍邏皆悉遮制緻密堅固。善男子！是名第五灌頂大王禁制輪也。

[0690a28] 「時灌頂王，如是成就輪已，能令外諸怨敵皆悉降伏，亦使己國常得增長救護身命。

[0690b02] 「善男子！如來多陀阿伽度，能令魔王波旬，九十五種眾邪外道，及諸無量一切眾生，於己產業心無厭足，乃至欲害我故，以火坑毒飯，推山欲壓，放其醉象，或拔利劍，以如是等而逐於我，或以塵穢而坌於佛，或以婬慾而謗如來，或言非人亦非丈夫，如是種種誹謗毀呰，而口惡罵於佛、法、僧，為諸利養眾因緣故，而生嫉妬誹謗聲聞。如來世尊善守六根住四梵處，教諸聲聞，或以四念處，以四辯才，為說聲聞三解脫門。如是，如來有若干種，或以世間法及出世間法，能令一切如實而知。善男子！是名如來第五輪也。

[0690b15] 「如來修如是輪，以出世間智，令他眾生種種歸依，皆同產業共其知見，安隱快樂住無所畏。是諸高勝大仙居處轉佛法輪，沙門、婆羅門、諸梵魔天所不能轉，悉能摧伏一切天魔及諸外道，於四眾中能師子吼。

大方廣十輪經卷第二

【經文資訊】大正藏第 13 冊 No. 0410 大方廣十輪經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】
	
本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA