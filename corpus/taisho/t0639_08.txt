月燈三昧經卷第八

高齊天竺三藏那連提耶舍譯

[0599c10] 「童子！是以菩薩摩訶薩為欲樂求是三昧故，應修善根，行於法施或行財施，以此檀度以四種迴向而迴向之。何等為四？一者、過去諸佛善巧方便得阿耨多羅三藐三菩提，願我亦得是善方便，以此善根迴向菩提，是名第一迴向。二者、於善知識所聞說如是善巧方便，受持、讀誦而修學之，以此方便令我得成無上菩提，願我長夜恒得值遇，以斯善根而迴向之，是名第二迴向。三者、願我所得資財共一切眾生受用，以此善根而迴向之，是名第三迴向。四者、願我己身一切生處得財、得法，攝護利益一切眾生，願我常得如是之身，以此善根而迴向之，是名第四迴向。童子！以此四種迴向，應以一切善根而迴向之。

[0599c24] 「復次，童子！菩薩摩訶薩求是三昧故，若在家、若出家，以不諂曲心奉事持戒人。若有能持是三昧者——若出家、若在家——是人若遇病苦垂困，若能以己身分肉血除彼患者，若有成就增上信心，菩薩以不動心及清淨心應當給施。

[0599c29] 「童子！乃往過去過阿僧祇阿僧祇無量無邊不可稱不可量廣大不可思議劫，爾時有佛號曰不可思議願勝起王佛、如來、應供、正遍知、明行足、善逝、世間解、無上士、調御丈夫、天人師、佛、世尊。

[0600a04] 「彼佛、如來、應、正遍知即於是日得成阿耨多羅三藐三菩提，變作無量無邊應化諸佛而為說法，善能調伏無量眾生，安置無漏阿羅漢道；亦復建立無量眾生阿耨多羅三藐三菩提，得不退轉。是不思議願勝起王如來即於此日壽盡入無餘涅槃，正法住世八萬四千億那由他百千歲。

[0600a11] 「童子！是不可思議願勝起王佛正法滅後，於末世時乃有無量執見比丘，彼諸比丘於如是等修多羅中不愛、不樂、不生信心、誹謗毀訾。若有能持此等經者，為彼惡侶逼惱其身、口言呵毀乃至奪命。彼惡比丘為貪利養及恭敬故，殺於二萬受持此經諸比丘等。

[0600a17] 「童子！彼時於斯閻浮提中有一國王名曰智力，受持正法、護持正法、本願成就，曾於先佛殖眾善根。

[0600a19] 「童子！昔時於此閻浮提內有一法師名曰實意，受持如是三昧經典，入於王宮為善知識，有大悲故能為救濟利益憐愍。彼王憙樂見此比丘無有厭足，聽法語論、往詣奉事、親近供養、諮請問難，聞說能持、善能酬答。

[0600a24] 「時彼比丘善解廣略相收之義，威儀、諸行悉皆具足，善能通達陰界諸入；善知一切眾生和會分離、離已復合，亦知眾生威儀、諸行樂欲性習，善知眾生根、力、精進，善知差別智慧性習、善知諦相應及不相應；酬答語言於義決定辯才深妙，亦能善知調伏眾生；含笑先語，見者愛樂，遠離嚬蹙，其心廣大，安住如是四無量心大悲相應，一切異論所不能壞。

[0600b03] 「童子！爾時智力王有女名曰智意，年始十六，顏貌端正、形色姝妙，姿容充滿無不備具，彼實意比丘以為師導。

[0600b06] 「時彼比丘四大不調，於右髀上生惡黑瘡難可療治，一切醫師捨之而去。時彼智力王見是比丘病篤困苦，恐其死沒，號泣墮淚，及諸妃后、八萬婇女，并及國土城邑人民、太子、諸官軍、眾將帥、守門防邏，及以奴婢、親從左右并餘大眾，見此比丘悉皆啼泣。

[0600b12] 「童子！時智力王先有親屬命終生天，於王夢中現面勸化而作是言：『此比丘病要須未交童女新血洗之、亦用塗瘡，復取其肉煮之為羹，以種種味而調和之，與飯共食乃可除差；若不得此藥，定難可起。』

[0600b16] 「爾時，智力王見如是夢，覺已至明，即從臥起入於後宮，集諸宮人具說斯夢：『我見是事。誰能施此病比丘藥，令我善知識、說善道者而得除愈？』

[0600b19] 「童子！爾時一切內外宮人、婇女都無堪者。童子！爾時智意於父王所聞是語已，知病比丘須如是藥，聞已歡喜，身心踊悅，作是思惟：『如父所言，我今此身未曾交合，施其尊者新血、肉等。我於宮內最為幼年，於此法師阿闍梨所深生敬重，身、口、意淨，求無染智，以身肉、血施無著法師，持己身肉以種種味而調和之。我應為此病比丘藥，令我大師病苦消除得起平復。』

[0600b28] 「爾時，智意即持利刀——深心住法——割身股肉，其瘡血流，持此新肉調種種味而作羹臛，以金椀盛取身上流血，即奉王勅喚病比丘來入宮內，於父王前置席令坐，血洗瘡已又用塗之，復持此肉調以種種其餘勝味而作美食，為獲福故奉施法師。

[0600c04] 「時彼比丘不知不覺、不疑有過，即便食之。是病比丘食此食時患苦即除。

[0600c06] 「爾時，法師病苦除已身安快樂，而為智力王說勝妙法——為求是三昧故——令此宮內一萬三千諸婇女等發於阿耨多羅三藐三菩提心。

[0600c09] 「爾時，智力王即便說偈問其女曰：

「『汝於何處而獲此，　　新好人肉及以血，
　　能為病者作美饍，　　令是比丘得安樂？
　　遣誰何處殺何人，　　乃獲得斯勝好肉，
　　以諸異味共和合，　　復得淨血而洗塗？
　　法師食於此食時，　　并用新血洗塗瘡，
　　能除如是大惡患，　　令彼尊者獲喜樂。
　　於本親屬天神所，　　我從夢中聞是言：
　「若能得於如是藥，　　乃可除彼比丘病。
　　要以人身新出血，　　塗洗法師毒惡瘡，
　　調和人肉令香已，　　而為彼食故奉獻。
　　比丘但用此方者，　　即時病患必消除，
　　惟有斯藥堪救療，　　不假餘法王速辦。」
　　我覺寤已從臥起，　　即入後宮說是言，
　　一切宮人聞此語，　　悉皆默住無堪者。
　　吾時復告宮人言：　　「頗有能為如此事，
　　捨己身分新血肉，　　和以種種餘美味，
　　用斯藥食奉施彼，　　復以淨血而洗塗，
　　法師比丘黑惡瘡，　　此方乃可得痊愈；
　　若不以於如是藥，　　療治比丘惡瘡者，
　　法師必當便死歿，　　正以闕於此方故。」
　　是時宮人聞斯語，　　咸皆默然不復言，
　　無有能為此惠施，　　如是血肉之方藥；
　　乃至一切三界人，　　都無能捨自身肉，
　　宮中一一普遍告，　　寂然無有一言堪。
　　我心敬重是比丘，　　眾人咸各愛自身，
　　以其戀著己身故，　　不能割捨自肉血。
　　善哉！語我何處得？』　　『我時聞已心歡喜，
　　聞父尊重勝妙言，　　其心勇猛不怯弱。』
　　智意童女報父曰：　　『願父淨心賜垂聽。
　　於己自身不愛戀，　　亦不計著於我想，
　　能以勇猛捨自身，　　為求無上菩提故。
　　惟願父王更賜聽，　　訪求人肉了不得，
　　是故便割自髀肉，　　調以眾味奉法師。
　　不殺他人非死肉，　　割身為作廣利益，
　　比丘既得免患苦，　　我亦當獲無量福。』
　　王即問：『汝割身時，　　不甚為於苦逼惱？
　　汝速備藥自塗瘡，　　勿令身將受大苦。』
　　聞其父王愍念言：　　『惟願大王復賜聽，
　　聞已深思正法行，　　業果如是不思議。
　　我從父聞天所言，　　於己身命不顧戀，
　　以信敬心而奉施，　　是故自捨新肉血。
　　以己身分作利益，　　得除比丘毒惡病，
　　我今既為無量福，　　以不堅身易堅身。』
　　其女復作如是言：　　『惟願父王更少聽，
　　聞於實法願受持，　　觀彼業果不思議。
　　往昔造於不善業，　　眾生由癡墮惡道，
　　身肉銷盡還復合，　　是故業報難思議。
　　初時惟有形骨鎖，　　念頃身肉還更合，
　　況復造作善業者，　　隨心所欲寧不得？
　　雖割身肉初不痛，　　其瘡流血亦無苦，
　　若割一切身分時，　　思念法故無瘡處。
　　我於正法深愛樂，　　是故割肉而奉施，
　　一切有為猶如幻，　　身瘡還合亦如本。
　　譬如優曇鉢羅花，　　經無量劫或能現；
　　比丘法師亦如是，　　閻浮提中時一見。
　　猶如閻浮金聚光，　　若有觀者無厭足；
　　法師實意亦如是，　　天人瞻仰無有厭。
　　喻若飲於清冷水，　　熱時能去燋渴患；
　　比丘法師亦如是，　　能除眾生諸渴愛。
　　我捨股肉奉法師，　　并施己身新淨血，
　　除彼法師四大苦，　　佛所歎者我已作。
　　聖者成就相應德，　　及持如此勝實定，
　　我已供養彼比丘，　　願斯福善得成佛。
　　如香芬馥甚可樂，　　隨順時香勝栴檀，
　　妙香普熏無不遍，　　持戒定者亦如是；
　　猶如須彌最端嚴，　　遍照十方殊可愛，
　　光耀地上及虛空，　　持戒法師亦如是。
　　若人清淨深信樂，　　建立最勝妙寶塔，
　　復有餘人來敬養，　　轉增造者最勝福；
　　法師說者亦如是，　　我以淨心令安隱，
　　割捨自身新肉血，　　我今已造正法塔。
　　若有塔廟垂欲倒，　　智者扶令不傾動，
　　復有人來供養塔，　　能令扶者獲勝福；
　　比丘知法塔亦然，　　我以良藥除彼患，
　　此能演說勝妙法，　　安置眾生無上道。
　　法師比丘若殞歿，　　斯法云何而得聞？
　　父王當知比丘喪，　　即便失是三摩提。
　　法師亦如淨妙燈，　　療治眾生煩惱闇，
　　安住廣大三摩提，　　救濟惡道諸群生。
　　比丘所行不可測，　　恒常安住於大心，
　　決定句義已善學，　　諸惡異論不能壞。
　　於其無量億劫中，　　永不復受女人身，
　　如佛所說上敬法，　　我於法師已恭敬。』
　　其佛世界如恒沙，　　滿中寶物奉如來，
　　餘有淨心施足、指，　　此福於彼最為勝。
　　如是女人死滅後，　　便得見於千億佛，
　　悉於彼佛得出家，　　受持如是勝三昧。
　　於諸兩足尊佛所，　　及般涅槃最後時，
　　如是一切常出家，　　佛子清淨無穢染。
　　亦於燈明如來所，　　彼佛法中修梵行，
　　我時得轉於女身，　　為大法師說勝法。
　　智力王者彌勒是，　　恒常勇猛護持法；
　　法師即是然燈佛；　　昔王女者我身是，
　　能捨身肉無顧悋，　　供養功德自在者，
　　恒常遠離諂曲心，　　為求如是三昧故。
　　見彼比丘病苦逼，　　爾時所有啼泣者，
　　一切皆獲不退地，　　畢竟永離諸惡趣。
　　彼人無復眾惱逼，　　亦離謗法及病苦，
　　五根具足不殘缺，　　心亦無有諸憂刺，
　　一切端嚴皆殊妙，　　功德威神常熾盛，
　　百福莊嚴三十二，　　皆由供養病者故。
　　彼於我法悉出家，　　於其後代末世時，
　　若能持我正法藏，　　彼當得見千億佛。
　　受持恭敬我法者，　　是為攝持菩提種，
　　廣能利益諸眾生，　　當得見於阿閦佛。
　　聞我行勝菩提行，　　便得獲於聖所愛，
　　一切本生莊嚴事，　　奉勝供養諸如來。
　　比丘多聞、持禁戒，　　見已淨心而奉事，
　　復能遠離諸恚慢，　　恒為最勝大福故；
　　速離一切瞋慢已，　　供養我子護法者，
　　無量億劫離闇冥，　　終不墜於惡道苦。
　　諍心畢定墮惡趣，　　雖持禁戒及多聞、
　　供養諸佛廣行施，　　蘭若禪等莫能救。」

[0602a08] 爾時，長老阿難從座而起，偏袒右肩，右膝著地，合掌向佛而作是言：「世尊！我於如來、應、正遍知所少有諮問，願佛聽許，隨問為說。」

[0602a10] 爾時，佛告阿難：「汝歸本坐，如來、應、正遍知恣汝所問，我為汝說，令汝心喜。」

[0602a12] 爾時，長老阿難白佛言：「世尊！唯然受教，修伽多！唯然受教，婆伽婆！」已蒙聽許，於是阿難即便謦欬而作是言：「世尊！何因緣故，餘一一菩薩行菩薩行，遇截手、足及以耳、鼻，或挑兩目、割其身分，於種種苦悉皆忍受，而不退轉於阿耨多羅三藐三菩提？」

[0602a18] 作是問已，佛言：「阿難！汝若知我為阿耨多羅三藐三菩提故備受苦者，汝尚不堪興意欲言，況能發問？阿難！假使有人從足至頂烔然熾焰，復有餘人往詣其所而作是言：『丈夫可來，於此熾然不滅之身與五欲合，隨意所受歌舞戲樂。』」

[0602a23] 佛言：「阿難！於汝意云何？是人不滅熾然身火，隨意所受歌舞戲笑五欲樂不？」

[0602a25] 阿難白佛言：「不也。世尊！」

[0602a25] 佛言：「阿難！是人未滅身火，或可能受五欲之樂、歌舞喜戲；如來不爾，往昔行於菩薩行時，見三惡道受苦眾生及諸貧苦，終無悅樂。

[0602a29] 「阿難！若過去菩薩修菩薩行時，成就不缺戒、不穿戒、不尤戒、不雜戒、不取戒、不動戒、不濁戒、不壞戒、不淺戒、不現相戒、不相違戒、正直戒、如要誓戒、攝眾生戒。阿難！如是成就諸戒菩薩摩訶薩行菩薩行，終不逢遇截手、刖足、割耳、劓鼻、斬首、挑目，及餘身分亦不受於種種諸苦，速得阿耨多羅三藐三菩提。

[0602b06] 「阿難！乃往過去阿僧祇阿僧祇劫廣大無量不可思議不可稱不可量無有分齊，彼時有佛號曰寶蓮花月淨起王佛、如來、應供正遍知、明行足、善逝、世間解、無上士、調御丈夫、天人師、佛、世尊。阿難！彼時寶蓮花月淨起王佛壽命九十九億那由他百千劫，彼於一切日月時中令九十億百千眾生安住佛法而不退轉。

[0602b13] 「阿難！彼時寶蓮花月淨起王如來、應、正遍知般涅槃已，正法滅後、末法之中，於此修多羅無量眾生而厭惡之、無量眾生而遠離之、無量眾生而違背之、無量眾生而棄捨之。大可怖畏時、大厄難時、不雨時、若多雨時、非時雨時、飢饉時、邪見時、求外道語言時、惡獸夜叉時、雷電霹靂時、壞佛菩提時，有七千菩薩於城邑王都聚落人民，從此而出至普賢林中依彼而住，與善花月法師俱。時彼比丘為彼眾說陀羅尼法門。

[0602b23] 「阿難！是善花月法師於一時中獨處靜坐，以天眼界清淨過人見多億菩薩——殖諸善根——於餘佛世界沒而來生此。『彼若得聞是陀羅尼法門，便得不退轉於阿耨多羅三藐三菩提；若不得聞此陀羅尼法門者，即便退失阿耨多羅三藐三菩提。』於是，善花月法師作是念已即從三昧起，往詣彼大菩薩眾所。到彼眾已而作是言：『善男子！我今欲詣城邑聚落而為眾生演說法要。』

[0602c03] 「爾時，大菩薩眾白善花月法師言：『我等一切諸菩薩眾不樂仁者從此林出向彼王都城邑聚落。何以故？有無量我慢比丘、比丘尼、優婆塞、優婆夷於像法時憙奪人命。』

[0602c07] 「爾時，善花月法師白菩薩眾言：『若我護惜其身命者，則不能護去來現在諸佛法也。』爾時，法師即說偈言：

「『恒常不住於我想，　　乃能護持如來法，
　　諸佛廣大勝菩提，　　於惡世中能顯示。
　　若離一切取我想，　　亦離眾生及壽命，
　　於諸色、聲、香、味、觸，　　能速離者護佛法。
　　若供百億那由佛，　　清淨信心施餚饍，
　　亦施燈鬘及幡蓋，　　至於恒沙多億劫；
　　若於正法衰末世，　　如是佛法欲滅時，
　　於一日夜能護法，　　如是功德勝於彼。
　　我為人中聖師子，　　正法滅時置不護，
　　不得名為供養佛，　　又亦不名敬導師。
　　汝等安樂自利益，　　善自將護於己身，
　　於正法律莫放逸，　　應常安住修慈行。
　　護持正戒而不雜，　　清淨皎然無垢穢，
　　便為供養一切佛，　　所有過現諸如來。
　　施勝法寶恒修忍，　　靜處習定善調柔，
　　離諸鬪諍行妙因，　　往詣城邑救眾生。』
　　大智勝仙將欲下，　　或有悲泣或頂禮：
　『願觀林樹香可愛，　　智者莫去救我等。
　　往昔導師具十力，　　諸根寂靜善調柔，
　　詣彼山林閑寂處，　　趣於無上勝菩提，
　　又能善行菩提因，　　修集福德及智慧，
　　住林隨順而學彼，　　大聖威德願勿下。
　　汝身相好特微妙，　　頭髮紺青甚可愛，
　　皮膚光麗如金色，　　輝赫照曜於大地，
　　眉間毫相殊可愛，　　猶如珂貝鮮白光，
　　勿令餘人起妬嫉，　　國主、大臣或奪命。』

[0603a07] 「阿難！爾時，善花月法師即於彼菩薩眾而說偈言：

「『所有過去諸如來，　　一切種智漏盡者，
　　悉皆利益於三有，　　證於無上勝菩提。
　　為求菩提修勝因，　　積集福德及智慧，
　　習學彼故常修行，　　為欲救濟眾生故。』
　　一切右遶智神仙，　　頭頂接足而敬禮，
　　戀仰歎息皆呼嗟，　　高聲悲叫悉號切，
　　或有從高而墜墮，　　悶絕猶如大樹倒。
　　不以彼言便退轉，　　福仙為利諸眾生，
　　仙持衣鉢欲辭去，　　猶如雄猛師子王，
　　都不顧眄於得失，　　以其安住法性故。
　『勿令我止山林中，　　損減眾生諸善根。』
　　彼便往詣勝城邑，　　為欲利益眾生故。

[0603a21] 「阿難！爾時，善花月法師即便往詣城邑村落為諸眾生而應說法。

[0603a22] 「是比丘於清旦時令九億眾生於阿耨多羅三藐三菩提住不退轉，然後次第遊行至彼珍寶王城，於畢鉢羅樹下坐。時彼比丘夜坐到明，入其城內，令三十六億眾生於佛法中得住不退轉。

[0603a26] 「爾時，比丘一日不食；不食已，遂出王城詣佛爪塔所，一日一夜竚立恭敬。時彼比丘復至明旦到第二日猶故未食，還復入於珍寶王城，令二十三億眾生安住佛法得不退轉。

[0603b01] 「於第二日不食已，復出王城詣佛爪塔所日夜竚立，夜分盡已暨于清旦。到第三日仍故未食，還入王城，安置九億百千眾生於佛法中住不退轉。

[0603b05] 「第三日不食已，復出王城至佛爪塔所日夜竚立，夜盡到明。至第四日猶故未食，還復入彼珍寶王城，安置九十百千眾生住於佛法而不退轉。

[0603b08] 「於第四日斷食出城，詣佛爪塔所日夜竚立，夜盡至曉。到第五日猶故未食，還入王城，安置一切大王宮內及彼城邑聚落人民於佛法中令不退轉。

[0603b11] 「第五日不食已，復出王城詣佛爪塔所日夜竚立，夜盡至明。到第六日仍故未食，令王千子於阿耨多羅三藐三菩提住不退轉。

[0603b14] 「第六日不食已，還復出彼珍寶王城詣佛爪塔所，於其日夜竚立恭敬，夜盡到明。至第七日猶故不食，詣王城門。

[0603b17] 「爾時，有王名勇健得。時王從後宮出，昇於金車——白銀欄楯，勝妙栴檀以之為轅，毘琉璃為輪，上張幡蓋、寶幢莊飾，寶樹嚴列，諸繒羅網彌覆車上，垂眾絹疊——有八百童女執持寶繩而牽寶車，其女端正具眾妙色；愚者愛樂，非智人也。有八萬四千剎利豪族侍衛於後，復有八萬四千婆羅門豪族及八萬四千長者豪族悉皆侍從，亦有五百玉女昇於種種寶莊嚴輿在王前行。

[0603b26] 「彼女俱時見是比丘，於阿耨多羅三藐三菩提獲不退轉；六百八十萬宮人悉見是比丘，皆於阿耨多羅三藐三菩提得不退轉。爾時，眾人皆脫瓔珞及寶革屣，偏袒右肩，右膝著地，咸皆合掌向彼比丘作禮恭敬，在前而立。

[0603c02] 「爾時，女人——宿殖善根之所熏資——即下寶輿，偏袒右肩，整理衣服，右膝著地，合掌敬禮彼比丘已而說偈言：

「『今日威光遍照耀，　　於斯珍寶王都城，
　　由是比丘入城故，　　眾人咸各住瞻仰。
　　斷除一切愛欲過，　　亦離瞋恚及愚癡、
　　嫉妬、妄想、眾結縛，　　一切悉皆能盡滅。』
　　是時勇健得大王，　　當爾出遊無人觀，
　　兒等及餘諸眷屬，　　咸皆無有從王者。
　　比丘處彼大王眾，　　端嚴殊特無有比，
　　猶如十五圓滿月，　　一切眾星所圍遶。
　　身如莊嚴真金像，　　復加工匠所瑩飾，
　　猶若樹王妙花敷，　　比丘端嚴亦如是；
　　又如帝釋大威德、　　千眼天主遊昇空、
　　須彌山頂忉利王，　　比丘入城妙亦然；
　　譬如梵王處梵眾，　　又似化樂天王主，
　　欲界夜摩甚端嚴，　　比丘入城妙若斯；
　　如日照耀於虛空，　　千種焰光除幽冥，
　　遍照一切諸十方，　　比丘入城妙亦然。
　　無量劫來廣行施，　　恒常護戒無穢雜，
　　修於忍辱世無倫，　　以相嚴身妙如是；
　　能起精進聖所讚，　　勇猛勝心修四禪，
　　起智斷於煩惱網，　　是故比丘照世間。
　　佛雄無比人中上，　　過去已澍勝法雨，
　　未來、現在亦復然，　　是彼法王之真子。
　『願此比丘常無變，　　其色光照一切世，
　　見汝威德及聞聲，　　映蔽王威都不見。
　　汝自己身證於法，　　受行佛教遊世間，
　　我等願捨此女身，　　亦當得如彼比丘。』
　　彼女一切皆合掌，　　說偈以散嚴身具，
　　勝妙金鬘、珠瓔珞、　　耳璫及以頸金鎖。
　『勢若輪王觀大地，　　遊四天下起子想，
　　國王、剎利、四姓等，　　於彼均心無憎愛。
　　比丘已學陀羅尼，　　分別根、力、覺正道，
　　猶彼滿月處眾星，　　亦如日輪光照耀。
　　歸命十力調伏者，　　若人百劫讚不盡，
　　無量千億多劫說，　　不能盡其一毛德。
　　若轉法輪智慧句，　　微細無垢難見法，
　　沙門、魔、梵、婆羅門，　　敬禮醫王無比子。』
　　女說偈已皆歡喜，　　地散珠金布妙衣，
　　髻珠瓔珞直百億，　　施彼比丘為菩提。

[0604a14] 「爾時，勇健得王作是念：『此諸宮人心皆變異，違叛於我。云何知也？悉脫臂印及珠瓔珞，偏袒右肩，右膝著地，於此比丘合掌作禮。』時勇健王見善花月顏容端正，自顧形貌不如比丘，尋即驚怖，恐奪王位，極大瞋怒。

[0604a18] 「時彼比丘住於王道，吹塵入目，視瞬動瞼。時勇健王作如是念：『比丘染心著我宮人，瞬眼期會。誰有能殺是比丘者？』爾時，勇健得王具足千子侍從其後，便詔兒言：『汝今可斷是比丘命。』

[0604a23] 「其王千子為比丘故，不受王教。王作是念：『兒等尚不受我教勅，我今獨一而無伴侶，誰復能殺是比丘也？』時勇健王有旃陀羅名曰難提，常令殺戮，毒害兇暴無所顧惜。王見難提歡喜踊躍：『必能為我殺是比丘。』尋時勅喚。時彼難提即詣王所。王語之言：『汝今能殺是比丘不？若能殺者，當重封賞。』『唯然，大王！我當奉勅。隨王所遣，我能殺之，即於是日便斷其命。』王告難提：『汝應當知今正是時，宜執利刀截彼比丘手、足、耳、鼻，以其染心看我宮人，當以鐵鈎挑出其目。』爾時，難提即受王勅，手執利刀割截比丘手、足、耳、鼻、并挑兩目。

[0604b05] 「王殺比丘已尋詣園林；是時眾人悲號懊惱，還復入於珍寶王城。

[0604b07] 「爾時，勇健王七日之中在於園苑心無悅樂，都不喜戲亦不娛樂。過七日已，從園而出還來入城，於其王路見此比丘死經七日棄之於道，七日之中形色無變。爾時，勇健王便作是念：『比丘死來經於七日身色不異，於阿耨多羅三藐三菩提定得不退轉，無有疑也；我造惡業，必墮地獄受苦不久。』作是念時，有八萬四千諸天在於空中一時同聲：『如是，大王！如汝所念、如汝所言，此比丘者真是不退轉於阿耨多羅三藐三菩提。』王聞是語驚怖戰悚，身毛皆竪，心生悔恨。

[0604b18] 「爾時，勇健得王憂愁苦惱、心悔恨已而說偈言：

「『吾捨王位及城邑、　　金、銀、真珠、摩尼寶，
　　愚癡無智惡業者，　　我持利刀當自殺。
　　昔時善花月法師，　　三十二相而莊嚴，
　　入於王城光普照，　　猶如滿月星中王。
　　我為愛欲所惑亂，　　婇女圍遶出城遊，
　　昇於寶車剎利從，　　端正妙眼而來至。
　　女見比丘皆欣悅，　　咸以喜心散金鬘，
　　一切女人皆合掌，　　說偈歌歎彼比丘。
　　我時娛樂出遊觀，　　剎利圍遶乘寶車，
　　遇值端正妙眼人，　　是大威德如來子。
　　吾時見彼起惡意，　　嫉妬、瞋恚生害心，
　　以見比丘入王城，　　眾女覩之欣喜故。
　　光明遍照於四方，　　如月得出修羅口，
　　眾人皆發於大聲，　　婇女見之悉歡喜。
　　我昔出於麁惡言，　　普皆告勅其千子：
　「速殺比丘為異段，　　斯是我之大怨家。」
　　一切童子悉持戒，　　憐愍愛念是法師，
　　咸皆不受我教勅，　　吾時心懷極憂惱。
　　見是比丘持淨戒，　　智慧相應如慈父，
　　我時瞋心遣令殺，　　不慮阿鼻及後悔。
　　時見難提住王路，　　毒害與人作苦惱，
　　我為惡教勅彼人：　　「截此比丘如花鬘。」
　　普賢林處甚端妙，　　眾仙臻萃香芬馥，
　　彼諸大眾失法師，　　猶如一子失其母。
　　比丘可起詣賢林，　　以廣利益諸人眾，
　　汝今既入此王城，　　彼眾將至大悲泣。
　　妙花、幢幡列在右，　　左廂端嚴亦復然，
　　以諸妙衣布道路，　　比丘速起說妙法。
　　汝入王城已經久，　　彼眾必當大悲哀，
　　於彼佛法未盡時，　　不令斷於汝命根。
　　假使有人大威神，　　廣名流布遍諸方，
　　具足勢力迴大地，　　悉皆映蔽三千界，
　　解脫苦箭離憂患，　　得聖歡喜相應法，
　　彼若見聞尚生惱，　　況諸世間不荒迷？
　　花月法師如山王，　　三十二相以莊嚴，
　　喻若眾女爭花鬘，　　俄爾分析作異段。
　　我造尤重不善業，　　墮彼阿鼻無能救，
　　於諸佛所極遠離，　　以其割截比丘故。
　　非子、諸親能救我，　　輔相、諸貴及僮僕，
　　我既造於重惡業，　　是等眾人莫能救。
　　過去、未來一切佛，　　及今現在十方者，
　　十力導師離煩惱，　　心如金剛我歸依。』
　　見彼比丘作異分，　　諸天悲泣悉號叫，
　　往告彼諸菩薩眾：　　『花月比丘為王殺。
　　聰明利智法師者，　　具大威德名遍聞，
　　安住陀羅尼菩薩，　　今在王城而被殺；
　　經無量劫廣行施、　　護戒不動無穢雜、
　　能修忍辱無比者，　　今在王城而被殺；
　　無量劫來常精進、　　增上勝心修四禪，
　　起智能斷煩惱者，　　今在王城而被殺；
　　棄捨一切於身愛，　　亦不顧戀其壽命，
　　從彼普賢林中出，　　今在王城而被殺。』
　　彼林大眾入王城，　　高聲悲叫悉號泣，
　　見此比丘身數段，　　一切悶絕而擗地，
　　是諸比丘啟王言：　　『大王！法師有何過？
　　持戒無缺大名稱，　　能知宿世無邊事。
　　於彼總持得究竟，　　善解世間悉空寂，
　　為諸眾生顯無相，　　棄捨一切諸願想。
　　演說微妙音可愛，　　諸根寂靜善調柔，
　　了達過去宿世事，　　超出一切諸世間。
　　當得為佛自然智，　　於彼世間最希有，
　　淨眼明見無暗障，　　是謂慈心所照矚。
　　貪愛婬欲甚鄙穢，　　能生苦惱喪天趣；
　　習欲之人離多聞，　　名為損減智慧者；
　　媅著愛欲為盲人，　　便能傷害於父母、
　　亦復能害持戒者，　　是故應當棄捨欲。
　　大王若習於愛欲，　　便失威德勝自在，
　　趣向尤惡地獄中，　　生於大怖極苦處。
　　殺害聰慧勝法師，　　造作如是重惡業，
　　若欲志求菩提者，　　應當遠離如是惡。』
　　勝妙色、聲、香、味、觸，　　其心勇猛能棄捨；
　　身、意皆空猶如幻，　　眼、耳、鼻、舌亦復然。
　　修習施、戒無倫匹，　　忍辱、精進亦如是，
　　已到禪定、智彼岸，　　堪能利益於眾生。
　　一切世間諸天人，　　能以慈心觀如來，
　　彼眼能除大闇冥，　　悟解最勝上菩提。
　　歡喜信心捨樓閣、　　象、馬、車乘及床敷、
　　一切輦輿、牛、羊等、　　國界、城邑、諸村落、
　　棄捨王位、并金、銀、　　真珠、頗梨、及珊瑚、
　　頭、目、妻子悉能施，　　為求無上菩提故。
　　歡喜供養無有比，　　妙花、塗香及末香、
　　種種諸幡、勝幢蓋、　　美妙歌音眾伎樂。
　　於諸有中離願想，　　了知三界悉空故，
　　是以十力相莊嚴，　　光明遍照於十方。
　　色、欲二界而不著，　　及以無色亦復然，
　　若住菩薩總持者，　　脫捨三界如蛇皮；
　　無有我想、眾生想，　　亦無男想及女想，
　　彼修梵行無穢雜，　　菩薩安住總持故；
　　有事、無事想悉無，　　安、不安想亦復然，
　　非非數想、非數想，　　以住菩薩總持故；
　　非有、有想悉皆無，　　非有命想、眾生想，
　　非有村想及城想，　　菩薩安住總持故；
　　非非貪想、非貪想，　　非非瞋想、無瞋想，
　　非非癡想、非癡想，　　以住菩薩總持故；
　　於其諸根及以力、　　禪定、道品皆不著，
　　悉能棄捨於三有，　　菩薩安住總持故。
　　不為貪、瞋之所染，　　亦無癡亂、諂曲心，
　　見佛十力設供養，　　智者不悕生天處。
　　從他聞於深妙法，　　不起一切諸疑惑，
　　譬如器盛清淨油，　　盡、無盡相理亦然。
　　正以貪戀故生愛，　　此則名為大煩惱；
　　亦以瞋嫌故起憎，　　斯則名為惡怨怖；
　　智者遠離此二邊，　　是謂能趣勝菩提，
　　得為十力人牛王，　　出過一切諸世間。
　　悉捨一切內、外事，　　安住實際法性中，
　　護持禁戒善清淨，　　無穿、無缺、無穢濁。
　　彼於淨戒無間雜，　　亦復無其羯磨法，
　　智人棄捨於二邊，　　能悟無上大菩提。」

月燈三昧經卷第八

【經文資訊】大正藏第 15 冊 No. 0639 月燈三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA