文殊師利菩薩及諸仙所說吉凶  時日善惡宿曜經卷下
開府儀同三司特進試鴻臚卿肅國  公食邑三千戶賜紫贈司空諡大鑑  正號大廣智大興善寺三藏沙門  不空奉　詔譯

[0393c18]  西國每一月。分為白黑兩分。

[0393c19]  入月一日至十五日。為白月分  (以其光生漸明白之謂也)  。入月  十六日至三十日。為黑月分  (以其光漸減黑之謂也)  。文殊
師利菩薩。說時日偈云。

一三五七十　　十一與十三  
於二黑白分　　所作皆成就  
黑三夜七晝　　十夜十四晝  
白四夜八晝　　一夜十五晝

[0393c26]  (所謂一夜者。十一夜也。勒頌者貴省文也)  。

於此黑白月　　晝夜不成就  
日中及中夜　　已後皆通吉

擇日

[0394a01]  每入月。一日十六日三日十八日五日二十  日七日二十二日十日二十五日十一日二  十六日十三日二十八日。

[0394a04]  已上是吉日。所作吉祥事必成就。

擇時

[0394a06]  入月。四日夜八日晝十一日夜十五日晝十  八日夜二十二日晝二十五日夜二十九日晝。

[0394a08]  已上日晝夜之時。所作皆不吉為事不成。  惡猶不可作何況善事。如於鹹鹵之地種  物不生。

[0394a11]  入月。二日六日九日十二日十四日十七日  十九日二十一日二十三日二十四日二十七  日三十日。

[0394a14]  已上平日。若與好宿好曜并者即吉。如與  惡宿惡曜并者即凶。夫凶惡晝。日中已後  通吉用。凶惡夜半已後亦通吉用。

白黑月所宜吉凶曆

[0394a18]  每月一日十六日。梵云鉢闍鉢底下  (唐云梵王)  是  建名日。宜為善業學伎藝。苦節修行布施等
事。及作愛敬增益長久之事並吉。不宜遠行。

[0394a21]  二日十七日是得財日。梵云苾利訶馺鉢底  神下  (唐云造化神下)  宜按摩合藥作工巧法。遠行進路  結交婚姻。

[0394a24]  三日十八日是威力日。梵云毘紐神下  (亦云那羅延天  下)  宜摧敵除逆調習象馬四足諸畜等。及訓
將惡人下賤之類。營田種蒔有大為作事皆  吉十八日夜惡中夜已後還吉。

[0394a28]  四日十九日是猛武日。梵云閻謨神下  (唐云閻羅王下)  作惡業日。是殺害日。與一切不善事殘酷業
皆悉相應。宜摧敵破逆吉。餘不吉。四日夜  不吉。中夜已後吉。

[0394b03]  五日二十日是圓滿日。梵云蘇謨神下  (唐云月天子下)  宜修福善業。作臥具床座衣服莊飾物。及車
輿等物。營田宅結婚姻。凡諸慶樂事並吉。

[0394b06]  六日二十一日是求名日。梵云摩羅神下  (唐云  童子天下)  宜諸久長安定之事。營田宅及天廟福舍
伽藍。建城邑立牛馬坊諸畜坊厩並吉。不宜  遠行進路。

[0394b10]  七日二十二日是朋友日。梵云七婆怛沙耶  仙神下  (唐云北斗也)  宜結朋友安定之事。王者服新
衣。及纛幟床座臥具。大寶嚴飾之物並吉。二  十二晝惡。午後吉。

[0394b14]  八日二十三日是力戰日。梵云婆娑。善神下  (唐云婆藪天下)  宜力用之事。宜修造攻戰之具。置邊
衝險固城壘。塚塹調乘象馬等事並吉。八日  晝惡午後吉。

[0394b18]  九日二十四日是凶猛日。梵云嚕達囉尼神  下  (唐云毘舍闍鬼王下)  宜圍城縛敵進途伐逆取毒。不宜  入宅修理髮凶。

[0394b21]  十日二十五日是善法日。梵云蘇達謨神下  (唐云善法神下)  宜作久長事及急速事。置井穿鑿坑  塹。行法修道。又作功德福舍伽藍。凡諸順
法及愛敬等事皆吉。二十五日夜不吉。半夜  已後通吉。

[0394b26]  十一日二十六日是慈猛日。梵云嚕捺嚧神  下  (唐云自在天下)  宜新立宅舍。營天廟城邑官曹館室
伽藍殿塔。及火祭室功德福舍並吉。十一日  夜惡中夜後還吉。

[0394c01]  十二日二十七日是名聞日。梵云阿逸都神  下  (唐云曰天子下)  宜作久長安定事及修輦輿。嚴飾頭  髮置倉生藏等吉。不宜放債取債。

[0394c04]  十三日二十八日是最勝日。梵云鉢折底神  下  (唐云天魔下)  所為急速事。又宜敬愛之事取婦  人。及乘車輿等。並入壇場習行道術並吉。

[0394c07]  十四日二十九日是勇猛日。梵云藥蒭神下  (唐云藥叉將下)  宜往擒縛相詭誑事。暴虐惡人作非法
之物。宜行詐妄詭誘怨敵。彼必信受。不宜遠  行進路。二十九日晝惡午後吉。

[0394c11]  十五日三十日是吉相日。梵云必多盧神下  (唐云魂靈神下)  宜祭先亡宜作婆羅門大祠求安隱法。  及布施供養父母尊者諸天。持齋戒施食。及
諸祭祠吉。十五日晝惡午後吉。

[0394c15]  右每月。日所宜用吉凶如前。必審用之萬不  失一。其晝夜善惡並如前嘉釋。

[0394c17]  二十七宿十二宮圖  (唐用二十八宿西國除牛宿。以其天主事之故。十二宿猶唐十
二次。又說云西國以子丑十二屬記年。以星曜記日。不用甲子者。以宿曜於人無功於事尤當故。經云日有一倍力  宿有四倍力。曜有八倍力。好時之力萬倍焉)  。

[0394c20]  西國皆以十五日望宿。為一月之名。故二月  為角月  (西國以二月為歲首。以其道齊景正日夜停分。時淑氣和草木榮茂一切增長故。梵天
折為曆元)  。

[0394c23]  三月名氐月。四月名心月。五月名箕月。六月  名女月。七月名室月。八月名婁月。九月為昴  月
(梵語昴星名迦提。西國五月十五日雨安居。至八月十五日滿已後五月十五日滿已後至九月十五日已來
自恣。故號為迦提。但取星名而已。今中國迦提。即是事而妄者。別為訓釋蓋大謬焉)  十月名觜  月。十一月名鬼月。十二月名星月。正月名翼
月夫欲知二十七宿日者。先須知月望宿日。  欲數一日至十五日已前白月日者。即從十  五日下宿。逆數之可知。欲知十六日已後至
三十日。即從十五日下宿。順數即得。但依此  即定  (假如二月十五日是角日。十四日是軫日。十三日是翼日。若求十五日已後者。即十五日是角日。十六
日是亢日十七日是氐日。他皆倣此)  。

[0395a05]  ![T21p0395_01.gif](/cb_tripitaka_web/figures/T/T21p0395_01.gif)

[0395a17]  ![T21p0395_02.gif](/cb_tripitaka_web/figures/T/T21p0395_02.gif)

[0395b01]  夫欲求人所屬宿者。即於圖上。取彼生月十  五日下宿。從此望宿逆順數之。至彼生日止。  則求得彼人所屬宿也。

[0395b04]  又法略算求人本命宿。先下生日數。又虛加  十三訖。即從彼生月望宿。用上位數順除。數  盡則止。即得彼人所屬命宿
(假令有人。二月十七日生者。則先下十七  日為位。又虛加十三共得三十。即從二月望宿角。亢氐房二十七宿一周法除之訖餘三等。即角除一。亢除二
氐除三。則彼人是氐宿生。他皆倣此)  。

[0395b09]  夫取宿直者。皆月臨宿處。則是彼宿當直。又  月行有遲疾。宿月復有南北前後隨合如何  可知。則以後頌言求之可解頌曰。

六宿未到名合月　　十二宿月左右合  
九宿如犢隨母行　　從奎宿數應當知

[0395b14]  頌言六宿未到名合月者。則從奎。婁胃昴畢  觜。此六宿。月未至宿。月則名彼宿直也。十二  宿月左右合者。即參井鬼柳星張翼軫角亢
氐房等。此十二宿日。臨彼宿上。及前後南北。  並取屬彼宿用得也。九宿如犢隨母行者。則  配月為母。配宿為犢。則月居宿前。宿居月後。
如犢母之像也。當以此頌復驗之於天。則宿  月用之無差。此皆大仙密說也。

二十七宿所為吉凶曆

[0395b23]  昴宿。宜火則煎煮等事。檢算畜生即畜生。  融酥和合。作牛羊諸畜坊舍及牧放。入溫室。  種蒔黃色赤色等物。入宅及名金作等吉。宜
伐逆除怨作剃剪之具。賣物求長壽求吉勝  事。不宜修理鬢髮及遠行道路。宜莊飾冠帶  佩服金彫等寶物。

[0395b29]  畢宿。宜農桑種蒔修田宅嫁娶。作厨舍作食  作畜生舍。通決渠河修橋梁。作諸安定之事。  作衣服並吉。不宜取債放債。宜納穀及酒食
雜物。不宜生財。

[0395c04]  觜宿。作急要事及和善事並吉。宜種蒔白汁  樹草等。又宜王者作舍作纛床座。又入新宅  嫁娶修理髮洗浴。作求吉勝法。著新衣嚴飾
作喜樂調畜生。作除災謹身呪術壇場之法。  祭星曜作髻並吉。

[0395c09]  參宿。宜求財及諸剛嚴事。穿地賣有乳畜  生。造熟酥押油醞酒。押甘蔗種甘蔗畋  獵。及置關津等並吉。

[0395c12]  井宿。有所惠施必獲大果。有所置事必成就。  宜作諸祭婆羅門祭法天法。宜嫁娶及納  婦人必子息繁盛。此宿所作事皆成吉。唯不  宜合藥服。

[0395c16]  鬼宿。所作皆吉。求聲譽長壽若為生事。及諸  端嚴相將其服拜官勝位。有所為求並皆吉  祥福德增長。又宜遠行進路修理髮著新衣。
及洗浴等事並吉。

[0395c20]  柳宿。宜嚴拭事。是伐逆圍城掩襲。封潛竊  詭誓詐敵人。時此宿雨者必蚊虻。苗稼滋盛  七星宿凡諸種蒔皆吉。唯不宜種虋。宜種  五穀等種芸
薹  。又宜修宅祭先亡。將五穀入  宅。作諸住定業並吉亦宜修理鬢髮。

[0395c25]  張宿。宜喜慶事。求女嫁娶修理宅。作衣服嚴  飾物。作愛敬法等並吉。

[0395c27]  翼宿。所作皆吉。置宅垣牆穿壕作市。作城邑  作車輿。修農商業種蒔嫁娶。凡作諸安定之  事並吉。

[0396a01]  軫宿。宜諸急速事。遠行向外國。修理鬢髮  取象調象乘象。學伎藝求女人嫁娶。服著  衣裳穿池修園圃造垣牆等吉。除蕩竊逆南  行大吉。

[0396a05]  角宿。宜嚴飾事。取雜色衣作安膳那。服藥及  取珊瑚金銀赤銅摩尼金剛諸寶物等諸珍帛  初。王者嚴服觀兵及進路。作求安隱祭祀天
神。賞賜將士金銀百穀衣物入城。作花鬘臥  具歌舞詠唱。并餘伎藝等並吉。

[0396a10]  亢宿。宜調馬騾驢等。必易馴快利。宜教擊諸  鼓樂等嫁娶結朋友。宜發遣怨讎。宜不自行  動。宜種蒔樹木。種穀小豆大豆烏麻等皆吉。

[0396a13]  氐宿。宜作農具。種大麥小麥稻粟等。并種蒔  諸菓樹並吉。

[0396a15]  凡諸有大為作事並不可作。宜醞酒漿宜種  虋栽樹甘蔗等並吉。

[0396a17]  房宿。宜結朋友婚姻。凡和諸善事喜樂吉祥  事。充好往還及攝清。受戒布施發使置官。  修道學藝工巧等吉。

[0396a20]  心宿。宜作王者所須事。並宜嚴服昇位。及  取捉象馬調乘諸畜等。宜按摩必得。身分潤  滿。宜事王者及取左右驅使人等。宜修鬢髮
作農桑業。唯除營功德事。自餘不可輒出財  與人。及放債凶。

[0396a25]  尾宿。宜作服著事。蒔樹種根及取煎吉。又宜  剛嚴事。洗浴除滅壓呪。種押蒲桃甘蔗。  置宅置藏作愛喜事。合湯及散阿伽陀藥。并
壇場事並吉。

[0396a29]  箕宿。宜剛嚴事。又掘溝渠穿池井通決河流。  種水生花及根實者。修園圃醞酒漿。及作橋  梁等並吉。

[0396b03]  斗宿宜著新衣及安久事。置藏修理園林。造  車輿等乘載之物。營田宅城邑福舍寺等。作  戰具及諸用物並吉。

[0396b06]  女宿。凡為公事皆吉。出城外發教命除逆敵  置城邑。立宰輔發兵作戰具取與。及呈學伎  藝。穿耳修理鬢髮按摩並吉。不宜著新衣及
競財穿池等。宜供養尊者諸天父母及諸貴  勝。

[0396b11]  虛宿。宜諸急速事。宜學問及夜浴作求子  法。其法不宜晝作。主產閹官。宜供養婆羅門。  置城邑及置兵官財等。又宜還人財物賣畜
生。著衣著莊嚴具作商業。新置伎藝並吉。

[0396b15]  危宿。宜合藥取藥服藥並大吉。又宜嚴峻破  惡之事。穿河池等及種麻豆等。發遣商人納  財置吏取醫。置藏造舟船醞酒漿等。及估賣
商皈吉不宜出財。

[0396b19]  室宿。宜作端嚴事。勘逐罪非除滅兇逆。誑詭  敵人諸事並不宜作。

[0396b21]  壁宿。宜作求長壽增益法。不宜南行。宜造城  邑。取衣取財嫁娶婚姻等喜善事皆吉。

[0396b23]  奎宿。取珍寶宜造倉庫及牛羊坊。挍算畜生  造酒融酥。及作堤堰研服藥。著新衣服飾莊  嚴遠行進路。作和善事急速事並吉。

[0396b26]  婁宿。宜諸急速事。與藥取藥調乘象馬。及出  賣等並吉。

[0396b28]  胃宿。宜為公事及王者之善事。亦宜作嚴整  之事。伐逆除兇并調訓在下。及馬等畜生並  吉。

[0396c02]  安重。畢翼斗壁。此四是安重宿。宜造莊宅宮  殿寺觀義堂。種蒔裁接修立園林。貯納倉庫  收積穀麥。納交投友成禮為婚。冊君王封將
相授官榮錫班職。造裝具設齋供入道修行。  及祈安隱并就師學入壇場受灌頂。造一切  久長事務悉須為之皆吉。唯不宜舉債充保。
遠行進路造酒。剃毛髮除爪甲結仇嫌恨讎  隙。習婬慾學擹蒲等並凶。

[0396c10]  和善。觜角房奎。此等四是和善宿。宜入道  問學伎藝。能習呪法結齋戒入壇受灌頂。  建功德設音樂吉祥事慶善業。成禮求婚還
錢舉債。見君王參宰相。服飾新衣裳冠帶好  珠寶。作交關營家業進途結親友服湯藥。醫  療眼造一切穩善事務。悉須為之吉。

[0396c16]  毒害。參柳心尾。此等四是毒害宿。宜圍城破  營徵兵喫賊。欺誑鬪爭烈陣交鋒。申決烈破  和合行盜劫設誓。攎蒱博戲造械具戰具。閱
兵馬點募健兒。採覘寇敵漸決兇逆。誅戮罪  人施毒藥施磣害。調習象馬練祿鷹犬。一切  猛浪事務悉須為之吉。其尾宿日。宜種蒔苗
稼栽接樹木。營造宅屋立園林。一切嚴固鬪  競剛柔猛浪辛苦等事。並宜作之。

[0396c24]  急速。鬼軫牛婁。此等四是急速宿。宜放錢  貸債賣交關。行途進路往使征伐。估客上  道商主過磧。調伏畜生教習鷹犬。設齋行施
習讀經書。教人典誥學諸伎能。服食湯藥并  受佩持護身之術。竪幢建旌麾造扇障營蓋  傘。入壇場受灌頂騎象馬乘輿。一切事務悉  須為之。

[0397a02]  猛惡。胃星張箕室。此五是猛惡宿。宜守路嶮  行劫行盜。構鬪端起設誑。博戲攎蒱強梁侵  奪。姦非婬穢國城斫營。造械具戰具書兵
謀。放毒藥施磣害斬決怨敵誅戮罪逆。穰祭  星辰祈禱軍福。一切艱難事務。悉須為之。

[0397a07]  又張宿宜作愛敬法。又其箕宿宜鑿井穿坑。  填水渠開河路。一切勞擾事務悉須為之。

[0397a09]  軫。井亢女虛危。此等五是輕宿。或名行宿。  宜學乘騎象馬驢騾駝  [馬*婁]  及水牛等諸畜。調
習野獸并捉乘騎。汎舟繫棹渡水浮江。奉使  騁域說敵和怨。徵納庸調收斂租稅。觀音樂  看大禮買賣興販。營造車乘點閱兵士。一切
輕捷事務悉須為之。又其危井宿直。宜營稼  穀造酒醴。穿坑通決河渠合湯藥並吉。

[0397a16]  剛柔。昴氐。此二是剛柔宿。或名平等宿。兼善  惡帶剛柔辛苦之務穩善之事。悉須為之。又  宜鍛鍊鐵銷鑠金銀。打釧鈿環珮。造作五行
調度。燒瓶瓦器。設齋造葬焚屍埋殯。鑽燧變  火擊酪出酥。壓蒲桃搦粆糖放牛行禮。遣  馬逐群檢幸厩牧點數畜生。造車器械具從
域出莊返城。移入新宅棄劫舊墟室。笞責非  為決。戮罪過并王者盟誓結信。一切如此事  務悉須為之吉。又其氐宿宜種蒔花藥栽接  樹木吉。

行動禁閉法

[0397a27]  日屬軫宿。不得向北路行  (縱吉時亦不可行)  。

[0397a28]  日屬女宿不得向東行  (縱吉時亦不可行)  。

[0397a29]  日屬鬼宿。不得向西行  (縱吉時亦不可行)  。

[0397b01]  日屬婁宿。不得向南行  (縱吉時亦不可行)  。

[0397b02]  第七秤宮  (取角亢日)

[0397b03]  第十一瓶宮  (取危室日已上東行大吉)

[0397b04]  第五獅子宮  (取星張日)

[0397b05]  第九弓宮  (取尾箕斗日已上西行大吉)

[0397b06]  第八蝎宮  (取互房心日)

[0397b07]  第十二魚宮  (取壁奎日已上向南行大吉)

[0397b08]  第六女宮  (取翼軫日)

[0397b09]  第四蟹宮  (取鬼柳日已上向南行大吉)

[0397b10]  第三男女宮  (至參井日東行大吉)

[0397b11]  第十摩竭宮  (至女虛日南行大凶)

[0397b12]  第一羊宮  (至婁胃昴日西行大凶)

[0397b13]  第二牛宮  (至畢觜日北行大凶)

[0397b14]  右犯此辰宮宿日。越路發行。縱兵健  人眾不免輸他損失。

裁縫衣裳服著用宿法

昴必火燒　　畢饒事務　　觜必鼠咬  
參必逢厄　　井必分相　　鬼必吉祥  
柳必棄失　　星必喪服　　張必官奪  
翼必獲財　　軫必恒久　　角必安隱  
亢得美食　　氐必覩友　　房必益衣  
心必盜賊　　尾必壞爛　　箕必得病  
斗得美味　　女必得疾　　虛必得糧  
危必毒厄　　室必水厄　　壁必獲財  
奎必獲寶　　婁必增衣　　胃必減衣

[0397b26]  虛奎鬼井婁畢軫角亢氐房翼斗壁此以上  宿可裁縫衣著衣裳餘並失。

三必祕要法

[0397c02]  初九畢  (命)  觜  (榮)  參  (衰)  井  (安)  鬼  (危)  柳  (成)  星  (壞)  張  (友)  翼
(親)  。

[0397c03]  二九軫  (業)  角  (榮)  亢  (衰)  氐  (安)  房  (危)  心  (成)  尾  (壞)  箕  (友)  斗
(親)  。

[0397c05]  三九女  (胎)  虛  (榮)  危  (衰)  室  (安)  壁  (危)  奎  (成)  婁  (壞)  胃  (友)  昴
(親)  。

[0397c07]  三九法者。皆從本所屬宿為初九。第一命宿。  依次第二為榮宿。第三衰宿。第四安宿。第五  危宿。第六成宿。第七壞宿。第八友宿。第九親
宿  (即初九一行也)  。

[0397c11]  次第十宿。為二九行頭為業宿。第十一復為  榮宿第十二衰宿。第十三安宿第十四危宿。  第十五成宿第十六壞宿。第十七友宿第十  八親宿
(即是二九行了)  次第十九宿。即為三九行頭為  胎宿。第二十為榮宿第二十一衰宿。第二十  二安宿第二十三危宿。第二十四成宿第二
十五壞宿。第二十六友宿第二十七親宿  (即三九行  了)  。

[0397c19]  此則是二十七宿。周而復始。是為三九之法。  三九之法宿者祕要之術。所欲興事營求入  官拜職移徙遠行。所為所作一一自看。從己
身所屬宿。今日復是何宿。於三九中復善惡  如何。與我本生宿善。惡相宜否。如是勘  已  即  看後占。

[0397c25]  若榮宿日。即宜入官拜職對見大人。上書表  進獻君王。興營買賣裁著新衣沐浴。及諸吉  事並大吉。出家人剃髮割爪甲沐浴。承事師
主啟請法要並吉。

[0397c29]  若安宿日。移徙吉。遠行人入宅造作園宅。安  坐臥床帳作壇場並吉。

[0398a02]  若危宿日。宜結交定婚姻。歡宴聚會並吉。

[0398a03]  若成宿日。宜修道學問合和長年藥法。作諸  成就法並吉。

[0398a05]  若友宿日。親宿日。宜結交定婚姻。歡宴聚會  並吉。

[0398a07]  若命宿日。胎宿日。不宜舉動百事。值業宿日  所作善惡亦不成就甚衰。

[0398a09]  若危壞日。並不宜遠行出。入移徙買賣婚姻  裁衣。剃頭沐浴並凶。

[0398a11]  若衰日唯宜解除諸惡療病。

[0398a12]  若壞日宜作鎮壓降伏怨讎。及討伐阻壞  姦惡之謀餘並不堪。

[0398a14]  此所用三九法。於長行曆縱不是吉相。己身  三九若吉但用無妨。

[0398a16]  又一說云。命宿胎宿危宿壞宿。此宿日不得  進路及剃髮裁衣除爪甲並凶。

[0398a18]  夫五星及日月。陵犯守逼命胎之宿。即於身  大凶。宜修功德造善以禳之。若陵逼業宿者  及榮安成友親之宿。即所求不遂諸途迍坎。
亦宜修福。福者謂入灌頂及護摩并修諸功  德。如五星陵犯守逼衰危壞等宿。即身事並  遂所作稱心。官宦遷轉求者皆遂。如此當須
問知司天者。乃知此年此月熒惑鎮歲辰星  太白及日月等。在何宿以此知之。其法甚妙  宜細審詳也以見至理。

宿曜曆經七曜直日曆品第八

[0398a28]  夫七曜者。所謂日月五星下直人間。一日一  易七日周而復始。其所用各各於事有宜者  不宜者。請細詳用之。忽不記得但當問胡及
波斯并五天竺人總知。尼乾子末摩尼。常以  密日持齋。亦事此日為大日。此等事持不  忘。故今列諸國人呼七曜如後。

[0398b05]  日曜太陽胡名蜜波斯名曜森勿天竺名阿儞  (泥以反)  底耶  (二合)  。

[0398b07]  月曜太陰胡名莫波斯名婁禍森勿天竺名蘇  上摩。

[0398b09]  火曜熒惑胡名雲漢波斯名勢森勿天竺名  糞盎聲哦囉迦盎。

[0398b11]  水曜辰星胡名咥  (丁逸反)  波斯名掣森勿天竺名  部  (引)  陀。

[0398b13]  木曜歲星胡名鶻勿波斯名本森勿天竺名  勿哩訶娑跛底  (丁以反)  。

[0398b15]  金曜太白胡名那歇波斯名數森勿天竺名戌  羯羅。

[0398b17]  土曜鎮星胡名枳院波斯名翕森勿天竺名  賒乃以室折囉。

[0398b19]  右件七曜上運行於天下直於人間。其精靈  神驗。內外典籍具備。自南西北三方諸國。  一太陽直日月與軫合。大陰直日月與畢
合。火曜直日月與尾合。水曜直日月與柳合。  木曜直日月與鬼合。金曜直日月與房合。土  曜直日月與星合已上名甘露。日是大吉。祥
宜冊立受灌頂。法造作寺。宇及受戒習學經  法出家修道。一切並吉。

[0398b27]  大陽直日月與尾合。太陰直日月與心合。  火曜直日月與壁合。水曜直日月與昴合。木  曜直日月與井合。金曜直日月與張合。土曜
直日月與亢合。已上名金剛峯日。宜作一切降  伏法。誦日天子呪及作護摩。并諸猛利等事。

[0398c03]  大陽直日月與冒合。太陰直日月與鬼合。  火曜直日月與翼合。水曜直日月與參合。木  曜直日月與底合。金曜直日月與奎合。土曜
直日月與柳合。已上名羅剎日。不宜舉百事  必有殃禍。

七曜占

太陽直日

[0398c10]  其日宜冊命拜官受職見大人。教旗鬪戰申  威。及金銀作持呪行醫遊獵放群牧。王公百  官等東西南北遠行。及造福禮拜設齋供養
諸天神所求皆遂。合藥服食割甲洗頭。造宅  種樹內倉庫捉獲逃走。入學經官理當並吉。  其日不宜諍競作誓。行姦必敗不宜先戰不
宜買奴婢。此日生者足智端正身貌長大。性  好功德孝順父母足病短命。若五月五日得  此曜者。其歲萬事豐熟。其日若日月蝕及地  動者。其處萬物不生。

大陰直日

[0398c21]  其日宜造功德必得成就。作喜樂朋僚教女  人裁衣服。造家具安坐席穿渠造堤塘。修井  竈買賣財物倉庫內財。洗頭割甲著新衣並  大吉。

[0398c25]  其日不嫁娶入宅結交私情出行。不問近遠  行大凶。奴婢逃走難得。禁者出遲。殺生行惡  入賊者必凶。此日生者多智美貌。樂福田好
布施孝順。若五月五日遇此曜者。其年多疫  疾秋多霜冷加寒。其日若日月蝕并地動。其  轉無休息至日月在時未來世已來年月日  亦然常轉無盡。

熒惑直日

[0399a04]  其日宜決罰罪人園取盜賊。作誑事買金寶  置牛羊群。動兵甲修甲仗教旗打賊。入陣必  勝姦盜者成。作誓何畏。宜出獵先經官府者
勝。宜種田及種菓木。調馬療病合藥並吉。不  宜下血者。其日成親著新衣。洗頭割甲入宅  結交。火下出財皆不吉。宜徵債禁者難出病
者必重。其日生者醜漏惡性妨眷屬。便弓馬  能言語勇決難養。若五月五日遇此曜者。其  年多鬪諍後兵賊饒疫病畜生死損。此日若
有日月蝕及地動。其年多兵馬傷者多死。

辰星直日

[0399a15]  其日宜入學及學一切諸工巧皆成。收債本  利具獲。割甲剃頭遠行者則宜。伏怨敵。不  宜修造宅舍。遇戰敵勿先鬪。看十問因必
謾語作誓並凶。被禁自出失物及逃走必獲。  其日生者饒病不孝妨財物。長成已後財物  自足有智長命。能言語有詞辯得人畏敬。若
五月五日遇此曜者。其年江水泛溢百物不  成加寒。若此日日月蝕并地動。歲多飢儉。

歲星直日

[0399a24]  其日宜冊命。及求善知識并學論議。受法禮  拜造功德布施。謁官成親交喜樂。入宅著新  衣洗頭。宅內種菓木修倉庫內財。調馬買奴
婢及嫁娶。內象馬造宅作諸事並吉。不宜作  誓作賊必敗。妄語爭競必凶。其日亡者未得  出埋。不宜祭亡人弔死問病。其日生者宜與
人養長命成收之。長有智心善得大人貴  重。於父母有相錢財積聚。若五月五日遇此  曜者。其歲萬物豐四時調順。如此日日月蝕  及地動。王公已下災厄。

太白直日

[0399b06]  其日宜見大人及諸官長。洗頭著新衣冠帶。  成親平章婚事結交友會朋流置宅舍。逃走  難得勿畋獵。并戰陣不吉。繫者出遲生者短
命。好善孝順人皆欽慕。五月五日遇此曜者。  人畜例驚失必狂賊擾亂。候取良從東擊勝。  此日日月蝕及地動者。其歲足風復有雷電  損多少田苗。

鎮星直日

[0399b14]  其日宜修園圃買賣田地買口馬。宜合藥伏  怨家放野燒打牆作竈一切事。總合作將入  宅吉。舉哀葬吉。鞍馬上槽內倉庫並吉。不宜
結婚作喜樂服新衣及遠行。其日生少病足  有聲名。樂善孝順信於朋友。若五月五日遇  此曜者。有土功威重事。此日日月蝕及地動  者。世界不安威重人厄。

七曜直日與二十七宿合吉凶日曆

[0399b22]  (曜與宿合者。假如正月十五日是軫宿。其忽是太陽直。即是好日他皆倣此)  。

[0399b23]  一切皆悉用之。出入行來用兵出陣學藝。及  一切舉動。無不用其宿曜時日。唯東大唐一  國。未審知委其曜。亦每日分為八時。平明即
是所直之曜。乃至酉戌則八時而周。夜亦分  為八時。轉到明日曉時。即次後曜當直。如是  細解用之萬不失一。

釋大白所在八方天上地下吉凶法

[0399c01]  凡有。

[0399c02]  一日　十一日　二十一日  (大白　常在東方)

[0399c03]  二日　十二日　二十二日  (常在東南)

[0399c04]  三日　十三日　二十三日  (常在南方)

[0399c05]  四日　十四日　二十四日  (常在西南)

[0399c06]  五日　十五日　二十五日  (常在西方)

[0399c07]  六日　十六日　二十六日  (常在西北)

[0399c08]  七日　十七日　二十七日  (常在北方)

[0399c09]  八日　十八日　二十八日  (常在東北)

[0399c10]  九日　十九日　二十九日  (常在中央入地)

[0399c11]  十日　二十日　三十日  (常在天上)

[0399c12]  右太白如上一月轉者每月亦然恒常隨天  年疫死後多虛耗太白是鬪戰大將軍。常須  順行勿令逆之若。准人出入移徙遠行。及嫁
娶拜官鬪戰。世間雜事等造用行用。皆如上  日時順行用者。大勝吉利。如逆行不順此太  白所在行法者皆凶。戰不勝所有移徙遠行  等亦無利益。常須順之凡舉事皆吉。

文  殊  師利菩薩及諸仙所說吉凶時日善惡宿  曜經卷下

* * *

【經文資訊】大正藏第 21 冊 No. 1299 文殊師利菩薩及諸仙所說吉凶時日善惡宿曜經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
