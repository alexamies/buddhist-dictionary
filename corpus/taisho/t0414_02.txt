菩薩念佛三昧經卷第二

宋天竺三藏功德直譯

神通品第三

[0799c25] 爾時，長老舍利弗、長老目揵連、長老阿難，諸天、魔、梵及阿修羅，沙門、婆羅門、閻浮提人，咸生是念：「今日如來、應、正遍知以何因緣於大眾中直說念佛三昧名字，不為一切廣演分別，便從座起而入靜室？」

[0799c29] 時不空見心自念言：「諸天、魔、梵悉已集會，世尊今者右脇而臥，我當微現神通變化。示神通已，種種讚歎宣揚如來大悲功德。當如其相攝心入定，以是定力變此三千大千世界地平如掌，皆作眾寶微妙雜色。復列八道七寶諸樹：金多羅樹銀葉花果、銀多羅樹琉璃花果，餘寶莊嚴亦復如此。一切佛剎，懸繒、幡蓋、妙幢、寶鬘種種綺飾。優鉢羅花、鉢頭摩花、拘物頭花、分陀利花，如是諸花布一切處。」

[0800a09] 時不空見即如所念現大神通，乃至三千大千世界令諸眾生——天、龍、夜叉、乾闥婆、阿修羅、緊那羅、摩睺羅伽、人非人等——皆坐眾寶蓮花之上，花、葉無數，色、香具足，各相知見坐寶蓮花。

[0800a14] 時不空見又以定心入此三昧現大神通，復令三千大千世界地大震動，如摩竭國赤圓銅鉢置平石上傾危不定，大地震動亦復如是。若有眾生聞此音聲，覺悟之者皆得快樂。譬如東方不動國土、亦如西方安樂世界，其中眾生歡娛踊悅。

[0800a19] 時不空見復以清淨恬寂調和柔潤端正至直無曲甚深定心，如其相貌示無作神通，於是三千大千世界滿虛空中雨大猛火，無一眾生身心熱惱。此諸群生大火觸身，覺是相已快樂無比。譬如比丘入火三昧，身心欣躍；彼亦如是。

[0800a24] 時不空見復以定心現無作神通，又令三千大千世界雨天栴檀細末之香，香氣氤氳遍滿大千。若有眾生嗅斯香者，開神適體快樂無極。譬若釋迦牟尼如來於昔劫中修菩薩行，定光佛所受記莂時，獲不思議無生妙樂；一念之頃，不可計眾亦得如是隨意歡娛。

[0800b02] 爾時，阿難在大眾中而作是念：「佛入靜室，是誰神力而現斯變？為餘聲聞目揵連等？將非彌勒菩薩、越三界菩薩、文殊師利菩薩、不空見菩薩？為是修習大乘之人乃能示此神變之相。」

[0800b06] 爾時，阿難問目連言：「世尊說汝於聲聞中神通變化為最第一，今此通變非爾為耶？」

[0800b08] 目連答言：「長老阿難！汝問何緣有是神通？如此變化非我所為。長老阿難！我所能者，以此三千大千世界內置口中，無一眾生生覺知相。復次，阿難！我遊梵天，發言音響遍聞大千。如是，阿難！我在佛前作師子吼，能以須彌內置口中，若經一劫、若過一劫。阿難！我又住彼炎天，言語、音聲此間世界皆悉聞知。長老阿難！我能移於天神堂閣置閻浮提而不動搖。」

[0800b16] 又告阿難：「我能降伏惡性毒害難陀龍王、優鉢難陀諸龍王等，又能摧靡弊魔波旬。復次，阿難！我往東方過三千大千，還住第三世界之中。彼有大城號曰寶門，凡有六萬億千家屬，令彼家家皆見我身，復能使此諸眾生等聞說無常、苦、空之音。復次，阿難！我實有此諸妙神通未曾示現。我今處在蓮花之座，悉見諸方一一方分，有阿僧祇無數如來皆名釋迦牟尼世尊，處處僧坊右脇而臥。覩佛剎土有如是相，猶我天眼見千世界。若斯相貌，是誰神通？」

[0800b26] 時目揵連即說偈言：

「善修最勝，　　獲四神足，　　今我神通，
　無與等者，　　唯除自然，　　世間之師。
　我今住此，　　閻浮提界，　　動彼東方，
　諸佛剎土。　　帝釋宮殿、　　諸婇女等，
　覺此震動，　　皆悉驚悚。　　我能含吐，
　諸佛剎土，　　大海、山、川、　　城邑、聚落。
　難陀龍王，　　及跋難陀，　　如斯族類，
　性甚毒害，　　我之神力，　　悉能摧伏。
　我住梵宮，　　言語之音，　　令此世間，
　皆悉聞知。　　能住佛前，　　吞須彌山，
　經百千歲，　　乃至曠劫。　　住炎世界，
　凡有聲響，　　使此剎土，　　莫不聞之。
　我往寶城，　　變身普現，　　遍在六萬，
　億千之家。　　我於此生，　　未現斯變。
　阿難當知，　　吾今所見，　　善哉奇特，
　靈化神通。　　我自見身，　　及諸眾生，
　悉共坐此，　　寶蓮花上，　　歷觀十方，
　大威世尊。　　我從昔來，　　未見斯瑞。
　不疑如來，　　自然神變，　　或是菩薩，
　威神之力。」

[0800c18] 爾時，長老大目揵連說此神通師子吼時，十千眾生皆得人身，遠塵離垢，獲法眼淨。

[0800c19] 爾時，阿難問舍利弗：「如來說汝智慧第一，今此神變將不汝耶？」

[0800c21] 答言：「阿難！非我為也。我所能者，二十年中常勤修習毘婆舍那，行、住、坐、臥正念觀察，其心澄寂曾無動亂，分別顯說無量諸法，方便精求不出法界，唯有如來乃能究盡。

[0800c25] 「長老阿難！汝頗知不？若我以衣置於大地，目連雖有自在神通，盡其勢力不能令動。

[0800c26] 「長老阿難！汝今當知，我於佛前作師子吼，諸大聲聞，具大神通三果學士，天、人、魔、梵、阿修羅神、沙門、婆羅門、一切閻浮外道異學、尼揵子等來在會中，若能自知身無我者，我今當以三摩跋提決定為之師子吼，說大丈夫、說不思議說，唯除世尊一切知見、彌勒菩薩一生補處、住無生忍菩薩摩訶薩、海德三昧菩薩摩訶薩、善建德三昧菩薩摩訶薩、諸佛現前三昧菩薩摩訶薩。大德聲聞今可問我：『如此身者，何者是我？為可見耶？不可見耶？』又問異學、諸外道等：『汝所計身有神、我者，為是過去？為當現在？』

[0801a09] 「長老阿難！我如是相，種種神通變化非一，聲聞、緣覺所不能知、亦不能見。何者是我？所言我者，為住何處聞如是聲？長老阿難！吾常精勤修丈夫業、亦復恒習知解之行，我今更有心自在力，我能伏心，心不伏我。

[0801a14] 「長老阿難！吾見自身及以天人坐大蓮花。又見諸方在在處處無數難思阿僧祇界覩佛世尊坐道樹下，大能天子請轉法輪，吾當隨順聞如是聲。我眼悉見諸世界中種種繒蓋、幢幡、花鬘，如我即時見此忍土。長老阿難！我心念言：『為是世尊作此神通？大德聲聞之所為乎？菩薩往昔曾種善根，今獲如斯變化果報？』」

[0801a21] 時舍利弗即說偈言：

「如來不思議，　　如是佛功德，
　若有善逝眾，　　神通廣難思。
　及諸佛弟子，　　有學、無學眾，
　於此剎土中，　　我智最第一，
　唯除諸菩薩，　　信念深固者。
　長老阿難陀！　　我慧無等雙，
　現在及未來，　　無能見過者，
　除世調御尊，　　及趣菩提人。
　我恒勤修習，　　毘婆舍那行，
　滿足二十年，　　觀察一切法。
　精心方便求，　　未曾得邊際，
　我所有智慧，　　不可得稱量。
　我以智慧力，　　現在於佛前，
　能師子吼說，　　唯除異學人，
　及行聲聞乘，　　求我真實者。
　若我現神通，　　飛騰虛空時，
　此剎無人見，　　吾之所遊處，
　聲聞亦不覩，　　唯除世間雄。
　蠲別兩足尊，　　及以善逝子，
　如是諸人等，　　知我之所在；
　外道、眾邪見，　　悉非其境界。
　心常自在轉，　　禪悅不思議，
　若有大士業，　　修習深空行。
　長老阿難陀！　　我現此神通，
　一切聲聞眾，　　終不能得知。
　奇哉！於今日，　　悉覩十方佛，
　我在於花座，　　明見諸剎土。
　建列不思議，　　寶幢、妙花香，
　一切世界中，　　變化不可稱。
　長老！我心念：　　『不疑是世尊、
　威德善逝眾，　　種種變化事，
　或是不空見，　　菩薩之所為。』」

[0801b25] 是舍利弗師子吼時，一萬三千諸眾生等遠塵離垢，得法眼淨。

[0801b26] 時大迦葉亦在眾中，阿難心念：「是大迦葉威德具足、神通自在，今者變化將非己耶？」於是阿難問迦葉言：「此之靈奇是大德乎？」

[0801b29] 迦葉答言：「斯神化相非我所為。吾以智力悉能分別顯示一切。長老阿難！我今住於世尊之前作師子吼，能以三千大千世界其中諸水：江、河、溪、壑、泉源、池沼、百千萬億無量巨海一切水聚，吸置口中悉使枯涸，令諸水性、魚、龍之屬都不覺知，亦無惱害。

[0801c06] 「長老阿難！汝今當知，我於佛前，諸天、世人、梵、魔、沙門一切眾中師子正說無畏之言，我力能吹須彌山王、大轉輪山、雪山山王，乃至三千大千世界一切諸山，皆成微塵，依此山者都不覺知。長老阿難！我能如是得此自在神通之力。復次，阿難！我又能吹三千大千諸世界中一時皆成猛炎熾火，譬如劫燒將盡之時，一切眾生亦不覺知、又無燒害熱惱之者、又不生念燒剎土想。我神力相具足如是。

[0801c15] 「長老阿難！吾住此間，天眼遠矚東方世界億百千剎諸佛國土，始處處燒，終同一火。我既見已，心生念言：『今當示現神通變化。』即如其相以三昧力住此世界，過於東方億百千剎，能以一氣吹彼猛火悉令俱滅。火既滅已，從三昧起，復更發大炎盛之火。

[0801c20] 「長老阿難！我神通相及波羅蜜如是滿足。若有人、天生疑不信，世尊今者右脅而臥，若從定起，汝可往問，唯佛如來能知此耳。」

[0801c23] 世尊于時於靜室中遙語阿難：「大德迦葉說師子吼，汝善受持。」

[0801c26] 爾時，人、天、阿修羅等皆共歎言：「奇哉，上座！」

[0801c26] 摩訶迦葉師子吼時，三億眾生皆得人身，遠塵離垢，得法眼淨；八十五百千那由他諸天亦皆離垢，得法眼淨。

[0801c29] 長老不空見菩薩、彌勒菩薩、文殊師利童子菩薩、越三界菩薩，如是無量諸菩薩等，皆被堅固弘誓之鎧，聞大迦葉師子吼說，以篋盛花搏如須彌，作此變化供養迦葉，爰及一切聲聞之眾。空中復化作七寶蓋，一一聲聞各蔭一蓋。

[0802a05] 爾時，長老摩訶迦葉見是寶蓋，語阿難言：「此眾決定大乘之行，作是種種神變之事。

[0802a08] 「長老阿難！我坐蓮花，處處方所見佛世尊，不可稱計阿僧祇數。復覩諸剎七寶嚴淨，雜色間錯，微妙無極。其中眾生更相迎接，悉見彼國豐樂之相。譬如三十三天之上，貪醉花鬘、愛著瓔珞，諸天身色如月光明。於虛空中有化寶蓋，一一眾生各蔭一蓋，亦如我今等無有異。處處佛剎，無量菩薩從兜率天降神母胎。

[0802a15] 「長老阿難！我今所見奇哉達行及師子吼，此實非凡之所能為，如是瑞相現大神通。」

[0802a16] 爾時，長老摩訶迦葉即於眾中而說偈言：

「阿難！汝當知，　　我以念定力，
　現在於佛前，　　以是三千界，
　此佛之剎土，　　一切諸巨海，
　大小江、河等，　　無量種水聚，
　我以神通故，　　悉能吸彼水，
　置之於口中，　　雖皆令枯涸，
　眾生無傷損，　　不惱於水性。
　此剎眾須彌、　　黑山、諸山等，
　我住神奇力，　　悉能吹散之。
　我以聰慧智，　　又用神通化，
　令此佛剎土，　　一切成烟焰，
　眾生不熱惱、　　亦無畏懼想。
　我住於此界，　　見彼東方國，
　阿僧祇剎土，　　悉為火所焚，
　奇哉！難思力，　　令彼火即滅。
　既見諸神力，　　如此自在行，
　令無數佛剎，　　悉無有毀損。
　我處蓮華座，　　見此諸剎土，
　種種皆端妙，　　殊傑尠儔匹。
　又覩兜率天，　　菩薩降神時。
　不疑諸善逝，　　心達自在者，
　為是諸聲聞、　　不空見菩薩、
　為彌勒大士，　　而有斯瑞相？」

[0802b12] 爾時，阿難心生念言：「是富樓那彌多羅尼子，說法人中最為第一，今在此會，有大神德，決定諸法，得到彼岸。如是神通將非己耶？我今當問。」即便白言：「唯，富樓那！如是瑞相大德為乎？」

[0802b16] 答言：「非也。長老阿難！我之神通，調伏利益諸眾生故，力能示現以手掌摩此之三千大千世界，不令眾生有傷損者。若有眾生樂神通力，示現翻覆大千世界。譬如勇健巨力丈夫以指捻取迦利沙槃，上下拋擲不以為難；我以右手轉側三千大千世界亦復如是，無一眾生有惱害者。長老阿難！若此三千大千水界，我以手指一點取之悉著口中，亦無眾生生知覺想。我於佛前作此神通。

[0802b25] 「長老阿難！於夜初分，我以清淨勝妙天眼於此三千大千世界歷觀諸方何者眾生於法疑滯，當為除斷。即以天眼觀諸方時，處處見有四方世界，其土廣大，無數眾生迷於正法。

[0802b29] 「長老阿難！我心念言：『不起此坐，往破彼疑。』即如三昧清淨寂定調和柔潤正直之心，斷彼眾生於法疑惑。我於會中演說法時，一一眾生謂在其前。長老阿難！夜既初分，四方各有無數千眾悉得安住於聖法中、三萬眾生皆受禁戒、六萬眾生歸依三寶。從三昧起，我如是相神通變化，悉能斷除眾生疑惑。

[0802c06] 「長老阿難！我能安住於此世界，以淨天眼見於北方除怨國界——從此佛土過三萬剎——有一眾生於法疑惑。是世界中佛般涅槃，應聲聞法之所化度。我心念言：『當斷其惑。』不往彼處，即於此坐遙令眾生自然調順。

[0802c12] 「長老阿難！我今即時如定心相入此三昧，無數眾生作法光明。如是相貌，我之聲聞諸波羅蜜皆已滿足。若使有人於此眾中脫生疑網，不信受者，如來起時自可往問。」

[0802c15] 即於是時，佛神力故，虛空之中出大音聲：「阿難！汝今如是受持如富樓那師子正說。」

[0802c17] 時諸人、天、阿修羅等皆歎：「奇哉！實為希有。聲聞神通相貌如此，豈況如來真境界乎？」

[0802c19] 時諸人天作此讚已，富樓那彌多羅尼子即於眾中而說偈言：

「我諸漏已盡，　　決定到彼岸，
　永脫一切生，　　為世所歸依。
　既入於眾數，　　異佛神通力，
　右手能翻覆，　　天、地、山、河等，
　不令一眾生，　　而有傷損者。
　長老！我神通，　　勢力實如此。
　若有三千界，　　大千之水聚，
　於此佛土中，　　或見、或不見，
　我能以一指，　　悉點內口中，
　不使諸眾生，　　而有覺知想。
　我於初夜時，　　天眼觀諸方：
『何者眾生等，　　於法有疑惑，
　當住神通力，　　悉為除斷之。』
　我見一眾生，　　於法墮疑網，
　若有淳善心，　　貪慕求法者，
　吾不起此坐，　　悉除彼癡惑。
　四方千億眾，　　我以淨眼施，
　能令彼生信，　　使發菩提心。
　時有三萬人，　　從我受禁戒；
　六萬諸眾生，　　歸依於如來，
　其心得寂靜，　　安住正法中。
　我於初夜時，　　示現妙神通，
　一念於此坐，　　歷觀東北方，
　周觀過千剎，　　正降怨世界，
　彼有一眾生，　　心疑於諸法。
　我住此佛剎，　　彼人疑於法，
　欲令見正路，　　今決其迷惑。
　長老！我神通、　　智力實如斯；
　唯佛能哀愍，　　一切諸世間。
　此處人不信，　　可往問世尊。
　我今坐蓮花，　　見彼佛涅槃，
　處處方剎土，　　闍維如來身，
　及見佛殊特。　　為是誰神力？
　又如我所見，　　諸佛般涅槃，
　廣遠甚弘雅，　　不可得思議。
　為是佛所作？　　聲聞之人耶？」

[0803a28] 爾時，阿難心生念言：「此羅睺羅是佛之子，有大威德，神通自在，今亦在此大眾之中。如是變化將非己耶？」阿難即便問羅睺羅：「汝於戒學得到彼岸，此之神通汝所為乎？」

[0803b02] 羅睺答言：「非我所作。長老阿難！我如是相，種種百千威德、神力隨意自在，為佛之子，或隱、或顯，未曾憶念，不甞在前、亦未示現。長老阿難！我能以此三千大千世界之中，百億四天下、百億日月、百億大海、百億須彌、百億大小轉輪之山，如是廣大諸餘山等，以四神足置一毛端，不令眾生有傷損者，於四天下不相逼迫，彼此去來亦無妨礙。吾之神通自在如此。

[0803b10] 「長老阿難！我能以此三千大千一切水界：大海、江、河、溪、澗、池、沼，以一毛孔[口*束]置口中，渟流派別本相分明，其中眾生適性不改，水之盈竭亦不覺知。

[0803b15] 「長老阿難！我住此土，如定心相入此三昧，見東北方難生如來。我在此剎白淨王所，撮取一把栴檀末香，供養彼剎一切諸佛，其香芬烈乃至十方。難生世尊化作臺觀——高十由延，七寶所成——即在此處燒眾天香。復於臺上化作寶蓋，其蓋足高億千由延，縱廣正等百千由延。彼世界中一切眾生，皆共幻作栴檀樓閣，其樓上高百千由延，縱廣正等五千由延。如是無量在寶臺中，各各莊嚴不相障礙。

[0803b23] 「長老阿難！瑞相如是，我於聲聞具波羅蜜。或有生疑、不能信者，世尊若起，自可往問，我師子吼如來證知。」

[0803b26] 時羅睺羅即說偈言：

「長老阿難陀！　　我以大千界，
　百億四天下，　　及無數佛剎，
　如是諸剎土，　　悉入一毛孔。
　我神通如此，　　無所譬類者。
　世界甚廣大，　　不滿一毛孔，
　各安去來業，　　悉不見妨礙。
　我能如是示，　　神力不虛行。
　須彌寶山王，　　及大小轉輪，
　復有諸餘山，　　皆入一毛孔，
　以我神變力，　　彼此不相礙。
　長老！我如是，　　示此神奇相，
　悉見入毛孔，　　而身不疲惓。
　我又神足力，　　以此大千界，
　江、河、大海水，　　吸內毛孔中，
　而此佛剎土，　　一切大水聚，
　當入毛孔時，　　區別不渾亂。
　我在善逝前，　　示現於神通，
　若疑不信者，　　往問普眼尊。
　我處蓮華坐，　　見十方菩薩，
　頭、目及妻子，　　施以求菩提。
　奇哉！我所見，　　實生希有心，
　不疑於世尊，　　所作之神變。
　為諸大威德，　　善逝聲聞眾？
　為是不空見、　　彌勒菩薩等？」

[0803c22] 長老羅睺師子吼時，八十七億百千那由他諸天人等得法眼淨，是諸天等見法到法、選擇眾法、明了於法。如是相貌當設供養，以天栴檀細末之香，以用奉散羅睺羅上：「奇哉，佛子！離垢清淨，住大乘行深妙之法，能演師子殊妙之音。善哉，羅睺！未來之世當師子吼，猶若今日。」

[0803c29] 爾時，阿難心生念言：「此須菩提，阿蘭若行最為第一而無等雙。今是大德在此會中，世尊常說此須菩提能作種種無量神通。」阿難即問須菩提言：「如是變化將非汝耶？」

[0804a03] 答言：「長老！非我所為。我能常樂不捨閑處，如彼定心入此三昧，以是三千大千世界置一毛端極微之分，周迴旋轉如陶家輪，其中眾生無覺知者。

[0804a08] 「長老阿難！我於佛前能師子吼，正說無畏。吾以一氣吹此三千大千世界悉令燒盡，不使眾生有熱惱想。我曾示現如此神變。能在佛前說師子吼，以此大千世界眾生置一指端，上昇虛空，彼此寂然無諸音聲，不相觸礙及覺知者。

[0804a14] 「長老阿難！我之所能，如彼定心入此三昧，以清淨眼一時矚對八方上下六萬諸佛。一一方中又覩六萬百千世界諸佛如來，彼處次第見無前後。長老阿難！我如定心、如其相貌作神通行，住此閻浮須彌山頂釋提桓因所居天宮，撮取一把栴檀末香，俱時遍散十方諸佛，紛綸彌漫以用供養。我住此剎見彼眾生恭敬、尊重、讚歎如來，彼土眾生悉知我是釋迦如來、應、正遍知聲聞之中空閑第一。

[0804a22] 「長老阿難！我之神通如是相貌，究竟彼岸。若此人天於我生疑、有不信者，往問世尊，如來自當知此三昧。」

[0804a25] 時佛神力，於虛空中震大音聲告阿難言：「如須菩提正說師子無畏之音，汝可受持。」

[0804a27] 時諸人、天、梵、魔、沙門、一切閻浮阿修羅等，既得法利，生希有心，驚愕毛竪，歎言：「奇哉！聲聞神變乃能如此，豈況如來種種神力？無數三昧真實者哉。」

[0804b01] 時須菩提知諸人天已得法利，即說偈言：

「世間師稱我，　　阿蘭若最勝，
　安住禪解脫，　　現無量神力。
　長老阿難陀！　　我能以大地，
　置於一毛端，　　旋之而不危；
　亦如陶家輪，　　雖轉不傾側。
　又於世尊前，　　破碎一切地，
　及以諸山岳，　　無有損傷者。
　我住神足力，　　威勢皆如此。
　我能以手掌，　　舉剎及眾生，
　安置虛空中，　　從上次第下，
　亦無一眾生，　　驚疑怖畏者。
　我入三昧時，　　見彼東方佛，
　其數有六萬；　　南方亦復然；
　我復見西方，　　六萬世間尊；
　北方及上、下，　　斯數亦如是。
　及覩眾樓閣，　　妙絕無等倫，
　以少栴檀末，　　供養諸世尊。
　我實有若斯，　　無垢神通行，
　能大師子吼，　　及諸示現等，
　不能深信者，　　可往問如來。
　我無眾生想，　　亦無無生想，
　無佛、無法想，　　一切無相故。」◎

◎菩薩念佛三昧經彌勒神通品第四

[0804b26] 爾時，彌勒菩薩摩訶薩心生念言：「是諸聲聞有大威德、無數神通，各各自說大師子吼。我當於此人、天、魔、梵、沙門、婆羅門、聲聞、菩薩大眾之前，微現神變。」即於晨朝語阿難言：「大德！今可正衣持鉢，共往佛所。」到已，頭面禮如來足，白言：「世尊！我今欲入王舍城中分衛乞食。」

[0804c03] 世尊知時，默然而許。

[0804c03] 於是，彌勒告阿難曰：「我向心念：『初受食處，於此眾生先當令發無上道心，然後乃取此人飯食。』大德阿難！我已發意，今便共行，入城乞食，詣大長者婆羅門家。」到已，持鉢默然而住。

[0804c07] 長者見已，即便白言：「善來，比丘！久望慈顧，願聖今者受我蔬食。」

[0804c09] 彌勒菩薩語長者言：「我今未能受爾供養，汝若能種無上菩提善根因緣，當受汝食。」

[0804c11] 是時長者即白彌勒：「若能以我所施之食供養恒沙諸佛世尊，然後乃當發菩提心，決定大乘真實之行。所以者何？我於先佛種善根故。」

[0804c14] 時阿逸多答長者言：「若能安住如是誓願，我當以食供養恒沙諸佛世尊，皆使周遍。」

[0804c15] 長者復言：「唯然，仁者！我當真實發大誓願，願以此食供養恒沙諸佛世尊，悉令周普。」如是三白。

[0804c18] 爾時，彌勒語長者言：「汝今便可時施所供，當以獻上恒沙諸佛。」

[0804c20] 爾時，長者即以名饍奉授彌勒。彌勒受已，於長者前一念之須忽然往彼恒沙佛所供養周遍。奉設既畢，還長者家。

[0804c22] 長者見是神通之相，歎言：「希有。」踊悅無量：「我今復應種諸善根，奉施甘果、餚饍美味、嚴飾床座，皆悉豐足。」

[0804c25] 長者復持一切珍寶、香花、花鬘、金衣、素疊，俱共往詣至如來所。到已，頭面敬禮佛足，於如來前發菩提心。又立大願而作誓言：「若有眾生修菩提行，聞我施食善根因緣，一切當得無上菩提。若吾斯願誠諦不虛，必當獲得阿耨多羅三藐三菩提。時無數菩薩及諸聲聞、一切大眾咸來集者，此之三千大千世界即時應當六種震動。」發是誓已，大千剎土便大起踊，具十八相。

[0805a04] 是時長者語阿難言：「大德！今者現為我證；若不信者，問於世尊，神通、相貌具足如是。我今未得無上菩提，自在變化已能如此。」

[0805a08] 彌勒菩薩語阿難言：「我憶過去阿僧祇劫造光佛所，修得少分諸佛如來所行三昧。獲是定已，見於東方無數諸佛各住彼剎，以三昧力於無量劫方便度脫不可計眾得阿僧祇神通變化、住於阿耨多羅三藐三菩提道，猶今王舍婆羅門也。大德阿難！我於往昔蓮華上佛、應、正遍知所，以一神通化度三萬億那由他百千眾生住無上道。大德阿難！我於往昔最高如來、應、正遍所得普世定，度脫六萬欲界諸天發菩提心。我具如是神通相貌。」

[0805a17] 時阿逸多即說偈言：

「正服持應器，　　往詣能仁尊，
　頭面禮佛足，　　白言：『行乞食。』
　佛即許其去：　　『當廣利眾生，
　吾般涅槃後，　　汝應次作佛，
　名譽及功德，　　一切皆具足。』
　我時心念言：　　『今日行分衛，
　若初施食者，　　令住三菩提。』
　時彼大長者，　　見我行乞食，
　即便從坐起，　　恭敬意無量：
『善來，阿逸多！　　希現乃如此。
　今來一何晚？　　唯願前坐食，
　大士法難思，　　當設尠微饍。』
『長者！汝若能，　　為利諸人天，
　發無上菩提，　　我當受汝食。』
『即時若能爾，　　我當立誓願。
　阿逸汝即時，　　能以所施食，
　奉獻恒沙佛，　　悉令周遍者，
　然後我當發，　　無上菩提心。』
『長者！若定能，　　作此真實誓，
　施於恒沙佛，　　願得大果報。
　我今保此誓，　　建立必不虛。』
　持鉢受食已，　　普供人中尊，
　修行菩提道，　　利益諸眾生。
　阿難！是長者，　　見我神通事，
　心敬大歡喜，　　歎仰未曾有，
　其心即安住，　　無上堅固願。
　復施珍果饍、　　嚴飾妙香花、
　素疊及名寶，　　種種眾妙供。
　共我詣如來，　　深發菩提願，
　長者發誓已，　　更作廣大願。
　其願無限量，　　不可得思議，
　眾生若聞者，　　此剎成佛道。
　造光如來處，　　得此微妙定，
　諸佛之所說，　　施不思議樂。
　造光世尊所，　　獲得此三昧，
　爾時我悉覩，　　十方諸如來。
　若得大威力，　　乃能見是事，
　安住此三昧，　　示現諸神通。
　百阿僧祇劫，　　修習種種行，
　利益諸眾生，　　未曾有休息。
　蓮花上佛所，　　得是三昧已，
　我以種種化，　　七十千眾生，
　皆悉令得修，　　無上菩提道。
　最高如來所，　　專修諸梵行，
　得微妙三昧，　　施不思議樂。
　最高善逝處，　　又得普世定，
　爾時復安住，　　月出三摩提。
　迦葉如來所，　　得是深三昧。
　大德！我如此，　　示現神變時，
　攝取於往昔，　　百千世神通。
　若住此威勢，　　能作種種化，
　我亦見諸佛，　　現作如此行。
　若有欲樂見，　　諸佛世之師，
　復有欲願聞，　　法輪深妙音，
　亦樂拔世間，　　一切生死苦，
　當勤受持此，　　清淨三昧王。」

[0805c17] 爾時，諸天、世人、魔、梵、一切閻浮及阿修羅，聞阿逸多師子吼已，生希仰心，歎未曾有。

菩薩念佛三昧經讚佛音聲辯才品第五之一

[0805c21] 爾時，不空見菩薩摩訶薩即從三昧庠序而起。時諸人、天、龍、神、魔、梵、沙門、婆羅門、阿修羅等，一切世間皆悉讚言：「異哉！至法。」

[0805c23] 時不空見告阿難言：「妙哉！諸佛實為希有。世尊大悲無不具足，故名如來、應、正遍知，獲得無上菩提之道，知一切法無生、無行，無得、無失。波羅奈國仙人鹿苑三轉十二行無上法輪，沙門、婆羅門、諸天、魔、梵，一切世間無能轉者，所謂是苦、是苦集、是苦滅、是苦滅道。八聖道分無數章句、無量諸相、無限行處，如此義味讚誦解說、分別敷拆，無不具足。」

[0806a03] 時不空見復告阿難：「善哉！諸佛大悲滿足，故名如來、應、正遍知，得是無上菩提之道。今此大會諸聲聞眾，未曾聞法當令聞之、先所未說今當為說、不思議法當思議說、所未得法今當使得、未學之法令得修習、無相之法作有相說、略說少法啟悟弘多。今告此眾諸阿羅漢，畢竟作證無著真人，永得解脫無始生死。

[0806a11] 「阿難當知，譬如有人以一把[麥*戈]投恒河中，謂能以此斷彼駛流。此人所作為難不耶？」

[0806a12] 阿難答言：「如是，甚難。」

[0806a13] 時不空見語阿難言：「諸佛、如來、應、正遍知得無上道，為諸聲聞說未聞法，倍難於彼。復次，阿難！譬如有人生無口、舌，聲震恒沙一切世界。此為難不？」

[0806a16] 阿難答曰：「如是，甚難。」

[0806a17] 不空見言：「諸佛、如來、應、正遍知得無上道，為諸聲聞不思議法作思議說，尤難於彼。復次，阿難！譬如有人指虛空中示種種色。為難不耶？」

[0806a20] 阿難答曰：「如是，實難。」

[0806a20] 不空見言：「諸佛、如來、應、正遍知得無上道，令諸聲聞所未得法今當令得，彌難於彼。復次，阿難！譬如有人無有手、足及呪術力，擔須彌山，或欲履水、或持浮木渡於大海。此為難不？」

[0806a24] 阿難答曰：「如是，甚難。」

[0806a25] 不空見言：「諸佛、如來、應、正遍知得無上道，為諸聲聞以無相法作有相說、以未學法作有學說，又難於彼。」

[0806a27] 時不空見即說偈言：

「諸佛不思議，　　深行大慈悲，
　常施法光明，　　相繼恒不絕。
　無數那由他，　　億劫甚難見，
　無比最勝尊，　　未聞當令聞。
　有為緣起轉，　　無實恒虛偽，
　畢命常無生，　　一切法空故。
　諸佛所行慈，　　不可得思議。
　佛說所未說，　　如此難見法，
　利益諸人天，　　普及於一切。
　諸如來深解，　　不可思議法，
　能為聲聞眾，　　說有思議法；
　佛說無相法，　　能作有相說。
　外道癡所迷，　　不識生死源，
　如來既知已，　　皆悉令摧伏。
　住十力敷演，　　未得法令得，
　世尊真實說，　　利益諸人天。
　欲以一把[麥*戈]，　　斷截恒河水，
　長老！此雖難，　　未足稱為難；
　世依說無生，　　斯難過於彼。
　若人無口、舌，　　聲震遍諸剎，
　雖復能如此，　　不足以為難；
　未學令得學，　　是則最甚難。
　若人指空中，　　言有種種色，
　誠能為此事，　　豈足稱甚難？
　未得法令得，　　我說最為難。
　若人無手、足，　　擔負須彌山，
　欲渡於大海，　　未足以為難；
　無相說有相，　　此則倍難彼。」◎

菩薩念佛三昧經卷第二

【經文資訊】大正藏第 13 冊 No. 0414 菩薩念佛三昧經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA