文殊師利問菩提經(一名伽耶山頂經)

姚秦龜茲三藏鳩摩羅什譯

[0481b29] 如是我聞：

[0481b29] 一時佛初得道，在摩伽陀國伽耶山祠，與大比丘眾千人俱，其先悉是編髮仙人，皆阿羅漢，所作已辦，心得自在，逮得己利，盡諸有結，正智解脫。菩薩萬人，皆從十方世界來集，有大威德，皆得諸忍、諸陀羅尼、諸深三昧，具諸神通。文殊師利菩薩、觀世音菩薩、大勢至菩薩、香象菩薩、勇施菩薩、隨智行菩薩以為上首，如是等菩薩大眾，百千萬億，其數無量；并諸天、龍、夜叉、乾闥婆、阿修羅、迦樓羅、緊那羅、摩睺羅伽、人非人等大眾圍繞。

[0481c10] 爾時世尊，入諸佛甚深三昧，如實諦觀諸法性相，而作是念：「我得阿耨多羅三藐三菩提、得一切智慧，除諸重擔、度三有險道，滅無明、得真明，拔邪箭、斷渴愛，成法船、擊法鼓、吹法蠡、建法幢，轉生死種，示涅槃性，閉塞邪道，開於正路，離諸惡業，示于福田。我今當觀，誰得阿耨多羅三藐三菩提，為以身得？為以心得？

[0481c17] 「若以身得，身則無知、無作，如草木瓦石，四大所造從父母生，以衣服、飲食、臥具、澡浴而得存立，必歸敗壞無常磨滅。而是菩提，但有名字世俗故說，無形、無色、無定、無相、無向、無入、無道，過諸言說出於三界，無見、無聞、無覺、無知，亦無所得、亦無戲論，無問、無示、無有文字、無語言道。

[0481c23] 「若以心得，心從眾緣生，眾緣生故空如幻，無處、無相、無性，亦無所有，於是中得菩提者，所用法得阿耨多羅三藐三菩提，是法皆空但有名字，以世俗故而有言說，是皆憶想分別，實無所有，無有根本，亦無體相。無受、無著、無染、無離，一相所謂無相。是故於此法中，無有得者。無所用法，亦無菩提。如是通達，是則名為阿耨多羅三藐三菩提。」

[0482a02] 爾時文殊師利法王子，在大會中，立佛右面，執大寶蓋，以覆佛上。時文殊師利默知世尊所念如是，即白佛言：「世尊！若菩提如是相者，善男子、善女人云何發心？」

[0482a05] 佛告文殊師利：「善男子、善女人，當隨菩提相，而發其心。」

[0482a07] 「世尊，菩提相者當云何說？」

[0482a07] 佛告文殊師利：「菩提相者，出於三界，過世俗法，語言道斷，滅諸發、無發，是發菩提。文殊師利！是故菩薩應滅諸發，發菩提心，無發是發菩提。發菩提心者，如如法性，相如實際，無分別，不緣身心，是發菩提。不著諸法，不增、不減、不異、不一，是發菩提。如鏡中像、如熱時焰、如影、如響、如水中月，應當如是發菩提心。」

[0482a16] 爾時會中，有天子，名月淨光德，得阿惟越致。問文殊師利法王子言：「菩薩緣何事故行菩薩道？」

[0482a18] 文殊師利言：「汝可以此問於世尊。」

[0482a19] 佛即告文殊師利：「汝答月淨光德天子所問行法。」

[0482a20] 文殊師利謂天子言：「汝可善聽，我今當說。天子當知，諸菩薩道，以大悲為本，緣於眾生。」

[0482a22] 天子言：「菩薩大悲以何為本？」

[0482a22] 文殊師利言：「以直心為本。」

[0482a23] 又問：「直心以何為本？」

[0482a24] 答言：「於一切眾生等心為本。」

[0482a24] 又問：「等心以何為本？」

[0482a25] 答言：「無別異行為本。」

[0482a25] 又問：「無別異行以何為本。」

[0482a26] 答言：「以深淨心為本。」

[0482a26] 又問：「深淨心以何為本？」

[0482a27] 答言：「以阿耨多羅三藐三菩提心為本。」

[0482a28] 又問：「阿耨多羅三藐三菩提心以何為本？」

[0482a29] 答言：「以六波羅蜜為本。」

[0482a29] 又問：「六波羅蜜以何為本。」

[0482b01] 答言：「方便慧為本。」

[0482b02] 又問：「方便慧以何為本？」

[0482b02] 答言：「不放逸為本。」

[0482b03] 又問：「不放逸以何為本？」

[0482b03] 答言：「三善行為本。」

[0482b04] 又問：「三善行以何為本？」

[0482b04] 答言：「以十善業道為本。」

[0482b05] 又問：「十善業道以何為本？」

[0482b05] 答言：「以攝六根為本。」

[0482b06] 又問：「攝六根以何為本？」

[0482b06] 答言：「以正憶念為本。」

[0482b07] 又問：「正憶念以何為本？」

[0482b07] 答言：「以正觀為本。」

[0482b08] 又問：「正觀以何為本？」

[0482b08] 答言：「以堅念不忘為本。」

[0482b10] 天子言：「文殊師利！菩薩有幾心，能攝因、能攝果？」

[0482b11] 文殊師利言：「天子！諸菩薩有四心，能攝因、能攝果。何等為四？一者初發心，二者行道心，三者不退轉心，四者一生補處心。初發心，為行道心作因緣；行道心，為不退轉心作因緣；不退轉心，為一生補處心作因緣。

[0482b16] 「復次，天子當知，初發心如種穀田中，行道心如穀子增長，不退轉心如華果始成，補處心如花果有用。又初發心如車匠集材，行道心如釿治材木，不退轉心如安施材木，一生補處心如車成運致。又初發心如月新生，行道心如月五日，不退轉心如月十日，一生補處心如月十四日，如來智慧如月十五日。又初發心能過聲聞地，行道心能過辟支佛地，不退轉心能過不定地，一生補處心安住定地。又初發心如學初章，行道心如學第二章，不退轉心如能以章為用，一生補處心如通達深經。又初發心從因生，行道心從智生，不退轉心從斷生，補處心從果生。又初發心因勢力，行道心智勢力，不退轉心斷勢力，補處心果勢力。又初發心如病者求藥，行道心如分別藥，不退轉心如病服藥，補處心如病得差。又初發心法王家生，行道心學法王法，不退轉心能具足學法王法；補處心學法王法能得自在。」

[0482c06] 爾時大眾中，有天子名定光明主，不退轉於阿耨多羅三藐三菩提。定光明主天子，語文殊師利法王子言：「何等是菩薩摩訶薩略道？以是略道，疾得阿耨多羅三藐三菩提。」

[0482c09] 文殊師利言：「天子！菩薩摩訶薩略道有二，以是略道，疾得阿耨多羅三藐三菩提。何等為二？一者方便，二者慧。攝善法名為方便，分散諸法名為慧；又方便名為隨眾生行，慧名不轉一切法相；方便名待應眾生心，慧名不待一切法；方便名和合諸法，慧名捨離諸法；方便名起因緣，慧名滅因緣；方便名知分別諸法，慧名不分別法性；方便名莊嚴佛土，慧名莊嚴佛土無所分別；方便名知眾生諸根利鈍，慧名不得眾生；方便名能至道場，慧名能得一切佛法。

[0482c20] 「天子當知，菩薩摩訶薩復有二道，以是二道疾得阿耨多羅三藐三菩提。何等為二？一者助道，二者斷道。助道者五波羅蜜，斷道者般若波羅蜜。

[0482c23] 「復有二道。何等為二？一者有繫道，二者無繫道。有繫道者五波羅蜜，無繫道者般若波羅蜜。

[0482c25] 「復有二道，一者有量道，二者無量道。有量道者取相分別，無量道者不取相分別。

[0482c27] 「復有二道，一者智道，二者斷道。智道者，初地至七地，斷道者，八地至十地。」

[0483a01] 爾時會中有菩薩名隨智勇行，問文殊師利法王子言：「何謂為菩薩義？何謂為菩薩智？」

[0483a02] 文殊師利言：「善男子！義名無用，智名有用。何謂義名無用？義是無為，無為法於法無用、非用。又義者，非染相、非離相，是義於法無用非用。又義不增不減，於法無用非用。天子，何謂為智？智是忍道，是心所用非無用。是故，智名有用非無用。智功歸於斷，是故智名有用非無用。智名善知五陰、十二入、十八界、十二因緣，是處非處，是故智名有用非無用。

[0483a11] 「復次，天子，諸菩薩有十智。何等為十？一者因智，二者果智，三者義智，四者方便智，五者慧智，六者攝智，七者波羅蜜智，八者大悲智，九者成就眾生智，十者不著一切法智。

[0483a15] 「復次，天子！諸菩薩有十發。何等為十？一者身發，欲令眾生身業清淨故；二者口發，欲令眾生口業清淨故；三者意發，欲令眾生意業清淨故；四者內發，一切內物不貪著故；五者外發，欲令眾生住正行故；六者智發，具足佛智故；七者慈發，念一切功德莊嚴故；八者眾生成熟發，守護智慧藥故；九者有為智發，具足定聚故；十者無為智發，心不著三界故。

[0483a24] 「復次，天子！諸菩薩有十行。何等為十？一者波羅蜜行，二者攝行，三者慧行，四者方便行，五者大悲行，六者求助慧法行，七者求智法行，八者心清淨行，九者觀諸諦行，十者一切所愛無貪著行。

[0483a29] 「復次，天子！諸菩薩復有十思惟盡。何等為十？一者思惟事盡，二者思惟受盡，三者思惟法盡，四者思惟煩惱盡，五者思惟見盡，六者思惟邪盡，七者思惟愛盡，八者思惟不著盡，九者思惟結使盡，十者思惟著道場行盡。

[0483b06] 「復次，天子！諸菩薩復有十治法。何等為十？一者治慳貪心，雨布施雨故；二者治破戒心，三法清淨故；三者治瞋恚心修行慈忍故；四者治懈怠心，求佛法無厭故；五者治不善覺觀心，得禪定解脫自在故；六者治愚癡心，生助決定般若波羅蜜法故；七者治諸煩惱心，生助道法故；八者治顛倒道心，修助四諦法故；九者治心時、非時自在行故；十者治我觀無我法故。

[0483b15] 「復次，天子！諸菩薩復有十善地。何等為十？一者，身善離身三惡故；二者，口善離口四惡故；三者，意善離心三惡故；四者，內善不著見身故；五者，外善不著一切法故；六者，不著助智善，不貪助道法故；七者不自高，善思惟聖道性故；八者除身善，修集般若波羅蜜故；九者離倒善，不誑一切眾生故；十者不惜身命，善以大悲化眾生故。

[0483b23] 「復次，天子！諸菩薩貴隨法行者，能得菩提，非不貴隨法行。隨法行者，如說能行。不隨法行者，但有言說，不能如所說行。

[0483b26] 「復次，天子！諸菩薩復有二隨法行。何等為二？一者行道，二者行斷。復有二隨法行。何等為二？一者身自修行善，二者教化眾生。復有二隨法行。何等為二？一者行智行，二者不行智行。復有二隨法行。何等為二？一者善分別諸地，二者不分別地非地。復有二隨法行。何等為二？一者知諸地過，而能轉進；二者善知具足，從一地至一地。復有二隨法行。何等為二？一者善知聲聞、辟支佛道；二者善知佛道，不退轉行。」

[0483c06] 爾時佛讚文殊師利法王子言：「善哉，善哉！汝能為諸菩薩摩訶薩說本業道，誠如所說。」

[0483c08] 說是法時，十千菩薩得無生法忍。文殊師利法王子，一切世間天、人、阿修羅，聞佛所說，歡喜信受。

文殊師利問菩提經

【經文資訊】大正藏第 14 冊 No. 0464 文殊師利問菩提經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，釋常諦法師提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA