佛說伏婬經

西晉沙門法炬譯

[0863b13] 聞如是：

[0863b13] 一時，婆加婆在舍衛城祇樹給孤獨園。彼時，居士阿那邠祁至世尊所，到已禮世尊足，却住一面。阿那邠祁居士却住一面已，白世尊曰：「唯，世尊！世間有幾伏婬而可知者？」

[0863b17] 「汝居士！世間有十伏婬。云何為十？此居士，或一伏婬，非法行婬干彼，非法求婬干(無所方便為苦)已，亦不自安身，亦不安父母及妻子、客使奴婢、沙門婆羅門，不有益事，為善得善得生天上。如是，居士！是一伏婬。

[0863b21] 「復次，居士，或一伏婬，非法求婬干彼，非法求婬干已，自安身、父母妻子、客使奴婢，而不施沙門婆羅門，為善得善身生善處。如是，居士！是一伏婬。

[0863b24] 「復次，居士！或一伏婬，非法求干彼，非法求干已，自安隱身、父母妻子、客使奴婢，能施沙門婆羅門，為善得善身生善處。如是，居士！是一伏婬。

[0863b27] 「復次，居士！或一伏婬，如法求財，彼如法求財已，不自安樂身，不為父母、不為妻子、不為奴婢，亦不施沙門婆羅門，為善得善身生善處。如是，居士，是一伏婬。

[0863c02] 「復次，居士！或一伏婬，如法求財，彼如法求財已，而自安樂身，及父母妻子奴婢，不施與沙門婆羅門，為善得善身生善處。如是，居士！是一伏婬。

[0863c05] 「復次，居士！或一伏婬，如法求財，彼如法求財已，而自安樂身，及父母妻子奴婢，施與沙門婆羅門，為善得善身生善處。如是，居士！是一伏婬。

[0863c08] 「復次，居士！或一伏婬，如法求財不干彼，如法求財不干已，亦不自安樂身，亦不為父母妻子奴婢，亦不施與沙門婆羅門，為善得善身生善處。如是，居士！是一伏婬。

[0863c12] 「復次，居士！或一伏婬，如法求財不干彼，如法求財不干已，自得安樂身及父母妻子奴婢，不施與沙門婆羅門，為善得善身生善處。如是，居士！是一伏婬。

[0863c15] 「復次，居士！或一伏婬，如法求財不干彼，如法求財不干已，自得安樂身，及父母妻子奴婢，施與沙門婆羅門，為善得善身生善處。彼得錢財，於中染著、極染著，不見禍變，亦不知棄，而貪食之。如是，居士！是一伏婬。

[0863c20] 「復次，居士！或一伏婬，如法求錢財不干彼，如法求錢財不干已，自得安隱身，及父母妻子奴婢，施與沙門婆羅門，為善得善身生善處。彼得錢財，亦不染亦不著，亦不於中樂，亦不於中住，亦知是禍變，亦能棄捨而食之。如是，居士！是一伏婬。

[0863c25] 「此居士！彼或一伏婬，非法求錢財干彼，非法求錢財干已，亦不自安隱身，亦不安隱父母、妻子奴婢，亦不施與沙門婆羅門，為善得善身生善處。是為，居士！如是伏婬。伏婬我說此弊惡。

[0863c29] 「此居士！或一伏婬，非法求錢財干彼，非法求錢財干已，自安隱身，及父母妻子奴婢，不施與沙門婆羅門，為善得善身生善處。此居士！此伏婬此，伏婬此小勝小勝。

[0864a04] 「此居士！彼或一伏婬，如法求錢財不干彼，如法求錢財不干已，自得安樂身，及父母妻子奴婢，施與沙門婆羅門，為善得善身生善處。彼得錢財，不染不著、不持不樂，知是禍變、棄捨離而食之。如是。居士！食婬最勝最妙、最上最好、無上勝。猶若，居士！有牛乳，因乳有酪，因酪有醍醐，因醍醐有酥，因酥有酪酥，此是最勝最妙無上說。如是，居士！此諸伏婬如是伏婬，最勝最妙、極妙最上、無上無上。說頌偈曰：

「非法聚錢財，　　如法如法施；
　不施不食之，　　亦不施為福，
　二俱為慳濁，　　惡行食此婬。
　如法求錢財，　　欲以施為福，
　亦施及食之，　　亦能作福德，
　二俱不慳濁，　　皆有此伏婬。
　有能行智慧，　　伏婬隨所行，
　知變有知足，　　知足而食之。
　有能行智慧，　　最妙能伏婬。」

[0864a23] 佛如是說，居士阿那邠祁聞世尊所說，歡喜而樂。

佛說伏婬經

【經文資訊】大正藏第 01 冊 No. 0065 伏婬經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，張文明大德提供，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA