佛說心明經一卷

西晉月氏國三藏竺法護譯

[0942a17]  聞如  是  ：

[0942a17]  一時，佛遊王舍城靈鷲山，與五百比  丘四部眾俱。佛以晨旦著衣持鉢，往至一縣  而行分衛，諸天龍神追於上侍，到梵志館門
外而住，佛放大光普炤十方。

[0942a20]  時梵志婦執  爨炊飯，見光照身身得安隱，解悍無量，心  自念言：「今此光耀，不似日月釋梵、四王諸天
之明，躬荷熙怡不能自勝。」還顧見佛端正殊  好，如星中月奇相巍巍，眾好具足諸根澹泊，  無有衰入建最上寂，得第一定如日初出
現于山崗，如轉輪王臨幸大殿補臣翼從，  又若帝釋顯據忉利，猶梵天王於第七尊，如  高山雪冏灼普現，倍加踊躍，重自惟忖：「今
得覩佛及佛弟子，誠副宿願，欲以食饌奉進  正覺，隱察愚夫不信道德，志在邪疑六十  二見，見妾所施必興結恨，宿命愆咎失雄
猛男，嬰墜女像羈制於人，欲施聖尊不得由  已，宜順護意當如之何？」便即箄飯取汁一杓  以用上佛。佛之威神，鉢中自然有百味食，佛  時達嚫，口歎頌曰：

「假以馬百疋，　　金銀挍鞍勒，  
用惠施於人，　　不如杓飯汁。  
設以七寶車，　　載滿諸珍琦，  
杓飯汁施佛，　　其福過於彼。  
若施白象百，　　明珠瓔珞飾，  
供佛一杓汁，　　其福超彼上。  
如聖轉輪王，　　普賢玉女后，  
端正無有比，　　七寶瓔珞身。  
如是之妙類，　　其數各有百，  
悉以配施人，　　不如一杓汁。」

[0942b17]  於時，梵志靜住而聽，聞佛所歎，心懷疑惑，前  問佛言：「一杓飯汁何所直也，而乃稱讚？若干  寶施象馬車乘，不可呰毀，而云不如杓飯汁
施，斯之飯汁不直一錢，然乃咨嗟若干億倍，  孰當信哉？」

[0942b22]  於是，世尊尋即顯露廣長之舌，以覆其面上  至梵天，告梵志曰：「吾從無數億百千劫，常  行至誠六度無極，施諸所安有而不惜乃獲
斯舌，寧以妄語能致之乎？吾欲問，卿至誠答  之。曾頗往返舍衛羅閱，中路有樹名尼拘  類，蔭庇人眾五百乘車乎？」

[0942b27]  對曰：「唯然，有是  樹，我所見也。」

[0942b28]  世尊又問：「其子大如？」

[0942b28]  答曰：「形  如芥子。」

[0942b29]  佛告梵志：「卿真兩舌，實如芥子，樹何  巨乎？」

[0942c01]  對曰：「審爾，不敢欺也。」

[0942c01]  佛又告曰：「種如  芥子，生樹廣大，地之生殖適無所置所覆彌  廣，乃況如來、無上至真等正覺，無量福會普
勝者哉！戒、定、慧、解脫、解脫知見事，大慈弘  哀無所不濟，以饌供獻功祚難計。」梵志默然  無以加報。

[0942c06]  時佛乃笑，五色光從口出，照十方  五趣之類，天欲止、人心喜、餓鬼飽、地獄  痛息、畜生意開罪除，尋光來詣佛所。諸佛
笑法皆有常瑞，授菩薩決，遍照十方光從頂  入；授緣覺莂，光入面門；授聲聞莂，光入肩斗；  說生天事，光從  臍  入；說降人中，光從膝入；說
趣三苦，從足心入。

[0942c12]  諸佛之欣，不以欲笑，不  以瞋笑，不以癡笑，不放逸笑，不利欲笑，不  榮貴笑，不富饒笑，今佛普等愍傷群萌，行  大慈笑無斯七也。

[0942c15]  賢者阿難分別七法，知法  解義曉時了節暢眾會事，自省己身明眾人  根，即從座起，更整衣服，長跪問佛：「佛何因  笑？願說其意。」

[0942c18]  佛告阿難：「見梵志婦發大意乎？」

[0942c19]  對曰：「已見。」

[0942c19]  佛言：「斯婦壽終，當轉女像得為  男子，生于天上諸天中尊，下生世間為人中  上，解深妙法如幻如化、如水中月影響野馬，
却三十劫當得作佛，名曰心明如來、至真、等  正覺、明行成為、善逝、世間解、無上士、道法御、天  人師，號佛、世尊。」

[0942c24]  梵志心伏，五體投地剋心自  責，懺曰：「我如小兒愚癡闇冥，懷疑猶豫不識  大聖，口出麁言唯原罪釁。」

[0942c26]  佛言：「善哉！善哉！若  自見過歸命於佛，於道法律悔殃塵者，其咎  損減、福增日滋。」

[0942c28]  梵志進啟：「唯垂大哀！加恩  矜攝令得出家。」佛即納受以為沙門，鬚髮則  除法衣在身。於時，世尊講四聖諦苦習盡
道，梵志踊躍漏盡意解。

[0943a02]  佛說如是，賢者阿難、  諸四部眾、天人龍神，皆發道意，歡喜稽首。

佛說心明經

* * *

【經文資訊】大正藏第 14 冊 No. 0569 佛說心明經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
