佛說道神足無極變化經卷第二


西晉安息三藏安法欽譯

[0804c08]  ◎於是月天子白佛言：「世尊！甚可怪。如來深  微乃如是！是佛世尊無上正真，甚可怪。菩薩  所施行，如是名為眼見諸法行，不起自好益
身敗道之行，從久遠已斷離身想之行，於無  央數劫行，而不墮聲聞、辟支佛地，而不墮落，  究竟於道滿足佛法有幾法行？世尊！菩薩於
深法行，不於億百千萬佛而作證？」

[0804c14]  佛語天子：  「菩薩有四事，逮深法行，不於億百千萬佛所  而作證。何等為四？如是天子！菩薩堅住於諸
要持一切智，出家大吼逮精進而不弱。為一  切故捨諸所有，堅住於施與便逮大悲事。如  佛所說、所問皆報答，逮得善權方便。於一切
功德已成，復成於餘德。天子！是為四事，菩  薩於深法行，不於無央數億百千佛所而求  證。」

[0804c22]  佛於是說偈言：

「堅住於所作，　　其智亦如是！  
前世所作智，　　亦終不放捨。  
以一切智故，　　所為而不憂；  
一切像色貌，　　皆悉具了知。  
所行常精進，　　終不為放逸；  
心亦不懈惓，　　所行亦如是！  
其諸所作為，　　皆悉憂一切；  
如是於眾生，　　常而有等心。  
常興大悲意，　　憂念一切人；  
愍傷諸勤苦，　　皆欲令安隱。  
願疾得作佛，　　斷絕諸苦惱；  
逮得眾珍寶，　　其處不可盡。  
常以善權慧，　　教學諸方便；  
勤力作功德，　　行是無厭足。  
所造有究竟，　　其行常如應；  
安之於道次，　　不悉念居處。  
以如是法者，　　悉皆堅持之；  
菩薩行是者，　　諸行皆悉了。  
於是甚深法，　　所行皆備具；  
於億百千佛，　　所作不懈倦。」

[0805a14]  爾時月天子問佛言：「云何菩薩得甚深之行？」

[0805a15]  佛告天子：「菩薩亦不於凡人法有所望，亦不  於佛法有所求，亦不於凡人法有所疑，於佛  法、凡人法等無有異。不於凡人法有所求，於
佛法亦無所得亦無所亡；於凡人亦無異，於  佛法亦無異。亦不作是念：不言凡人法，不尊  佛法為尊；於凡人法亦無所斷，於佛法亦無
所斷。如是生生復生，是名曰凡人法如。是佛  法、是二法，為空、為寂、為定，如是為知無處。亦  不於凡人法有所求，亦不於佛法有所求；不
於凡人法處有所有，亦不於佛法處有所有。  如是二者，亦不見凡人亦不見不凡人。如是  知為如。眼見所見者，皆空、皆無相、皆亦無願。
如是智慧如，眼所見如，是智為佛法，亦不於  佛有與無；亦不念於是，有所安、有所苦；亦不念  是好、是醜，是皆空。亦如空空，亦不於空而見
空；亦不知亦不求。何以故？已是習有老、有起  故。

[0805b02]  「如是天子！法法乎法，名法住、法滅、法寂，於  是亦不自見亦無所見；亦不自知亦無所知。  所以者何？若凡人、若弟子、若辟支佛、若三耶
三佛、若受決、若深行，天子！菩薩不於諸法空、  佛法空。何以故？如是天子！法乎法音聲，彼  善音是善音，於是不可得；如是不可得，於是
為無我；如是為無我，於是不說有住不住而  去。天子！諸法如是不可數，佛法亦不別。天子！  其譬如是，當作是視諸法、佛法，常念作是行。
復念如是行，於是起無識念，行於無識念，於  佛法亦無所惟，如此者為以應從思惟、為以  起；不復作是智，不於法界有所增，亦不在亦
不不在。復次習法智，無能於法有所增減。  所以者何？若有愛欲法、無愛欲法，皆覺知何  所是欲、何所為無欲。已了知於是，不復隨。是
故天子！菩薩得甚深之行，終不見於法，亦終  不於佛法如是視、如是見、如是觀，為不見作  是視。天子！菩薩眾，魔若魔天，不能壞如是  說。天子！佛說如是！」

[0805b21]  天子白佛言：「世尊！菩薩摩訶薩所作甚奇特，  具足知是諸慧事，乃如是了知於生死，乃作  是求道而不懈倦，如是起滅上下可盡？」

[0805b23]  佛  言：「天子！譬如幻、如化；若來、若去、若坐；若所求、  若所說，亦皆無所有。天子！譬如幻化，欲知
一切諸法悉如是！一切諸所起滅，過去、當來、  今現在，其劫數亦如是！菩薩亦不念起，亦不  念前世所行。」

[0805b28]  天子復問：「云何，世尊！菩薩若不  念有起生處，佛何以得來上忉利天，到所生  母所，盡夏三月？世尊不從摩耶生耶？」

[0805c01]  佛報  天子言：「如來所生不用生死法，住如如住，如  者不來不去，佛生如是！」

[0805c03]  佛復言：「天子！佛從般  若波羅蜜生，諸佛世尊皆從般若波羅蜜生。  何以故？三十二大人相不從摩耶生。天子！般
若波羅蜜如是學，般若波羅蜜佛母身，三十  二大人相皆從學般若波羅蜜。」

[0805c07]  月天子白佛  言：「我熟思惟般若波羅蜜無所生、無所滅，云  何世尊言：『般若波羅蜜是諸佛之母』乎？」

[0805c09]  佛報  言：「如天子所言，菩薩當學菩薩所學，逮般若  波羅蜜，便得佛身相三十二大人之相歸之，
十種力、四無所畏、佛十八法、大慈大悲三昧，  獨行遊步，佛慧知他人意，皆來歸之，此皆不  從摩耶生。是故天子！當知佛慧從般若波羅
蜜生。有無央數諸慧之事不可計，今粗舉其  事，皆悉如是！」

[0805c16]  天子復問：「諸佛世尊法皆悉具  足如是如，如來如者隨如得成？」

[0805c17]  「如是天子！  所見事如是視，佛從般若波羅蜜生，亦不從  生般若波羅蜜，不於法有想根，亦無起根亦  無爭除。」

[0805c20]  「云何世尊般若波羅蜜所生？」

[0805c20]  答言：「天  子！如法，如來如如者，隨所作法，於是法不生、  不起、不滅。如是天子！不生、不起、不滅，如是如
是異為智慧，慧從般若波羅蜜生，名曰怛薩  阿竭從般若波羅蜜所生；如是生為不復生、  不起、不滅。如是天子！不生、不起、不滅，菩薩學
疾近般若波羅蜜。天子！般若波羅蜜智不可  盡，復不可盡般若波羅蜜。」

[0805c27]  復言：「世尊！是智慧  云何思惟？云何當知是般若波羅蜜不可盡  智？」

[0805c29]  復言：「天子！不於智慧思惟而有智。如是天  子！於智慧有思惟有智，是不為智慧、不可盡  慧。何以故？天子！心知有勞，終不能得不可盡
知，當令如是不為智慧。天子！智慧無思惟  智，若智慧有盡，不為智慧。」

[0806a04]  天子復問：「云何，世  尊！不可盡，從何所問、從何所知？」

[0806a05]  答言：「天子！是  不可盡，不從放恣而等求。」

[0806a06]  復問：「世尊！是不放  恣為何等類？」

[0806a07]  答言：「天子！諸惡行於三界而不  捨，亦不離三界中諸惡已復捨三界諸惡行，  如是天子！各隨所為不放恣。」

[0806a09]  「其報云何？」

[0806a09]  「於三  界不起、不滅是其報。」

[0806a10]  復問：「世尊！頗有弟子從  是間遊過三界為人說法者不？」

[0806a11]  佛言：「天子！於  欲界能為弟子說弟子法，不能於欲界有所  益；於色界、無色界能為弟子說弟子法，都無
所益。以三昧遊三界而說法，不能了佛世尊  之所說，亦不見以三昧力遊於欲界有所說  而無色。天子！雖遊欲界復不能有所脫，以三
昧力遊於色界、無色界，無色界所說而無益，  於色界、無色界都不能有所脫，雖遊三界但  能自脫身不能益他人。如是天子！雖知三界，
不戀於三界，坐守空法，亦不習於欲界，不能  於色界，亦復不能於無色界。如是不能於三  界，亦不生於三界、亦生於三界，所去亦不知
處。如是天子！是輩捐身於是處無能知；亦不  見往亦不見還。何以故？一切諸法於三界不  相逢。天子！譬如虛空不生、不可見、無有作者，
不復會以過去。如是天子！三界一切諸法皆  如是！」

[0806a27]  說是法時，天諸天眾中，七萬二千天  子遠塵離垢諸法法眼淨；萬六千天子前世  已作功德，今復聞說是法，皆發阿耨多羅三
耶三菩心；八千菩薩得不起法忍。

[0806b02]  爾時眾會者皆承佛威神，皆自見未曾所見  華在其裓上，悉以散佛。應時佛威神令是華  遍滿忉利天上。是時釋提桓因前白佛言：「甚
可怪，世尊！是諸族姓子所散華，本所不見？」

[0806b05]  爾  時月天子謂釋提桓因言：「拘翼！世尊亦是未  曾可見者，華亦如是！何以故？拘翼！持是心見
世尊者，是心為滅盡不可得見。如是拘翼！其  有可見之事，皆前所未曾見。」

[0806b09]  釋提桓因問天  子：「仁者云何見佛？」

[0806b10]  天子報：「如是世尊見我，我  見世尊亦復如是！」

[0806b11]  釋提桓因又問：「云何見？」

[0806b11]  答  言：「拘翼！如來如如，色如如，痛想行識如，我  作是見如來。拘翼！我不以色觀如來；亦不
以痛、想觀如來；亦不以行、識見如來。所以者  何？色自然，不起、不滅，痛、想、行、識亦爾！是五陰  法之相，是相不相皆如普照。拘翼！如來如是
不可見。拘翼！復有欲見如來，當如佛見我，我  見佛亦爾！」

[0806b18]  復問：「天子！云何如佛見仁？」

[0806b18]  天子答  言：「今佛在此，自可問佛。」

[0806b20]  於是釋提桓因前白佛言：「云何，世尊！如來見  月天子？」

[0806b21]  佛言：「不以色見，亦不痛痒、思想、生  死、識見；亦不以前世見、亦不持當來見、亦不  現在見；亦不凡人見，亦不於凡人解脫見；亦
不於學見，亦不於不學法事見；亦不阿羅訶  見，亦不阿羅訶法事見；亦不於弟子法見，亦  不於辟支佛地見，亦不於佛地見。所見如是，
拘翼！如是為見佛。如是見佛為無所見，如是  無所見是為等見，如是示現是名為一切示  現。審諦示現如是觀，拘翼！是名為如來。如
來於法界無所缺減。拘翼！於拘翼意云何？如  來如是見、如是觀，為見何等？」

[0806c02]  答言：「是名為見  佛。世尊！如來是名為得，不於色如是，如來於  此無有能得計數者。」復問：「世尊！如是為見佛  耶？」

[0806c05]  答言：「如是。拘翼！菩薩為逮得無所從生忍，  於一切諸法界皆為等住，亦不離是法而見  法。」

[0806c07]  釋提桓因復白佛言：「是月天子為得無所  從生法忍？」佛答釋提桓因言：「持是事自以問  月天子，當為汝發遣。」

[0806c10]  於是釋提桓因問月天子：「仁者！今為得是無  所從生法忍耶？」

[0806c11]  月天子答言：「拘翼！頗有無所  生而起不？」

[0806c12]  釋提桓因言：「不。」

[0806c12]  天子復言：「拘翼！  設無所生不起者，云何復問：『得無所從生法  忍？』」天子復言：「拘翼！法界無所生，其譬正如此，
是故法界亦不起亦不滅，都不可知。」

[0806c15]  爾時釋  提桓因便發是念言：「如月天子所說，為已得  無所從生法忍？為逮近佛？為逮三耶三菩？」

[0806c18]  爾時月天子知釋提桓因心所念，語釋提桓  因言：「拘翼！無所得忍者，得三耶三菩座不難；  有不得忍者，去三耶三菩座大遠。」

[0806c20]  釋提桓因  復言：「天子！云何作是說？」

[0806c21]  天子報言：「拘翼！已得  忍者能作是說，其不得是者不能近三耶三  菩阿惟三佛座。得無所從生忍故，能說無所  從生如無所生，如是者道。」

[0806c24]  釋提桓因復問天  子：「道從何所求？」

[0806c25]  天子答言：「拘翼！道於三界而  無我，作是求道。」

[0806c26]  釋提桓因復問：「三界無我，云  何求？」

[0806c27]  天子答言：「如法者不生，不生復不生，  當道作是求。作是求已，如是求不求，於求  是者為無所起。」

[0807a01]  是時釋提桓因白佛言：「甚可怪。世尊！月天子  所說甚深乃爾！從何所沒而來生此，於是  沒當復生何所？」

[0807a03]  時月天子語釋提桓因言：「拘  翼！如幻師化作男子、若女人，從何  所  沒來生  於此，於是沒復生何所？」

[0807a05]  釋提桓因復報天  子：「了幻與化無起無滅，不可見、不可知，是  無所有。」

[0807a07]  天子語拘翼言：「如是說幻化，從無合  會來生，滅亦至無合會所。如是幻化，黠慧  者所不用亦不不近。」

[0807a09]  釋提桓因言：「如是。天子！  如所說。」

[0807a10]  天子報釋提桓因言：「拘翼！如卿所問，  我所答亦爾！如卿，諸法如幻化，念欲持是事  以問佛：『是天子從何所沒而來生此，於是
沒當生何所？』」天子語釋提桓因言：「於拘翼意  云何？如如來化，所化如，若去來上下可見知  不？」

[0807a15]  釋提桓因答言：「天子！如是不可得見。」

[0807a15]  天子  復言：「是化寧可有所作為不？」

[0807a16]  釋提桓因言：「能  有所作。」

[0807a17]  天子復言：「如是。拘翼！化一切諸法等  如此，若去來上下。作是觀，拘翼！於是無能有  所作。於拘翼意云何？不於是見，色、聲、香、味、細
滑、法亦爾！是化人寧能見聞知如是事不？」

[0807a20]  釋  提桓因言：「天子！不可得見聞知。」

[0807a21]  天子言：「如是。  拘翼！如是一切分數，知諸法亦如是！若見、若  聞、若心念法，亦不染亦不污；亦不於是止；亦
不近亦不離。於見、於聞、於念，如是所語如是  法，為一切說，為眾所說而無有異。」

[0807a26]  於是釋提桓因白佛言：「世尊！是月天子說無  處所、不生、不起、不滅。是天子不在弟子地、不  在菩薩地見。菩薩云何當憶念無央數劫生
死之事，育養眾生云何都不可得知？」

[0807a29]  佛語釋  提桓因言：「拘翼！其有菩薩得不起法忍者，亦  不念生、亦不念起、亦不念滅。欲覩是輩菩薩，
當如觀百歲般泥洹阿羅漢，不可得知。何以  如是？亦無他人想、亦無我想；復無無他人  想、復無無我想，復如是，拘翼！精進樂勤苦行。
菩薩所作，亦不念生、亦不念滅；亦無他人想、  亦無我想，諸法體性本皆泥洹。如是，拘翼！一  切亦不縛亦不解，不了知是法，是菩薩為是
故為解、為示現，思念故為起大悲。是菩薩不  疲厭，於無央數拘利百千劫而不懈怠。譬如，  拘翼！有人墮火坑中，有大悲男子，不愛軀體、
不惜壽命，捨五所欲及諸所樂，入火坑中抱  是人出，亦自出復出彼人。於拘翼意云何？是  人所作為難不？」

[0807b14]  釋提桓因言：「世尊！是人所作  甚難甚難！」

[0807b15]  佛言：「如是。拘翼！是何足為難？菩薩  所作又難於此，以脫諸欲發意欲持諸供養  之具，以其所有將護給與一切。如是拘翼！復
有過於是者，以是光明之德照示一切，如是  皆過一切弟子及辟支佛上，菩薩摩訶薩自  致阿耨多羅三耶三菩阿惟三佛。

[0807b21]  「復次拘翼！如是說從何所沒來生於此？聽  者拘翼！東方於是國分，從是佛剎度九十二  那術百千佛，國名羅他那薩遮
(晉言：珍寶審諦奧藏)  。世  界中以眾寶為樹，其枝葉華實無央數色，其  經行處以無央數寶而校成，其國中所有皆  眾寶以為校莊無空缺處，其地皆紺琉璃，無
央數寶以相雜廁。

[0807b27]  「復次拘翼！有世界名羅陀  那光祇  (晉言：珍寶積聚)  。是世界，拘翼！佛名羅陀那文  陀羅帝耶阿丹竭羅油
(晉言：珍寶豪場出過上聚)  如來、無所  著、等正覺，今現在說法。其佛國中無有母人，  亦不聞母人；亦無弟子、緣一覺道，純是菩薩  滿佛剎中。

[0807c04]  「復次拘翼！是珍寶豪場出過上聚如來、無所  著、等正覺，其世尊一一說法，七十二拘利菩  薩皆得不起法忍。菩薩得是忍已，意念若豪  名
(丹本多)  珍寶上天世大性，一切皆以斷，用  是故一切諸佛剎皆悉為之動。即時三千大  千剎中，若干無央數珍寶、蓮華、雜華，色甚鮮
好，悉滿其中以散佛上，皆於佛上化成華蓋。  遍覆佛剎已，是菩薩便踊於虛空，飛到他方  佛前而供養禮事，欲繞問訊、欲聞法。

[0807c13]  「復次拘翼！得法忍菩薩不樂住一處，便能遍  到諸佛剎；不得法忍菩薩不能到他方。

[0807c14]  「復次  拘翼！彼佛世尊出來十二劫，彼佛所止處，夜  常三說法。說法已，七十二拘利菩薩得不起  法忍。如是拘翼！不得不起法忍菩薩不能到
他方剎，得不起法忍者乃能到他方佛剎，如  是菩薩乃於彼間沒而生他方剎土。如是拘  翼！以是比類當作是視，如是不可計億佛剎  諸菩薩皆悉爾！

[0807c21]  「拘翼！是彼珍寶積聚剎土中，  所有一切皆無有憂入三惡道，亦無苦智亦  無樂智；亦無所問亦無所說；亦無勤苦亦無
食飲。何以故？諸菩薩以法歡喜為食飲，彼  土中無羅漢、辟支佛名。如是，拘翼！珍寶積聚  國土中，是剎中世尊珍寶豪場出過上聚如
來、至真、等正覺，是月天子從彼佛剎沒來生  此忉利天，故來欲見佛，禮我、繞我、問訊我，欲  有所問故來。因是所問，會無央數千人廣有
所知，又會餘菩薩於不起法忍皆使滿具。

[0808a01]  「拘  翼！是月天子故來見佛，欲護一切法、欲持於  法。佛般泥洹已後，最後法欲盡時，當於是間  得道生於人中，持是所說甚深甚深法，廣有
所照，普以教授滿百千人，於是不起法忍皆  樂欲學久遠。最後法欲盡時，於是盡，終生  第四兜術天，會於彌勒菩薩所，講說諸佛世
尊道事，不可計數百千天子，前世初未曾起  道意，今聞是說皆發阿耨多羅三耶三菩心。  彌勒來下得正覺時，是菩薩承事彌勒佛萬
歲，居家常供養彌勒及眾僧，乃後時與四千  人俱，以家之信出家為道便作沙門。作沙門  已，於彌勒如來、至真、等正覺所，盡形壽常持
法；彌勒般泥洹後至於法住常持法。於是賢  劫中千佛中少四佛，皆當供養承事爾所佛。  於是諸佛世尊所說經，當修梵清淨之行，最
後過七恒沙等劫，當於是世作佛，號字月光  曜如來、無所著、等正覺，所願皆滿。」

[0808a19]  於是月星天子語是天子言：「善哉！今為佛  之所授決，當得阿耨多羅三耶三佛。卿本有  何等恩？有何等供養？作何等愛敬憙樂歡喜
事施於佛，乃使如來獨授卿決？」

[0808a22]  是時月天子  語月星天子言：「如來者亦不以善與人決；亦  不有所畏故與人決；亦不言是人可與是不
可與。菩薩者自學菩薩法，世尊便記其決。卿  云何作是問：『我仁有何等恩於佛所，使佛作  是敬、作是愛、作是念、作是歡喜、作是賜遺？』」

[0808a27]  月  星天子問月天子言：「是歡喜當從何所見？」

[0808a28]  月  天子答月星天子言：「歡喜從心求。」

[0808a29]  月星天子  復言：「心不想心，誰作是踊躍者？」

[0808b01]  報言：「踊躍不  可持，亦不可獲，是上踊躍。如不可獲，踊躍之  最也。」

[0808b03]  月天子語月星天子：「如是踊躍，於是踊  躍有所不可者不為踊躍，是踊躍於放逸事  而不為，於是踊躍中而常踊躍，不復生廢退
意。如是月星天子！當於是法求，用是故得踊  躍；於法所作而不放逸，於是求、於是不求、亦  不離求。何以故？不於法界求；亦不於所求。如  是。月星天子！」

佛說道神足無極變化經卷第二

* * *

【經文資訊】大正藏第 17 冊 No. 0816 佛說道神足無極變化經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jaero Chen 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
