佛說鬼問目連經


後漢安息國三藏安世高譯

[0535b14]  聞如是：

[0535b14]  一時佛住王舍城迦蘭陀竹園。爾時  目連晡時從禪定起，遊恒水邊，見諸餓鬼受  罪不同。時諸餓鬼見尊者目連，皆起敬心，來  問因緣。

[0535b18]  一鬼問言：「我一生以來，恒患頭痛。何罪所  致？」

[0535b19]  目連答言：「汝為人時，好以杖打眾生頭。今  受花報，果入地獄。」

[0535b21]  一鬼問言：「我一生已來，資財無量而樂著  弊衣。何罪所致？」

[0535b22]  目連答言：「汝為人時，布施作  福，還復悔惜。今受花報，果在地獄。」

[0535b24]  一鬼問言：「我一生已來，宿無常處，恒倚巷陌。  何罪所致？」

[0535b25]  目連答言：「汝為人時，客來投止，不  肯安處；見他客止，方復瞋恚。今受花報，果  入地獄。」

[0535b28]  一鬼問言：「我食不噉一斛而不得飽。何罪所  致？」

[0535b29]  目連答言：「汝為人時，飯飼眾生，初不令  足。今受花報，果入地獄。」

[0535c02]  一鬼問言：「我一生已來，腹大如甕，咽細如  針孔，不得下食。何罪所致？」

[0535c03]  目連答言：「汝為人  時，作聚落主，自恃豪強，輕欺百姓，強打拍  人，索好美食。今受花報，果入地獄。」

[0535c06]  一鬼問言：「我一生已來，恒患男根瘡爛，痛不  可言。何罪所致？」

[0535c07]  目連答言：「汝為人時，佛圖精  舍清淨之處，行於婬欲。今受花報，果入地獄。」

[0535c09]  一鬼問言：「我一生已來多有兒子，皆端正可  喜而皆早死。念之斷絕，痛不可言。何罪所  致？」

[0535c11]  目連答言：「汝為人時，見兒殺生，助喜噉  肉；殺生故短命，喜故痛毒。今受花報，果入  地獄。」

[0535c14]  一鬼問言：「我一生已來，有一狗體大牙利，兩  目赫赤，常來噉我。何罪所致？」

[0535c15]  目連答言：「汝為  人時，喜將狗獵，殘害眾生，無有慈心。今受花  報，果在地獄。」

[0535c18]  一鬼問言：「我一生已來，有一人持諸利刀，常  割我肉，盡便持去，須臾尋生而復來割，痛  不可言。何罪所致？」

[0535c20]  目連答言：「汝為人時，喜屠  割眾生，初無慈心。今受花報，果入地獄。」

[0535c22]  一鬼問言：「我一生已來，恒患身體，處處皆痛，  不可得忍。何罪所致？」

[0535c23]  目連答言：「汝為人時，好  漁獵，所網得魚投之沙土，令其苦死。今受花  報，果入地獄。」

[0535c26]  一鬼問言：「我一生已來，頑無所知。何罪所致？」

[0535c27]  目連答言：「汝為人時，強勸人酒，令其顛倒。今  受花報，果入地獄。」

[0535c29]  一鬼問言：「我一生已來，恒患熱渴，行見恒河，  冀入其中以除熱渴。方入其中，身體焦爛，肌  肉離骨；渴欲飲  之  一口  入
腹，五藏焦爛，痛不  可言。何罪所致？」

[0536a03]  目連答言：「汝為人時，喜焚燒  山澤，殘害眾生。今受花報，果入地獄。」

[0536a05]  一鬼問言：「我一生已來，恒患飢渴，欲至廁上  取糞噉之。廁上有大力鬼，以杖打我，初不  能得近。何罪所致？」

[0536a07]  目連答言：「汝為人時，作  佛圖主。有客比丘來，慳惜不與食。待客去後，  乃行與舊僧。慳惜僧物故，今受花報，果入地  獄。」

[0536a11]  一鬼問言：「我一生已來，恒處不淨，臭惱纏身，  不能得離；飢渴之時，還食此不淨。何罪所致？」

[0536a13]  目連答言：「汝為人時，作婆羅門子。有一道人，  中後來就汝乞食。汝爾時當作是方便，令此  道人不復來乞，便取其鉢，盛糞著底，以飯覆
之。道人得鉢，還至本處，著一面澡漱既訖，攝  鉢欲食，鉢中臭穢不可得近。以是之故，墮在  地獄，汝將來世墮糞屎彌犁地獄中。」

[0536a19]  一鬼問言：「我一生已來，肩上有銅瓶，盛滿  中洋銅。一手捉銅杓以取之，還灌其頭，痛  不可言。何罪所致？」

[0536a21]  目連答言：「汝為人時，作僧  維那知僧事。有一瓶酥藏著餘處，不行與  僧，待客去後，乃行與舊僧。此酥是招提僧
物，一切有分。慳惜僧物故，今受花報，果入地  獄。」

[0536a26]  一鬼問言：「我一生已來，或登刀山、劍樹地獄，  或墮火坑、鑊湯地獄，種種受苦，無復休已。  何罪所致？」

[0536a28]  目連答言：「汝為人時，作天祠主，  烹殺三牲，祭祀天神，血肉灌灑四方，語眾人  言：『汝等祠祀，大得吉利！』作此魔邪之言、妖  孽
之語，輕欺百姓，誑惑父母。以是之故，果入  地獄。」

[0536b04]  一鬼問言：「我一生以來，常吞鐵丸。何罪所  致？」

[0536b05]  目連答言：「汝為人時，作沙彌子，取淨水作  石蜜漿。石蜜堅大，盜打取少許；眾僧未食，盜  食一口故。以是因緣，果入地獄，汝將來世
常吞鐵丸。」

[0536b08]  爾時目連與諸餓鬼說往昔因緣  經竟，還來在耆闍崛山。

[0536b09]  一切大會，聞佛所說，  稽首奉行。

佛說鬼問目連經

* * *

【經文資訊】大正藏第 17 冊 No. 0734 佛說鬼問目連經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，三寶弟子提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
