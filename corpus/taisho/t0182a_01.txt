佛說鹿母經

西晉月氏國三藏竺法護譯

[0454a08] 佛言：「昔者，有鹿數百為群，隨逐美草侵近人邑，國王出獵遂各分迸。有一鹿母懷妊獨逝，被逐飢疲失侶悵怏。時生二子捨行求食，煢悸失措墮獵弶中，悲鳴欲出不能得脫。獵師聞聲便往視之，見鹿心喜適前欲殺。鹿乃叩頭求哀自陳：『向生二子尚小無知，始視矇矇未曉東西，乞假須臾暫還視子，將示水草使得生活，旋來就死不違信誓。』是時，獵者聞鹿所語，驚怪甚奇！即答鹿曰：『一切世人尚無至誠，況汝鹿身？從死得去，豈當還期？終不放汝。』鹿復報言：『聽則子存，留則子亡，母子俱死不得生別，分死全子滅三痛劇。』即便說偈，以報獵者：

「『我身為畜獸，　　遊處於林藪，
　　賤生貪軀命，　　不能故送死。
　　今來入君弶，　　分當就刀机，
　　不惜腥臊身，　　但憐二子耳。』

[0454a25] 「獵者於是聞鹿所語，甚奇甚異！意猶有貪，復答鹿曰：『夫巧偽無實奸詐難信，虛華萬端狡猾非一，愛身重死少能効命，人之無良猶難為期，而況禽獸去豈復還？固不放汝不須多方。』鹿復垂淚以偈報言：

「『雖身為賤畜，　　不識人義方，
　　奈何受慈恩，　　一去不復還。
　　寧就分裂痛，　　無為虛偽存，
　　哀傷二子窮，　　乞假須臾間。
　　世若有惡人，　　鬪亂比丘僧，
　　破塔壞佛寺，　　及殺阿羅漢，
　　反逆害父母，　　兄弟及妻子；
　　設我不還來，　　罪大過於是。』

[0454b09] 「爾時，獵者重聞鹿言，心益悚然，乃却歎曰：『惟我處世得生為人，愚惑癡冥背恩薄義，殘害眾生殺獵為業，欺偽苟得貪求無恥，不知非常識別三尊。鹿之所言有殊於人，信誓邈邈情現盡中。』便前解弶放之令去。於是鹿母至其子所，低頭鳴吟舐子身體，一悲一喜，而說偈言：

「『一切恩愛會，　　皆由因緣合，
　　合會有別離，　　無常難得久。
　　今我為爾母，　　恒恐不自保，
　　生世多畏懼，　　命危於晨露。』

[0454b20] 「於是鹿母，將其二子示好水草，垂淚交流，即說偈言：

「『吾朝行不遇，　　誤墮獵者手，
　　即當應屠割，　　碎身化糜朽。
　　念汝求哀來，　　今當還就死，
　　憐汝小早孤，　　努力自活己。』

[0454b26] 「鹿母說已，便捨而去。二子鳴啼悲泣戀慕，從後追尋，頓地復起。母顧命曰：『爾還勿來！無得母子併命俱死。吾沒甘心；傷汝未識，世間無常皆有別離。我自薄命爾生薄祐，何為悲憐徒益憂患，但當建行畢罪。』於是母復為子，說此偈言：

「『吾前生貪愛，　　今來為畜身，
　　生世皆有死，　　無脫不終患。
　　制意一離貪，　　然後乃大安，
　　寧就誠信死，　　終不欺殆生。』

[0454c07] 「子猶悲號戀慕相尋，至于弶(巨諒)所東西求索。乃見獵者臥於樹下。鹿母住前，說偈覺言：

「『前所可放鹿，　　今來還就死，
　　恩愛愚賤畜，　　得見辭二子。
　　將行示水草，　　為說非常苦，
　　万沒無遺恨，　　念恩不敢負。』

[0454c13] 「獵者於是忽覺驚起，鹿復長跪向獵者，重說偈言：

「『君前見放去，　　德重過天地，
　　賤畜被慈育，　　赴信還就死。
　　感仁恩難忘，　　不敢違命旨，
　　雖懷千返報，　　猶不畢恩紀。』

[0454c19] 「獵者見鹿篤信死義，志節丹誠慈行發中，効應徵驗捨生赴誓，母子悲戀相尋而至。慈感愍傷，稽首謝曰：

「『為天是神祇，　　信義妙乃爾，
　　恐懼情悚然，　　豈敢加逆害。
　　寧自殺所親，　　碎身及妻子，
　　何忍害靈神，　　起想如毛髮。』

[0454c26] 「獵者即便放鹿使去。母子悲喜鳴聲呦呦，偈謝獵者：

「『賤畜生處世，　　當應充厨宰，
　　即時分烹煑，　　寬惠辭二子。
　　天仁重愛物，　　復蒙放捨原，
　　德祐積無量，　　非口所能陳。』

[0455a03] 「爾時，獵者具以聞王，國人咸知普感慈信，鹿之仁行有喻於義，莫不肅歎！為止殺獵。於是鹿還鳴群嘯侶，以遊以集各寧其所。」

[0455a06] 佛語阿難：「昔吾所更勤苦如是。爾時，鹿者我身是。二子者羅云及羅漢朱利母是。其國王者，舍利弗是。時射獵者，汝身是。我之所入興隆道化，種善無厭分德不住，雖在禽獸不忘菩薩，權行如應導利一切，普使眾生度濟獲安，逮是功德疾成至佛真人，至誠忠信不可不作。」

佛說鹿母經

【經文資訊】大正藏第 03 冊 No. 0182a 鹿母經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA