大方等大集經卷第四十七

高齊天竺三藏那連提耶舍譯

月藏分第十四魔王波旬詣佛所品第二

[0303c07] 爾時，復於魔王宮中，所有一切諸雜林樹果實華葉，衣冠瓔珞莊嚴之物，皆悉變成半月而現，放大光明照魔王宮，內外明徹，琴瑟箜篌一切樂器，及非樂器寶莊嚴具，及餘諸物，自然演出如是偈句：

「世間無等大導師，　　於諸法中最自在，
　今住佉羅帝迦山，　　為眾顯示佛法海，
　開說一道清淨法，　　聞者必得勝菩提。
　波旬獷戾儞不如，　　令汝魔界悉空無，
　汝本曾作一邪善，　　今得如是自在報。
　汝今法應當退落，　　何不速去見導師？
　一切所來諸眾生，　　曾作邪善千億數，
　福藏大眾皆來集，　　聽受最上無病法。
　各各向佛心敬仰，　　見尊導師修供養，
　以其淨信滅煩惱，　　更不重生於欲界。
　專信禮拜尊導師，　　滅三界苦煩惱縛，
　億世受於勝妙報，　　速與三界為親友。
　又於三界作法王，　　說真實法度眾生，
　一切諸法如水泡，　　有為相現猶如幻。
　福報無常悉空無，　　當疾捨離我見過，
　速發無上菩提心，　　以此定受勝妙福。」

[0303c28] 爾時，魔王波旬及諸官屬見聞是已，驚怖戰悚從床而墮，兩手掩耳而作是言：「當觀沙門作此幻惑，必奪我等諸魔勢力，令諸色像悉成半月，復出如是種種音聲。沙門瞿曇現大神力，盡攝欲界以為己有，可速擊鼓集諸大眾皆到此處。」作是語已，於其宮中即便擊鼓。

[0304a05] 擊彼鼓時，於其鼓中，即出如是音聲偈句：

「諸法空寂風和合，　　遠離所依眾色像，
　於作無用誑眾生，　　事相詐現猶如幻。
　和合因緣故成字，　　如書虛空字不住，
　陰界空寂離眾色，　　無常義現不自實。
　聲塵入於耳根門，　　無常義現不暫停，
　其識如幻若分別，　　顯現無我不自在。
　眼根迅速故空寂，　　是苦自性義相應，
　鼻根香塵與舌味，　　身根及與一切觸，
　心法並與無常俱，　　迷惑眾生無所覺，
　如是六境生諸苦，　　能令失壞涅槃道。
　以是凡夫轉五趣，　　不能離縛得解脫，
　於諸境界除渴愛，　　則能速到勝妙處。
　此心自性清淨相，　　觀是了知菩提道，
　若己境界得自在，　　則能悲愍一切眾。
　於彼當得檀戒忍，　　智慧功德自莊嚴，
　得最無上菩提智，　　能度無量諸眾生。」

[0304a22] 說此偈時，魔之宮殿一切眾生驚怖不安，男夫婦女、童男童女，迭共相喚，詣魔王所，住立其前。

[0304a24] 魔王以偈告彼眾言：

「汝等悉見此魔宮，　　如是無量極醜惡，
　諸聲不息生大苦，　　定奪我等魔勢力。
　沙門瞿曇作是聲，　　欲滅魔力境界事，
　可速往詣瞿曇所，　　咸共讚歎而歸依。」

[0304a29] 爾時，魔子名鴦瞿羅歇，即以偈頌而白父言：

「我今嚴駕著鎧甲，　　將諸勇健鬪戰士，
　弓刀鉾矟及刀輪，　　刀面鼓面諸獸面。
　魔軍夜叉龍修羅，　　及諸眷屬滿虛空，
　速詣惡心瞿曇所，　　碎滅令彼如灰塵。」

[0304b05] 爾時，魔王說偈答言：

「我從昔來於彼人，　　曾作無量惡留難，
　汝亦應見菩提樹，　　瞿曇勝我及軍眾。
　如是我等數惱亂，　　瞿曇常勝於我等，
　不見天龍阿修羅，　　能動彼人一毛端。」

[0304b10] 爾時，復有魔之大臣名珊盧遮那，而說偈言：

「我等可速捨欲界，　　但當自護己宮殿，
　瞿曇昔來未至此，　　今來拒之莫聽前。」

[0304b13] 爾時，魔王甚大憂愁，默然不答。

[0304b14] 復有大臣名起怖畏，而說偈言：

「惟有巧力可伏怨，　　當以諂偽詐為親，
　我等將眾往詣彼，　　詭詐而歎彼沙門。」

[0304b17] 復有大臣名毘闡陀行，而說偈言：

「昔此宮殿眾盈滿，　　沙門侵奪今減少，
　已歸彼者眾甚多，　　我等亦可往歸依。」

[0304b20] 爾時，魔王聞其所說即瞋彼臣，瞋已默然。

[0304b21] 復有大臣名曰老智，而說偈言：

「瞿曇力加諸宮殿，　　出此種種異音聲，
　我等若不疾詣彼，　　沙門必速來到此。
　此處無人能遮護，　　以力止彼瞿曇仙，
　我等寧可共一切，　　速詣歸彼大沙門。」

[0304b26] 爾時，於彼諸宮殿中所居大眾，男夫婦女、眷屬大小，悉作一朋，復作是言：「大王！今可將諸眷屬速詣彼所，我等今當守護此諸城邑宮殿。」

[0304b29] 爾時，魔王即作是言：「如是，如是。我與他化自在天王，及諸軍眾、眷屬大小往詣彼所，并與化天、兜率陀天、須夜摩天、釋提桓因，及其軍眾共詣彼所。復與毘沙門天王并諸軍眾，毘樓勒叉天王并鳩槃茶軍眾，提頭賴吒天王并乾闥婆、緊那羅軍眾，毘樓博叉天王及諸龍眾，往詣彼所。」

[0304c06] 作是語時，復有魔王輔佐大臣名珊遮羅拏，白言大王：「今者所有諸天宮殿皆悉空寂，欲界諸天及諸天女一切眷屬，悉在瞿曇大沙門所聽法而住，如是緊那羅、龍、鬼、夜叉、伽樓羅、鳩槃茶，悉在彼處種種供養沙門瞿曇，聽受其法。」

[0304c12] 爾時，魔王自觀察已，見諸欲界一切宮殿皆悉空寂，欲界之中所有諸天人非人等，皆悉集在於瞿曇所而坐聽法，惟有阿修羅未到於彼。而作是言：「我今當與諸阿修羅俱詣彼所，令其會眾皆悉惑亂不得正信，勿使瞿曇教彼大眾諸法如幻，不去不來不合不散不生不滅，令我欲界皆悉空寂。」

[0304c18] 復作是言：「我今當共諸阿修羅并及軍眾疾詣彼所，遮諸眾生不令速得越度苦海到於彼岸，以沙門力速背死法，令我境界勢力減少，我今速往遮護彼諸人非人等。」

[0304c22] 時魔波旬，即以魔之神通境界，念四阿修羅王及其軍眾一切眷屬，速來集在須彌山頂，然後相將共下詣彼瞿曇沙門所，詐設美言謙下讚歎，示作歸依求見因緣，當以方便令諸大眾悉生怖畏斷其正信，又不令彼於瞿曇所生其尊敬，以是令彼沙門瞿曇厭患於世速入涅槃。如是魔王，數數悕望阿修羅眾，然諸阿修羅為佛神力之所加故，茫然不知魔之悕望。

[0305a01] 其魔即時惡意於佛及一切阿修羅，便作是言：「觀瞿曇一人於我境界，已得解脫不可追迴，我於欲界悉得自在。此凡賤畜生阿修羅不受我教，我當為其作大衰惱，令彼速捨所治宮殿，然後我當以神通力，將諸眷屬往見瞿曇。又復與諸大臣、勇將、左右諸軍、男夫婦女營從圍遶，以第一最勝五音作樂調戲歌舞，一切衣服莊嚴之具，眾寶香華幢幡寶蓋音聲和合令速嚴辦，往見瞿曇。我今亦將夫人婇女及以男女大眾圍繞，以第一最勝魔之境界神通遊戲五音和合，往見瞿曇。何以故？唯除瞿曇，諸餘大眾天、龍、乾闥婆、人及阿修羅等，世間大眾悉令迷惑，當以堅牢欲網而羅網之，於生死大海不令速度，是故詣彼。餘者留住守此宮殿。」

[0305a16] 時魔波旬即將九百六十萬頻婆羅眷屬、男夫婦女、童男童女、大臣左右，以魔境界神通加持，作第一最勝五音伎樂歌舞調戲，一切所有令人多憙生染著者悉具備之。

[0305a20] 時魔波旬住彼諸宮告言：「悉出，往詣彼所。」而復合掌說偈頌曰：

「唯佛盡除諸煩惱，　　唯佛能化諸世間，
　唯佛能然正法燈，　　三界中最我歸依。」

[0305a24] 爾時，魔王既作如是魔之神通境界力已，從彼宮出以手散華，所散之華於四天下悉作華蓋在空而住，於一切處悉雨種種寶、種種華如雲而下。

[0305a27] 當於爾時，世尊仍說住阿蘭若第一義諦。佛告大眾：「汝等一切守攝諸根繫心專念莫令馳散。此魔波旬多將諸眾歌舞調戲，五音作樂眾伎和合，又與婦女眷屬大小圍繞而來。」

[0305b03] 爾時，魔王與諸眷屬尋即來到佉羅帝山牟尼諸仙所依住處。到佛所已，即於佛上虛空之中化七寶蓋，縱廣七由旬而覆佛頂。復以無價真珠瓔珞嚴置佛上，復以種種眾寶、華香、塗香、末香、天鬘、幢幡、寶蓋、金縷、真珠、瓔珞及五音伎樂，供養世尊。右遶三匝，而說偈言：

「我今歸命佛世尊，　　從是終不起惡心，
　瞿曇心定容恕我，　　我當守護佛正法。
　於世更無如世尊，　　憐愍利益眾生者，
　自得解脫令他得，　　是故我歸最勝尊。
　唯佛慈愍一切眾，　　已越生死煩惱山，
　常慈樂度諸眾生，　　今速歸依汝世尊。
　能了有為及無為，　　離二如蓮不著水，
　積德梵行所依身，　　是故我今歸依佛。
　世無寂定無病法，　　清淨常勝伏煩惱，
　唯有正法及涅槃，　　是故歸依無等法。
　於世更無如僧眾，　　和合解脫八丈夫，
　能離一切煩惱縛，　　是故歸依大德僧。
　閑居靜默常一食，　　第一義心恒相應，
　慈悲愍念諸眾生，　　我亦歸依於彼等。
　於三寶種作熾然，　　護養所有佛聲聞，
　我勸一切諸眾生，　　名衣上饌而供養。」

[0305b26] 爾時，會中諸來大眾，若天、若人、乾闥婆等同聲讚言：「善哉，善哉！」

[0305b27] 爾時，世尊告慧命憍陳如而說偈言：

「我已告汝聲聞眾，　　所有相應求解脫，
　常樂所依四聖種，　　以彼得滿菩提道。
　如樹果繁速自害，　　竹蘆結實亦如是，
　如騾懷妊自喪身，　　無智求利亦復然。
　亦如盛夏惡雹雨，　　傷害一切諸苗稼，
　如是貪求利養者，　　必當速失勝菩提。
　又如諸樹華開敷，　　而復為火所焚燒，
　如是貪求利養者，　　亦當退失菩提道。
　若有比丘得供養，　　樂求利養堅著者，
　於世更無如此惡，　　故令不得解脫道，
　如是貪求利養者，　　既得道已還復失。」

[0305c11] 爾時，魔王聞說偈已，即自念言：「沙門瞿曇知我虛偽詐現歸依。」羞愧默然，退坐一面聽法而住。魔諸婦女諸根形貌容狀光色，皆悉枯悴變成惡色，背僂跛躄醜陋弊惡。所有男夫都不復能歌舞調戲，五音作樂皆悉閉塞不能出聲，却坐一面，聽法而住。

大方等大集經月藏分諸阿修羅詣佛所品第三

[0305c19] 爾時，月藏菩薩摩訶薩為欲攝化諸眾生故，說月幢月呪句之時，於彼四大阿修羅王所治之處，一切所有草木、華果、眾寶、瓔珞莊嚴之事，衣服、臥具皆悉變成半月而現。彼等諸事迭相掁觸出五音聲，所有鼓貝箜篌箏笛具足作樂，彼等音中亦復演出如是偈句：

「唯佛化導以安隱，　　并眾住在佉羅山，
　於臭煩惱拔眾生，　　為其說法永斷除。
　凡夫悉墮生死海，　　煩惱駛河起波浪，
　三有更無哀愍者，　　如牟尼尊慈善心。
　多眾聚集一方所，　　天人鳩槃龍夜叉，
　悉依佉羅帝山所，　　於諸苦畏求解脫。
　我等俱時速詣彼，　　為欲聽聞正法故，
　魔王不久或來此，　　而為我等作留難。
　一心聽受勝妙法，　　於彼淨心得大福，
　以福長壽除諸怨，　　於世常受威德樂。
　若以此福求解脫，　　斷諸煩惱得羅漢，
　及斷諸緣作辟支，　　亦能成佛具諸樂。
　如是當得無有疑，　　是故速捨諸緣縛，
　一切當起清淨心，　　速到佛所修供養。
　從此賢劫初以來，　　未有如是大眾集，
　於後久遠彌勒興，　　我等不得許時壽。」

[0306a13] 爾時，於彼四阿修羅城邑宮殿，有如是事，以菩薩力莊嚴加持故，聞是句義皆生信心，各各於其城邑宮殿雲集一處，共相謂言：「今當於此欲有何事？所以者何？我等昔來未曾見者今得見之，昔未聞者今得聞之，無人知者。」

[0306a18] 時魔波旬從己宮下欲禮佛故而往散華，所散之華於四天下皆作華雨。當雨之時，於四阿修羅城邑宮殿，遍一切處皆悉變作最極臭穢，及惡烟塵灰土[土*蓬][土*孛]處處盈滿，蚊虻、蛇蝎、諸惡毒蠅亦復悉滿，憂愁惱亂不可愛樂。

[0306a23] 當於爾時，諸阿修羅城邑宮殿皆悉黑闇，一切阿修羅男夫婦女、童男童女，悉懷最極憂愁惱亂不樂住彼，各於巷陌迭相雲集，至己王所在前住立。阿修羅王見諸衰害極增憂惱，毘摩質多羅阿修羅王，與諸眷屬及所治處一切阿修羅男夫婦女、童男童女，波羅陀阿修羅王、跋持毘盧遮那阿修羅王，與諸眷屬及所治處男夫婦女、童男童女，向羅睺羅阿修羅王所治城邑聚落宮殿。見彼如是諸惡惱亂蚊虻蛇蝎毒蠅等已，三阿修羅王俱至羅睺羅阿修羅王所，於前住立。

[0306b04] 毘摩質多阿修羅王，請問羅睺羅阿修羅王，而說偈言：

「一切修羅諸宮殿，　　猶如地獄等無異，
　熱風暴起來至此，　　一切狀似火燒焚，
　所有樹林諸果實，　　悉皆墮落在於地。
　諸有蓮華及浴池，　　草苗眾華悉枯竭，
　烟塵[土*蓬][土*孛]於我等，　　阿修羅城諸宮殿，
　及有蚊虻蚤惡蠅，　　無量諸惡毒蟲等。
　今聞如是眾惡聲，　　眾生多惱不喜樂，
　諸阿修羅受此苦，　　悉為飢渴所逼惱，
　苦逼無所可歸依，　　一切驚怖心焦枯，
　生死畏等誰威力，　　而不利益我天龍，
　以何方便令休息，　　如是種種怖畏事？
　非是惡龍來至此，　　降伏我等阿修羅？」

[0306b18] 爾時，羅睺羅阿修羅王說偈答言：

「阿修羅輩汝諦聽，　　我等昔日具安樂，
　五欲所須皆稱意，　　神通勇健有大力，
　所持弓刀及箭矟，　　羂索矛[矛*贊]劍輪等，
　一切今當悉退落，　　城邑巷陌盡茫然。
　男夫婦女先凶健，　　顏色端正有勢力，
　悉與諸天共齊等，　　於今時中定當盡。
　命盡眾生白法盡，　　羞恥慚愧解心盡，
　及聰明人所知盡，　　巧行與善聖智盡，
　苗稼及諸華藥盡，　　果味等盡諸戒盡，
　所欲稱意音樂盡，　　眾寶衣服飲食盡，
　喜樂事盡人天盡，　　夜叉乾闥修羅盡，
　婆羅門種剎利盡，　　并諸毘舍首陀盡。
　惟共諸惡眾生等，　　非聖諂曲殺盜婬，
　妄語兩舌綺惡口，　　貪恚胆侫癡邪見，
　儉短增長及飢渴，　　愛離怨會與捕獵，
　見他得利生嫉忌，　　割截斬斫諸破壞，
　毒害刀矟劍輪增，　　面目流淚憂悲苦。
　蚊虻惡風及烟塵，　　斯等竝來為觸惱，
　地獄畜生與餓鬼，　　是等境界大苦海，
　此非善行相應時，　　念念退失於正見。
　白業之人惡事增，　　如是眾惡皆興盛，
　是阿修羅盡時至，　　唯無等乘能遮止。」

[0306c12] 爾時，波羅陀阿修羅王白羅睺羅阿修羅王，說偈問言：

「唯王為諸眾生故，　　常勤精進修諸法，
　具大福德神通力，　　及以智慧莊嚴身。
　此是何力誰所作，　　欲滅我等阿修羅；
　誰能救護於我等？　　當禮敬彼而歸依。」

[0306c18] 爾時，羅睺羅阿修羅王說偈答言：

「此非釋梵天王力，　　亦非自在那羅延，
　又非夜叉及龍神，　　惟除魔王欲自在。
　昔惱諸龍亦如是，　　大仙瞿曇為斷除，
　我等禮彼瞿曇仙，　　能施我等安樂故。」

[0306c23] 爾時，跋持毘盧遮那阿修羅王以偈問言：

「為是天人龍夜叉，　　能施一切安樂者，
　彼何神通精進力，　　為當方便造幻惑，
　於何法中得自在，　　何誰能受彼教勅，
　為於魔力得解脫，　　而得何力使其然？」

[0306c28] 爾時，羅睺羅阿修羅王以偈答言：

「昔見端正大沙門，　　端坐菩提樹陰影，
　魔將軍眾而詣彼，　　以慈悲力速降伏。
　於彼得成勝菩提，　　超過一切諸天眾，
　具大慈悲入涅槃，　　故能枯竭眾苦海。
　此諸仙中最勝幢，　　具足十力眾生藥，
　釋梵自在修羅仙，　　欲自在魔那羅延，
　悉禮於彼作歸處，　　是人能示眾解脫，
　於諸一切三界中，　　超勝所有諸天眾。
　調伏寂靜降諸根，　　樂寂七聖財莊嚴，
　安住涅槃到彼岸，　　悉能枯竭煩惱海。
　是故我等一切眾，　　悉歸能滅諸苦者，
　皆持種種妙香花，　　各各合掌而求請。」

[0307a12] 爾時，羅睺羅、毘摩質多羅、波羅陀、跋持毘盧遮那四阿修羅王，及男夫婦女、童男童女，所有一切阿修羅眾皆悉雲集，有以燒香供養禮佛而求請者；有持種種雜色妙華，有持種種摩尼寶珠，有持種種幢幡、寶蓋、金縷、真珠、瓔珞、衣服，以用奉佛而求請者；有持種種箏瑟、箜篌、簫笛、鼓吹五音作樂，供養禮拜求請佛者。

[0307a19] 羅睺羅阿修羅王以己神通境界之力，大身遊戲兩手執持帝釋毘楞伽摩尼寶鬘，頭面禮拜遙奉世尊。說偈讚曰：

「佛為眾生樂，　　久修諸苦行，
　憐愍一切眾，　　願亦愍我等。
　忍辱如大地，　　悲愍諸眾生，
　休息諸濁惡，　　愍覆於我等。
　佛度諸畏訖，　　得於無上智，
　等心於眾生，　　願愍阿修羅。
　佛以八聖船，　　度脫苦眾生，
　涅槃味充飽，　　慈念阿修羅。
　佛於諸眾生，　　不恥惡種姓，
　一切如赤子，　　是故歸依佛。」

[0307b03] 爾時，毘摩質多羅阿修羅王以兩手捧持一切諸天登祚所著摩尼寶鬘，頭面作禮，以偈讚曰：

「勝過天龍眾，　　修羅鳩槃茶，
　盡除諸煩惱，　　心意所作惡，
　降伏業苦道，　　而到於彼岸。
　遠離於有想，　　及無想眾生，
　悲念眾生故，　　不入於涅槃。
　為諸眾生故，　　能忍一切苦，
　視於諸眾生，　　如母念一子，
　願愍於此等，　　苦處灑悲水。
　休息苦惱觸，　　煩惱水所溺，
　起發堅勇者，　　願救眾生苦。
　念今苦苦至，　　為魔力所壞，
　苦觸阿修羅，　　願灑大悲水。
　眾生若於佛，　　起於瞋惡心，
　而不能動佛，　　身心少分者。
　若彼所有樂，　　境界身心事，
　佛常等慈悲，　　於此更無異。
　惟佛於天人，　　能施一切樂，
　我等為魔惱，　　心孤無所依。
　無有餘眾生，　　能滅於魔業，
　惟佛速除遣，　　盡壞無有餘。
　諸天龍證知，　　夜叉阿修羅，
　如佛眾生最，　　能救一切苦。
　魔欲速滅我，　　修羅諸宮殿，
　願速放戒光，　　施我滿足樂。」

[0307c01] 爾時，波羅陀阿修羅王兩手捧持梵天光幢摩尼寶珠和合天鬘，頭面作禮，說偈讚曰：

「流轉獄所縛，　　離諸一切樂，
　極惡大巨海，　　沒溺無所依。
　唯佛精勤行，　　於三阿僧祇，
　自度到彼岸，　　悉竭煩惱海。
　為諸眾生故，　　六年行苦行，
　而得無上智，　　滅除彼煩惱。
　我等為魔嬈，　　無力受諸苦，
　願除魔所加，　　洗浴我等宮。
　此等僧祇眾，　　為諸苦所惱，
　願救此諸苦，　　當往見世尊。」

[0307c13] 爾時，跋持毘盧遮那阿修羅王兩手捧持梵天艶光摩尼寶鬘，頭面作禮，以偈讚曰：

「今禮牟尼尊，　　於法自在者，
　超過釋梵王，　　降魔及軍眾，
　超過日月光，　　及與四天王，
　慈悲明日月，　　普照諸眾生。
　五日並出時，　　海水悉枯竭，
　若供佛功德，　　無能枯竭者。
　超度於三界，　　而入無畏城，
　大悲覆眾生，　　諸苦悉除滅。
　等心諸眾生，　　如母視一子，
　我等憂翳障，　　慈風願吹散。
　更無餘歸依，　　可救我等苦，
　如佛功德滿，　　莫捨修羅宮。」

[0307c27] 爾時，世尊以佛耳聞、以佛眼見諸阿修羅城邑宮殿，魔力所加，一切諸難皆悉周遍無有遺餘俱受熱惱：「願樂求我蔭覆救護，為歸為趣。我當救護諸阿修羅，今正是時。」

[0308a01] 于時，世尊以大悲威勢現一切樂，即入悲風光明三昧，三昧力故，令四阿修羅宮殿所有魔之神力所加苦事，一念之頃皆悉休息還復如故，亦如三十三天宮殿，於中即現第一妙樂可樂之事。

[0308a06] 彼諸阿修羅見已，踊躍心生歡喜，口眼皆悅熈怡微笑，皆作是言：「南無佛陀。南無佛陀。」作是語已，即以諸天勝妙寶鬘，向佛方所遙擲奉獻。

[0308a09] 其羅睺羅阿修羅王所擲寶鬘即到佛所，於佛頂上空中而住。毘摩質多羅阿修羅王所擲寶鬘亦到佛所，於虛空中住右肩上。波羅陀阿修羅王所擲寶鬘亦到佛所，於虛空中住左肩上。跋持毘盧遮那阿修羅王所擲寶鬘亦到佛所，住於佛前放光而照。其餘所有諸阿修羅，復持種種眾寶香華、幢幡、寶蓋，及以金縷、寶珠、天鬘、真珠、瓔珞、種種衣服、塗香、末香，彼等一切悉向世尊遙擲奉獻，而以供養。

[0308a18] 是時，於此佉羅帝山牟尼諸仙所依住處，雨種種華乃至末香如降暴雨。

[0308a20] 爾時，會中有菩薩摩訶薩名求斷疑，從座而起偏袒右肩，合掌禮佛，以偈問曰：

「大仙世尊無量智，　　於先已雨如是雨，
　現諸神通變化瑞，　　月藏菩薩來到此。
　今復雨於種種寶，　　誰當復來到於此？
　為是大德諸菩薩，　　為是他方諸佛使？」

[0308a26] 爾時，佛告求斷疑菩薩摩訶薩言：「善男子！此是魔王波旬，於四阿修羅城邑宮殿，化作陰闇、灰塵、烟霧、蚊虻、毒蠅及以種種毒蛇、蜂蝎，於彼一切樹林、草木、華果、泉池皆悉枯涸，一切阿修羅苦困欲死。彼等向我一心歸依合掌作禮，以種種華乃至末香，於彼阿修羅所住城邑，向我遙擲而作供養。羅睺羅阿修羅王所擲寶鬘，今我頂上者是也。毘摩質多羅阿修羅王所擲寶鬘，在我右肩者是也。波羅陀阿修羅王所擲寶鬘，在我左肩者是也。跋持毘盧遮那阿修羅王所擲寶鬘，今在我前者是也。」

[0308b08] 爾時，魔王波旬從坐而起，向佛合掌恭敬禮拜，而作是言：「此諸阿修羅蒙佛恩福，我今亦令諸阿修羅還得具足饒益安樂。」

[0308b10] 佛告波旬：「汝今不須作如是言，我已令其充足安樂。我諸阿修羅城邑宮殿，轉勝微妙樂具悉有還復如故。何以故？彼等四大阿修羅王是我親舊，如是其餘所有一切阿修羅等，於我得信敬仰尊重心生希有，今當不久來至於此為聽法故。」

[0308b16] 魔王波旬復生惡心，而作是念：「我是一切欲界之中最勝自在，於諸眾生能作苦樂。沙門是人，何能狡猾幻惑異端妖邪多語，敢共我競而欲與我挍量比並？釋梵四王摩醯首羅那羅延天、轉輪聖王、一切眾生，無能與我挍量比並作相違者。今此瞿曇，作幻誑惑一切眾生，遍四天下地及虛空一切盈滿，皆悉欲見瞿曇故來，今此下賤畜生之類諸阿修羅亦復蒙攝。我今當作魔之境界神通勢力遊戲所加，更作幻惑惱亂於彼沙門瞿曇，及以降伏諸來會眾。」

[0308b26] 時魔波旬觀其眷屬而說偈言：

「諸魔各作念，　　我常降伏怨，
　及惱此會眾，　　并禁阿修羅。」

[0308c01] 爾時，世尊而說偈言：

「汝等見我力，　　昔於菩提樹，
　天神為證明，　　我修真正法。
　隨汝所有力，　　恣汝當現之；
　若能惱我者，　　我當作歸依。」

[0308c06] 爾時，魔王波旬復增第一極重瞋恨，以一切魔力境界神通遊戲所加，念於四方最熱之風，令其一切諸來大眾熱風觸惱而作降伏；于時世尊即入摧伏魔力三昧，其三昧力即於四方復起第一妙香涼風，觸其身分皆受快樂。魔王波旬知是事已，復於佛前化大火聚；世尊即於彼處化作清涼大池，水涌上出。魔王見已，復於空中降雨大石；佛即變其所雨之石，悉令化作種種天華而雨其處。魔王波旬及與眷屬，復以兩手捉佉羅帝山，而欲速疾震動三千大千世界；佛復以此三千地界加作金剛，尚不能動乃至一塵，況能多也。

[0308c18] 魔王復以瞋怒之力，向阿修羅所住之方，放口噓氣成黑氣雲，令其城邑宮殿陰闇，使諸阿修羅重復迷惑不能去來。爾時，世尊即復變其所吹氣雲，令作種種天妙華雲。爾時，於彼四阿修羅城邑宮殿，復雨種種天華之雨，其華雨中演出百千微妙法門，所謂佛聲、法聲、僧聲、檀那波羅蜜聲乃至般若波羅蜜聲、三善行聲、三歸依聲、三律儀聲、三不護聲、三依止聲、三種菩提聲、三乘聲、三修聲、三種善根聲、越度三界聲、三受聲、三解脫聲、三示現聲、四念處聲、四正勤聲、四如意足聲、四不壞信聲、四禪聲、四梵住聲、四攝聲、四無礙智聲、四無色定三摩跋提聲、四聖諦聲、五根聲、五力聲、五支三昧聲、五解脫入聲、顯示六根聲、六和敬聲、六念聲、六通聲、七聖財聲、七識住聲、七覺分聲、八聖道聲、九次第定聲、十聖處聲、佛十力聲、大慈聲大悲聲、因緣生起聲、心不可壞聲、捨一切惡見聲、不忘菩提心聲、不退轉聲、忍聲、三昧聲、陀羅尼聲、授記登祚聲、無生忍聲、苦行聲、十地聲、十八不共佛法聲、到菩提聲、轉法輪聲、不可壞佛聲、捨聲、厭聲、解脫定聲、滅聲、成就眾生聲、攝受正法聲、辯才聲、無常聲、苦聲、無我聲、空聲、無所作聲、寂靜聲、無生聲、如聲、實際聲、入法界聲。無眾生無命無養育無受者、如如不生不滅不常不斷不去不來不住不行聲，大神通變化聲、加護三寶種聲，乃至大般涅槃聲、地獄畜生餓鬼人天苦五陰重擔聲、數數流轉生死與愛別離聲、一切有為流轉之獄如幻芭蕉水月響聲、信念精進忍及智慧十善業道護持聲、出彼流轉獄聲，於彼華雨出是無量百千種聲。彼諸音聲，能令無量阿僧祇等阿修羅於三寶中深得敬信，尊重歸依生希有心，渴仰欲見釋迦牟尼，及欲聽法供奉眾僧，極甚驚怖，流轉生死與愛別離，悕望涅槃。

[0309a24] 彼諸一切阿修羅等俱發聲言：「南無釋迦牟尼如來！南無釋迦牟尼如來！我等今往見於釋迦牟尼如來，禮拜供養故，聽法故，及供奉眾僧故，為看大集故，為求無上菩提乘故，為退落魔幢故，為建立法幢故，為三寶種不斷絕故，為聽第一義聖諦法門故，為休息煩惱道苦道故，為斷截魔縛故，為枯竭愛河故，為滿法海故，為入智海故，為成熟眾生海故，為供養諸佛海故。是故，我等及諸眷屬往詣佛所，不為惡魔於我等中更得自在，我等從今不復重遭如是之苦。」

[0309b07] 爾時，牟真隣陀阿修羅王復作是言：「我今亦與婦妾宮人男女大小，諸阿修羅婦女眷屬八萬四千，一切皆悉著青衣服青色莊嚴，青傘青蓋青幢青幡青車青華，青色摩尼琴瑟箜篌，青寶青鼓。我今將諸五音作樂歌舞調戲第一莊嚴，及將眷屬而往見佛，恭敬禮拜聽受妙法，供奉眾僧，故往詣佛所。」

[0309b14] 爾時，須質多羅阿修羅王復作是言：「我今亦與婦妾宮人、男女眷屬、九十九百千阿修羅婦女，一切皆著黃衣莊嚴，乃至供奉眾僧故往詣佛所。」

[0309b18] 爾時，睒婆羅阿修羅王復作是言：「我今亦與婦妾宮人、男女眷屬、百千億阿修羅婦女，一切皆悉著紺色衣瓔珞莊嚴，乃至供奉眾僧往詣佛所。」

[0309b22] 爾時，跋持毘盧遮那阿修羅王復作是言：「我今亦與婦妾宮人、男女眷屬、九十九頻婆羅阿修羅婦女，一切悉著朱色衣服瓔珞莊嚴，乃至往詣佛所。」

[0309b26] 爾時，毘摩質多羅阿修羅王復作是言：「我今亦與婦妾宮人、男女眷屬、九十九惡初矣尼百千阿修羅婦女，一切悉著頗梨色衣瓔珞莊嚴，乃至往詣佛所。」

[0309c01] 爾時，羅睺羅阿修羅王復作是言：「我今亦與夫人婇女、男女眷屬，及土田主附庸王，并及長者、臣將、左右、城邑、聚落、所有人眾，如恒河沙等阿修羅婦女，一切悉著馬瑙色衣瓔珞莊嚴，復持馬瑙色衣，及與幢幡寶蓋、金縷、真珠、瓔珞、摩尼寶珠、香華、塗香及所乘車，皆悉同是馬瑙之色，并以鼓角、琴瑟、箜篌、簫笛、伎樂，如是等事皆馬瑙色，相與作樂歌舞戲笑，最勝莊嚴在於虛空，為欲見佛禮拜供養，及為聽法供奉眾僧故，往詣佛所。」如前所說，皆悉嚴備彼諸色相，第一微妙希有未有，昔來未聞如是等大莊嚴事，從彼阿修羅所居處出住在空中。

[0309c14] 爾時，毘摩質多羅阿修羅王，及與眷屬五音作樂歌舞戲笑，詣羅睺羅阿修羅王於前而引。

[0309c17] 爾時，波羅陀阿修羅王，及與眷屬皆大嚴持，到羅睺羅阿修羅王右廂而引。

[0309c19] 爾時，跋持毘盧遮那阿修羅王，并與眷屬亦復如是具大莊嚴，到羅睺羅阿修羅王左廂而引。

[0309c22] 爾時，睒婆羅阿修羅王，及與眷屬亦悉嚴持，詣羅睺羅阿修羅王於後而引。

[0309c24] 爾時，牟真隣陀阿修羅王，及與眷屬亦大嚴駕，到羅睺羅阿修羅王在上而引。

[0309c26] 爾時，須質多羅阿修羅王，及與眷屬如是莊嚴，亦到羅睺羅阿修羅王在下而引。

[0309c28] 爾時，於中羅睺羅阿修羅王及與眷屬，如是色相以大莊嚴，五音伎樂一時俱作，歌舞戲笑音聲和合而詣佛所。復以兩手持種種寶華天鬘塗香，向佛方所遙散奉獻，到佉羅帝山上變作大雲空中而住。其佉羅帝山牟尼諸仙所依住處，雨種種寶、種種華、種種天鬘、種種塗香。

[0310a06] 爾時，會中有諸眾生作如是念：「欲有何事，是何等力先作此瑞？」

[0310a08] 爾時，世尊告慧命耶舍言：「汝等比丘當自正念繫心而住，勿得散亂。」

[0310a09] 世尊復告慧命耶舍：「汝等比丘當以精勤繫念而住，勿得散亂，若能精勤繫念不散，則能休息煩惱之道及除苦道，能住第一義諦，能滿六波羅蜜，不久得成阿耨多羅三藐三菩提。此是諸阿修羅及與一切眷屬妓女而今欲來，并作五音妓樂和合而作莊嚴，為禮拜我供養聽法。是故汝等勿得散亂，繫念而住。」

[0310a16] 爾時，一切阿修羅及與眷屬，尋即來到佉羅帝山。到已，即時右遶其山，三匝訖已，將諸眷屬詣世尊所。

[0310a19] 爾時，羅睺羅阿修羅王向世尊頭面作禮，右遶三匝，於前住立，持梵天髻上光明艶色摩尼寶珠置於佛前；復用種種寶華、末香、幢幡、寶蓋，及以金縷、真珠、瓔珞；復以種種歌舞作樂而用供養，合掌向佛說偈讚曰：

「心調士中最，　　能施一切樂，
　法燈常法施，　　增長法智慧。
　世尊然法炬，　　天人皆悉知，
　了達悕望法，　　安住涅槃道。
　唯佛蔭諸眾，　　如蓋覆一切，
　摧伏諸陰魔，　　死魔煩惱魔，
　降魔及軍眾，　　并及惡心意，
　稽首於世尊，　　勇健愍諸有。
　是魔極惡心，　　常行諸惡事，
　此是彼戲笑，　　欲得眾生苦。
　此諸修羅宮，　　苦雲悉彌覆，
　佛即起悲心，　　觸我諸修羅。
　佛為眾生故，　　修諸苦行訖，
　多劫修檀戒，　　行忍及智慧。
　世尊更不作，　　諸餘惡行事，
　佛以如是事，　　足令我得樂。
　惟佛精進士，　　三界無等雙，
　離諸煩惱縛，　　解脫於三有。
　佛仍於眾生，　　慈悲而常轉，
　禮佛不動山，　　慈心正安住。」

[0310b15] 爾時，毘摩質多阿修羅王及與眷屬，頭面接足禮拜世尊，右遶三匝佛前住立，即以千斤閻浮檀金置於佛前。復以日愛寶摩尼珠置在佛上，如是種種寶、種種香華，乃至種種歌舞伎樂而作供養，合掌恭敬，說偈讚曰：

「釋梵大自在，　　輪王那羅延，
　護世及波旬，　　悉無如是力。
　天龍夜叉等，　　人及阿修羅，
　亦無如世尊，　　慈悲大勢力。
　惟佛眾生最，　　如地不瞋喜，
　能忍一切惡，　　并作惡業者，
　等視諸眾生，　　如母愛其子，
　心平於一切，　　是故禮佛足。
　願護此一法，　　勿使魔更來，
　不令彼得勝，　　作此惡惱害。
　一切惡瞋怒，　　及以最極惡，
　實語願說呪，　　降伏諸魔軍。
　如人身無病，　　不求諸醫師，
　如是阿修羅，　　無事不想佛。
　我今甚歡喜，　　來詣於佛所，
　願說清淨法，　　令到菩提道。
　顯示諸賢聖，　　寂定如虛空，
　遠離於諸惡，　　及離我我所。
　速知於實際，　　能除諸煩惱，
　速斷一切縛，　　得知最上道。」

[0310c11] 爾時，波羅陀阿修羅王及與眷屬，頂禮佛足右遶三匝，持眾雜色種種寶樹，狀如波吒羅七寶之樹置於佛後。種種寶葉華果、金縷真珠瓔珞、天生寶鬘、天瓔衣服、指印環玔、寶蓋幢幡、手瓔珞、脚瓔珞、臂瓔珞，寶莊嚴具於佛頭上空中垂下，乃至種種歌舞作樂而供養佛。一心合掌，說偈讚曰：

「眾生常為彼，　　煩惱火所燒，
　求樂恒不得，　　不遇施樂者。
　一切住惡道，　　惟佛眾生藥，
　安住解脫道，　　能救一切苦。
　惟佛賞人主，　　三有中更無，
　愍進智慧水，　　眾德滿如海。
　為盲失道者，　　安住於正路，
　導引諸眾生，　　住勝涅槃道。
　凡夫飢無厭，　　唯佛能充飽；
　常為煩惱溺，　　唯佛能救拔。
　遭溺之病苦，　　苦逼失其念，
　如此苦苦者，　　導師為親救。
　惡心眾生等，　　龍鬼諸羅剎，
　見佛得正念，　　安住大悲心。
　唯佛於三界，　　能作救護者，
　我等已孤獨，　　悉為眾苦溺。
　我等皆一心，　　一切樂法住，
　願說最上義，　　令我得菩提。
　以得於佛眼，　　最上諸佛智，
　速伏諸魔怨，　　願降正法雨。」

[0311a09] 爾時，跋持毘盧遮那阿修羅王將諸眷屬，頂禮佛足右遶三匝，於佛右左積閻浮檀金；復以種種寶、種種華、種種末香、寶蓋、幢幡，及以金縷、真珠、瓔珞、歌舞作樂，合掌供養，說偈讚曰：

「福田福德水，　　福種福德牙，
　福樹福德枝，　　福條福德葉，
　福華福味果，　　最上福味漿。
　福色福陰影，　　福德子成就，
　佛福善堅固，　　福勇能伏他，
　福色勇健士，　　福德不動山，
　福華覆蓋土，　　福藥所依身。
　福山最上頂，　　放福智慧水，
　福德海甚深，　　福德眾生依，
　妙福眾寶磺，　　福味如巨海。
　福器盛甘露，　　福願皆盛滿，
　福商恒將向，　　無漏寶國土。
　我等眾福盡，　　是故歸依佛，
　福德賢寶瓶，　　願愍施我等。」

[0311a28] 爾時，復有阿修羅仙，名一切菩提鬘，具有大福大威德大智慧大苦行，以菩提心而作莊嚴，得五神通離諸塵垢，安住成就一切眾生，常化一切阿修羅等堪受彼供，是諸阿修羅無上導師，與九萬五千具足五通阿修羅仙，前後圍遶來詣佛所頂禮佛足，以真金瓶盛八功德水，置於佛前并獻寶杖；復與九萬五千眷屬各各執持異種寶蓋，以奉世尊右遶三匝，合掌向佛，說偈讚曰：

「忍辱如大地，　　忍水常盈滿，
　安住於淨忍，　　寧心無所失。
　煩惱渴愛盡，　　安處於信財，
　佛住慈悲心，　　置眾菩提道。
　說法猶如水，　　若聞如是法，
　愛樂菩提心，　　能成第一義。
　大悲願調伏，　　此諸下劣行，
　願受我修羅，　　所獻眾寶物。
　三界所有供，　　棄捨不求染，
　唯佛無煩惱，　　堪受世供養。
　佛以大菩提，　　嚴三有眾生，
　願說第一義，　　為得菩提故。
　我於拘留孫，　　曾聞第一義，
　拘那含牟尼，　　迦葉佛亦然。
　我以自願力，　　應現阿修羅，
　為化修羅故，　　修行菩提道。
　聞法獲德藏，　　復能轉示他，
　降魔惡徒黨，　　熾然正法朋。
　於此濁惡世，　　難有功德人，
　現佛境界事，　　是佛妙神力。」

大集經卷第四十七

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA