大智度論釋習相應品第三  之餘  (卷三十七)
聖者龍樹造

後秦龜茲國三藏鳩摩羅什譯

[0329c07]  【經】

[0329c07]  「復次，舍利弗！菩薩摩訶薩行般若波羅蜜，  薩婆若不與過去世合。何以故？過去世不  可見，何況薩婆若與過去世合！薩婆若不與
未來世合。何以故？未來世不可見，何況薩婆  若與未來世合！薩婆若不與現在世合。何以  故？現在世不可見，何況薩婆若與現在世合！
舍利弗！菩薩摩訶薩如是習應，是名與般若  波羅蜜相應。」

[0329c14]  【論】

[0329c14]  釋曰：

[0329c14]  菩薩行般若波羅蜜，  不觀薩婆若與過去世同。何以故？過去世  是虛妄，薩婆若是實法；過去世是生滅相，薩
婆若非生滅相。過去世及法求覓不可得，何  況薩婆若與過去世合！

[0329c18]  復次，佛自說因緣：  「菩薩摩訶薩行般若波羅蜜，不見過去世，  何況薩婆若與過去世合！」

[0329c20]  未來、現在世亦如  是。未來世除生滅相，其餘義同。

[0329c21]  復次，以時  故說有三世：過去、未來、現在。「時」義，如「一時」  中說。

[0329c23]  復次，薩婆若是十方三世諸佛真實智  慧；三世者，從凡夫虛妄生，云何與薩婆若  合？譬如真金不與弊鐵同相。

[0329c25]  問曰：

[0329c25]  如〈隨喜  品〉中說「菩薩摩訶薩念過去、現在諸佛薩婆  若智慧等諸功德，迴向阿耨多羅三藐三菩
提」，云何言「過去、現在世不與薩婆若合」？

[0329c28]  答  曰：

[0329c29]  若以著心取相念薩婆若者，不名迴  向阿耨多羅三藐三菩提；譬如雜毒食，初雖  香美，後不便身。若菩薩分別過去、現在諸
佛薩婆若者，應與三世合；今不取相故，則  無有合。

[0330a04]  問曰：

[0330a04]  菩薩亦念「未來世當成佛薩  婆若」，亦自念「我當得薩婆若」，是名與未來  世薩婆若合，云何言「不合」？

[0330a06]  答曰：

[0330a06]  薩婆若過  三界，出三世，畢竟清淨相；行者但以憶想  分別：「我當得是薩婆若。」如世間法，憶想當
有所得，而是事未生未有，時節未至，因緣  未會，都無處所，云何當與合？如明當服  蘇，今已憶臭。

[0330a11]  又如迦栴延弟子輩言：「未  來世中菩提語菩薩言：『若能修相好身者，  我當來處之。』如貴家女自恣無難，遣使
語貧家子言：『汝好莊嚴房舍幃帳，種種備  具，我當來處汝家中。』」如是說者，是不如法。

[0330a16]  以是故，不得以薩婆若與三世合。

[0330a16]  問曰：

[0330a17]  餘法甚多，何以但說薩婆若？

[0330a17]  答曰：

[0330a17]  是薩婆若，  菩薩所歸趣，深心欲得，於三世中求索故。

[0330a19]  問曰：

[0330a19]  何以不於有為、無為法中求？

[0330a19]  答曰：

[0330a19]  後  當說一切法中求。

[0330a21]  【經】

[0330a21]  「復次，舍利弗！菩薩摩訶薩行般若波羅蜜，  色不與薩婆若合，色不可見故；受、想、行、識亦
如是。眼不與薩婆若合，眼不可見故；耳、鼻、舌、  身、意亦如是。色不與薩婆若合，色不可見故；  聲、香、味、觸、法亦如是。舍利弗！菩薩摩訶薩如
是習應，名與般若波羅蜜相應。」

[0330a26]  【論】

[0330a26]  問曰：

[0330a26]  何  以但說五眾、十二入，不說十八界、十二因  緣？

[0330a28]  答曰：

[0330a28]  應當說！或時誦者忘失。何以知之？  佛所說五眾、十二入、十八界、十二因緣，事、垢、  淨。五眾、十八界、十二入、十二因緣名為事；不
定是垢、不定是淨；是中或有結使生，或有  善法生；如田定能生物，隨種皆生。眾、界、入、  十二因緣，是為事；六波羅蜜乃至一切種智，
是為淨種。所以不說垢者，是菩薩結使已  薄，不以自惱，是故不說。又菩薩智慧深入，  解諸法空，無諸煩惱，但集諸功德。以是故，  應說十八界、十二因緣。

[0330b08]  如色等事中不應  有薩婆若合。所以者何？是薩婆若，三世中不  可得故；色等事中亦不可得，是皆世間因緣  和合，無有定性。

[0330b12]  【經】

[0330b12]  「復次，舍利弗！菩薩摩訶薩行般若波羅蜜，  檀波羅蜜不與薩婆若合，檀波羅蜜不可見  故；乃至般若波羅蜜亦如是。四念處不與薩
婆若合，四念處不可見故；乃至八聖道分亦  如是。」

[0330b16]  【論】

[0330b16]  問曰：

[0330b16]  五眾等是世間法，可不與薩  婆若合，六波羅蜜云何不與合？

[0330b17]  答曰：

[0330b17]  六波  羅蜜有二種：一者、世間，二者、出世間。為世  間檀波羅蜜故，說不與合；出世間檀波羅  蜜，應與合。

[0330b20]  復次，菩薩行六波羅蜜，漏結未  盡，不得與佛薩婆若合。

[0330b21]  復次，佛說六波羅  蜜空，尚不可見，何況與薩婆若合！

[0330b22]  三十七品  亦如是。

[0330b23]  問曰：

[0330b23]  是六波羅蜜，雜有道、俗故；三  十七品趣涅槃道，云何不合？

[0330b24]  答曰：

[0330b24]  三十七  品是二乘法，但為涅槃；菩薩為佛道，是故  不合。

[0330b26]  問曰：

[0330b26]  〈摩訶衍品〉中有三十七品，亦是  菩薩道，云何不與薩婆若合？

[0330b27]  答曰：

[0330b27]  有菩薩  以著心故，行三十七品，多迴向涅槃，是  故佛說不合。

[0330c01]  【經】

[0330c01]  「佛十力，乃至十八不共法不與薩婆若  合，佛十力乃至十八不共法不可見故。舍利  弗！菩薩摩訶薩如是習應，是名與般若波  羅蜜相應。」

[0330c04]  【論】

[0330c04]  釋曰：

[0330c04]  是十力乃至十八不共  法，雖是妙法，為薩婆若故行；以菩薩漏結  未盡，故不應與薩婆若合。

[0330c06]  復次，佛十力等  法有三種：一者、菩薩所行，雖未得佛道，漸  漸修習；二者、佛所得，而菩薩憶想分別求之；
三者、佛心所得。上二種不應與合；下一種  雖可合，而菩薩未得，是故不合。

[0330c10]  復次，空故  不可見，不可見故不合。是以皆言「不可見  故」。

[0330c13]  【經】

[0330c13]  「復次，舍利弗！菩薩摩訶薩行般若波羅蜜，  佛不與薩婆若合，薩婆若不與佛合；菩提不  與薩婆若合，薩婆若不與菩提合。」

[0330c15]  【論】

[0330c15]  問曰：

[0330c16]  菩薩及菩薩法可不與薩婆若合，云何佛  及菩提復不與合？

[0330c17]  答曰：

[0330c17]  佛是人，薩婆若是  法；人是假名，法是因緣。眾生乃至知者、見者  無故，佛亦無——眾生中尊上第一，是名為佛，是  故不合。

[0330c20]  復次，得薩婆若故名為佛。若佛得  薩婆若，先以是佛，不須薩婆若；若非佛得  薩婆若者，何以言「佛得薩婆若」？以是故，和
合因緣生，不得言先後。

[0330c23]  復次，離佛無薩婆  若，離薩婆若無佛；得薩婆若故名佛，佛  所有故名薩婆若。

[0330c25]  問曰：

[0330c25]  佛是人故可不與  合，菩提是無上道，云何不合？

[0330c26]  答曰：

[0330c26]  菩提  名為佛智慧，薩婆若名為佛一切智慧；十  力智為菩提，第十一如實智名為薩婆若——  二智不得一心中生。

[0330c29]  復次，是十力等諸佛法  及佛菩提，皆是菩薩憶想分別非實，唯佛所  得薩婆若是實。今此菩提，是菩薩菩提，是心
中虛妄未實，云何與薩婆若合？

[0331a03]  復次，此經  中，佛自說不合因緣：

[0331a05]  【經】

[0331a05]  「何以故？佛即是薩婆若，薩婆若即是佛；  菩提即是薩婆若，薩婆若即是菩提。舍利弗！  菩薩摩訶薩行般若波羅蜜，如是習應，是
名與般若波羅蜜相應。

[0331a08]  「復次，舍利弗！菩薩摩  訶薩行般若波羅蜜，不習色有、不習色無，受、  想、行、識亦如是；不習色有常、不習色無常，受、
想、行、識亦如是；不習色苦、不習色樂，受、想、行、  識亦如是；不習色我、不習色非我，受、想、行、識  亦如是；不習色寂滅、不習色非寂滅，受、想、行、
識亦如是；不習色空、不習色非空，受、想、行、識  亦如是；不習色有相、不習色無相，受、想、行、識  亦如是；不習色有作、不習色無作，受、想、行、識
亦如是。是菩薩摩訶薩行般若波羅蜜時，不  作是念：『我行般若波羅蜜、不行般若波羅蜜、  非行非不行般若波羅蜜。』舍利弗！菩薩摩訶
薩如是習應，是名與般若波羅蜜相應。」

[0331a21]  【論】

[0331a21]  釋曰：

[0331a21]  若菩薩觀五眾非有、非無，於是  亦不著；爾時，與般若波羅蜜相應。所以者  何？一切世間著二見：若有，若無。順生死流
者多著有，逆生死流者多著無；我見多者  著有，邪見多者著無。

[0331a25]  復次，四見多者著有，  邪見多者著無。二毒多者著有，無明多者  著無。不知五眾因緣集生著有，不知集
者著無。近惡知識及邪見外書故，墮斷滅、  無罪福中，無見者著無；餘者著有。或有眾  生謂一切皆空，心著是空；著是空故，名為
「無見」。或有眾生謂一切六根所知法皆有，是  為「有見」。愛多者著有見，見多者著無見。

[0331b03]  如  是等眾生著有見、無見。

[0331b04]  是二種見，虛妄非實，  破中道。譬如人行狹道，一邊深水，一邊大  火，二邊俱死；著有、著無，二事俱失。所以者何？
若諸法定實有，則無因緣；若從因緣和合  生，是法無自性，若無自性即是空！若無法  是實，則無罪福、無縛無解，亦無諸法種種  之異。

[0331b10]  復次，有見者與無見者相違，相違故  有是非，是非故共諍，有諍故起諸結使，結  使故生業，生業故開惡道門；實相中無有
相違、是非、鬪諍！

[0331b13]  復次，著有者，事若無常，則生  憂惱；若著無者，作諸罪業，死墮地獄受苦。

[0331b15]  不著有無者，無有如是等種種過失；  應捨是，則得實。

[0331b16]  復次，是五眾若常、若無常，是  事不然！所以者何？若五眾常，則無生無滅，  無生無滅故則無罪福，無罪福故則無善
惡果報，世間如涅槃不壞相。如是妄語，誰  當信者！現見死亡啼哭，是則眾生無常；如  草木彫落、華果磨滅，是則外物無常；大劫
盡時，一切都滅，是為大無常。如是等種種因  緣，如是五眾常不可得。

[0331b23]  復次，無常破常，不  應以無常為是。所以者何？若諸法無常  相，念念皆滅，則六情不能取六塵。所以者
何？內心、外塵俱無住故，不應得緣、不應得  知，亦無修習因緣果報！因緣多故，果報亦  多，此事不應得。

[0331b28]  又以有常見與無常見共  諍。

[0331b29]  如是等種種因緣，五眾無常則不可得。

[0331c01]  苦樂、我非我、若空若實、有相無相、有作無  作，此義如先處處說。

[0331c02]  「五眾寂滅」者，因緣生故  無性，無性故寂滅，寂滅故如涅槃。

[0331c03]  三毒熾  然故不寂滅，無常火然故不寂滅，不著三  毒實相故不寂滅，三毒各各分別相故不寂  滅。此義先未說，故今是中說。

[0331c06]  若菩薩摩訶薩  能如是離二邊、行中道，「行般若波羅蜜」亦  不著。所以者何？菩薩不可得，般若波羅蜜亦  不可得故。

[0331c09]  「不行般若波羅蜜」亦不著。所以  者何？餘諸凡夫不能如菩薩觀諸法實  相，云何當言「我不行般若波羅蜜」？

[0331c11]  「行、不行」  亦不著，二俱過故。

[0331c12]  是名與般若波羅蜜相  應相。

[0331c14]  【經】

[0331c14]  「復次，舍利弗！菩薩摩訶薩不為般若波羅  蜜故行般若波羅蜜，不為檀波羅蜜、尸羅波  羅蜜、羼提波羅蜜、毘梨耶波羅蜜、禪波羅蜜故
行般若波羅蜜。不為阿鞞跋致地故行般若  波羅蜜，不為成就眾生故行般若波羅蜜，  不為淨佛世界故行般若波羅蜜。不為佛十
力、四無所畏、四無礙智、十八不共法故行般若  波羅蜜。不為內空故行般若波羅蜜，不為外  空、內外空、空空、大空、第一義空、有為空、無為空、
畢竟空、無始空、散空、性空、諸法空、自相空、不可  得空、無法空、有法空、無法有法空故行般若波  羅蜜。不為如、法性、實際故行般若波羅蜜。何
以故？是菩薩摩訶薩行般若波羅蜜時，不壞  諸法相故。如是習應，是名與般若波羅蜜相  應。」

[0331c28]  【論】

[0331c28]  問曰：

[0331c28]  六波羅蜜乃至如、法性、實際，此  是佛法。菩薩若不為是佛法故行般若波  羅蜜，更有何法可為行般若波羅蜜？

[0332a01]  答曰：

[0332a02]  如佛此中自說：「諸法無有破壞者，不壞諸  法相故；亦不分別是檀、是慳，乃至是三界、是  實際。」

[0332a04]  復次，有菩薩於此善法，深心繫著，  以繫著故能生罪；為是人故，說：「是六波羅  蜜乃至實際皆空，無有自性，如夢如幻，汝
莫生著！真菩薩不為是故行。」有菩薩心  無所著，行六波羅蜜乃至實際；為是人故，  說為是事故行般若波羅蜜。如後品中說：
「為具足六波羅蜜，乃至為教化眾生、淨佛  世界故，行般若波羅蜜。」

[0332a12]  【經】

[0332a12]  「復次，舍利弗！菩薩摩訶薩行般若波羅蜜，  不為如意神通故行般若波羅蜜，不為天耳  故、不為他心智故、不為宿命智故、不為天
眼故、不為漏盡神通故行般若波羅蜜。何以  故？菩薩摩訶薩行般若波羅蜜，尚不見般若  波羅蜜，何況見菩薩神通！舍利弗！菩薩摩訶
薩如是行，是名與般若波羅蜜相應。」

[0332a18]  【論】

[0332a18]  問  曰：

[0332a19]  先說「禪波羅蜜」中已具說五神通，今何  以復重說？

[0332a20]  答曰：

[0332a20]  彼中總相說，不列名字；此  中別相說。

[0332a21]  復次，功德果報，所謂五神通；菩薩  得是五神通，廣能利益眾生。

[0332a22]  復次，雖有慈  悲、般若波羅蜜，無五神通者，如鳥無兩翼，  不能高翔；如健人無諸器杖而入敵陣；  如樹無華果，無所饒益；如枯渠無水，無
所潤及；以是故重說五神通，及餘無量佛  法中別說，無咎。

[0332a27]  問曰：

[0332a27]  若爾者，佛何以言「莫  為五神通故行般若波羅蜜」？

[0332a28]  答曰：

[0332a28]  多有無  方便菩薩，得五神通，輕餘菩薩，心生憍高，  為是故說。所以者何？菩薩於般若波羅蜜  諸佛之母尚不著，何況五神通！

[0332b03]  【經】

[0332b03]  「復次，舍利弗！菩薩摩訶薩行般若波羅蜜，  不作是念：『我以如意神通，飛到東方，供養恭  敬如恒河沙等諸佛；南西北方、四維、上下亦
如是。』

[0332b06]  「復次，舍利弗！菩薩摩訶薩行般若波羅  蜜，不作是念：『我以天耳，聞十方諸佛所說法。』  不作是念：『我以他心智，當知十方眾生心所
念。』不作是念：『我以宿命通，知十方眾生宿命  所作。』不作是念：『我以天眼，見十方眾生死此  生彼。』舍利弗！菩薩摩訶薩如是行，是名與
般若波羅蜜相應，亦能度無量阿僧祇眾生。」

[0332b13]  【論】

[0332b13]  釋曰：

[0332b13]  先雖說五神通名，今此中說其  功用。

[0332b14]  問曰：

[0332b14]  菩薩何以故不作是念——「我以如  意神通，飛到十方供養恭敬如恒河沙等  諸佛」？

[0332b16]  答曰：

[0332b16]  已拔我見根本故，已摧破憍慢  山故，善修三解脫門、三三昧故。佛身雖妙，  亦入三解脫門；如熱金丸，雖見色妙，不可  手觸。

[0332b19]  又諸法如幻如化，無來無去，無近無遠，  無有定相。如幻化人誰去誰來？不取神  通、國土、此彼、近遠相，故無咎！

[0332b21]  若能在佛前  住於禪定，變為無量身，至十方供養諸佛，  無所分別，已斷法愛故。

[0332b23]  餘通亦如是。

[0332b23]  菩  薩得是五神通，為供養諸佛故，變無量身，  顯大神力，於十方世界三惡趣中，度無量  眾生，如〈往生品〉中說。

[0332b27]  【經】

[0332b27]  「舍利弗！菩薩摩訶薩能如是行般若波羅  蜜，惡魔不能得其便；世間眾事，所欲隨意；十  方各如恒河沙等諸佛，皆悉擁護是菩薩，令
不墮聲聞、辟支佛地；四天王天乃至阿迦尼  吒天，皆亦擁護是菩薩，不令有礙；是菩薩所  有重罪，現世輕受。何以故？是菩薩摩訶薩用
普慈加眾生故。舍利弗！是菩薩摩訶薩如是  行，是名與般若波羅蜜相應。」

[0332c06]  【論】

[0332c06]  釋曰：

[0332c06]  今讚是菩薩，如上行般若波羅  蜜得大功德，是名菩薩智慧功力果報，得  此五利。

[0332c08]  問曰：

[0332c08]  魔是欲界主，菩薩是人，肉眼不  得自在，云何不能得其便？

[0332c09]  答曰：

[0332c09]  如此中佛  自說：「諸佛、諸大天擁護故。」

[0332c10]  復次，是菩薩行畢  竟不可得自相空故，於一切法中皆不著；  不著故無違錯；無違錯故，魔不能得其  便。譬如人身不瘡，雖臥毒屑中，毒亦不
入；若有小瘡則死無疑。

[0332c14]  又是菩薩於諸佛  中心不著、於諸魔中心不瞋，是故魔不得  便。

[0332c16]  復次，菩薩深入忍波羅蜜、慈三昧故，一切  外惡不能中傷，所謂水火、刀兵等。

[0332c17]  世間眾  事者，資生所須，所謂治生諧偶，種蒔果樹，  曠路作井，安立客舍，如法理事，皆得如意。  若欲造立塔寺作大福德，若作大施，若欲
說法教度眾生，皆得如意。

[0332c21]  如是等世間眾  事，若大、若小，皆得如法隨意。所以者何？是菩  薩世世集無量福德、智慧因緣故。

[0332c23]  復次，是菩  薩行般若波羅蜜，於一切法中心不著，心  不著故結使薄，結使薄故能生深厚善根，深  厚善根生故所願如意。

[0332c26]  復次，是菩薩行般若  波羅蜜故，諸大天皆敬念是菩薩，讚歎稱  揚其名；諸龍鬼等聞諸天稱說，亦來助成其  事，是故世間眾事皆得如意。

[0332c29]  復次，是菩薩  為諸佛所念、威德所加，皆得如意。

[0333a01]  問曰：

[0333a02]  十方諸佛心等，何以偏念是菩薩？

[0333a02]  答曰：

[0333a02]  是  菩薩智慧功德大故，諸佛心雖平等，法應念  是菩薩，以勸進餘人。

[0333a04]  又是菩薩得佛智慧氣  分故，別知善惡，賞念好人，無過於佛，是  故佛念。

[0333a06]  復次，佛念不欲令墮聲聞、辟支佛  故。所以者何？入空、無相、無作，以佛念故而  不墮落；譬如魚子，母念故得生，不念則壞。

[0333a09]  「諸大天擁護」者，不欲令失其所行，諸天效  佛念故。

[0333a10]  又諸天以菩薩行般若波羅蜜，都  無所著，不樂世樂，但欲教化眾生故，住  於世間，知其尊貴故念。

[0333a12]  「所有重罪」者，先世  重罪，應入地獄，以行般若波羅蜜故，現世  輕受；譬如重囚應死，有勢力者護，則受鞭
杖而已。又如王子雖作重罪，以輕罰除  之，以是王種中生故；菩薩亦如是，能行  是般若波羅蜜得實智慧故，即入佛種中  生；佛種中生故，雖有重罪，云何重受？

[0333a18]  復次，  譬如鐵器中空故，在水能浮，中實則沒。菩  薩亦如是，行般若波羅蜜智慧心虛故，不  沒重罪；凡人無智慧故，沈沒重罪。

[0333a21]  復次，佛  此中自說因緣：所以得五功德者，用普慈  加眾生故。

[0333a23]  問曰：

[0333a23]  先言「行般若波羅蜜故，具  五功德」，今何以言「用普慈加眾生故」？

[0333a24]  答曰：

[0333a25]  能生無量福，無過於慈；是慈因般若波羅  蜜生，得無量利益。

[0333a26]  復次，惡魔不得便、諸佛  所念、重罪今世輕受，是般若波羅蜜力；世間  眾事所欲隨意、諸天擁護，是大慈力。

[0333a28]  復次，有  二種緣：一者、眾生，二者、法。是菩薩若緣眾  生則是慈心，若緣法則是行般若波羅蜜。

[0333b02]  是慈從般若波羅蜜生，隨順般若波羅蜜  教，是故說慈無咎。

[0333b04]  【經】

[0333b04]  「復次，舍利弗！菩薩摩訶薩行般若波羅蜜  時，疾得諸陀羅尼門、諸三昧門。在所生處常  值諸佛，乃至得阿耨多羅三藐三菩提，初
不離見佛。舍利弗！菩薩摩訶薩如是習應，是  名與般若波羅蜜相應。」

[0333b08]  【論】

[0333b08]  釋曰：

[0333b08]  「陀羅尼、三  昧門」，如先說。

[0333b09]  「疾得」者，福德因緣故心柔軟；  行深般若波羅蜜故，智慧心利；以是故疾  得。如上說五功德故疾得。

[0333b11]  「所生處常值諸  佛」者，是菩薩除諸佛母般若波羅蜜，其餘  一切眾事皆不愛著；是以在所生處，常值
諸佛。如人常喜鬪諍，生還活地獄，復執刀  杖共相加害。婬欲多故，常受胞胎，又作婬  鳥。瞋恚多故，還生毒獸、蛇虺之屬。愚癡多者，  如燈蛾赴火、地中隱蟲等。

[0333b17]  是諸菩薩愛敬於  佛及實相般若波羅蜜、及修念佛三昧業故，  所生處常值諸佛。

[0333b19]  復次，如先「菩薩願見諸  佛」中說。

[0333b20]  「終不離見佛」者。

[0333b20]  又人雖一世見佛，更  不復值。如毘婆尸佛時，王師婆羅門，雖得  見佛及僧，而惡口毀呰，言：「此人等如畜生，
不別好人，見我不起。」以是罪故，經九十  一劫墮畜生中。

[0333b24]  復次，深念佛故，終不離佛；  世世善修念佛三昧故；不失菩薩心故；  作不離佛願；願生在佛世故；種值佛
業緣常相續不斷故，乃至阿耨多羅三藐  三菩提，終不離見佛。

[0333b28]  問曰：

[0333b28]  此是果報事，  云何說「與般若波羅蜜相應」？

[0333b29]  答曰：

[0333b29]  般若  波羅蜜相應故值佛，或時果中說因故。

[0333c01]  相應  有二種：一者、心相應；二者、應菩薩行，所謂  生好處，值遇諸佛，常聞法，正憶念——是名相  應。

[0333c05]  【經】

[0333c05]  「復次，舍利弗！菩薩摩訶薩行般若波羅蜜  時，不作是念：『有法與法若合若不合、若等若  不等。』何以故？是菩薩摩訶薩，不見是法與餘
法若合若不合、若等若不等。舍利弗！菩薩摩  訶薩如是習應，是名與般若波羅蜜相應。」

[0333c10]  【論】

[0333c10]  釋曰：

[0333c10]  一切法，無有法與法共合者。何以  故？諸法無少分合故。譬如二指有四方，其  一方合，三方不合；不合多故，何以不名為  不合？

[0333c13]  問曰：

[0333c13]  以有合處故名為合，云何言「不  合」？

[0333c14]  答曰：

[0333c14]  合處不為指，是指分；但是指分，更  無指法。以二指相近故，假名為合，更無合  法。

[0333c16]  復次，色、香、味、觸，總名為指；但觸有合力，  餘三無合。以是故，不得言指合。

[0333c17]  復次，如異  類同處，不名為合，相各異故；諸法亦爾，地  相地中、水相水中、火相火中，如是性異，不名  為合。

[0333c20]  以是故言「無有法與法合，若合、若  不合」。

[0333c21]  「等」者，一切法一相故名「等」。以皆是有  相，皆是無常相，皆是苦相，皆是空無我相，  皆是不生不滅相，事無異故名為「等」。

[0333c23]  「不等」  者，各各別相故。如色相、無色相，堅相、濕相，  如是等各異不同，是名「不等」。

[0333c25]  菩薩不見等  與不等。何以故？一切法無故，自性空故無  法，無法故不可見，不可見故無等、不等。

[0333c27]  等  與合，是習相應；不合、不等，是不相應。

[0333c28]  問曰：

[0333c29]  何以不說相應竟，然後讚歎？

[0333c29]  答曰：

[0333c29]  聽者厭  懈，是故佛讚歎果報功德，聞者心得悅樂  故。

[0334a03]  【經】

[0334a03]  「復次，舍利弗！菩薩摩訶薩行般若波羅蜜，  不作是念：『我當疾得法性，若不得。』何以故？法  性非得相故。舍利弗！菩薩摩訶薩如是習應，
是名與般若波羅蜜相應。」

[0334a06]  【論】

[0334a06]  釋曰：

[0334a06]  「法性」  者，諸法實相。除心中無明諸結使，以清淨實  觀，得諸法本性，名為「法性」。「性」名真實，以  眾生邪觀故縛，正觀故解。

[0334a09]  菩薩不作是念：  「我疾得法性。」何以故？法性無相，無有遠近。  亦不言：「我久久當得。」何以故？法性無遲無  久。

[0334a12]  「法性」義，如如、法性、實際義中說。

[0334a13]  【經】

[0334a13]  「復次，舍利弗！菩薩摩訶薩行般若波羅蜜  時，不見有法出法性者。如是習應，是名與  般若波羅蜜相應。」

[0334a15]  【論】

[0334a15]  釋曰：

[0334a15]  無明等諸煩惱  入一切法中故，失諸法自性；自性失故，皆  邪曲不正。聖人除却無明等，諸法實性還  得明顯；譬如陰雲覆虛空清淨性，除陰
雲則虛空清淨性現。

[0334a19]  若有法無明不入者，  是則出於法性；但是事不然！無有法出無  明者，是故菩薩不見是法出法性者；譬如
眾流皆歸於海，如粟散小王皆屬轉輪聖  王，如眾小明皆屬於日。

[0334a24]  【經】

[0334a24]  「復次，舍利弗！菩薩摩訶薩行般若波羅蜜  時，不作是念：『法性分別諸法。』如是習應，是  名與般若波羅蜜相應。」

[0334a26]  【論】

[0334a26]  問曰：

[0334a26]  何以故不  作是念：「法性分別諸法」？

[0334a27]  答曰：

[0334a27]  為著法性、  貴於法性，以是因緣生諸結使，是故不作  是念。

[0334a29]  問曰：

[0334a29]  若法性空，一相無相，云何分別諸  法？

[0334b01]  答曰：

[0334b01]  得是法性，滅無明等諸煩惱破諸法  實相者，然後心清淨，智慧明了，知諸法實；  隨法性者為善，不隨法性者為不善。

[0334b03]  如  婆蹉梵志問佛世尊：「天地間有善惡、好醜  不？」

[0334b05]  佛言：「有。」

[0334b05]  婆蹉言：「我久歸命佛，願為我善  說！」

[0334b06]  佛言：「有三種惡、三種善；十種惡、十種善，  所謂貪欲是惡，除貪是善；瞋恚、愚癡是惡，  除恚癡是善。殺生是惡，除殺生是善；乃至
邪見是惡，除邪見是善。能如實分別善惡，  是我弟子，入於法性，名為得道。」

[0334b11]  【經】

[0334b11]  「復次，舍利弗！菩薩摩訶薩行般若波羅蜜  時，不作是念：『是法能得法性，若不得。』何以故？  是菩薩不見用是法能得法性，若不得。舍利
弗！菩薩摩訶薩如是習應，是名與般若波羅  蜜相應。」

[0334b15]  【論】

[0334b15]  釋曰：

[0334b15]  云何「得法性」？行八聖道  分，得諸法實相，所謂涅槃，是名「得法性」。

[0334b16]  復  次，「性」名諸法實相，「法」名般若波羅蜜。菩薩  不作是念：「行般若波羅蜜得是諸法性。」何
以故？般若波羅蜜及諸法性，是二法無有  異，皆畢竟空故，云何以般若波羅蜜得達  法性？

[0334b22]  【經】

[0334b22]  「復次，舍利弗！菩薩摩訶薩行般若波羅蜜  時，法性不與空合，空不與法性合。如是習  應，是名與般若波羅蜜相應。」

[0334b24]  【論】

[0334b24]  釋曰：

[0334b24]  菩  薩不觀法性是空，不觀空是法性。行空得  法性，緣法性得空，以是故無異。所以者  何？是二畢竟空故。

[0334b28]  【經】

[0334b28]  「復次，舍利弗！菩薩摩訶薩行般若波羅蜜  時，眼界不與空合，空不與眼界合；色界不與  空合，空不與色界合；眼識界不與空合，空不
與眼識界合；乃至意界不與空合，空不與意  界合；法界不與空合，空不與法界合；意識界  不與空合，空不與意識界合。是故，舍利弗！是  空相應，名為第一相應。」

[0334c05]  【論】

[0334c05]  釋曰：

[0334c05]  「眼界不與  空合、空不與眼界合」者，眼是有，空是無，空、  有云何合？

[0334c07]  復次，菩薩種種因緣分別：散滅是  眼，眼則空；空無眼名，因本故有眼空。空亦  無分別：是眼空，是非眼空。是則眼不與空  合。

[0334c10]  又空不從眼因緣生。何以故？是二法本  自空故。

[0334c11]  乃至意識界亦如是。

[0334c11]  問曰：

[0334c11]  此中何以  不說五眾等諸法，但說十八界？

[0334c12]  答曰：

[0334c12]  應說！  或時誦寫者忘失。

[0334c13]  復有人言：若說十八界，則  攝一切法。有眾生於心色中錯，心法中  不錯，應聞十八界得度，是故但說十八界。

[0334c16]  問曰：

[0334c16]  何以名為第一相應？

[0334c16]  答曰：

[0334c16]  空是十方  諸佛深奧之藏，唯一涅槃門，更無餘門能破  諸邪見戲論；是相應不可壞、不可破，是故  名為第一。

[0334c19]  復次，佛自說第一因緣，所謂

——

[0334c20]  【經】

[0334c20]  「舍利弗！空行菩薩摩訶薩不墮聲聞、辟支  佛地，能淨佛土，成就眾生，疾得阿耨多羅  三藐三菩提。舍利弗！諸相應中，般若波羅蜜
相應為最第一，最尊、最勝、最妙，為無有上！  何以故？是菩薩摩訶薩行般若波羅蜜相應，  所謂空、無相、無作，當知是菩薩如受記無異，
若近受記。舍利弗！菩薩摩訶薩如是相應者，  能為無量阿僧祇眾生作益厚。是菩薩摩訶  薩亦不作是念：『我與般若波羅蜜相應，諸佛
當授我記，我當近受記，我當淨佛土，我得  阿耨多羅三藐三菩提，當轉法輪。』何以故？是  菩薩摩訶薩不見有法出法性，亦不見有
法行般若波羅蜜，亦不見有法諸佛授記，  亦不見有法得阿耨多羅三藐三菩提。何以  故？菩薩摩訶薩行般若波羅蜜時，不生我相、
眾生相，乃至知者、見者相。何以故？眾生畢竟  不生不滅故，眾生無有生無有滅；若法無有  生相滅相，云何是法當行般若波羅蜜？如
是，舍利弗！菩薩摩訶薩不見眾生故，為行般  若波羅蜜；眾生不受故、眾生空故、眾生不  可得故、眾生離故，為行般若波羅蜜。舍利弗！
菩薩摩訶薩於諸相應中為最第一相應，所  謂空相應，是空相應勝餘相應。菩薩摩訶薩  如是習空，能生大慈大悲。菩薩摩訶薩習是
相應，不生慳心，不生犯戒心，不生瞋心，不生  懈怠心，不生亂心，不生無智心。」

[0335a16]  【論】

[0335a16]  釋曰：

[0335a16]  「不  墮聲聞、辟支佛地」者，空相應有二種：一者、  但空，二者、不可得空。但行空，墮聲聞、辟支
佛地；行不可得空，空亦不可得，則無處可  墮。

[0335a20]  復有二種空：一者、無方便空，墮二地；二  者、有方便空，則無所墮，直至阿耨多羅三藐  三菩提。

[0335a22]  復次，本有深悲心，入空則不墮；無  大悲心則墮。

[0335a23]  如是等因緣，不墮二地。

[0335a23]  「能淨  佛世界、成就眾生」者，菩薩住是空相應中，  無所復礙；教化眾生，令行十善道及諸善  法。以眾生行善法因緣故，佛土清淨；以不
殺生故，壽命長；以不劫不盜故，佛土豐樂，  應念即至。如是等眾生行善法，則佛土  莊嚴。

[0335a29]  問曰：

[0335a29]  教化眾生則佛土淨，何以別說？

[0335b01]  答曰：

[0335b01]  眾生雖行善，要須菩薩行願、迴向方  便力因緣故，佛土清淨；如牛力挽車，要  須御者，乃得到所至處，以是故別說。

[0335b03]  「疾得」  者，行是空相應，無有障礙，則能疾得阿耨  多羅三藐三菩提。

[0335b05]  問曰：

[0335b05]  先說「空相應」，今說  「般若波羅蜜相應」，後說「無相、無作相應」，有何  差別？

[0335b07]  答曰：

[0335b07]  有二種空：一者、般若空，二者、非  般若空。先言「空相應」，聽者疑謂「一切空」，故  說是「般若波羅蜜空」。

[0335b09]  復有人疑：「但言空第  一，無相、無作非第一耶？」是故說：「空、無相、無  作相應，亦是第一。」何以故？空則是無相，若
無相則是無作，如是為一，名字為別。

[0335b12]  最  上故言「尊」；破有故言「勝」；得是相應不復  樂餘，是為「最妙」。如一切眾生中，佛為無上；
一切法中，涅槃無上；一切有為法中，善法習  相應為「無上」。

[0335b16]  餘義如〈讚般若品〉中說。

[0335b16]  問曰：

[0335b17]  若能行如是空相應，便應受記，云何言「如  受記無異，若近受記」？

[0335b18]  答曰：

[0335b18]  是菩薩新行道，  肉身，未得無生法忍，未得般舟三昧，但  以智慧力故，能如是分別深入空；佛讚其  入空功德，故言「如受記無異」。

[0335b21]  有三種菩  薩：得受記者，如受記者，近受記者。得受  記者，如〈阿毘跋致品〉中說；三種，如此中說。

[0335b24]  問曰：

[0335b24]  如此說相應，第一無上，云何不與受  記？

[0335b25]  答曰：

[0335b25]  餘功德、方便、禪定等未集，但有智  慧，是故未與受記。

[0335b26]  復次，是菩薩雖復利根  智慧，餘功德未熟故，聞現前受記，或生  憍慢，是故未與受記；所以讚歎者，欲以  勸進其心。

[0335b29]  利根者行是空相應，如受記無  異；鈍根者行是空相應，若近受記。

[0335c01]  令眾生  常安隱、得涅槃，是名「利益」。復有二種利益：  一者、離苦，二者、與樂。復有二種：滅眾生身
苦、心苦。復有三種：天樂、人樂、涅槃樂。復有  三種：離三界，入三乘。如是菩薩摩訶薩無  量阿僧祇利益眾生。

[0335c06]  「眾生」義如先說。

[0335c06]  世人  有大功勳，則生憍心，求其報賞；以求報故，  則為不淨。菩薩則不然，雖與般若波羅蜜  相應，利益無量眾生，無我心、無憍慢，故不
求功報；如地雖利物功重，不求其報。  以是故說是菩薩不作是念：「我與般若相  應，諸佛當受我記，若近受記；我當淨佛  土，得無上道，轉法輪。」

[0335c13]  「轉法輪」義，如先說。

[0335c14]  問曰：

[0335c14]  何等法出法性？

[0335c14]  答曰：

[0335c14]  此中佛說，所謂  行般若波羅蜜者。行般若波羅蜜者即是  菩薩；「知者、見者」，即是眾生。法性中，眾生變為
法性；以是故菩薩自不生高心，不從眾生  求恩分，不見諸佛與受記。如菩薩空，佛亦  如是；如行者空，得阿耨多羅三藐三菩提  者亦空。

[0335c20]  何以故？佛自說：「菩薩摩訶薩行般若  波羅蜜，不生眾生相，乃至知者、見者相。」菩薩  行般若波羅蜜，尚不生法相，何況眾生相！

[0335c23]  何以故？佛自說因緣：「是眾生畢竟不生，不生  故不滅。」若法不生不滅，即是法性相，法性即  是般若波羅蜜，云何般若波羅蜜行般若波
羅蜜？

[0335c26]  菩薩「不受眾生」者，不受神，但有虛妄  計我。「眾生空」者，眾生法無所有故。「眾生不  可得」者，以實智求索不可得故。「眾生離」者，
一切法自相離故。一切離自相者，如火離  熱相等，如「相空」中廣說。

[0336a01]  「第一相應，勝餘相  應」，如上說。

[0336a02]  菩薩行是眾生空、法空，深入空  相應，憶本願度眾生；見眾生狂惑顛倒，於  空事中種種生著，即生大悲心：「我雖知是
事，餘者不知。」以教化故，生大慈大悲。

[0336a05]  亦能  常不生破六波羅蜜法。所以者何？初發心菩  薩行六波羅蜜，以六惡雜行故，六波羅蜜  不增長；不增長故不疾得道。今知諸法
相，拔是六惡法根本。所以者何？菩薩知布  施為善，慳心不善，能墮餓鬼貧窮中。知慳  貪如是，自惜其身、著世間樂故，還生慳心。
是菩薩輕物能施，重物不能；外物能，內物不  能。以著我、著受者，以取相著財物，以是  故破檀波羅蜜，雖有所施而不清淨。是菩
薩行空相應故，不見我，亦不見世間樂，  云何生著而破檀波羅蜜！

[0336a16]  問曰：

[0336a16]  若不見我、  不見世間樂故不破，亦應不見檀，云何  行布施？

[0336a18]  答曰：

[0336a18]  是菩薩雖不見布施，以清淨  空心布施，作是念：「是布施空無所有，眾生  須故施與。」如小兒以土為金銀，長者則不
見是金銀，便隨意與，竟無所與。

[0336a21]  餘五法亦  如是。

[0336a22]  以是故，雖同空，破慳而不破檀。舍利  弗！菩薩摩訶薩住是空相應中，能常不生  是六惡心。

大智度論卷第三十七

* * *

【經文資訊】大正藏第 25 冊 No. 1509 大智度論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】維習安大德提供，佛教電腦資訊庫功德會提供，眾生出版社提供，北美某大德提供，厚觀法師提供新式標點，其他  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
