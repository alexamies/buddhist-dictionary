佛說大乘大方廣佛冠經卷下

西天譯經三藏朝散大夫試鴻臚卿傳梵大師賜紫沙門臣法護等奉　詔譯

[0111b06] 「復次，迦葉！南方去此佛剎，過三十千世界，有世界名悅意聲，彼土有佛，號無邊步跡如來、應供、正等正覺，今現住彼教化利益。

[0111b09] 「迦葉！若有住菩薩乘諸善男子及善女人，聞彼無邊步跡如來、應供、正等正覺名號，能稱念受持者，是人轉生得宿命智，獲得月輪清淨菩薩三摩地，住是三摩地已，所有東方殑伽沙數等諸佛世尊，親得瞻覩。如是南、西、北方四維上下，普遍十方，彼一一方所有殑伽沙數等諸佛世尊，悉得瞻覩，而於彼彼佛世尊所，聽受說法皆能解了，常得值遇諸佛出世，於一切時不暫捨離諸佛世尊，乃至證成菩提畢竟邊際，永得不退轉於阿耨多羅三藐三菩提，三十五千劫中背於生死，而能攝集無量福蘊。

[0111b21] 「復次迦葉，南方去此佛剎，過三十五世界，有世界名妙香最上香，彼土有佛，號無邊香最上王如來、應供、正等正覺，今現住彼教化利益。

[0111b25] 「迦葉！彼無邊香最上王如來，往昔修行菩薩道時，發大誓願，願我當來得成佛時，若有住菩薩乘諸善男子及善女人，聞我名號能稱念受持者，是人獲彼多種功德：所謂於一切處在在所生得宿命智；梵行圓滿具三十二大丈夫相，莊嚴其身；又復餘佛剎中蒙光照觸者，皆悉來集，我為彼等圓滿一切菩提勝行。又復若此，大地大火充滿普遍燒然，火燒然已，大地出現種種珍寶，諸來求者而周給之，然彼一切亦無少分差動之相，當得不退轉於阿耨多羅三藐三菩提，三十千劫中背於生死，而能攝集無量福蘊。

[0111c08] 「復次，迦葉！南方去此佛剎，過一殑伽沙數等世界(此下合有世界之名，梵本元闕)，彼土有佛，號寶上如來、應供、正等正覺，今現住彼教化利益。

[0111c11] 「迦葉！若有住菩薩乘諸善男子及善女人，聞彼寶上如來、應供、正等正覺名號，能稱念受持者，是人轉生得宿命智，又復當生在母胎中即得見佛，彼佛勸讚作如是言：『善男子！汝當成熟阿耨多羅三藐三菩提，故速出母胎。』千劫之中背於生死，而能攝集無量福蘊。

[0111c17] 「復次，迦葉！西方去此佛剎，過三殑伽沙數等世界，有世界名不知遍知，彼土有佛，號大光明照如來、應供、正等正覺，今現住彼教化利益。

[0111c21] 「迦葉！若有住菩薩乘諸善男子及善女人，聞彼大光明照如來、應供、正等正覺名號，能稱念受持者，是人轉生得宿命智，獲得日輪光明最上三摩地，住是三摩地已，得見殑伽沙數等諸佛世尊，如無能勝等諸大菩薩所有功德，亦同稱讚是人功德。

[0111c27] 「迦葉！又若女人在母胎中得聞彼如來名者，是人後生不復成彼女人之相，此報終已當成男子。何以故？為由得聞如是大神通、大威德如來名號，能受持故。」

[0112a02] 爾時世尊，即說頌曰：

「若有女人處母胎，　　聞佛大仙勝名號，
　是人轉此女身已，　　當成有智之男子；
　證成無上大菩提，　　利益一切眾生類，
　能於天上及人間，　　普為眾生作趣向。

[0112a07] 「復次，迦葉！若有住菩薩乘諸善男子及善女人，聞彼如來名號能稱念受持者，是人阿僧祇劫中背於生死，而能攝集無量福蘊，近證阿耨多羅三藐三菩提果。

[0112a11] 「復次，迦葉！北方去此佛剎，過四十千世界，有世界名有寶，彼土有佛，號寶開花普燿吉祥如來、應供、正等正覺，今現住彼教化利益。

[0112a14] 「迦葉！若有住菩薩乘諸善男子及善女人，聞彼寶開花普耀吉祥如來、應供、正等正覺名號，能稱念受持者，是人轉生得宿命智，獲得寶月菩薩三摩地，住是三摩地已，能解一切眾生語言音聲，得佛加持無礙語言辯才成就，若有眾生樂求見彼，住虛空中宣說諸法，是人即時隨意能現；又此閻浮提中一切眾生，隨有樂求所出音聲，是人各各悉能了知。又若此三千大千世界一切眾生，隨有樂求所出音聲諸言說等，是人悉知，如其信解各為說法，當得不退轉於阿耨多羅三藐三菩提，六十千劫中背於生死。

[0112a25] 「復次，迦葉！東方去此佛剎，過六十千世界，有世界名眾寶，彼土有佛，號曰寶藏如來、應供、正等正覺，今現住彼教化利益。

[0112a29] 「迦葉！若有住菩薩乘諸善男子及善女人，聞彼寶藏如來、應供、正等正覺名號，能稱念受持者，是人轉生得宿命智，當得成就七覺支法。

[0112b04] 「復次迦葉，東方去此佛剎，過阿僧祇世界，有世界名寶耀，彼土有佛，號曰寶勝如來、應供、正等正覺，今現住彼說法教化。

[0112b07] 「迦葉！若有住菩薩乘諸善男子及善女人，聞彼寶勝如來、應供、正等正覺名號，能稱念受持者，是人能生多種福蘊。

[0112b10] 「迦葉！正使住菩薩乘諸善男子及善女人，廣集珍寶其積量如須彌山王，以如是相行於布施，廣大奉獻諸佛世尊，如是行施經俱胝那庾多百千歲中曾無間斷；又若有人聞彼寶勝如來、應供、正等正覺名號，能稱念受持者，前之布施無量功德，比是功德百分不及一，千分不及一，百千分不及一，阿僧祇分不及一，算分喻分皆不及一。」

[0112b18] 爾時世尊，說伽陀曰：

「所有東方諸佛剎，　　南方西方及北方，
　諸方現住諸世尊，　　光照眾生作利益。
　若時非時悉應知，　　晝夜常起尊重想，
　合掌虔恭發志誠，　　信禮最上人中勝。
　何能知名而表了，　　意想禮奉人中尊，
　所謂於其千劫中，　　極難得值佛出世。
　若欲恭敬於諸佛，　　為求無上菩提者，
　聞佛所說諸佛名，　　應當於彼常歸命。
　我今無復諸所求，　　唯求佛智中出生，
　於彼所得眾善根，　　迴向佛智不思議。
　若人欲供於諸佛，　　佛不思議常作意，
　彼諸佛名得聞已，　　當為他人廣宣說。
　欲令俱胝眾生類，　　出離二有得解脫，
　彼諸佛名得聞已，　　受持不復生人間。
　欲令俱胝諸佛剎，　　能以足指而震動，
　彼諸佛名得聞已，　　受持廣為多人說。
　若曾供養於諸佛，　　彼聞佛名得受持，
　非一非十二十生，　　此即多生種善本。
　若聞佛名能受持，　　若以河沙金寶施，
　較量受持佛名人，　　福蘊百分不及一。
　若聞佛名受持者，　　當得最上人身相，
　妙色端嚴處世間，　　出家堪受人天供。」

[0112c12] 佛說此經已，彼諸苾芻、諸大菩薩摩訶薩眾，尊者大迦葉，并諸世間天、人、阿修羅、乾闥婆等，聞佛所說，皆大歡喜，信受奉行。

佛說大乘大方廣佛冠經卷下

【經文資訊】大正藏第 14 冊 No. 0438 佛說大乘大方廣佛冠經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，釋心植法師提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA