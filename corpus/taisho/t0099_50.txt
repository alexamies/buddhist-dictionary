雜阿含經卷第五十

宋天竺三藏求那跋陀羅譯

（一三二五）

[0364a08] 如是我聞：

[0364a08] 一時，佛住王舍城迦蘭陀竹園。

[0364a09] 時，有優婆夷子，受八支齋，尋即犯戒，即為鬼神所持。

[0364a10] 爾時，優婆夷即說偈言：

「十四十五日，　　及月分八日，
　神通瑞應月，　　八支善正受，
　受持於齋戒，　　不為鬼所持，
　我昔數諮問，　　世尊作是說。」

[0364a15] 爾時，彼鬼即說偈言：

「十四十五日，　　及月分八日，
　神足瑞應月，　　八支修正受。
　齋肅清淨住，　　戒德善守護，
　不為鬼戲弄，　　善哉從佛聞。
　汝當說言放，　　我當放汝子。
　諸有慢緩業，　　染污行苦行，
　梵行不清淨，　　終不得大果。
　譬如拔菅草，　　執緩則傷手，
　沙門行惡觸，　　當墮地獄中。
　譬如拔菅草，　　急捉不傷手，
　沙門善攝持，　　則到般涅槃。」

[0364a27] 時，彼鬼神即放優婆夷子。爾時，優婆夷說偈告子言：

「子汝今聽我，　　說彼鬼神說，
　若有慢緩業，　　穢污修苦行。
　不清淨梵行，　　彼不得大果，
　譬如拔葌草，　　執緩則傷手。
　沙門起惡觸，　　當墮地獄中，
　如急執葌草，　　則不傷其手。
　沙門善執護，　　逮得般涅槃。」

[0364b07] 時，彼優婆夷子如是覺悟已，剃除鬚髮，著袈裟衣，正信非家，出家學道，心不得樂，還歸自家，母遙見子，而說偈言：

「邁世而出家，　　何為還聚落，
　燒舍急出財，　　豈還投火中？」

[0364b12] 其子比丘說偈答言：

「但念母命終，　　存亡不相見，
　故來還瞻視，　　何見子不歡。」

[0364b15] 時，母優婆夷說偈答言：

「捨欲而出家，　　還欲服食之，
　是故我憂悲，　　恐隨魔自在。」

[0364b18] 是時，優婆夷如是如是發悟其子；如是，其子還空閑處，精勤思惟，斷除一切煩惱結縛，得阿羅漢果證。

（一三二六）

[0364b21] 如是我聞：

[0364b21] 一時，佛在摩竭提國人間遊行，到阿臈鬼住處夜宿。

[0364b22] 時，阿臈鬼集會諸鬼神。時，有竭曇鬼見世尊在阿臈鬼住處夜宿。見已，至阿臈鬼所，語阿臈鬼言：「聚落主！汝獲大利，如來宿汝住處。」

[0364b25] 阿臈鬼言：「生人今日在我舍住耶？今當令知，為是如來？為非如來？」

[0364b27] 時，阿臈鬼諸鬼神聚會畢，還歸自家，語世尊曰：「出去！沙門！」

[0364b28] 爾時，世尊以他家故，即出其舍。

[0364b29] 阿臈鬼復言：「沙門！來入！」佛即還入。以滅慢故，如是再三。

[0364c01] 時，阿臈鬼第四復語世尊言：「沙門！出去！」

[0364c02] 爾時，世尊語阿臈鬼言：「聚落主！已三見請，今不復出。」

[0364c03] 阿臈鬼言：「今問沙門，沙門答我，能令我喜者善；不能令我喜者，我當壞其心，裂其胸，亦令熱血從其面出，執持兩手擲著恒水彼岸！」

[0364c07] 世尊告言：「聚落主！我不見諸天、魔、梵、沙門、婆羅門、天神、世人，有能壞我心，裂我胸，令我熱血從面而出，執持兩手擲著恒水彼岸者。然，聚落主！汝今但問，當為汝說。令汝心喜。」

[0364c11] 時，阿臈鬼說偈問佛：

「說何等名為，　　勝士夫事物？
　行於何等法，　　得安樂果報？
　何等為美味？　　云何壽中勝？」

[0364c15] 爾時，世尊說偈答言：

「淨信為最勝，　　士夫之事物，
　行法得樂果，　　解脫味中上，
　智慧除老死，　　是為壽中勝。」

[0364c19] 時，阿臈鬼復說偈言：

「云何得名稱？」　　如上所說偈。

[0364c21] 爾時，世尊說偈答言：

「持戒名稱流。」　　如上所說偈。

[0364c23] 時，阿臈鬼復說偈言：

「幾法起世間？　　幾法相順可？
　世幾法取受？　　世幾法損減？」

[0364c26] 爾時，世尊以偈答言：

「世六法等起，　　六法相順可，
　世六法取受，　　世六法損減。」

[0364c29] 阿臈鬼復說偈問佛：

「誰能度諸流，　　晝夜勤方便？
　無攀無住處，　　孰能不沈沒？」

[0365a03] 爾時，世尊說偈答言：

「一切戒具足，　　智慧善正受，
　正念內思惟，　　能度難度流。
　不樂於五欲，　　亦超度色愛，
　無攀無住處，　　是能不沒溺。」

[0365a08] 時，阿臈鬼復說偈問佛：

「以何法度流？　　以何度大海？
　以何捨離苦？　　以何得清淨？」

[0365a11] 爾時，世尊說偈答言：

「以信度河流，　　不放逸度海，
　精進能除苦，　　以慧得清淨。
　汝當更問餘，　　沙門梵志法，
　其法無有過，　　真諦施調伏。」

[0365a16] 時，阿臈鬼復說偈問佛：

「何煩更問餘，　　沙門梵志法，
　即曰最勝士，　　以顯大法炬。
　於彼竭曇摩，　　常當報其恩，
　告我等正覺，　　無上導御師。
　我即日當行，　　從村而至村，
　親侍等正覺，　　聽受所說法。」

[0365a23] 佛說此經已，阿臈鬼歡喜隨喜，作禮而去。

（一三二七）

[0365a24] 如是我聞：

[0365a24] 一時，佛住王舍城迦蘭陀竹園。

[0365a25] 時，有叔迦羅比丘尼住王園比丘尼眾中，為王舍城諸人恭敬供養，如阿羅漢。

[0365a27] 又於一時，王舍城人於一吉星日歡集大會，即於是日闕不供養。有一鬼神，敬重彼比丘尼故，至王舍城里巷之中，家家說偈：

「王舍城人民，　　醉酒眠睡臥，
　不勤供養彼，　　叔迦比丘尼。
　善修諸根故，　　名曰叔迦羅，
　善說離垢法，　　涅槃清涼處。
　隨順聽所說，　　終日樂無厭，
　乘聽法智慧，　　得度生死流。
　猶如海商人，　　依附力馬王。」

[0365b08] 時，一優婆塞以衣布施叔迦羅比丘尼，復有優婆塞以食供養。

[0365b09] 時，彼鬼神即說偈言：

「智慧優婆塞，　　獲福利豐多，
　施叔迦羅衣，　　離諸煩惱故。
　智慧優婆塞，　　獲福利豐多，
　施叔迦羅食，　　離諸積聚故。」

[0365b14] 時，彼鬼神說斯偈已，即沒不現。

（一三二八）

[0365b15] 如是我聞：

[0365b15] 一時，佛住王舍城迦蘭陀竹園。

[0365b16] 時，毘羅比丘尼住王舍城王園比丘尼眾中，為王舍城諸人民，於吉星日集聚大會，當斯之日，毘羅比丘尼無人供養。

[0365b18] 時，有鬼神敬重毘羅比丘尼，即入王舍城，處處里巷四衢道頭而說偈言：

「王舍城人民，　　醉酒惛睡臥，
　毘羅比丘尼，　　無人供養者。
　毘羅比丘尼，　　勇猛修諸根，
　善說離垢塵，　　涅槃清涼法。
　皆隨順所說，　　終日樂無厭，
　乘聽法智慧，　　得度生死流。」

[0365b27] 時，有一優婆塞持衣布施毘羅比丘尼，復有一優婆塞以食供養。

[0365b28] 時，彼鬼神而說偈言：

「智慧優婆塞，　　今獲多福利，
　以衣施斷縛，　　毘羅比丘尼。
　智慧優婆塞，　　今獲多福利，
　食施毘羅尼，　　離諸和合故。」

[0365c05] 時，彼鬼神說偈已，即沒不現。

（一三二九）

[0365c06] 如是我聞：

[0365c06] 一時，佛住王舍城迦蘭陀竹園。

[0365c07] 時，有娑多耆利天神、醯魔波低天神共作約誓：「若其宮中有寶物出者，必當相語；不相語者，得違約罪。」

[0365c09] 時，醯魔波低天神宮中有未曾有寶，波曇摩華出，華有千葉，大如車輪，金色寶莖。

[0365c11] 時，醯魔波低天神遣使告語娑多耆利：「聚落主！今我宮中忽生未曾有寶，波曇摩花，華有千葉，大如車輪，金色寶莖，可來觀看！」

[0365c14] 娑多耆利天神遣使詣醯魔波低舍，告言：「聚落主！用是波曇摩百千為？今我宮中有未曾有寶——大波曇摩出，所謂如來、應、等正覺、明行足、善逝、世間解、無上士、調御丈夫、天人師、佛世尊，汝便可來奉事供養。」

[0365c19] 時，醯魔波低天神即與五百眷屬往詣娑多耆利天神所，說偈問言：

「十五日良時，　　天夜遇歡會，
　當說受何齋，　　從阿羅漢受。」

[0365c23] 時，娑多耆利說偈答言：

「今日佛世尊，　　在摩竭勝國，
　住於王舍城，　　迦蘭陀竹園，
　演說微妙法，　　滅除眾生苦，
　苦苦及苦集，　　苦滅盡作證，
　八聖出苦道，　　安隱趣涅槃，
　當往設供養，　　我羅漢世尊。」

[0366a01] 醯魔波低說偈問言：

「彼有心願樂，　　慈濟眾生不，
　彼於受不受，　　心想平等不？」

[0366a04] 娑多耆利說偈答言：

「彼妙願慈心，　　度一切眾生，
　於諸受不受，　　心想常平等。」

[0366a07] 時，醯魔波低說偈問言：

「為具足明達，　　已行成就不，
　諸漏永滅盡，　　不受後有耶？」

[0366a10] 娑多耆利說偈答言：

「明達善具足，　　正行已成就，
　諸漏永已盡，　　不復受後有。」

[0366a13] 醯摩波低說偈問言：

「牟尼意行滿，　　及身口業耶？
　明行悉具足，　　以法讚歎耶？」

[0366a16] 娑多耆利說偈答言：

「具足牟尼心，　　及業身口滿，
　明行悉具足，　　以法而讚歎。」

[0366a19] 醯摩波低說偈問言：

「遠離於害生，　　不與不取不，
　為遠於放蕩，　　不離禪思不？」

[0366a22] 娑多耆利復說偈言：

「常不害眾生，　　不與不妄取，
　遠離於放蕩，　　日夜常思禪。」

[0366a25] 醯魔波低復說偈問言：

「為不樂五欲，　　心不濁亂不，
　有清淨法眼，　　滅盡愚癡不？」

[0366a28] 娑多耆利說偈答言：

「心常不樂欲，　　亦無濁亂心，
　佛法眼清淨，　　愚癡盡無餘。」

[0366b02] 醯魔波低復說偈問言：

「至誠不妄語，　　麁澁言無有，
　得無別離說，　　無不誠說不？」

[0366b05] 娑多耆利說偈答言：

「至誠不妄語，　　亦無麁澁言，
　不離他親厚，　　常說如法言。」

[0366b08] 醯摩波低復說偈問言：

「為持清淨戒，　　正念寂滅不，
　具足等解脫，　　如來大智不？」

[0366b11] 娑多耆利說偈答言：

「淨戒悉具足，　　正念常寂靜，
　等解脫成就，　　得如來大智。」

[0366b14] 醯魔波低復說偈問言：

「明達悉具足，　　正行已清淨，
　所有諸漏盡，　　不復受後有。」

[0366b17] 娑多耆利說偈答言：

「明達悉具足，　　正行已清淨，
　一切諸漏盡，　　無復後生有。」

[0366b20] 醯魔波低復說偈言：

「牟尼善心具，　　及身口業跡，
　明行悉成就，　　故讚歎其法。」

[0366b23] 娑多耆利說偈答言：

「牟尼善心具，　　及身口業跡，
　明行悉成就，　　讚歎於其法。」

[0366b26] 醯魔波低復說偈言：

「伊尼延鹿[跳-兆+專]，　　仙人之勝相，
　少食捨身貪，　　牟尼處林禪，
　汝今當共行，　　敬禮彼瞿曇。」

[0366c01] 時，有百千鬼神眷屬圍繞，娑多耆利、醯魔波低速至佛前禮拜供養，整衣服，偏袒右肩，合掌敬禮，而說偈言：

「伊尼延鹿[跳-兆+專]，　　仙人之勝相，
　少食無貪嗜，　　牟尼樂林禪。
　我等今故來，　　請問於瞿曇，
　師子獨遊步，　　大龍無恐畏。
　今故來請問，　　牟尼願決疑，
　云何得出苦？　　云何苦解脫？
　唯願說解脫，　　苦於何所滅？」

[0366c11] 爾時，世尊說偈答言：

「世五欲功德，　　及說第六意，
　於彼欲無貪，　　解脫一切苦。
　如是從苦出，　　如是解脫苦，
　今答汝所問，　　苦從此而滅。」

[0366c16] 娑多耆利、醯魔波低復說偈問佛：

「泉從何轉還，　　惡道何不轉，
　世間諸苦樂，　　於何而滅盡？」

[0366c19] 爾時，世尊說偈答言：

「眼耳鼻舌身，　　及以意入處，
　於彼名及色，　　永滅盡無餘。
　於彼泉轉還，　　於彼道不轉，
　於彼苦及樂，　　得無餘滅盡。」

[0366c24] 娑多耆利、醯魔波低復說偈問佛：

「世間幾法起？　　幾法世和合？
　幾法取受世？　　幾法令世滅？」

[0366c27] 爾時，世尊說偈答言：

「六法起世間，　　六法世和合，
　六法取受世，　　六法世損滅。」

[0367a01] 娑多耆利、醯魔波低復說偈問：

「云何度諸流，　　日夜勤方便，
　無攀無住處，　　而不溺深淵？」

[0367a04] 爾時，世尊說偈答言：

「一切戒具足，　　智慧善正受，
　如思惟繫念，　　是能度深淵。
　不樂諸欲想，　　亦超色諸結，
　無攀無住處，　　不溺於深淵。」

[0367a09] 娑多耆利、醯魔波低復說偈問佛：

「何法度諸流？　　以何度大海？
　云何捨離苦？　　云何得清淨？」

[0367a12] 爾時，世尊說偈答言：

「正信度河流，　　不放逸度海，
　精進能斷苦，　　智慧得清淨。」

[0367a15] 爾時，世尊復說偈言：

「汝可更問餘，　　沙門梵志法，
　真實施調伏，　　除此更無法。」

[0367a18] 醯魔波低復說偈言：

「更餘何所問，　　沙門梵志法，
　大精進今日，　　已具善開導。
　我今當報彼，　　娑多耆利恩，
　能以導御師，　　告語於我等。
　我當詣村村，　　家家而隨佛，
　承事禮供養，　　從佛聞正法。
　此百千鬼神，　　悉合掌恭敬，
　一切歸依佛，　　牟尼之大師。
　得無上之名，　　必見真實義，
　成就大智慧，　　於欲不染着。
　慧者當觀察，　　救護世間者，
　得賢聖道跡，　　是則大仙人。」

[0367b02] 佛說是經已，娑多耆利、醯魔波低及諸眷屬五百鬼神聞佛所說，皆大歡喜，隨喜禮佛而去。

（一三三〇）

[0367b05] 如是我聞：

[0367b05] 一時，佛住王舍城迦蘭陀竹園。

[0367b06] 爾時，尊者舍利弗、尊者大目揵連住耆闍崛山中。

[0367b07] 時，尊者舍利弗新剃鬚髮。時，有伽吒及優波伽吒鬼。優波伽吒鬼見尊者舍利弗新剃鬚髮，語伽吒鬼言：「我今當往打彼沙門頭。」

[0367b10] 伽吒鬼言：「汝優波伽吒！莫作是語。此沙門大德大力，汝莫長夜得大不饒益苦！」如是再三說。

[0367b12] 時，優波伽吒鬼再三不用伽吒鬼語，即以手打尊者舍利弗頭。打已，尋自喚言：「燒我，伽吒！煮我，伽吒！」再三喚已，陷入地中，墮阿毘地獄。

[0367b15] 尊者大目揵連聞尊者舍利弗為鬼所打聲已，即往詣尊者舍利弗所，問尊者舍利弗言：「云何？尊者！苦痛可忍不？」

[0367b18] 尊者舍利弗答言：「尊者大目揵連！雖復苦痛，意能堪忍，不至大苦。」

[0367b19] 尊者大目揵連語尊者舍利弗言：「奇哉！尊者舍利弗！真為大德大力，此鬼若以手打耆闍崛山者，能令碎如糠糟，況復打人而不苦痛？」

[0367b23] 爾時，尊者舍利弗語尊者大目揵連：「我實不大苦痛。」

[0367b24] 時，尊者舍利弗、大目揵連共相慰勞。

[0367b25] 時，世尊以天耳聞其語聲，聞已即說偈言：

「其心如剛石，　　堅住不傾動，
　染著心已離，　　瞋者不反報，
　若如此修心，　　何有苦痛憂？」

[0367b29] 佛說此經已，諸比丘聞佛所說，歡喜奉行。

（一三三一）

[0367c01] 如是我聞：

[0367c01] 一時，佛住舍衛國祇樹給孤獨園。

[0367c02] 時，有眾多比丘於拘薩羅國人間遊行，住一林中夏安居。彼林中有天神住，知十五日諸比丘受歲，極生憂慼。

[0367c04] 有餘天神語彼天神言：「汝何卒生愁憂苦惱？汝當歡喜諸比丘持戒清淨，今日受歲。」

[0367c06] 林中天神答言：「我知比丘今日受歲，不同無羞外道受歲，然精進比丘受歲，持衣鉢，明日至餘處去，此林當空。」

[0367c09] 比丘去後，林中天神而說偈言：

「今我心不樂，　　但見空林樹，
　清淨心說法，　　多聞諸比丘，
　瞿曇之弟子，　　今悉何處去？」

[0367c13] 時，有異天子而說偈言：

「有至摩伽陀，　　有至拘薩羅，
　亦至金剛地，　　處處修遠離，
　猶如野禽獸，　　隨所樂而遊。」

（一三三二）

[0367c17] 如是我聞：

[0367c17] 一時，佛住舍衛國祇樹給孤獨園。

[0367c18] 爾時，有異比丘在拘薩羅國人間，止住一林中，入晝正受，身體疲極，夜則睡眠。

[0367c20] 時，彼林中止住天神作是念：「此非比丘法，於空林中入晝正受，夜著睡眠，我今當往覺悟之。」

[0367c22] 爾時，天神往至比丘前，而說偈言：

「比丘汝起起，　　何以著睡眠？
　睡眠有何利？　　病時何不眠？
　利刺刺身時，　　云何得睡眠？
　汝本捨非家，　　出家之所欲。
　當如本所欲，　　日夜求增進，
　莫得墮睡眠，　　令心不自在。
　無常不恒欲，　　迷醉於愚夫，
　餘人悉被縛，　　汝今已解脫。
　正信而出家，　　何以著睡眠？
　已調伏貪欲，　　其心得解脫。
　具足勝妙智，　　出家何故眠，
　勤精進正受，　　常修堅固力。
　專求般涅槃，　　云何而睡眠？
　起明斷無明，　　滅盡諸有漏。
　調彼後邊身，　　云何著睡眠？」

[0368a10] 時，彼天神說是偈時，彼比丘聞其所說，專精思惟，得阿羅漢。

（一三三三）

[0368a12] 如是我聞：

[0368a12] 一時，佛住舍衛國祇樹給孤獨園。

[0368a13] 時，有異比丘在拘薩羅住林中，入晝正受，心起不善覺，依於惡貪。

[0368a14] 時，彼林中住止天神作是念：「非比丘法，止住林中，入晝正受，心生不善覺，依於惡貪，我今當往開悟之。」

[0368a17] 時，彼天神即說偈言：

「其心欲遠離，　　正於空閑林，
　放心隨外緣，　　亂想而流馳。
　調伏樂世心，　　常樂心解脫，
　當捨不樂心，　　執受安樂住。
　思非於正念，　　莫著我我所，
　如以塵頭染，　　是著極難遣。
　莫令染樂著，　　欲心所濁亂，
　如釋君馳象，　　奮迅去塵穢。
　比丘於自身，　　正念除塵垢，
　塵者謂貪欲，　　非世間塵土。
　黠慧明智者，　　當悟彼諸塵，
　於如來法律，　　持心莫放逸。
　塵垢謂瞋恚，　　非世間塵土，
　黠慧明智者，　　當悟彼諸塵。
　於如來法律，　　持心莫放逸，
　塵垢謂愚癡，　　非世間塵土。
　明智黠慧者，　　當捨彼諸塵，
　於如來法律，　　持心莫放逸。」

[0368b07] 時，彼天神說是偈已，彼比丘聞其所說，專精思惟，斷諸煩惱心，得阿羅漢。

（一三三四）

[0368b09] 如是我聞：

[0368b09] 一時，佛住舍衛國祇樹給孤獨園。

[0368b10] 時，有異比丘在拘薩羅人間，住一林中，入晝正受，起不正思惟。

[0368b11] 時，彼林中止住天神作是念：「此非比丘法，止住林中，入晝正受，而起不正思惟，我今當往方便善覺悟之。」

[0368b14] 時，彼天神而說偈言：

「何不正思惟，　　覺觀所寢食？
　當捨不正念，　　專修於正受。
　遵崇佛法僧，　　及自持淨戒，
　常生隨喜心，　　喜樂轉勝進。
　以心歡喜故，　　速究竟苦邊。」

[0368b20] 時，彼天神說偈勸發已，彼比丘專精思惟，盡諸煩惱，得阿羅漢。

（一三三五）

[0368b22] 如是我聞：

[0368b22] 一時，佛住舍衛國祇樹給孤獨園。

[0368b23] 時，有異比丘於拘薩羅人間，住一林中，入晝正受。時，彼比丘日中時，不樂心生，而說偈言：

「於此日中時，　　眾鳥悉靜默，
　空野忽有聲，　　令我心恐怖。」

[0368b28] 時，彼林中住止天神而說偈言：

「於今日中時，　　眾鳥悉寂靜，
　空野忽有聲，　　應汝不樂心，
　汝當捨不樂，　　專樂修正受。」

[0368c03] 時，彼天子說偈覺悟彼比丘已，時，彼比丘專精思惟，捨除煩惱，得阿羅漢。

（一三三六）

[0368c05] 如是我聞：

[0368c05] 一時，佛住舍衛國祇樹給孤獨園。

[0368c06] 爾時，尊者阿那律陀在拘薩羅人間，住一林中。

[0368c07] 時，有天神名闍隣尼，是尊者阿那律陀本善知識，往詣尊者阿那律陀所。到阿那律所，說偈言：

「汝今可發願，　　願還生本處，
　三十三天上，　　五欲樂悉備。
　百種諸音樂，　　常以自歡娛，
　每至睡眠時，　　音樂以覺悟。
　諸天玉女眾，　　晝夜侍左右。」

[0368c15] 尊者阿那律陀說偈答言：

「諸天玉女眾，　　此皆大苦聚，
　以彼顛倒想，　　繫著有身見。
　諸求生彼者，　　斯亦是大苦，
　闍隣尼當知，　　我不願生彼。
　生死已永盡，　　不受後有故。」

[0368c21] 尊者阿那律說是語時，闍隣尼天子聞尊者阿那律所說，歡喜隨喜，即沒不現。

（一三三七）

[0368c23] 如是我聞：

[0368c23] 一時，佛住舍衛國祇樹給孤獨園。

[0368c24] 時，有比丘在拘薩羅人間，林中止住，勤誦經、勤講說；精勤思惟，得阿羅漢果證已，不復精勤誦說。

[0368c26] 時，有天神，止彼林中者，而說偈言：

「比丘汝先時，　　晝夜勤誦習，
　常為諸比丘，　　共論決定義。
　汝今於法句，　　寂然無所說，
　不與諸比丘，　　共論決定義。」

[0369a03] 時，彼比丘說偈答言：

「本未應離欲，　　心常樂法句，
　既離欲相應，　　誦說事已畢。
　先知道已備，　　用聞見道為，
　世間諸聞見，　　無知悉放捨。」

[0369a08] 時，彼天神聞比丘所說，歡喜隨喜，即沒不現。

（一三三八）

[0369a09] 如是我聞：

[0369a09] 一時，佛住舍衛國祇樹給孤獨園。

[0369a10] 時，有異比丘在拘薩羅人間，止一林中。時，彼比丘有眼患，受師教，應嗅鉢曇摩花。時，彼比丘受師教已，往至鉢曇摩池側，於池岸邊，迎風而坐，隨風嗅香。

[0369a13] 時，有天神，主此池者，語比丘言：「何以盜華？汝今便是盜香賊也！」

[0369a15] 爾時，比丘說偈答言：

「不壞亦不奪，　　遠住隨嗅香，
　汝今何故言，　　我是盜香賊？」

[0369a18] 爾時，天神復說偈言：

「不求而不捨，　　世間名為賊，
　汝今人不與，　　而自一向取，
　是則名世間，　　真實盜香賊。」

[0369a22] 時，有一士夫取彼藕根，重負而去。

[0369a22] 爾時，比丘為彼天神而說偈言：

「如今彼士夫，　　斷截分陀利，
　拔根重負去，　　便是姦狡人，
　汝何故不遮，　　而言我盜香。」

[0369a27] 時，彼天神說偈答言：

「狂亂姦狡人，　　猶如乳母衣，
　何足加其言，　　宜堪與汝語。
　袈裟污不現，　　黑衣墨不污，
　姦狡兇惡人，　　世間不與語。
　蠅脚污素帛，　　明者小過現，
　如墨點珂貝，　　雖小悉皆現。
　常從彼求淨，　　無結離煩惱，
　如毛髮之惡，　　人見如泰山。」

[0369b07] 時，彼比丘復說偈言：

「善哉善哉說，　　以義安慰我，
　汝可常為我，　　數數說斯偈。」

[0369b10] 時，彼天神復說偈言：

「我非汝買奴，　　亦非人與汝，
　何為常隨汝，　　數數相告語，
　汝今自當知，　　彼彼饒益事。」

[0369b14] 時，彼天子說是偈已，彼比丘聞其所說，歡喜隨喜，從座起去，獨一靜處，專精思惟，斷諸煩惱，得阿羅漢。

（一三三九）

[0369b17] 如是我聞：

[0369b17] 一時，佛住王舍城迦蘭陀竹園。

[0369b18] 爾時，尊者十力迦葉住王舍城仙人窟中。時，有獵師名曰尺只，去十力迦葉不遠，張網捕鹿。爾時，十力迦葉為彼獵師哀愍說法。時，彼獵師不解所說。時，十力迦葉即以神力，指端火然，彼猶不悟。

[0369b22] 爾時，仙人窟中住止天神而說偈言：

「深山中獵師，　　少智盲無目，
　何為非時說，　　薄德無辯慧，
　所聞亦不解，　　明中亦無見，
　於諸善勝法，　　愚癡莫能了，
　正使燒十指，　　彼終不見諦。」

[0369b29] 時，彼天神說是偈已，尊者十力迦葉即默然住。

（一三四〇）

[0369c02] 如是我聞：

[0369c02] 一時，佛住王舍城迦蘭陀竹園。

[0369c03] 時，有尊者金剛子，住巴連弗邑一處林中。時，巴連弗邑人民夏四月過，作憍牟尼大會。

[0369c05] 時，尊者金剛子聞世間大會，生不樂心，而說偈言：

「獨一處空林，　　猶如棄枯木，
　夏時四月滿，　　世間樂莊嚴，
　普觀諸世間，　　其苦無過我。」

[0369c10] 爾時，林中住止天神即說偈言：

「獨一處空林，　　猶如棄枯木，
　為三十三天，　　心常所願樂，
　猶如地獄中，　　仰思生人道。」

[0369c14] 時，金剛子為彼天神所勸發已，專精思惟，斷諸煩惱，得阿羅漢。

（一三四一）

[0369c16] 如是我聞：

[0369c16] 一時，佛住舍衛國祇樹給孤獨園。

[0369c17] 時，有異比丘在拘薩羅人間，住一林中，唯好樂持戒，不能增長上進功德。

[0369c18] 時，彼林中止住天神作是念：「此非比丘法，住於林中，唯樂持戒，不能增修上進功德，今我當作方便而發悟之。」即說偈言：

「非一向持戒，　　及修習多聞，
　獨靜禪三昧，　　閑居修遠離。
　比丘偏倚息，　　終不得漏盡，
　平等正覺樂，　　遠非凡夫輩。」

[0369c26] 時，彼比丘天神勸進已，專精思惟，斷諸煩惱，得阿羅漢。

（一三四二）

[0369c28] 如是我聞：

[0369c28] 一時，佛住舍衛國祇樹給孤獨園。

[0369c29] 有尊者那迦達多在拘薩羅人間，住一林中，有在家、出家常相親近。

[0370a01] 時，彼林中止住天神作是念：「此非比丘法，住於林中，與諸在家、出家周旋親數，我今當往方便發悟。」而說偈言：

「比丘旦早出，　　迫暮而還林，
　道俗相習近，　　苦樂必同安。
　恐起家放逸，　　而隨魔自在。」

[0370a08] 時，那迦達多比丘為彼天神如是如是開覺已。如是如是專精思惟，斷諸煩惱，得阿羅漢。

（一三四三）

[0370a11] 如是我聞：

[0370a11] 一時，佛住舍衛國祇樹給孤獨園。

[0370a12] 時，有眾多比丘在拘薩羅人間，住一林中，言語嬉戲，終日散亂，心不得定，縱諸根門，馳騁六境。

[0370a14] 時，彼林中止住天神見是比丘不攝威儀，心不欣悅，而說偈言：

「此先有瞿曇，　　正命弟子眾，
　無常心乞食，　　無常受床臥，
　觀世無常故，　　得究竟苦邊，
　今有難養眾，　　沙門所居止，
　處處求飲食，　　遍遊於他家，
　望財而出家，　　無真沙門欲，
　垂著僧伽梨，　　如老牛曳尾。」

[0370a23] 爾時，比丘語天神言：「汝欲厭我耶？」

[0370a23] 時，彼天神復說偈言：

「不指其名姓，　　不非稱其人，
　而總向彼眾，　　說其不善者，
　踈漏相現者，　　方便說其過，
　勤修精進者，　　歸依恭敬禮。」

[0370a29] 彼諸比丘為天神勸發已，專精思惟，斷諸煩惱，得阿羅漢。

（一三四四）

[0370b02] 如是我聞：

[0370b02] 一時，佛在舍衛國祇樹給孤獨園。

[0370b03] 時，有異比丘在拘薩羅人間，住一林中。時，彼比丘與長者婦女嬉戲，起惡名聲。

[0370b05] 時，彼比丘作是念：「我今不類，共他婦女起惡名聲，我今欲於此林中自殺。」

[0370b06] 時，彼林中止住天神作是思念：「不善不類，此比丘不壞、無過，而於林中欲自殺身，我今當作方便開悟。」

[0370b09] 時，彼天神化作長者女身，語比丘言：「於諸巷路四衢道中，世間諸人為我及汝起惡名聲，言我與汝共相習近，作不正事。已有惡名，今可還俗，共相娛樂。」

[0370b12] 比丘答言：「以彼里巷四衢道中，為我與汝起惡名聲，共相習近，為不正事。我今且自殺身！」

[0370b15] 時，彼天神還復天身，而說偈言：

「雖聞多惡名，　　苦行者忍之，
　不應苦自苦，　　亦不應起惱。
　聞聲恐怖者，　　是則林中獸，
　是輕躁眾生，　　不成出家法。
　仁者當堪耐，　　不中住惡聲，
　執心堅住者，　　是則出家法。
　不由他人語，　　令汝成劫賊，
　亦不由他語，　　令汝得羅漢。
　如汝自知已，　　諸天亦復知。」

[0370b25] 爾時，比丘為彼天神所開悟已，專精思惟，斷除煩惱，得阿羅漢。

（一三四五）

[0370b27] 如是我聞：

[0370b27] 一時，佛住舍衛國祇樹給孤獨園。

[0370b28] 時，有尊者見多比丘在拘薩羅人間，住一林中，著糞掃衣。時，梵天王與七百梵天乘其宮殿，來詣尊者見多比丘所，恭敬禮事。

[0370c02] 時，有天神，住彼林中者，而說偈言：

「觀彼寂諸根，　　能感善供養，
　具足三明達，　　得不傾動法，
　度一切方便，　　少事糞掃衣，
　七百梵天子，　　乘宮來奉詣，
　見生死有邊，　　今禮度有岸。」

[0370c08] 時，彼天神說偈讚歎見多比丘已，即沒不現。

（一三四六）

[0370c09] 如是我聞：

[0370c09] 一時，佛住舍衛國祇樹給孤獨園。

[0370c10] 時，有異比丘在拘薩羅人間，住一林中。時，彼比丘身體疲極，夜著睡眠。

[0370c11] 時，有天神，住彼林中者，而覺悟之，即說偈言：

「可起起比丘，　　何故著睡眠？
　睡眠有何義？　　修禪莫睡眠。」

[0370c15] 時，彼比丘說偈答言：

「不肯當云何？　　懈怠少方便，
　緣盡四體羸，　　夜則著睡眠。」

[0370c18] 時，彼天神復說偈言：

「且汝當執守，　　勿聲而大呼，
　汝已得修閑，　　莫令其退沒。」

[0370c21] 時，彼比丘說偈答言：

「我當用汝語，　　精勤修方便，
　不為彼睡眠，　　數數覆其心。」

[0370c24] 時，彼天神如是如是覺悟彼比丘。時，彼比丘專精方便，斷諸煩惱，得阿羅漢。時，彼天神復說偈言：

「汝豈能自起，　　專精勤方便，
　不為眾魔軍，　　厭汝令睡眠。」

[0370c29] 時，彼比丘說偈答言：

「從今當七夜，　　常坐正思惟，
　其身生喜樂，　　無一處不滿，
　初夜觀宿命，　　中夜天眼淨，
　後夜除無明，　　見眾生苦樂，
　上中下形類，　　善色及惡色，
　知何業因緣，　　而受斯果報，
　若士夫所作，　　所作還自見，
　善者見其善，　　惡者自見惡。」

[0371a09] 時，彼天神復說偈言：

「我知先一切，　　比丘十四人，
　皆是須陀洹，　　悉得禪正受，
　來到此林中，　　當得阿羅漢，
　見汝一懈怠，　　仰臥著睡眠，
　莫令住凡夫，　　故方便覺悟。」

[0371a15] 爾時，比丘復說偈言：

「善哉汝天神，　　以義安慰我，
　至誠見開覺，　　令我盡諸漏。」

[0371a18] 時，彼天神復說偈言：

「比丘應如是，　　信非家出家，
　抱愚而出家，　　逮得見清淨。
　我今攝受法，　　當盡壽命思，
　若汝疾病時，　　我當與良藥。」

[0371a23] 時，彼天神說是偈已，即沒不現。

（一三四七）

[0371a24] 如是我聞：

[0371a24] 一時，佛住舍衛國祇樹給孤獨園。

[0371a25] 時，尊者舍利弗在拘薩羅人間，依一聚落，止住田側。時，尊者舍利弗於晨朝時著衣持鉢，入村乞食。

[0371a27] 時，有一尼揵子飲酒狂醉，持一瓶酒從聚落出，見尊者舍利弗，而說偈言：

「米膏熏我身，　　持米膏一瓶，
　山地草樹木，　　視之一金色。」

[0371b03] 爾時，尊者舍利弗作是念：「作此惡聲，是惡邪物，而說是偈，我豈不能以偈答之？」時，尊者舍利弗即說偈言：

「無想味所熏，　　持空三昧瓶，
　山地草樹木，　　視之如涕唾。」

（一三四八）

[0371b08] 如是我聞：

[0371b08] 一時，佛住舍衛國祇樹給孤獨園。

[0371b09] 時，有異比丘在拘薩羅人間，住一林中，得他心智，煩惱有餘。去林不遠有井，有飲野干罐拘鉤頸。

[0371b11] 時，彼野干作諸方便求脫，而自念言：「天遂欲明，田夫或出，當恐怖我。汝汲水罐怖我已久，可令我脫？」

[0371b14] 時，彼比丘知彼野干心之所念，而說偈言：

「如來慧日出，　　離林說空法，
　心久恐怖我，　　今可放令去。」

[0371b17] 時，彼比丘自教授已，一切結盡，得阿羅漢。

（一三四九）

[0371b18] 如是我聞：

[0371b18] 一時，佛在拘薩羅國人間遊行，住一林中。

[0371b19] 時，有天神，依彼林者，見佛行跡，低頭諦觀，修於佛念。時，有優樓鳥住於道中，行欲蹈佛足跡。

[0371b21] 爾時，天神即說偈言：

「汝今優樓鳥，　　團目栖樹間，
　莫亂如來跡，　　壞我念佛境。」

[0371b25] 時，彼天神說此偈已，默然念佛。

（一三五〇）

[0371b26] 如是我聞：

[0371b26] 一時，佛在拘薩羅人間，住一林中，依波吒利樹下住止。

[0371b27] 時，有天神依彼林中住，即說偈言：

「今日風卒起，　　吹波吒利樹，
　落波吒利花，　　供養於如來。」

[0371c02] 時，彼天神說偈已，默然而住。

（一三五一）

[0371c03] 如是我聞：

[0371c03] 一時，佛住王舍城迦蘭陀竹園。

[0371c04] 時，有眾多比丘住支提山側，皆是阿練若比丘，著糞掃衣，常行乞食。

[0371c05] 時，山神，依彼山住者，而說偈言：

「孔雀文繡身，　　處鞞提醯山，
　隨時出妙聲，　　覺乞食比丘。
　孔雀文繡身，　　處鞞提醯山，
　隨時出妙聲，　　覺糞掃衣者。
　孔雀文繡身，　　處鞞提醯山，
　隨時出妙聲，　　覺依樹坐者。」

[0371c13] 時，彼天神說此偈已，即默然住。

（一三五二）

[0371c14] 如是我聞：

[0371c14] 一時，佛住王舍城迦蘭陀竹園。

[0371c15] 時，有眾多比丘住支提山，一切皆修阿練若行，著糞掃衣，常行乞食。爾時，那娑佉多河岸崩，殺三營事比丘。

[0371c17] 時，支提山住天神而說偈言：

「乞食阿蘭若，　　慎莫營造立，
　不見佉多河，　　傍岸卒崩倒。
　壓殺彼造立，　　營事三比丘，
　糞掃衣比丘，　　慎莫營造立。
　不見佉多河，　　傍岸卒崩倒，
　壓殺彼造立，　　營事三比丘。
　依樹下比丘，　　慎莫營造立，
　不見佉多河，　　傍岸卒崩倒。
　壓殺彼造立，　　營事三比丘。」

[0371c28] 時，彼天神說此偈已，即默然住。

（一三五三）

[0371c29] 如是我聞：

[0371c29] 一時，佛住迦蘭陀竹園。

[0371c29] 時，有異比丘住頻陀山。

[0372a01] 爾時，山林大火卒起，舉山洞然。時，有俗人而說偈言：

「今此頻陀山，　　大火洞熾然，
　焚燒彼竹林，　　亦燒竹苑實。」

[0372a05] 時，彼比丘作是念：「今彼俗人能說此偈，我今何不說偈答之？」即說偈言：

「一切有熾然，　　無慧能救滅，
　焚燒諸受欲，　　亦燒不作苦。」

[0372a09] 時，彼比丘說此偈已，默然而住。

（一三五四）

[0372a10] 如是我聞：

[0372a10] 一時，佛住迦蘭陀竹園。

[0372a10] 時，有異比丘在恒河側，住一林中。

[0372a11] 時，有一族姓女，常為舅姑所責，至恒水岸邊，而說偈言：

「恒水我今欲，　　隨流徐入海，
　不復令舅姑，　　數數見嫌責。」

[0372a16] 時，彼比丘見族姓女，聞其說偈，作是念：「彼族姓女尚能說偈，我今何為不說偈答耶？」即說偈言：

「淨信我今欲，　　隨彼八聖水，
　徐流入涅槃，　　不見魔自在。」

[0372a21] 時，彼比丘說此偈已，默然而住。

（一三五五）

[0372a22] 如是我聞：

[0372a22] 一時，佛住舍衛國祇樹給孤獨園。

[0372a23] 時，有異比丘在拘薩羅人間，住一林中，去林不遠，有種瓜田。

[0372a24] 時，有盜者夜偷其瓜，見月欲出，而說偈言：

「明月汝莫出，　　待我斷其瓜，
　我持瓜去已，　　任汝現不現。」

[0372a28] 時，彼比丘作是念：「彼盜瓜者尚能說偈，我豈不能說偈答耶？」即說偈言：

「惡魔汝莫出，　　待我斷煩惱，
　斷彼煩惱已，　　任汝出不出。」

[0372b03] 時，彼比丘說此偈已，默然而住。

（一三五六）

[0372b04] 如是我聞：

[0372b04] 一時，佛住舍衛國祇樹給孤獨園。

[0372b05] 時，有異比丘在拘薩羅人間，住一林中。

[0372b06] 時，有沙彌而說偈言：

「云何名為常？　　乞食則為常。
　云何為無常？　　僧食為無常。
　云何名為直？　　唯因陀羅幢。
　云何名為曲？　　曲者唯見鉤。」

[0372b11] 時，彼比丘作是念：「此沙彌能說斯偈，我今何不說偈而答？」即說偈言：

「云何名為常？　　常者唯涅槃。
　云何為無常？　　謂諸有為法。
　云何名為直？　　謂聖八正道。
　云何名為曲？　　曲者唯惡徑。」

[0372b17] 時，彼比丘說此偈已，默然而住。

（一三五七）

[0372b18] 如是我聞：

[0372b18] 一時，佛住舍衛國祇樹給孤獨園。

[0372b19] 時，有舍利弗弟子，服藥已，尋即食粥。

[0372b20] 時，尊者舍利弗到瓦師舍，從乞瓦甌。時，彼瓦師即說偈言：

「云何得名勝？　　而不施一錢。
　云何勝實德？　　於財無所減。」

[0372b24] 爾時，舍利弗說偈答言：

「若不食肉者，　　而施彼以肉，
　諸修梵行者，　　施之以女色，
　不坐高床者，　　施以高廣床，
　於彼臨行者，　　施以息止處，
　如是等施與，　　於財不損減，
　是則有名譽，　　而不捨一錢，
　實德名稱流，　　於財無所減。」

[0372c03] 時，彼瓦師復說偈言：

「汝今舍利弗，　　所說實為善，
　今施汝百甌，　　非餘亦不得。」

[0372c06] 尊者舍利弗說偈答言：

「彼三十三天，　　炎魔兜率陀，
　化樂諸天人，　　及他化自在，
　瓦鉢信以得，　　而汝不生信。」

[0372c10] 尊者舍利弗說此偈已，於瓦師舍默然出去。

（一三五八）

[0372c12] 如是我聞：

[0372c12] 一時，佛住舍衛國祇樹給孤獨園。

[0372c13] 時，有異比丘在拘薩羅人間，住一林中。

[0372c14] 時，有貧士夫在於林側，作如是悕望思惟，而說偈言：

「若得猪一頭，　　美酒滿一瓶，
　盛持甌一枚，　　人數數持與，
　若得如是者，　　當復何所憂。」

[0372c19] 時，彼比丘作是念：「此貧士夫尚能說偈，我今何以不說？」即說偈言：

「若得佛法僧，　　比丘善說法，
　我不病常聞，　　不畏眾魔怨。」

[0372c23] 時，彼比丘說此偈已，默然而住。

（一三五九）

[0372c24] 如是我聞：

[0372c24] 一時，佛住舍衛國祇樹給孤獨園。

[0372c25] 時，有異比丘在拘薩羅人間，住一林中。

[0372c26] 時，彼比丘作如是思惟：「若得好劫貝，長七肘，廣二肘，作衣已，樂修善法。」

[0372c27] 時，有天神，依彼林者，作是念：「此非比丘法，住於林中，作是思惟，悕望好衣。」

[0372c29] 時，天神化作全身骨鏁，於彼比丘前舞，而說偈言：

「比丘思劫貝，　　七肘廣六尺，
　晝則如是想，　　知夜何所思？」

[0373a04] 時，彼比丘即生恐怖，其身戰悚，而說偈言：

「止止不須[疊*毛]，　　今著糞掃衣，
　晝見骨鏁舞，　　知夜復何見？」

[0373a07] 時，彼比丘心驚怖已，即正思惟，專精修習，斷諸煩惱，得阿羅漢。

（一三六〇）

[0373a09] 如是我聞：

[0373a09] 一時，佛住舍衛國祇樹給孤獨園。

[0373a10] 時，有異比丘在拘薩羅人間，住一林中，得阿羅漢，諸漏已盡，所作已作，已捨重擔，斷諸有結，正智心善解脫。

[0373a12] 時，有一女人於夜闇中，天時微雨，電光睒照，於林中過，欲詣他男子，倒深泥中，環釧斷壞，華瓔散落。時，彼女人而說偈言：

「頭髮悉散解，　　花瓔落深泥，
　鐶釧悉破壞，　　丈夫何所著。」

[0373a18] 時，彼比丘作是念：「女人尚能說偈，我豈不能說偈答之？

「煩惱悉斷壞，　　度生死淤泥，
　著纏悉散落，　　十方尊見我。」

[0373a22] 時，彼比丘說偈已，即默然而住。

（一三六一）

[0373a23] 如是我聞：

[0373a23] 一時，佛住舍衛國祇樹給孤獨園。

[0373a24] 時，有異比丘在拘薩羅人間，住於河側一林樹間。

[0373a25] 時，有丈夫與婦相隨，度河住於岸邊，彈琴嬉戲，而說偈言：

「愛念而放逸，　　逍遙青樹間，
　流水流且清，　　琴聲極和美，
　春氣調適遊，　　快樂何是過。」

[0373b01] 時，彼比丘作是念：「彼士夫尚能說偈，我豈不能說偈答之？

「受持清淨戒，　　愛念等正覺，
　沐浴三解脫，　　善以極清涼，
　人道具莊嚴，　　快樂豈過是。」

[0373b06] 時，彼比丘說此偈已，即默然而住。

（一三六二）

[0373b07] 如是我聞：

[0373b07] 一時佛住舍衛國祇樹給孤獨園。

[0373b08] 時，有異比丘在拘薩羅人間，住一林中。

[0373b09] 時，有天神見諸鴿鳥而說偈言：

「鴿鳥當積聚，　　胡麻米粟等，
　於山頂樹上，　　高顯作巢窟，
　若當天雨時，　　安極飲食宿。」

[0373b13] 時，彼比丘作是念：「彼亦覺悟我！」即說偈言：

「凡夫積善法，　　恭敬於三寶，
　身壞命終時，　　資神心安樂。」

[0373b16] 時，彼比丘說此偈已，以即覺悟，專精思惟，除諸煩惱，得阿羅漢。

雜阿含經卷第五十

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA