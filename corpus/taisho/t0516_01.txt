佛說勝軍王所問經

西天譯經三藏朝奉大夫試鴻臚卿傳法大師臣施護奉　詔譯

[0789a21] 如是我聞：

[0789a21] 一時，佛在舍衛國祇樹給孤獨園，與大苾芻眾千二百五十人俱。

[0789a22] 是時，有憍薩羅國勝軍大王，其王尊貴，有大威德富饒自在，所居國土境界廣遠，為一切人所共尊敬；其王福德久於佛法生大信重。是時，大王即乘寶車，與諸臣從及無數百千婆羅門、長者等而共圍繞，以諸音樂而導其前，出舍衛國，詣祇樹給孤獨園佛世尊所，恭敬供養聽受正法。

[0789a29] 「◎爾時，為人民主，常以正法而行治化，於諸非法捨而不行。何以故？大王當知，若王及臣棄背正法行非法者，於現世中人所輕謗，乃至身壞命終不生勝處。若王及臣捨離非法行正法者，於現世中人所稱讚，乃至身壞命終，生天界中受勝果報，富樂自在天人愛敬。

[0789b06] 「大王！譬如世人生育一子，父母憐愛猶如珍寶，多設方便常令快樂，其子長大亦生孝敬，王心慈愛亦復如是，一切人民皆如一子，王所愛念猶如父母，常以四法而為攝化，所謂布施、愛語、利行、同事，常行如是四種法故，一切人民皆悉歸伏，王以慈心觀諸人民既如子想，彼一切人亦復於王如其父母。

[0789b13] 「又如有人於其夢中見種種事，所謂江河泉池、園林花菓、街巷道陌處處莊嚴，清淨適悅人所愛樂，如是等事，既夢覺已都無所有，諸世間法亦復如是，皆悉如夢竟無其實。如汝大王，為人中主受三種樂，所謂富樂、欲樂、自在樂，統大國城多諸所有，象馬、車乘、金銀、珍寶庫藏諸物，乃至后妃、眷屬、諸臣僕等其數甚多，富貴熾盛而無等比，如是富貴雖多所有不以為勝。何以故？為顛倒法勞役其心增諸煩惱。

[0789b22] 「大王當知，此等皆是無常滅法，是不堅牢而不究竟，如水聚沫而無其實。是故，大王！於如是事如實了知，於世間法常所覺了，離諸煩惱修出世行。

[0789b25] 「又世間法如一大樹，沃潤其根即生枝葉，枝葉繁茂即能開華，開華非久乃結果實，果實成熟色香美妙人皆愛樂。其樹忽為大火所焚，四面俱熾紅焰光明映蔽日月，四方上下都一大光，其可愛樹悉無所有，唯火光現，而彼火光非久，即為大雨所滅，雲雷掣電交映而出。是時，火聚悉無所有，唯彼大雨連霔不息，其雨非久亦復停止。大王當知，如前所說諸世間法亦復如是，剎那壞滅竟無其實，如王所統，雖復廣大積諸所有，剎那壞其義亦然。是故，大王！於無常法莫生常住想，於有盡法莫作無盡想，念念思惟無常來侵，捨世間法離諸所著，修出世行增益善根。

[0789c09] 「大王！又如四方有四大山從空而來，彼山高廣一一堅牢墮於閻浮，而此地中所有一切草木叢林，皆悉摧滅而無有餘，彼有力者不能為救。大王！此諸世間有四大怖而來逼迫，亦復如是，一切眾生無所逃避，有大力者不能為救。四怖者何？一者、邪行怖；二者、老怖；三者、病怖；四者、死怖。大王！邪行若生壞滅正行，老怖若來壞少年相，病怖若來壞安樂法，死怖若來壞滅壽命。大王！又如師子為獸中王，若入獸群取一獸食，彼所取獸何能逃避，入師子腹滅無有餘。大王！無常大力於諸眾生，亦復如是。

[0789c21] 「大王！諸世間人將趣命終，先染病苦如中毒箭氣力劣弱，筋骨肢節皆悉疼痛，皮肉乾枯手足戰動穢惡流溢，眼耳鼻舌身等諸根不能發識，諸境不現，唯見自造不善業境現在其前生大怖畏，無所依怙誰為救者？父母眷屬徒共圍繞，名醫良藥不能為療，上味飲食不能食噉，於念念中起無常怖，彼出入息漸漸微細，如是病怖方始起心念作善業，微出其聲告父母言：『我今大怖，惡境現前，壽命將斷，父母為我作諸利益，施佛及僧願垂救護。』如是言已，於剎那間其命即斷，此處既謝他處復生，隨自作業受諸果報。

[0790a03] 「大王當知，世間眾生若善不善、若勝若劣，從自因生果無所失，作善業者是所歸趣是所依怙，臨命終時不生怖畏，此處緣謝生於他處受勝果報。是故，大王！汝今應當捨世間法離諸染著，修出世行趣善法門，於念念中作無常想，若如是者，於善法中乃名精進。

[0790a10] 「復次，大王！如世間人入大火聚，須以方便即能息滅；處熱惱中，須假清淨而方醒寤；受飢渴時，假以飲食方能救濟；染病苦時，假以良藥即能除愈；於危難中，得有力者諸善知識乃脫諸難；受貧困時，得大財寶方能拯濟；入戰陣時，須被勇猛堅固鎧甲方得戰勝；於一切處，無依無怙孤獨苦惱，得其親友方為依止。

[0790a17] 「大王！出世善法亦復如是，於諸世間同彼上說，飲食良藥親友等類，能為依止能為救護。大王！若人不修出世善法都無所託，臨命終時自生怖畏誰為救者，捨此報已自受其苦誰為拯拔，以是事故，我如實說。

[0790a21] 「大王！速疾於世間法捨諸常見作無常想，捨堅執見作破壞想，如水聚沫而無其實，當念修行出世善法，自所作已轉勸他人，如是乃得於善法中名為精進。

[0790a25] 「大王！當觀自身，無有少樂可得，雖復具有種種上味精妙飲食而為資養，未曾一時有飢渴失，如是暫能資持命根，彼壽報盡即時散壞歸無常法。大王！復觀自身，雖有種種上妙寶衣眾莊嚴具，乃至種種庫藏諸物無所乏少，象馬車步四兵具足，其數甚多無與等者，彼壽報盡悉歸無常。

[0790b04] 「復次，大王！如世間人有大財富，於日日中潔淨澡浴香油塗身，復以諸妙上服莊嚴，眾妙華鬘及彼真珠纓絡，耳璫環釧如是等物而莊嚴已，處於寶座，富貴自在威德特尊，與諸眷屬而共圍繞。奏百千種殊妙音樂，妙寶樓閣處處，皆爇旃檀沈水等諸◎妙香，生滅相續輪轉無有窮盡，皆是無明為因生故。由此即有貪等諸法，若滅無明貪等不生，貪等既滅正行得起離諸過失，此即名為出世間法。

[0790b14] 「復次，大王！世間一切所緣境界，若得若失，若決定不決定；若可愛不可愛，貪心生起無所厭足是為大失；若於聖道出世間法，愛樂希求無厭足者，乃為正行是大利益。」

[0790b17] 爾時世尊，說加陀曰：

「大王今當知，　　彼死法極惡，
　能斷人壽命，　　及破壞諸蘊。
　斯為大怖畏，　　世皆非愛樂，
　彼死法若來，　　普遍於一切。
　虛空并大海，　　深穴與高山，
　大地及諸方，　　無處可逃避。
　唯諸有智者，　　安住真實法，
　即堅固無動，　　一切不能壞。
　壽報未盡時，　　當發大精進，
　廣修眾善因，　　勤行諸梵行。
　由善根力故，　　得至涅槃界，
　至涅槃界已，　　能遠離死怖。」

[0790c02] 爾時，憍薩羅國勝軍大王，聞佛世尊以諸方便善巧譬喻說妙法已，歡喜踊躍恭敬讚歎，頂禮佛足迴復王宮。

[0790c04] 佛說此經已，諸大苾芻眾聞佛所說，皆大歡喜信受奉行。

佛說勝軍王所問經

[0790c07] ◎大王既出城已漸向祇園，其王即時遠見世尊於一樹下安詳而坐，諸苾芻眾而共圍遶。

[0790c09] 時王見已，生大歡喜，深信尊重下車去蓋，合掌曲躬遙伸讚歎：「佛身廣大猶若金山，佛身端嚴殊妙無比，有大光明如百千日，吉祥熾盛猶大火聚，諸根調寂住奢摩他，眾德莊嚴具波羅蜜，三十二相八十種好圓滿具足，為人中龍人中師子，人中大仙人中勝者，於世間中如寶山現。」

[0790c15] 是時，大王既讚歎已，徒步而進到佛所已，頭面著地禮世尊足，持以寶冠、寶蓋、寶劍、寶珠、寶莊革屣，如是等物奉上世尊，作如是言：「惟願世尊，受我所施。」

[0790c19] 是時，世尊即為納受。其王即復禮世尊足，退住一面合掌恭敬，而白佛言：「世尊！願佛慈悲為說法要，使我長夜得大利樂。」

[0790c22] 爾時，世尊而讚王言：「善哉，善哉！大王！汝於如來深信尊重，於佛正法愛樂趣求純善相應，是大賢者，如汝所言樂聞法要，汝當諦聽如善作意，記念修習為汝宣說。」

[0790c26] 佛言：「大王！汝統大國，◎常有百千內外親族恭敬讚歎，雖復如是富貴自在，壽報盡時即生苦惱，一切眷屬徒共圍繞悲惱啼泣。當於爾時，一切所有不能守護，既命盡已內外親屬，所共圍繞至屍陀林，所有遺體各各離散，皮肉筋骨分其異處，有諸蟲鳥而來咂食，彼食盡已，此虛妄身悉無所有。

[0791a05] 「大王！以是緣故諦觀世間，如水聚沫有何堅實？以是無常不究竟法，起常想者是為顛倒，諸有漏法念念壞滅，我觀是事深可悲愍。

[0791a08] 「是故，大王！當須速捨諸世間法，常念修行出世間法。何以故？大王當知，彼生滅法皆由無明為因緣故，所謂無明緣行、行緣識、識緣名色、名色緣六處、六處緣觸、觸緣受、受緣愛、愛緣取、取緣有、有緣生、生緣老死憂悲苦惱，如是即一大苦蘊集。若無明滅即行滅，行滅即識滅，識滅即名色滅，名色滅即六處滅，六處滅即觸滅，觸滅即受滅，受滅即愛滅，愛滅即取滅，取滅即有滅，有滅即生滅，生滅即老死憂悲苦惱滅，如是即一大苦蘊滅，是故……。」

【經文資訊】大正藏第 14 冊 No. 0516 佛說勝軍王所問經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA