菩薩瓔珞經卷第八
  (一名現在報)

姚秦涼州沙門竺佛念譯

◎無識品第二十二

[0072c06]  爾時，有菩薩名曰淨觀，即從座起偏露右臂，  右膝著地，長跪叉手，前白佛言：「若有善男子、  善女人，受持諷誦此經典者，我代其歡喜。何
以故？皆過去諸如來、無所著、等正覺之所修  行，當來諸如來亦當習此法而得成就。如我  今日如來、至真、等正覺頒宣此法，善權方便  化導眾生。」

[0072c12]  爾時，淨觀菩薩復白佛言：「若有  菩薩摩訶薩宣傳此法布現世人，功德有二十  行。云何為二十？總持瓔珞，不壞法界；種姓
瓔珞，居家成就；善權瓔珞，不減耗諸法；化  生瓔珞，不受胞胎；淨教瓔珞，無欺諍法；法  身瓔珞，解性清淨；受入瓔珞，空行成就；眾
生瓔珞，化一切故；滅度瓔珞，無塵垢故；生  盡瓔珞，本無心識；無量瓔珞，垢自淨故；劫  數瓔珞，無遠近故；知生瓔珞，歎本無故；道
德瓔珞，行自滅故；大乘瓔珞，諸根具足故；  解脫瓔珞，不見眾生故；法王瓔珞，說法無  窮故；無厭瓔珞，受法不疲故；文字瓔珞，強
記不忘故；法界瓔珞，行具足故；法本瓔珞，  本無泥洹故；法性瓔珞，無生滅故；弘誓瓔  珞，道性自性故；真如瓔珞，善本具足故；清
淨瓔珞，離生本無故；無礙瓔珞，通達往來  故；法起瓔珞，不著三處故。若有比丘、比丘  尼、優婆塞、優婆夷，受持諷誦法瓔珞者，便當  具足二十功德總持法門。」

[0073a01]  爾時，淨觀復白佛  言：「若有善男子、善女人，遍滿三千大千世界，  一一眾生起七寶塔，不如善男子、善女人諷
誦此法，法瓔珞者，其功德福不可稱量。何  以故？諸佛世尊皆由而得成就。若有善男子、  善女人，起七寶塔遍三千大千世界，不如善
男子、善女人受持諷誦法瓔珞業，其功德福  不可稱量。」

[0073a08]  爾時，世尊告淨觀菩薩：「善哉，善哉！  族姓子！乃能於如來前作師子吼。云何？族姓  子！若有善男子、善女人，受持諷誦此法瓔珞，
復有恒沙眾生成就五戒，其福寧多不乎？」

[0073a11]  淨  觀菩薩白佛言：「甚多甚多！世尊！」

[0073a12]  佛言：「故不  如善男子、善女人得法瓔珞無盡之藏，其功  德福不可稱量，百倍、千倍、萬倍、巨億萬倍，不
可以譬喻為比。何以故？一恒沙眾生成就五  戒，皆由法瓔珞而得具足諸道果報。」

[0073a16]  佛復  告淨觀菩薩：「云何？族姓子！若有一恒沙眾  生，盡得五通皆悉成就，加修五戒十善，其  功德福寧為多不？」

[0073a19]  淨觀菩薩白佛言：「甚多甚  多！世尊！」

[0073a20]  佛言：「故不如善男子、善女人受持諷  誦法瓔珞業，其功德福不可稱量。何以故？一  恒沙眾生悉得五通各各成就，皆由法瓔珞
而得具足諸道果報。」

[0073a23]  佛復告淨觀菩薩：「云何？  族姓子！若有一恒沙眾生，行四等心慈悲喜  護，行第一禪、第二、第三、第四禪，念持喜安
自守，復行四空定，一一具足，其功德福寧  為多不？」

[0073a27]  淨觀菩薩白佛言：「甚多甚多！世尊！」

[0073a27]  佛  言：「故不如善男子、善女人受持諷誦法瓔珞  業，其功德福不可稱量。何以故？一恒沙眾生
行四等心慈悲喜護，行第一禪、第二、第三、第  四禪，念持喜安自守行四空定，皆由法瓔  珞而得具足諸道果報。」

[0073b03]  佛復告淨觀菩薩：「云  何？族姓子！若有一恒沙眾生，盡得須陀洹果  斷諸妄想，皆悉成就了了通達，其功德福寧  為多不？」

[0073b06]  淨觀菩薩白佛言：「甚多甚多！世尊！」

[0073b06]  佛  言：「故不如善男子、善女人受持諷誦法瓔珞  業，其功德福不可稱量。何以故？一恒沙眾  生悉得須陀洹道一一成就，皆由法瓔珞而
得具足諸道果報。」

[0073b10]  佛復告淨觀菩薩：「云何？族  姓子！若有一恒沙眾生，盡得斯陀含果，無  復狐疑悉皆成就，其功德福寧為多不？」

[0073b12]  淨觀  菩薩復白佛言：「甚多甚多！世尊！」

[0073b13]  佛言：「故不  如善男子、善女人受持諷誦法瓔珞業，其功  德福不可稱量。何以故？一恒沙眾生悉得
斯陀含，一一成就而無狐疑，皆由法瓔珞而  得具足諸道果報。」

[0073b17]  佛復告淨觀菩薩：「云何？族  姓子！若有一恒沙眾生盡得阿那含果，無復  狐疑悉皆成就，其功德福寧為多不？」

[0073b19]  淨觀菩  薩復白佛言：「甚多甚多！世尊！」

[0073b20]  佛言：「故不如  善男子、善女人受持諷誦法瓔珞業，其功德  福不可  稱  量。何以故？一恒沙眾生悉得阿
那含，一一成就而無狐疑，皆由法瓔珞而得  具足諸道果報。」

[0073b24]  佛復告淨觀菩薩：「云何？族姓  子！若有一恒沙眾生盡得阿羅漢果，無復狐  疑悉皆成就，其功德福寧為多不？」

[0073b26]  淨觀菩薩  復白佛言：「甚多甚多！世尊！」

[0073b27]  佛言：「故不如善  男子、善女人受持諷誦法瓔珞業，其功德福  不可稱量。何以故？一恒沙眾生悉得阿羅漢，
一一成就而無狐疑，皆由法瓔珞而得具足  諸道果報。」

[0073c02]  佛復告淨觀菩薩：「云何？族姓子！若  有一恒沙眾生悉得辟支佛，一一成就而無  狐疑，其功德福寧為多不？」

[0073c04]  淨觀菩薩白佛  言：「甚多甚多！世尊！」

[0073c05]  佛言：「故不如善男子、善  女人受持諷誦法瓔珞業，其功德福不可稱  量。何以故？一恒沙眾生悉得辟支佛，一一
成就而無狐疑，皆由法瓔珞而得具足諸道  果報。」

[0073c09]  佛復告淨觀菩薩：「云何？族姓子！若有  一恒沙眾生，成一住行發意趣道，修十八  法、三十七品、空無相願，其功德福寧為多不？」

[0073c12]  淨觀菩薩白佛言：「甚多甚多！世尊！」

[0073c12]  佛言：「故  不如善男子、善女人受持諷誦法瓔珞業，其  功德福不可稱量。何以故？一恒沙眾生悉得  成一住行發意趣道，修十八法三十七品空
無相願，一一成就而無狐疑，皆由法瓔珞而  得具足諸道果報。」

[0073c17]  佛復告淨觀菩薩：「云何？族  姓子！若有一恒沙眾生，超一地住第二地，修  行八法并修十八法、三十七品、空無相願，其
功德福寧為多不？」

[0073c20]  淨觀菩薩白佛言：「甚多  甚多！世尊！」

[0073c21]  佛言：「故不如善男子、善女人法瓔  珞業，其功德福不可稱量。何以故？一恒沙  眾生超一地住第二地，修行八法并十八法、
三十七品、空無相願，一一成就而無狐疑，皆  由法瓔珞而得具足諸道果報。」

[0073c25]  佛復告淨觀  菩薩曰：「云何？族姓子！若有一恒沙眾生，超一  地、二地在三地中，修五淨法行五觀法，修行
八法并十八法、三十七品、空無相願，其功德  福寧為多不？」

[0073c29]  淨觀菩薩白佛言：「甚多甚多！世  尊！」

[0074a01]  佛言：「故不如善男子、善女人法瓔珞業，其  功德福不可稱量。何以故？一恒沙眾生超一  地、二地在三地中，修五淨法行五觀法，并修
八法及十八法、三十七品、空無相願，一一成  就而無狐疑，皆由法瓔珞而得具足諸道果  報。」

[0074a06]  佛復告淨觀菩薩曰：「云何？族姓子！若有  一恒沙眾生，從一地二地三地住四地中，修  四法及七觀行并五淨法，行五觀法，修行八
法并十八法、三十七品、空無相願，其功德福  寧為多不？」

[0074a10]  淨觀菩薩白佛言：「甚多甚多！」

[0074a10]  佛  言：「故不如善男子、善女人法瓔珞業，其功德  福不可稱量。何以故？一恒沙眾生在第四地，  修行四法及七觀行，修五淨法行五觀法，修
行八法及十八法、三十七品、空無相願，一一  成就而無狐疑，皆由法瓔珞而得具足諸道  果報。」

[0074a16]  佛復告淨觀菩薩曰：「云何？族姓子！若  有一恒沙眾生，在五住地修十二法心意不  惑，堪任教化及修四法行七觀行，修五淨法
行五觀法，修行八法及十八法、三十七品、空  無相願，其功德福寧為多不？」

[0074a20]  淨觀菩薩白佛  言：「甚多甚多！世尊！」

[0074a21]  佛言：「故不如善男子、善  女人法瓔珞業，其功德福不可稱量。何以故？  一恒沙眾生在五地中，修十二行心意不惑，
堪任教化及修四行、修五淨法，行五觀行、行  七觀行，修行八法及十八法、三十七品、空無  相願，一一成就而無狐疑，皆由法瓔珞而得  具足諸道果報。」

[0074a27]  佛復告淨觀菩薩曰：「云何？族  姓子！一恒沙眾生皆在六地，行六度無極：布  施、持戒、精進、忍辱、一心、智慧，修十二法心意
不惑，堪任教化及修四法、行七觀行，修五淨  法、行五觀法，及修八法及十八法、三十七品、  空無相願，其功德福寧為多不？」

[0074b03]  淨觀菩薩  白佛言：「甚多甚多！世尊！」

[0074b04]  佛言：「故不如善男子、  善女人法瓔珞業，其功德福不可稱量。何以  故？一恒沙眾生在六地中，行六度無極：布施、
持戒、忍辱、精進、一心、智慧，修十二法堪任教  化，及修四法、行七觀行，修五淨法、行五觀行，  及修八法及十八法、三十七品、空無相願，法
瓔珞業其功德福不可稱量，一一成就而無  狐疑，皆由法瓔珞而得具足諸道果報。」

[0074b11]  佛  復告淨觀菩薩曰：「云何？族姓子！一恒沙眾生  在七地中，逮不退轉行十三法，畢志堅固當  成無上等正覺，得四無畏，獲四辯才，行六度
無極：布施、持戒、忍辱、精進、一心、智慧，修十二  法心意不惑，堪任教化及修四法、行七觀行，  修五淨法、行五觀行，及修八法及十八法、三
十七品、空無相願，其功德福寧為多不？」

[0074b18]  淨觀  菩薩白佛言：「甚多甚多！世尊！」

[0074b19]  佛言：「故不如善  男子、善女人法瓔珞業，其功德福不可稱量。  何以故？一恒沙眾生在七地中逮不退轉行
十三法，畢志堅固當成無上等正覺，得四無  畏獲四辯才，行六度無極：布施、持戒、忍辱、精  進、一心、智慧，修十二法心意不惑，堪任教化
及修四法、行七觀行，修五淨法、行五觀行，及  修八法及十八法、三十七品、空無相願，法瓔  珞業其功德福不可稱量，一一成就而無狐
疑，皆由法瓔珞而得具足諸道果報。」

[0074b28]  佛復告  淨觀菩薩曰：「云何？族姓子！一恒沙眾生在八  地中立童真行，成就十二妙法及五慧業行  十三法，畢志堅固當成無上等正覺，得四無
畏獲四辯才，行六度無極：布施、持戒、忍辱、精  進、一心、智慧，修十二法心意不惑，堪任教  化及修四法、行七觀行，修五淨法、行五觀行，
及修八法及十八法、三十七品、空無相願，其  功德福寧為多不？」

[0074c07]  淨觀菩薩白佛言：「甚多甚  多！」

[0074c08]  佛言：「故不如善男子、善女人法瓔珞業，其  功德福不可稱量。何以故？一恒沙眾生在八  地中立童真行，成就十二妙法心意不惑，堪
任教化及修四法、行七觀行，修五淨法、行五  觀行，及修八法及十八法、三十七品、空無相  願，法瓔珞業其功德福不可稱量，一一成
就而無狐疑，皆由法瓔珞而得具足諸道果  報。」

[0074c15]  佛復告淨觀菩薩曰：「云何？族姓子！一恒  沙眾生在九地中，必當堅住得佛無量神德  之業，盡捨諸法不復修習，進當成佛無復退
轉，其功德福寧為多不？」

[0074c18]  淨觀菩薩白佛言：「甚  多！甚多！世尊！」

[0074c19]  佛言：「故不如善男子、善女人法  瓔珞業，其功德福不可稱量。何以故？一恒  沙眾生在九地中立童真行，成就十二妙法，
心意不惑堪任教化，如此之比滿十方恒沙  及前一地二地乃至九地，故不如法瓔珞業，  其功德福不可稱量，一一成就而無狐疑，皆  由法瓔珞而得具足諸道果報。」

[0074c25]  爾時，世尊告  淨觀菩薩：「如我今日如來、至真、等正覺三界  獨尊，盡統三千大千世界，故號天中之天。斯
由法瓔珞業而得成就，其功德福不可稱量，  具足深要諸道果報。」

[0074c29]  爾時，有菩薩名曰辯通，  即從座起，長跪叉手，前白佛言：「若有善男子、  善女人心意好樂，欲得修習法瓔珞者，云何
用心？當行何法而得成就法瓔珞慧？」

[0075a03]  佛言：「善  哉，善哉！族姓子！若有善男子、善女人，欲得修  習法瓔珞者，當去妄想不生識著，諸念具足
得入眾定，遊至十方無量世界，從一佛國至  一佛國，承事供養諸佛世尊。何以故？皆由無  識著想，而得具足諸道果報。」

◎

菩薩瓔珞經◎受迦葉勸行品第二十三

[0075a10]  爾時，佛告比丘、比丘尼、優婆塞、優婆夷，及諸  大眾普來會者，及菩薩摩訶薩：「誰能堪任於  如來前，說有行無行不可思議眾智之門？」

[0075a12]  爾  時，一切大眾聞如來說有行無行不可思議  眾智之門，默然不對。爾時，世尊放舌相光明，  普照無數無量國土，使無量眾生皆見光明，
其見光者，皆發無上正真道意。

[0075a16]  時東方去此  十億江河沙數，過是數已有佛土名蓮華淨，  佛名淨教如來、至真、等正覺，見釋迦文放大
光明普照三千大千佛土，即遣菩薩萬二千  人來至忍土，至世尊所，頭面禮足在一面坐。

[0075a21]  南方去此十億江河沙數諸佛國土，有佛名  一道，復見光明，尋遣菩薩八千大士來至忍  界，至如來所，遶佛三匝在一面坐。

[0075a23]  西方去此  七江河沙等諸佛世界，有佛名曰無礙如來、  至真、等正覺，見此光明普有所照，即遣千
二百大士，盡得神通行過魔界，來至忍土，至  如來所，頭面禮足在一面坐。

[0075a27]  北方去此十三  億江河沙數，有佛土名曰如  (鄉本妙)  像，佛名  正意如來、至真、等正覺，復見光明普照三千
大千世界，尋遣五萬菩薩，悉皆神足六通清  徹，來至忍界世尊所，頭面禮足在一面坐。

[0075b02]  東  北角方去此八江河沙數，有佛土名曰除垢，  佛名等行如來、至真、等正覺，見此光明，復遣  菩薩七千大士來至忍土，至如來所，頭面禮
足在一面坐。

[0075b06]  東南角去此三億佛土，有佛國  名曰積寶，佛名善積如來、至真、等正覺，復見  光明，尋遣七百正士，皆得神通獲無礙慧，來
至忍界，至世尊所，頭面禮足在一面坐。

[0075b09]  西南  角去此十江河沙數諸佛國土，有佛土名曰  一相，佛名等慧如來、至真、等正覺，見此光明，  尋遣千五百大士來至忍界，至世尊所，頭面
禮足在一面坐。

[0075b13]  西北角去此十四億江河沙  數諸佛國土，有國土名曰清淨，佛名眾德如  來、至真、等正覺，見此光已，尋遣五千菩薩來
至忍界，至世尊所，頭面禮足在一面坐。

[0075b16]  上方  去此過眾生界，復過二恒沙世界，有佛土  名曰普慈，佛名弘等如來、至真、等正覺，見此  光明，尋遣五千菩薩來至忍界，至世尊所，頭
面禮足在一面坐。

[0075b20]  下方去此三十二億江河  沙數，有佛土名曰堅固，佛名不捨弘誓如來、  至真、等正覺，見釋迦文佛放大光明，復遣十
千大士從下方來，至世尊所，頭面禮足在一  面坐。

[0075b24]  是時，世尊見眾坐已定，便告諸來會者：  「吾今當說有行無行。諦聽諦聽！善思念之！若  有善男子、善女人，從須陀洹乃至阿羅漢，未
得如來道慧藏者，斯等之類不在聖例。」

[0075b27]  爾時，  座上有九萬二千無著阿羅漢，從異方世界  來詣忍土，欲從如來聽法瓔珞有行無行。今  聞世尊吐如此教，若善男子、善女人，從須陀
洹乃至阿羅漢，未踐如來道慧藏者，斯等之  類不在聖例。是時，九萬二千得道阿羅漢，諸  漏已盡縛結以解，更不受生如實知之。時
摩訶迦葉、阿若拘隣、舍利弗、摩訶目犍連、  賓頭盧、摩訶迦旃延、離越、須菩提、滿願子，  九萬二千人等，即從座起，頭面禮如來足，遶
佛三匝各自長跪，前白佛言：「世尊！我等雖  得四果、六通清徹，猶尚不如凡夫行人。所以  然者，今聞如來說道慧深藏，非我等所入境
界。唯願，世尊！得聞斯法，使久寐眾生永無猶  豫。」爾時，世尊默然不對。

[0075c12]  時，大迦葉重白佛言：  「我等羅漢雖獲稱為佛子，皆是如來之咎，非  我等過。何以故？若使如來誓無三乘者，我等
豈非成等正覺乎？何為如來不見聽在聖例  乎？」

[0075c16]  時，大迦葉及九萬二千真人，盡脫袈裟，哀  號悲泣五體投地。當爾之時，三千大千剎土  六變震動，諸天、龍、鬼神、阿須倫、迦留羅、真陀
羅、摩休勒、乾塔惒、人及非人怪未曾有。

[0075c19]  爾時，  世尊欲解諸人心中狐疑，便舒右手扶迦葉  起，各使復坐。爾時，世尊即說斯偈：

「本無如來業，　　道慧藏第一，  
諸度無量智，　　漸入如來境。  
大道無三乘，　　況有四道果？  
觀淨如虛空，　　耆年迦葉是。  
我今觀斯心，　　非有亦不無，  
多現無量變，　　不捨佛弘誓。  
從久遠以來，　　修神足瓔珞，  
六度曠大法，　　何有聲聞名？  
佛界無疆畔，　　所化亦不同，  
故使眾生惑，　　謂為道若干。」

[0076a03]  爾時，座上有無央數眾生聞如來說此偈已，  悉皆發意，信樂欲聞道慧深藏甚深之法，皆  發無上正真道意。復有無央數眾生，正心解
脫得盡信之行。

菩薩瓔珞經有行無行品第二十四

[0076a08]  爾時，無頂相菩薩即從座起，偏露右臂，長跪  叉手，前白佛言：「我能堪任於如來前說有行  無行。」

[0076a10]  佛言：「善哉，善哉！族姓子！若能說者今  正是時。」

[0076a11]  無頂相菩薩白佛言：「世尊！若有菩  薩摩訶薩，解了本無是謂有行，本無自然空  寂無形是謂無行。」

[0076a13]  廣進菩薩曰：「現彼佛土神  足教化是謂有行，不見國土化眾生者是謂  無行。」

[0076a15]  知生菩薩曰：「泥洹寂靜無起滅者是謂  有行，不見泥洹及泥洹相是謂無行。」

[0076a16]  法寶菩  薩曰：「說道非道是謂有行，亦非有道亦非無  道是謂無行。」

[0076a18]  淨妙菩薩曰：「清淨法觀是謂有  行，亦不見清淨法觀是謂無行。」

[0076a19]  趣道菩薩曰：  「見佛神力是謂有行，亦不見佛亦無神力是  謂無行。」

[0076a21]  普施菩薩曰：「現有入定是謂有行，亦  不見修行亦不見入定是謂無行。」

[0076a22]  月光照菩  薩曰：「見佛身相遍滿三千大千世界是謂有  行，亦不見佛及相好者是謂無行。」

[0076a24]  哀世菩薩  曰：「有吾我壽命是謂有行，亦不見壽命亦不  見吾我是謂無行。」

[0076a26]  無畏菩薩曰：「說法無法想  是謂有行，亦不見法非無有法是謂無行。如  是菩薩摩訶薩，於有行無行，便得具足菩薩  瓔珞。」

[0076a29]  無量菩薩曰：「以過佛量而不可限是謂  有行，亦不見量亦不見非量是謂無行。」

[0076b01]  心念  菩薩曰：「以六神通遊諸佛國不自稱譽歎神  通道是謂有行，不見國土有所接度是謂無  行。」

[0076b04]  賢護菩薩曰：「能化一切盡為佛形是謂有  行，亦不見化復不見佛是謂無行。」

[0076b05]  無邊際菩  薩曰：「佛界無量總持不忘是謂有行，本無總  持亦無三寶是謂無行。」

[0076b07]  常悲菩薩曰：「諸有眾  生發大乘心是謂有行，亦無大乘復無有道  是謂無行。」

[0076b09]  不思議菩薩曰：「佛不思議正法亦  然法不思議受報亦然是謂有行，亦不見思  議亦不見不思議是謂無行。」

[0076b12]  周旋菩薩曰：「空慧是一非不有慧是謂有行，  慧亦虛寂亦不有慧亦不無慧是謂無行。」

[0076b13]  法造  菩薩曰：「如來為一真際亦爾是謂有行，亦不  見如來亦不見真際無一無不一是謂無行。」

[0076b16]  善權菩薩曰：「慧觀分別一切諸法是謂有行，  亦無慧觀復無諸法是謂無行。」

[0076b17]  無與等菩薩  曰：「一相無相是謂有行，亦不見相亦不見無  相是謂無行。如是菩薩摩訶薩，於有行無行，  便能具足菩薩瓔珞。」

[0076b20]  功勳菩薩曰：「亦不見生  亦不見不生是謂有行，生亦無生復無生生  是謂無行。」

[0076b22]  覺悟菩薩曰：「有常無常是謂有行，  亦不見常亦不見非常是謂無行。」

[0076b23]  成就菩薩  曰：「不造身行亦無所著是謂有行，亦不見造  亦不見不造是謂無行。」

[0076b25]  願樂菩薩曰：「不造口  行亦無所著是謂有行，亦不見造亦不見不  造是謂無行。」

[0076b27]  無處所菩薩曰：「不造意行亦無  所著是謂有行，亦不見造亦不見不造是謂  無行。」

[0076b29]  無礙智菩薩曰：「覺無所覺是謂有行，亦  不見覺亦復不起有眾生想是謂無行。」

[0076c01]  香積  菩薩曰：「解道本無法性不異是謂有行，亦不  見道復無法性是謂無行。」

[0076c03]  轉法輪菩薩曰：「在  樹王下頒宣演暢四道果證是謂有行，說法  無法想亦不見四道是謂無行。」

[0076c05]  自觀菩薩曰：  「說色痛想行識空是謂有行，亦不見五陰成  敗是謂無行。」

[0076c07]  眾智菩薩曰：「其有觀四意止  知內外空是謂有行，分別意止本無所從來  去亦無所至是謂無行。」

[0076c09]  多聞菩薩曰：「然熾諸  法乃至三十七品是謂有行，亦不見然熾  及一切諸法是謂無行。」

[0076c11]  法身菩薩曰：「見一  切諸法有動轉者不動轉者是謂有行，亦不  動轉非不動轉是謂無行。」

[0076c13]  無怒菩薩曰：「一  切法自然、法觀亦爾，法觀自然、一切法亦爾，是  謂有行；本無諸法亦無法觀是謂無行。」

[0076c15]  上  首菩薩曰：「分別佛慧知之虛寂是謂有行；觀  佛深慧本性自爾亦無名號是謂無行。」

[0076c17]  道議  菩薩曰：「了五分法身而無遠離是謂有行，一  一觀察性自無形亦無起滅是謂無行。」

[0076c19]  本祚  菩薩曰：「一切諸法亦無所倚，不倚內空亦  不倚外空是謂有行；了內外空及一切諸法，  亦不見生亦不見滅，悉無所著是謂無行。」

[0076c22]  權  現菩薩曰：「周旋往來禮事諸佛，亦不見佛土  淨及以不淨，眾生好惡，是謂有行；不見己身  及諸佛國好惡清濁是謂無行。」

[0076c25]  無想著菩薩  曰：「諸法不亂、澹然不移，不計苦樂、是常非  常、若好若醜，是謂有行；無量智慧悉歸於空，  不見亂定苦樂好醜是謂無行。」

[0076c28]  大慈菩薩  曰：「不見諸法有趣無趣是謂有行，永無有  趣亦不見趣是謂無行。」

[0076c30]  忍行菩薩曰：「解空無  相願及虛空識界真如一性是謂有行；空無  相願亦是空，空亦是空，無相願復無報應是謂  無行。」

[0077a03]  寶掌菩薩曰：「入一定意悉知諸佛威  儀所行法則之道是謂有行，雖入禪定永無  法相是謂無行。」

[0077a05]  喜慶菩薩曰：「三毒根本自  然起滅，生不知所以生、滅不知所以滅，是謂有  行；觀三毒根本自無形兆，永無起滅，是謂無  行。」

[0077a08]  觀進菩薩曰：「奉律無所犯亦不見有犯是  謂有行；本無有律亦無有犯，本性自爾是謂  無行。」

[0077a10]  常喜菩薩曰：「分別解脫十二法門是謂  有行，亦不見解脫及諸法寶有起有滅是謂  無行。」

[0077a12]  宣暢菩薩曰：「法生苦生本無處所是謂  有行，知苦本際而不可覩是謂無行。」

[0077a13]  修道菩  薩曰：「大道一相泥洹無形，不見志求無上之  道是謂有行；所演道教而無精微，法界自然  無能迴轉，是謂無行。」

[0077a16]  講法菩薩曰：「所建立道  不可思議，雖處穢濁如無所處是謂有行；了  知五淨及五濁性虛而非真亦無所有，是謂無  行。」

[0077a19]  爾時，十方無央數江河沙數諸菩薩等，各  各自說有行無行已，各還復坐。時，大迦葉便  從座起，整衣服，長跪叉手，前白佛言：「世尊！
我亦堪任說有行無行，若見聽者敢宣所懷。」

[0077a23]  佛告迦葉：「今大眾集渴仰來久，若堪說者今  正是時。」

[0077a24]  爾時，大迦葉白佛言：「世尊！若有善  男子、善女人，奉持正律十二頭陀難得之法，  無所漏失如毫釐許，亦不起想生是非心，斯
乃名曰第一有行。」

[0077a27]  時，大迦葉復白佛言：「若善  男子、善女人，一意所念專精不忘，能演道教  各充志趣，乃至成佛不改大誓，斯亦名曰第  一有行。」

[0077b01]  時，大迦葉復白佛言：「若復善男子、善  女人，進學修習禪觀法門，於諸通慧無所染  著，志求道者各令歡喜，復能誘導將示道逕，
隨前人心果其所願，求大乘者畢志成就，不  使墮落中間罣礙。若復欲得辟支佛者，亦復  將護令得無為，斯亦名曰第一有行。」

[0077b06]  時，大迦  葉復白佛言：「若有善男子、善女人，欲得修習  無行法者，一切眾生罪根深固難可拔濟，然
此罪人與我無緣無由得度，然我世尊微設  權巧漸伺子便，知彼去就為造因緣得蒙覆  蓋，是謂無行。」

[0077b11]  時，大迦葉復白佛言：「世尊！若  善男子、善女人，本無道心在凡夫地，即能指  授使發道意，至竟成就終不中墮在二地中，  是謂無行。

[0077b14]  「復次，世尊！若有善男子、善女人，從  無數劫積功累德發大弘誓：『若我成道，在某  國生，遭遇某聖，弟子翼從亦各如是。』然彼善
男子、善女人，違本所願中遭賢聖有佛出世，  即從彼佛而取滅度，是謂無行。」

[0077b18]  爾時，世尊告  迦葉言：「止止。耆年！汝今滓濁偏狹之心所  能測度。何以故？立根得力菩薩摩訶薩，猶
尚未悉有行無行，況汝小節欲得悉乎？此則  不然，還復汝座如常威儀。」時，大迦葉容顏變  常極大慚愧，禮佛足下還復本座。

[0077b23]  爾時，長老  阿若拘隣復從座起，前白佛言：「世尊！我今  堪任於如來前，頒宣道教有行無行。」

[0077b25]  佛言：「善  哉！族姓子！今正是時，恣汝所陳。」

[0077b26]  時，阿若拘  隣白佛言：「世尊！若有善男子、善女人修八  正道，於八法中不起狐疑，是謂有行。若復善
男子、善女人，得無量法慧，分別八法悉無所  有，本無一法況有八正？無名號之法亦無窠  窟，斯乃曰第一最勝無行之法。

[0077c02]  「復次，世尊！  若善男子、善女人，於四禪行一一思惟意不  分散，繫意在明不失法宜，必有所果無有
狐疑，是謂，世尊！第一有行。若復善男子、善女  人，從初至竟端坐思惟諸無形法，不見出生  本無端緒，名號虛詐非真非有，斯乃名曰無  行之法。」

[0077c08]  時，長老阿若拘隣復白佛言：「若善男  子、善女人，分別空慧心不染空，於空求空生  顛倒想，是謂有行。若於空慧不生染污，不興
妄見起若干意，本自無本況當有今？是謂無  行。

[0077c12]  「復次，世尊！若復善男子、善女人，內思明  慧空寂定意，持心牢固無增無減，是謂有行。  分別內外六情無主，本無六情況今有識，識
非三世不著三有，是謂無行。」

[0077c15]  是時，長老阿若  拘隣，說菩薩摩訶薩有行無行已，即禮佛足。

[0077c17]  佛言：「善哉，善哉！族姓子！宣暢如來深妙之  法，甚奇甚特！實未曾有。還復汝座，如常威儀。」

[0077c19]  是時，尊者舍利弗即從座起，齊整法服，長跪  叉手，白佛言：「世尊！抱疑日久欲有所問，唯  願世尊一一發遣。」

[0077c21]  佛告舍利弗言：「善哉！族姓  子！欲有所問今正是時，如來一一當詶汝問。」

[0077c23]  時，舍利弗白佛言：「世尊！云何為有行？云何為  無行？如世尊言，現造則有行，本無則無行。  今問如來，為有行至無行，乃名無行耶？為有
行常有、無行常無，乃名無行乎？若言有行，則  尊者大迦葉所宣有行無有錯謬。假使無行，  則無言教，云何以無言教之法，令有言教耶？  唯願世尊一一分別。」

[0077c29]  佛告舍利弗言：「云何？舍  利弗！有行體性為空不乎？」

[0078a01]  舍利弗白佛言：「世  尊！有行體性空如空。」

[0078a02]  佛復問舍利弗：「云何？  族姓子！無行空性如何？」

[0078a03]  舍利弗白佛言：「世  尊！無行空性，即有行空性是也。」

[0078a04]  佛告舍利弗：  「若無行空性即有行空性者，今大迦葉何以  故但說有行、不說有行空，亦不說無行、亦  不說無行空性耶？」

[0078a07]  舍利弗白佛言：「世尊！云  何有行空性？云何無行空性？」

[0078a08]  佛告舍利弗言：  「諦聽諦聽！善思念之！吾當與汝敷演其義。」

[0078a09]  對  曰：「如是。世尊！」

[0078a10]  佛告舍利弗：「云何？族姓子！成  五陰身四大成就捨本所生，如此眾生若外  見色，於眼識中自起塵勞，分別此識不從外
來亦不從內出，由識分別乃生此患。云何？  族姓子！五陰法界為爾不乎？」

[0078a14]  舍利弗言：「如  是如是。世尊！皆由眼識起此塵勞耳。」

[0078a15]  佛復  告舍利弗：「云何？族姓子！若有目之士，思惟  眼識分別塵勞，本從何來？為從何滅？欲求塵  勞窠窟，為可得不乎？」

[0078a18]  舍利弗白佛言：「不也。世  尊！眼識無形而不可見。」

[0078a19]  佛言：「如是如是。舍  利弗！是乃名曰有行空性。復次，舍利弗！若  善男子、善女人，於空離空不染空識，息心永
滅不興想著，默然無言，斯乃名曰無行空性  也。」

[0078a23]  佛復告舍利弗：「若善男子、善女人，耳聞  外聲，鼻嗅外香，舌知外味，身知外更內樂，  意法體知外行。思惟此識，亦不從外來、亦不
內生，由妄分別乃起此患。云何？族姓子！五  陰法界為爾不乎？」

[0078a27]  舍利弗白佛言：「如是。世尊！  斯由識法生諸塵勞。」

[0078a28]  佛告舍利弗：「云何？族姓  子！若有目之士，思惟法識分別塵勞，為從  何來？復從何滅？欲求塵勞窠窟為可得不乎？」

[0078b02]  舍利弗白佛言：「不也。世尊！法識無形而不可  見。」

[0078b03]  佛言：「如是，舍利弗！是乃名曰有行空性。」

[0078b04]  佛復告舍利弗：「若善男子、善女人，於空離空  不染空識，滅意永寂不興想著，靜然無語亦  無道教，斯乃名曰無行空性也。」

[0078b06]  佛復告舍利  弗：「夫諸法性住不變易，法起則起、法滅則滅，  起亦不知所以起、滅亦不知所以滅，有目之
士而觀察之，亦不見起亦不見滅，故號為本  無如來、至真、等正覺、明行成為、善逝、世間解、無  上士、道法御、天人師，號佛、世尊，超過三界為
天人尊。若有善男子、善女人，受持諷誦此深  法要有行無行法本者，便得具足眾相之慧。」

[0078b14]  佛說此有行無行法時，有百億那術眾生，皆  捨本行執牢固誓，進趣佛乘不退轉地。復有  諸天世人無央數眾，皆得道忍離凡夫地。

[0078b16]  是  時，尊者大目犍連，復從座起頭面禮足，前白  佛言：「我亦堪任暢達演說有行無行不思議  法。」

[0078b19]  佛言：「善哉！族姓子！若樂說者今正是時。」

[0078b20]  目連白佛言：「世尊！今聞如來包識眾法以為  有行無行，如我觀省如來正法，非我聲聞有  行無行也。所以然者，弟子緣覺諸根淳淑，不
復闚望平等正覺，我於如來則無行也。若使  如來欲捨慧海去諸眾智，求為弟子緣覺道  者，如來於我則無行也。又，世尊言：『一切諸
法皆虛皆寂，無生滅著斷。』審如是者，何復限  制弟子緣覺不在聖例？益使我等九萬二千  人悉皆六通，倍生狐疑。又聞佛言：『我法曠大
亦無邊涯，不計吾我有著眾生。』若當爾者，如  來今日於清淨法界則有闕也。」

[0078c01]  爾時，世尊告  目連曰：「善哉，善哉！族姓子！乃能於如來前  宣暢此門。我今問汝，汝當一一報我。」

[0078c03]  目連  對曰：「如是。世尊！」

[0078c04]  「云何？目連！行有報乎？」

[0078c04]  目連  白佛言：「世尊！行有報也。」

[0078c05]  又問目連：「何者是  行報耶？」

[0078c06]  目連白佛言：「隨其緣對，善有善報、  惡有惡報。」

[0078c07]  佛復問：「云何？目連！善有善報、惡有  惡報？」

[0078c08]  目連白佛言：「三塗八難拷掠搒笞，是謂  惡報；泥洹永寂無復生滅，是謂善報。」

[0078c09]  佛復問  目連：「云何？族姓子！今日本無如來為獲報不  乎？」

[0078c11]  目連對曰：「不也。世尊！」

[0078c11]  佛問目連：「云何？族  姓子！如今如來、至真、等正覺，身黃金色眾相  具足，為是何報？」

[0078c13]  目連白佛言：「如來相好形質  之報，非泥洹報也。」

[0078c14]  佛問目連：「汝體泥洹耶？  云何知善有善報是泥洹報乎？」

[0078c15]  目連白佛言：  「一切諸法皆悉假號，非有真實。所謂泥洹，泥  洹者亦假號耳，故說泥洹須善有善也。」

[0078c17]  爾  時，世尊告目連曰：「如來於汝則無行也，亦是  假號非有真實。汝欲求無上等正覺者，於如  來所則無行也，亦是假號。於假號法中欲分
別有行無行者，此則不然。」

[0078c21]  爾時，世尊說此假  號法，有九億眾生發弘誓意，願樂欲逮有行  無行菩薩瓔珞。復有無量眾生得總持法門。
復有三億眾生諸漏盡意解得阿羅漢。

[0078c24]  爾時，  尊者賓頭盧，復從座起，前白佛言：「我亦堪任  說菩薩瓔珞有行無行，令善男子、善女人得  修行之。」

[0078c27]  世尊告曰：「善哉，善哉！族姓子！若能  說者今正是時。」

[0078c28]  爾時，賓頭盧白佛言：「世尊！若  善男子、善女人於初禪地，分別五陰惡露不  淨，於中思惟無可貪著，是謂有行；若入定
意觀無所有虛而非真，觀他人身亦復如是，  斯謂無行。復次，世尊！若善男子、善女人現  身臭處不淨流出，是謂有行；深觀本末知之
為空，是謂無行。復次，世尊！善男子、善女人於  二禪地具足四行，是謂有行；知二禪地盡歸  於空，是謂無行。復次，世尊！若善男子、善女
人，自能開悟教眾生類，去離淨心起不淨想，  是謂有行；解了淨想本無所有，是謂無行。復  次，世尊！若善男子、善女人思惟三禪淨除塵
勞，不自稱歎有所成辦，是謂有行；不見塵  勞成不成者，是謂無行。復次，世尊！若善男  子善女人，在四禪地思惟五陰繫意不忘，是
謂有行；分別四禪永無苦樂諸縛結著，是  謂無行。如是善男子、善女人，菩薩摩訶薩寂  觀瓔珞有行無行。」爾時，尊者賓頭盧說此  法已，還復本座。

[0079a17]  是時，尊者大迦旃延，即從座  起禮世尊足，前白佛言：「我今堪任於如來  前說有行無行，使眾生類得修行之。若善男
子、善女人，於十六聖行不起狐疑者，是謂有  行；思惟縛著本性自無，亦無十六聖行之  名，是謂無行。」

[0079a22]  迦旃延復白佛言：「若善男子、  善女人，拔斷三毒婬怒癡法，察彼眾生心中  所念，有無明心、無無明心，有愛欲心、無愛欲
心，有恚害心、無恚害心，悉能分別而無錯謬，  是謂有行；若善男子、善女人，觀知三毒本無  所有，不見生者不見滅者虛寂無形，是謂無  行。」

[0079a28]  迦旃延子復白佛言：「若善男子、善女人，於  結使聚皆令畢竟，亦不更造興起塵勞，是謂  有行；不於結使見有畢竟不畢竟者，亦不興
造生塵勞患，是謂無行。如是善男子、善女人，  菩薩瓔珞有行無行。」迦旃延子於佛前說此  有行無行已，起禮佛足，還復本座。

[0079b04]  爾時，尊者  離越即從座起，前禮佛足白佛言：「世尊！我  亦堪任說菩薩瓔珞有行無行。」

[0079b06]  佛告離越：「堪  任說者便可說之。」

[0079b07]  離越白佛言：「世尊！若善  男子、善女人，於無生法越度生死，不見有度  者，是謂有行；淪泥洹空寂然無形，不有眾生
想，是謂無行。復次，世尊！若善男子、善女人，  得賢聖律，受諸果證，修十二法，是謂有行；若  觀一切法本由緣聚散，知盡不生更不受證，
是謂無行。復次，善男子、善女人！諸佛世尊常  所說法，苦習盡道賢聖寶藏，進取泥洹無  起滅法，是謂有行；不見賢聖道品之法及泥
洹道，是謂無行。如是善男子、善女人，菩薩瓔  珞有行無行。」

[0079b17]  是時，尊者須菩提復從座起，前  禮佛足，白佛言：「若有善男子、善女人，從本無  行至一切智，觀了無形而不可見，是謂有
行；不見本無出生諸法，菩薩瓔珞亦復如是，  不見菩薩瓔珞亦不見非菩薩瓔珞，是謂無  行。」

[0079b22]  爾時，世尊問須菩提：「云何？族姓子！汝以  何等議而作斯言：『此是菩薩瓔珞，此非菩  薩瓔珞。』」

[0079b24]  須菩提白佛言：「世尊！若善男子、善  女人，於究竟法不生斷滅興計常想，是謂菩  薩有行瓔珞；若善男子、善女人，於本無法中
諸法悉空，內空外空不起滅空，無所生空道  空泥洹空，一切諸法皆空如空，是謂菩薩無  行瓔珞。」

[0079b29]  須菩提復白佛言：「世尊！若善男子、  善女人，得空定淨意者，於賢聖法律具足  一切諸法窠窟，從須陀洹、斯陀含、阿那含、阿
羅漢、辟支佛，上至如來、至真、等正覺，莊嚴具  足泥洹之路，是謂菩薩摩訶薩有行瓔珞；若  復善男子、善女人，修行五十五法，虛空正要
一一分別，心不流馳皆歸於空，於空無法中  無生滅著斷，是謂菩薩摩訶薩無行瓔珞也。」

[0079c08]  尊者須菩提，說此空性有行無行菩薩瓔珞  時，有十三億發意菩薩本從等意如來所初  建道心，自從是來中間懈怠，今聞長老須
菩提說諸法虛寂無生滅著斷，各還勵意悉  發無上正真道意，進求本誓願欲成就菩薩  瓔珞有行無行。

[0079c13]  爾時，尊者邠耨文陀尼子，即  從座起，前至佛所，頭面禮足，長跪叉手，白佛  言：「世尊！若善男子、善女人，思惟分別空行
法性，不於諸法生吾我心者，是謂有行；攝  意常定，心如虛空不著三界，是謂無行。若善  男子、善女人，講論諸法無生之心，金剛三昧
超越八地捨本習緒，是謂有行；若復善男子  善女人，得滅意度，一意莊嚴瓔珞其身，進趣  無上正真道意，不以成佛以為快樂，雖在眾
生不為勤勞，金剛之心不可沮壞，是謂菩薩  瓔珞有行無行。」

[0079c23]  如此等九萬二千漏盡阿羅  漢，各各宣暢菩薩瓔珞有行無行也。

菩薩瓔珞經卷第八

* * *

【經文資訊】大正藏第 16 冊 No. 0656 菩薩瓔珞經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
