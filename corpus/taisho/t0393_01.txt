迦葉赴佛般涅槃經

東晉西域沙門竺曇無蘭譯

[1115b06] 昔佛在世時，摩訶迦葉於諸比丘中，最長年高，才明智慧，其身亦有金色相好；佛每說法，常與其對坐，人民見之或呼為佛師。

[1115b08] 於是迦葉乃辭佛到伊篩梨山中，一山名普能，周旋數千里，去舍衛國二萬六千里，多出七寶，甘果不訾，名香好藥栴檀三種：其一種芳香，一種治人百病，一種可用染五色。眾香雜藥不可稱數。亦有走翔鳥獸，師子、虎、狼、白象、騏驎、朱雀、鳳凰。或有清淨異學道士。時有方石平正，其色如琉璃，縱廣百二十里，奇樹蔭涼華葉五色，冬夏茂盛列生石上。迦葉前後教授二千弟子，皆清淨高行得羅漢者，常坐此石上，誦經行道。又有清淨甘香泉水，周旋四十里，其水中則有優曇華，紺色華、紅色華、紫色華。

[1115b20] 迦葉弟子七人，同夕得夢：其一比丘，夢見其所坐方石中央分破，樹皆根拔；復一比丘夢見四十里泉水皆乾竭，華悉零落；一比丘夢見拘羅邊坐皆傾毀；一比丘夢見閻浮利地皆傾陷；一比丘夢見須彌山崩；一比丘夢見金輪王薨；一比丘夢見日月墮地，天下失明。晨起各以所夢啟迦葉。迦葉告言：「我曹前見光明，地時大動，卿等復得是夢，佛將般泥洹。」即勅諸弟子往赴俱夷那竭國。

[1115b28] 道見一婆羅門，持文陀羅華。迦葉即問言：「卿從何來？欲何所至？那得是天華？」

[1115c01] 答言：「我從俱夷那竭國來，時佛般泥洹已經七日。諸天往赴，悉持天華天香供養佛身，此華即是。」

[1115c03] 迦葉聞是語，便自投於地啼泣而言：「佛今般泥洹。三界失明，將復何依恃？」便帥將諸弟子進道，未到數百里，便見四天王及梵釋諸天，皆持七寶蓋、名香好華，悉往供養佛，諸天作十二部音樂，亦有阿須輪王、諸大鬼神側塞空中，又見俱夷那竭國王，及諸隣國王，各從其群僚數百萬人。見迦葉將諸弟子到，是時國貴末羅弗王，則勅國人民皆令避道，使迦葉及諸弟子得進。

[1115c12] 阿那律出迎相見言：「佛般泥洹已七日，耶維火不然，但待賢者到耳！」

[1115c14] 阿難見迦葉，便自投地啼哭不自勝。有一老比丘名波或，即止阿難言：「止止！佛在時常禁制我等不得自由。佛今般泥洹，吾等得自在。莫復啼哭。」

[1115c17] 時有天聞波或語，即舉手搏之，迦葉便前接持，天止之，謂波或言：「佛今般泥洹，一切失所恃，汝獨愚癡而反喜快。」波或聞是語意解，即得阿羅漢道。

[1115c20] 迦葉便與諸弟子頭面著地，作禮繞棺三匝悲哀而言：「我等今日不知佛頭足所在。」佛威神則為出足，諸天人民莫不感傷。

[1115c23] 於是摩訶迦葉乃說偈讚佛言：

「佛為三界乘，　　度於生死淵，
　澹泊昇泥洹，　　微妙越世間。
　佛為無量明，　　照於愚癡冥，
　願為一切人，　　顯耀現威靈。
　佛為大慈哀，　　所度無央數，
　尊體處金棺，　　清淨寂然安。
　願用優和德，　　見身色相光，
　普令天及人，　　興起無量福。
　佛為開現法，　　眾生受潤澤，
　得止生死輪，　　或者入正諦，
　已蒙如來恩，　　頭面禮佛足。
　今但覩金棺，　　心為悲感傷，
　佛雖就無為，　　聖達靡不實。
　見後有疑諦，　　出足於金棺，
　起分是生死，　　佛以不復愁，
　法身慧常存，　　莫呼永泥洹。」

迦葉赴佛般涅槃經

【經文資訊】大正藏第 12 冊 No. 0393 迦葉赴佛般涅槃經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，范振業大德提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA