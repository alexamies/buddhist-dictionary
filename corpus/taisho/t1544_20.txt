阿毘達磨發智論卷第二十
尊者迦多衍尼子造

三藏法師玄奘奉　詔譯

見蘊第八中智納息第四

智斷厭離修　　緣觸慢業事  
攝餘攝一切　　此章願具說

[1026a29]  若事能通達。彼事能遍知耶。答應作四句。有  事能通達非能遍知。謂苦集滅道智。不斷煩  惱。有事能遍知非能通達。謂苦集滅道忍。斷
煩惱。有事能通達亦能遍知。謂苦集滅道  智。斷煩惱。有事非能通達非能遍知。謂苦  集滅道忍。不斷煩惱。若事能厭。彼事能離
耶。答應作四句。有事能厭非能離。謂苦集忍  智。不斷煩惱。有事能離非能厭。謂滅道忍  智。斷煩惱。有事能厭亦能離。謂苦集忍智。
斷煩惱。有事非能厭非能離。謂滅道忍智。  不斷煩惱。若事能厭。彼事修厭耶。答若事  能厭。彼事亦修厭。有事修厭非能厭。謂滅道
智。斷煩惱。若事能離。彼事修厭耶。答應作  四句。有事能離非修厭。謂滅道忍。斷煩惱。  有事修厭非能離。謂苦集忍智。不斷煩惱。
有事能離亦修厭。謂苦集忍智。及滅道智。斷  煩惱。有事非能離亦非修厭。謂滅道忍智。  不斷煩惱。

[1026b18]  若法與彼法作因。或時此法與彼法非因耶。  答無時非因。若法與彼法作等無間。或時此  法與彼法非等無間耶。答若時此法未至已
生。若法與彼法作所緣。或時此法與彼法非  所緣耶。答無時非所緣。若法與彼法作增上。  或時此法與彼法非增上耶。答無時非增上。
諸意觸。彼一切三和合觸耶。答諸意觸。彼一  切三和合觸。有三和合觸非意觸。謂五識身  相應觸。故世尊說。苾芻當知。有意界。有法
界。有無明界。無明觸所生。受所觸故。無聞愚  夫。便執有執無。或執有無。諸慢。彼一切自執  耶。答諸慢。彼一切自執。有自執非慢。謂諸見
趣。故世尊說。苾芻當知自執有我。自執有我  所。諸慢。彼一切不寂靜耶。答諸慢。彼一切不  寂靜。有不寂靜非慢謂餘煩惱現在前。故世
尊說。苾芻當知。動為魔所縛。不動脫惡者。諸  業。彼不律儀耶。答應作四句。有業非不律儀。  謂身語律儀有不律儀非業。謂根不律儀。有
業亦不律儀。謂身語不律儀。有非業亦非不  律儀。謂根律儀。諸業。彼律儀耶。答應作四  句。有業非律儀謂身語不律儀。有律儀非業。
謂根律儀。有業亦律儀。謂身語律儀。有非業  亦非律儀。謂根不律儀。若事未得。彼不成就  耶。答若事未得。彼不成就。有事不成就非未
得。謂得已失。若事已得。彼成就耶。答若事成  就。彼已得。有事已得而不成就。謂得已失。

[1026c15]  除苦聖諦及法處。餘法二界一處一蘊攝。除  集聖諦及法處說亦爾。除滅聖諦及法處。餘  法十七界十一處二蘊攝。除道聖諦及法處
說亦爾。除有色法及法處。餘法七界一處一  蘊攝。除無色法及法處。餘法十界十處一蘊  攝。除有見法及法處。餘法十六界十處二
蘊攝。除無見法及法處。餘法一界一處一蘊  攝。除有對法及法處。餘法七界一處一蘊攝。  除無對法及法處。餘法十界十處一蘊攝。除
有漏法及法處。餘法二界一處一蘊攝。除  無漏法及法處。餘法十七界十一處二蘊攝。  除有為法及法處。此除一切法。而問餘法是
無事空論。除無為法及法處。餘法十七界十  一處二蘊攝。除過去法及法處。餘法十七界  十一處二蘊攝。除未來法現在法及法處說
亦爾。除善法及法處。餘法十七界十一處二  蘊攝。除不善法及法處說亦爾。除無記法及  法處。餘法九界三處二蘊攝。除欲界繫法及
法處。餘法十三界九處二蘊攝。除色界繫法  及法處。餘法十七界十一處二蘊攝。除無色  界繫。法學法無學法及法處說亦爾。除非學
非無學法及法處。餘法二界一處一蘊攝。除  見所斷法及法處。餘法十七界十一處二蘊  攝。除修所斷法及法處。餘法二界一處一蘊
攝。除不斷法及法處。餘法十七界十一處二  蘊攝。除已生法及定不生法。餘法十八界十  二處五蘊攝。除非已生法及定不生法。此除
一切法。而問餘法。是無事空論。除有色法及  定不生法。餘法八界二處四蘊攝。除無色法  及定不生法。餘法十一界十一處一蘊攝。除
有見法及定不生法。餘法十七界十一處五  蘊攝。除無見法及定不生法。餘法一界一處  一蘊攝。除有對法及定不生法。餘法八界二
處五蘊攝。除無對法及定不生法。餘法十界  十處一蘊攝。除有漏法及定不生法。餘法三  界二處五蘊攝。除無漏法及定不生法。餘法
十八界十二處五蘊攝。除有為法及定不生  法。此除一切法。而問餘法。是無事空論。除無  為法及定不生法。餘法十八界十二處五蘊
攝。除過去法現在法及定不生法說亦爾。除  未來法及定不生法。此除一切法。而問餘法。  是無事空論。除善法及定不生法。餘法十八
界十二處五蘊攝。除不善法及定不生法說  亦爾。除無記法及定不生法。餘法十界四處  五蘊攝。除欲界繫法及定不生法。餘法十四
界十處五蘊攝。除色界繫法及定不生法。餘  法十八界十二處五蘊攝。除無色界繫法學  法無學法及定不生法說亦爾。除非學非無
學法及定不生法。餘法三界二處五蘊攝。除  見所斷法及定不生法。餘法十八界十二處  五蘊攝。除修所斷法及定不生法。餘法三界
二處五蘊攝。除不斷法及定不生法。餘法十  八界十二處五蘊。頗有一界一處一蘊攝一  切法耶。答有。一界謂法界。一處謂意處。一  蘊謂色蘊。

見蘊第八中見納息第五

邪斷邪常見　　戒邪戒邪常  
六見五涅槃　　九慢類常見  
迷執自他作　　悟則二非有  
具慢及得等　　此章願具說

[1027b17]  諸有此見。無施與。無愛樂。無祠祀。無妙行惡  行。此謗因邪見。見集所斷。無妙行惡行果。此  謗果邪見。見苦所斷。無此世。無他世。無化生
有情。此或見集所斷。或見苦所斷。無父。無  母。此謗因邪見。見集所斷。諸有此見。世間  無阿羅漢。此謗道邪見。見道所斷。無正至。此
謗滅邪見。見滅所斷。無正行此世他世。即於  現法。知自通達。作證具足住。我生已盡。梵  行已立。所作已辦。不受後有。如實知。此謗道
邪見。見道所斷。諸有此見。乃至活有命者。死  已斷壞。無有此四大種。士夫身死時。地身歸  地。水身歸水。火身歸火。風身歸風。根隨空
轉。輿為第五。持彼死屍。往棄塚間。未燒可知  燒已成灰。餘鴿色骨。愚者讚施。智者讚受。諸  有論者。一切空虛妄語。乃至活有。愚智者死
已。斷壞無有。此邊執見斷見攝。見苦所斷。

[1027c04]  諸有此見。無因無緣。令有情雜染。非因非緣。  而有情雜染。此謗因邪見。見集所斷。無因無  緣。令有情清淨。非因非緣。而有情清淨。此謗
道邪見。見道所斷。無因無緣。令有情無智無  見。非因非緣。而有情無智無見。此謗因邪見。  見集所斷。無因無緣。令有情智見。非因非緣。
而有情智見。此謗道邪見。見道所斷。諸有此  見。無力。無精進。無力精進。無士。無威勢。無  士威勢。無自作。無他作。無自他作。一切有
情。一切生。一切種。無力。無自在。無精進。無  威勢。定合性變。於六勝生。受諸苦樂。此邪  見。若謗有漏力精進等。則謗因邪見。見集所
斷。若謗無漏力精進等。則謗道邪見。見道所  斷。諸有此見。造教造煮。教煮害教。害殺  諸眾生不與取。欲邪行。知而妄語。故飲諸酒。
穿牆解結。盡取所有。守阨斷道。害村害城。害  國生命。以刀以輪。擁略大地。所有眾生斷截  分解。聚集團積。為一肉聚。應知。由此無惡無
惡緣。於殑伽南。斷截撾打。於殑伽北。惠施修  福。應知由此無罪福。亦無罪福緣。布施愛語  利行同事。攝諸有情。皆無有福。此謗因邪見。  見集所斷。

[1027c26]  諸有此見。此七士身。不作作。不化化。不可  害。常安住。如伊師迦。安住不動。無有轉變。  互不相觸。何等為七。謂地水火風及苦樂命。
此七士身。非作乃至如伊師迦。安住不動。若  罪若福。若罪福。若苦苦樂。若苦樂。不能轉  變。亦不能令互相觸礙。設有士夫。斷士夫頭。
亦不名為害世間生。若行若住。七身中間。刀  刃雖轉。而不害命。此中無能害。無所害。無能  捶。無所捶。無表。無表處。此邊執見。常見攝。
見苦所斷。諸有此見。有十四億六萬六百生  門。五業三業二業一業半業。六十二行跡。  六十二中劫。百三十六地獄。百二十根。三十
六塵界。四萬九千龍家。四萬九千妙翅鳥家。  四萬九千異學家。四萬九千活命家。七有想  藏。七無想藏。七離繫藏。七阿素洛。七畢舍
遮。七天。七人。七夢。七百夢。七覺。七百覺。七  池。七百池。七險。七百險。七減。七百減。七增。  七百增。六勝生類。八大士地。於如是處。經
八萬四千大劫。若愚若智。往來流轉。乃決定  能作苦邊際。如擲縷丸。縷盡便住。此中無  有沙門若婆羅門能作是說。我以尸羅。或以
精進。或以梵行。令所有業未熟者熟。熟者觸  已。即便變吐。以如是斟量生死苦樂邊際。  不可施設。有增有減。亦不可說。或然不然。此
非因計因。戒禁取。見苦所斷。諸有此見。一切  士夫補特伽羅。諸有所受。無不皆以宿作為  因。此非因計因。戒禁取見。苦所斷。諸有此
見。一切士夫補特伽羅。諸有所受。無不皆以  自在變化為因。此非因計因。戒禁取。見苦所  斷。諸有此見。一切士夫補特伽羅。所受皆是
無因無緣。此謗因邪見。見集所斷。諸有此  見。自作苦樂。他作苦樂。自他作苦樂。此非因  計因。戒禁取。見苦所斷。諸有此見。所受苦
樂。非自作。非他作。無因而生。此謗因邪見。  見集所斷。諸有此見。我及世間。常恒堅住。無  變易法。正爾安住。此邊執見常見攝。見苦所
斷。諸有此見。諦故住故我有我。此邊執見常  見攝。見苦所斷。諸有此見。諦故住故我無我。  此邊執見斷見攝。見苦所斷。諸有此見。我觀
我眼色即我。此有身見。見苦所斷。諸有此見。  我觀無我眼即我。色為眾具。此有身見。見苦  所斷。諸有此見。無我觀我色即我。眼為眾具。
此有身見。見苦所斷。諸有此見。此是我。是有  情。命者。生者。養育者。補特伽羅。意生儒童。  作者。教者。生者。等生者。起者。等起者。語者。
覺者。等領受者。非曾不有。非當不有。於彼彼  處。造善惡業。於彼彼處。受果異熟。捨此蘊。  續餘蘊。此邊執見常見攝。見苦所斷。諸有此
見。受妙五欲。名得第一現法涅槃。此取劣  法為勝。見取。見苦所斷。諸有此見。離欲惡不  善法有尋有伺。離生喜樂。入初靜慮具足住。
名得第一現法涅槃。尋伺寂靜。內等淨心一  趣性。無尋無伺。定生喜樂。入第二靜慮具  足住。名得第一現法涅槃。離喜住捨正念
正知身受樂聖說能捨具念樂住。入第三靜  慮具足住。名得第一現法涅槃。斷樂斷苦。先  喜憂沒。不苦不樂。捨念清淨。入第四靜慮具
足住。名得第一現法涅槃。此取劣法為勝。  見取。見苦所斷。有九慢類。謂我勝。我等。我  劣。有勝我。有等我。有劣我。無勝我。無等我。
無劣我。我勝者。是依見起過慢。我等者。是依  見起慢。我劣者。是依見起卑慢。有勝我者。是  依見起卑慢。有等我者。是依見起慢。有劣
我者。是依見起過慢。無勝我者。是依見起慢。  無等我者。是依見起過慢。無劣我者。是依見  起卑慢。諸有此見。風不吹。河不流。火不然。
乳不注。胎不孕。日月不出不沒。染淨自性  住。不增不減。此邊執見常見攝。見苦所斷。  如契經中說。

眾生執我作　　執他作亦然  
各不能如實　　觀知此是箭

[1028c10]  此言有何義。答眾生謂外道。彼作是執。我能  作。我能生。我能化。故言眾生執我作。復有外  道。執他能作他能生他能化。故言執他作亦
然。各謂一一非一切箭。謂惡見能中傷故。彼  於此見。不能如實觀知是箭。

當觀此是箭　　眾生堅執著  
如是則無有　　我作及他作

[1028c17]  當觀此是箭者。謂應如實觀知此見是真毒  箭。與老病死為前導故。眾生堅執著者。眾生  謂外道。彼於見趣中。堅固執著。不能出離。若
能如是如實觀知。則不復有我作我生我化  執。亦不復有他作他生他化執。知於非有妄  執有故。

具慢眾生　　慢著慢縛　　於見相逆  
不越生死

[1028c25]  具慢者。顯成就七慢。眾生者。謂外道。彼於七  慢。著多著遍著。故言慢著。縛多縛遍縛。故言  慢縛。於見相逆者。謂斷常見類。互相違逆。不
越生死者。謂彼於無際生死。不能越度而取  涅槃。

得當得俱坌　　劣學戒禁浴  
梵苦事一邊　　受欲淨第二  
不見極沈走　　明眼見能異  
於彼無塵慢　　絕路至苦邊

[1029a05]  得者。顯示已得諸蘊界處。當得者。顯示未得  諸蘊界處。俱坌者。此二俱為貪瞋癡。塵坌遍  坌極坌。劣有二義。一目病者。二目外道。今說
外道為劣者。彼於此隨學故言劣學。彼作是  說。諸補特伽羅。學乘象馬船車輦輿。執持弓  杖鉤輪羂索書印算數。皆令善巧。由此便得
淨脫出離至苦樂邊。此非因計因。戒禁取。見  苦所斷。戒者。有諸外道。起此見。立此論。諸補  特伽羅。受持牛鹿狗戒露形戒等。由此便得
淨脫出離至苦樂邊。此非因計因。戒禁取。見  苦所斷。禁者。有諸外道。起此見。立此論。諸補  特伽羅。受持烏禁鵂鶹禁默然禁等。由此便
得淨脫出離至苦樂邊。此非因計因。戒禁取。  見苦所斷。浴者。有諸外道。起此見。立此論。  諸補特伽羅。於摩捺娑比摩捺娑殑伽河
門三池中浴。由此便得淨脫出離至苦樂邊。  此非因計因。戒禁取。見苦所斷。梵謂梵行。有  諸外道。起此見。立此論。諸補特伽羅。受持梵
行。遠離婬欲。由此便得淨脫出離至苦樂  邊。此非因計因。戒禁取。見苦所斷。苦謂苦  行。有諸外道。起此見。立此論。諸補特伽羅。
受種種苦行。由此便得淨脫出離至苦樂邊。  此非因計因。戒禁取。見苦所斷。事謂承事。有  諸外道。起此見。立此論。諸補特伽羅。調象馬
牛事日月星火珠藥等。由此便得淨脫出離  至苦樂邊。此非因計因。戒禁取。見苦所斷。一  邊者。謂上所說是苦行邊。受欲淨者。有諸外
道。起此見。立此論。諸欲淨妙。快意受用。而  無過失。此取劣法為勝。見取。見苦所斷。第  二者。謂此所說是樂行邊。不見者。謂諸外道。
於上二邊。不如實見。極沈走者。謂彼外道。由  不見故。一類起愛。故名極沈。一類起見。故名  極走。復次一類懈怠。故名極沈。一類掉舉。故
名極走。復次一類起慢。故名極沈。一類起過  慢。故名極走。明眼見者。明眼謂佛及佛弟子。  見謂於上所說二邊。如實知見。能異者。由如
實知見故。不同彼極沈極走。以能不起愛見  等故。於彼無塵者。謂於已得未得蘊界處。不  起貪瞋癡塵。於彼無慢者。謂於二邊。雖俱遠
離。而心不恃。絕路者。若能如是便絕三路。謂  煩惱業苦。至苦邊者。苦謂五取蘊苦。邊謂涅  槃。若絕三路。便得至此苦蘊邊際。

見蘊第八中伽他納息第六

見梵父勝網　　車本信流轉  
母王慧脫根　　此章願具勝  
已見者能見　　已見及不見  
不見者不見　　不見及已見

[1029b23]  已見者者。謂諸已見苦集滅道。能見已見及  不見者。謂彼能見。諸餘已見。及不見苦集滅  道。不見者者。謂諸不見苦集滅道。不見不見
及已見者。謂彼不見。諸餘不見及以見苦集  滅道。

不應害梵志　　亦復不應捨  
若害彼或捨　　俱世智所訶

[1029c01]  不應害梵志者。梵志即阿羅漢。謂不應以手  塊刀杖害阿羅漢。亦復不應捨者。謂於阿  羅漢。應以衣服飲食臥具醫藥及餘資具。恭
敬供養。不應棄捨。若害彼或捨俱世智所訶  者。謂於阿羅漢。若以手塊等害。或復棄捨而  不敬養。俱為世間諸有智者訶責毀訾。

逆害於父母　　王及二多聞  
誅國及隨行　　無礙過梵志

[1029c09]  逆害於父母王及二多聞者。母即喻愛。以能  生故。如世尊說。

士夫愛所生　　由心故馳走  
有情處生死　　苦為大怖畏

[1029c13]  父即喻有漏業。以能引故。如世尊說。苾芻如  是有情。造善有漏。修所成業。得生於彼。受果  異熟。故我說彼隨業而行。王即喻有取識。如
世尊說。

第六增上王　　染時染自取  
無染而有染　　染者謂愚夫

[1029c19]  又世尊說。苾芻當知。我說城主。即有取識。二  多聞。即喻見取戒禁取。如祠祀靜默。二多聞  士。於塵穢中。共為嬉戲。如是二取。於有漏法
執。為第一勝上。或復淨脫出離。棄捨永斷愛  業識取。故名逆害。國喻煩惱。隨行喻彼相應  尋伺。誅謂誅戮。棄捨永斷煩惱尋伺。故名為
誅。無礙者。礙有三種。謂貪瞋癡。彼於此三。  已斷遍知。故名無礙。過者出也。彼無礙故。  出過三界。永除惡法。故名梵志。如世尊說。

佛恒住正念　　遊化於世間  
滅惡法盡結　　故名為梵志  
逆害於父母　　王及二多聞  
除虎第五怨　　是人說清淨

[1030a03]  此中上半義如前說。虎喻瞋纏。如虎稟性暴  惡凶嶮飲噉血肉。瞋纏亦爾。暴惡凶嶮。滅諸  善根。第五怨者。喻五蓋中第五蓋。或喻五順
下分結中第五結。棄捨永斷。故說為除。是人  永斷貪瞋癡故。說為清淨。

勝已不復勝　　已勝無所隨  
佛所行無邊　　無迹由何往

[1030a10]  勝已者。謂諸煩惱已斷遍知。彼有復勝。有不  復勝。誰復勝。謂已斷煩惱後還退者。誰不復  勝。謂已斷煩惱不復退者。不復勝者。簡異復
勝。已勝無所隨者。謂若煩惱未斷遍知。即隨  三界。循環流轉。既諸煩惱已斷遍知。故無所  隨。佛所行無邊者。謂佛世尊。無學智見。明
覺菩提。慧照現觀。起得成就。故名為佛。四  種念住。名佛所行。此四念住。行相所緣。俱無  邊際。故名無邊。無迹由何往者。迹謂足迹。即
喻煩惱。若諸煩惱未斷遍知。由彼往於三界  惡趣。既諸煩惱已斷遍知。故無由往。

諸網不可布　　愛無何所將  
佛所行無邊　　無迹由何往

[1030a23]  諸網不可布者。網即喻愛。如世尊說。我說愛  網彌覆林池。愛若未斷遍知。則可彌布網羅  三界。既已斷遍知。故不可布。愛無何所將者。
愛若未斷遍知。則可將往三界。既已斷遍知。  故無所將往。頌中後半義。如前說。

已壞車斷索　　流注及隨行  
度塹於世間　　唯佛稱梵志

[1030b01]  已壞車斷索流注及隨行者。車喻我慢。索即  喻愛。如車所載物由車故高。以索縛持。遠有  所至。有情亦爾。由慢故高。愛所縛持。流轉
生死。流注即喻一切煩惱。隨行喻彼相應尋  伺。已斷遍知慢愛煩惱相應尋伺。名已斷壞。  度塹者。塹喻無明。已斷遍知。故名度。如世
尊說。齊何名為已度塹。謂已斷遍知無明。於  世間唯佛稱梵志者。佛與梵志。義如前釋。於  諸世間。唯佛得稱真實梵志無上覺者。方能  永滅諸惡法故。

一本二洄洑　　三垢五流轉  
大海十二嶮　　牟尼皆已度

[1030b13]  一本者喻無明。是生死根本故。如世尊說。

諸所有惡趣　　此世及後生  
皆無明為本　　欲貪等資助

[1030b16]  二洄洑者。即喻名色。有情於中。難可出故。三  垢者。謂貪瞋癡垢。五流轉者。即喻五趣。有情  於中。恒流轉故。大海者。喻六內處。十二者。
即十二相。此喻六內及六外處。嶮者。嶮坑喻  諸煩惱。牟尼皆已度者。牟尼有二。一學。二無  學。學於彼正度。無學於彼已度。

不信不知恩　　斷密無容處  
恒希望變吐　　是最上丈夫

[1030b24]  不信者。謂阿羅漢。彼於三寶四諦。皆自證知。  非信他語。不知恩者。恩謂有為。有作用故。涅  槃名非恩。諸阿羅漢。有勝智見。知非恩故。名
不知恩。斷密者。密謂相續。此有二種。一欲  色界相續。二色無色界相續。彼阿羅漢。離此  相續。故名斷密。無容處者。謂阿羅漢。離相續
故。於三界中。無容生處。恒希望變吐者。希望  有二。一希望財位。二希望壽命。彼阿羅漢。於  此二種。已斷遍知。故名變吐。即是棄捨恒希
望義。是最上丈夫者。謂阿羅漢。得上所說最  上最勝第一功德故。丈夫中名為第一最勝  最上。

三十六駛流　　意所引增盛  
惡見者乘御　　分別著所依

[1030c09]  三十六駛流者。喻三十六愛行。意所引者。謂  意為集。意所生起。是意種類。增盛者。謂上品  猛利圓滿。惡見者者。謂諸外道。彼乘御此。往
捺洛迦傍生鬼界。故名乘御。分別者謂三種  分別。一欲分別。二恚分別。三害分別。著所  依者。著謂貪欲瞋恚愚癡。此依彼起。故名  所依。

棄身惡行　　及語惡行　　棄意惡行  
及餘過失

[1030c18]  棄身惡行者。謂斷身三惡行。及語惡行者。謂  斷語四惡行。棄意惡行者。謂斷意三惡行。及  餘過失者。謂斷除前十種惡行諸餘過失。

汝於所見聞　　唯有所見聞  
及於所覺知　　唯有所覺知  
由汝唯有故　　無此彼近遠  
亦無二中間　　便至苦邊際

[1030c25]  如是二頌。重顯經中。佛告大母。汝於所見。  唯有所見。汝於所聞。唯有所聞。汝於所覺。唯  有所覺。汝於所知。唯有所知。由汝唯有所見
聞等故汝無此。由汝無此故汝無彼。由汝無  彼故。汝無近無遠。無二中間。由是因緣。至苦  邊際。此中眼識所受所了別名所見。有於所
見。唯有所見。有於所見非唯有所見。誰於所  見。唯有所見。謂於眼識所受所了別。不起  煩惱。誰於所見非唯有所見。謂於眼識所受
所了。起諸煩惱。耳識所受所了別名所聞。有  於所聞唯有所聞。有於所聞非唯有所聞。誰  於所聞。唯有所聞。謂於耳識所受所了別。不
起煩惱。誰於所聞非唯有所聞。謂於耳識所  受所了別。起諸煩惱。鼻舌身三識所受所  了別名所覺。有於所覺唯有所覺。有於所覺
非唯有所覺。誰所覺唯有所覺。謂於三識所  受所了別。不起煩惱。誰於所覺非唯有所覺。  謂於三識所受所了別。起諸煩惱。意識所受
所了別名所知。有於所知唯有所知。有於所  知非唯有所知。誰於所知。唯有所知。謂於意  識所受所了別。不起煩惱。誰於所知。非唯有
所知。謂於意識所受所了別。起諸煩惱。由彼  於所見聞覺知。唯有所見聞覺知。不起煩惱。  故無有此。謂不起慢憍傲心高舉心決勇。由
其無此故無有彼。謂不起貪瞋癡。由其無彼  故。無近無遠。無二中間。謂於欲界色無色界。  皆無生處。由如是理。便得至苦邊際。苦者。
謂五取蘊。此苦邊際即是棄捨一切所依。愛  盡離染永滅涅槃。

醫泥及謎泥　　蹋鋪達鞢鋪  
勿希應喜寂　　遍離至苦邊

[1031a27]  如是一頌。重顯經中。佛為護世二王作蔑戾  車語說四聖諦等。彼便領會。醫泥者。顯苦  聖諦。謎泥者。顯集聖諦。蹋鋪者。顯滅聖
諦。達鞢鋪者。顯道聖諦。勿希者。勸彼勿希求  欲界色無色界。應喜者。勸彼若聞佛證菩提  法。是善說僧修妙行色無常。受想行識無常。
善施設苦諦。善施設集滅道諦。應生歡喜。應  寂者。勸彼若起貪瞋癡時。應寂等寂最極寂  靜。應遍離者。勸勵彼心應離欲界色無色界。
至苦邊者。謂彼若能如是。便得至苦邊際。苦  邊際言義如前說。

知身如聚沫　　亦覺同陽焰  
斷魔花小花　　不見死王使

[1031b11]  知身如聚沫者。謂如實知身如聚沫。無力虛  劣不可撮磨。亦覺同陽焰者。謂如實覺身同  陽焰。因熱惱生。遷流不住。斷魔花小花者。魔
有四種。謂煩惱魔。蘊魔。死魔。自在天魔。應  知此中說煩惱魔。見所斷者。名魔花。修所斷  者。名小花於彼棄捨永斷名斷。不見死王使
者。無常能滅。名曰死王。老病迫逐。稱死王  使。

觀住覺近遠　　應喜諸業無  
知世有興衰　　善心普解脫

[1031b21]  觀住者。謂應觀察。住有三種。一空。二無願。  三無相。覺近遠者。覺謂覺慧。聰明委具。於內  外境。應正生起。應喜者。謂若聞說佛證菩提
法。是善說僧修妙行色無常。受想行識無常。  善施設苦諦。善施設集滅道諦。應生歡喜。諸  業無者。謂不成就。能感後生身語意業。知世
有興衰者。知謂了達。世謂五取蘊。興衰謂生  滅。即是隨觀有漏五蘊有起盡義。善心者。謂  決擇心。善巧心。調柔心。普解脫者。謂於諸趣
諸有諸生。已解脫。遍解脫。極解脫。

雖脫而墜墮　　饕餮復來還  
得安仍樂樂　　乘樂至樂所

[1031c04]  雖脫者。謂諸外道。雖脫欲界。而墜墮者。謂彼  而墜色無色界生。及墮彼受生貪。饕餮復來  還者。謂彼於順五下分結。雖少分斷。而餘多
故。後必起貪。還生欲界。得安者。安謂有餘依  涅槃界。諸阿羅漢。已證故名得。仍樂樂者。樂  謂無餘依涅槃界。彼恒欣慕故名樂。乘樂至
樂所者。謂乘道樂。至涅槃樂。

無根於地界　　無葉亦無枝  
彼雄猛脫縛　　誰復應譏毀

[1031c13]  根者。喻有取識。地界者。喻四識住。如世尊  說。五種子者。顯有取識。地界者。顯四識住。  葉者。喻我慢。如世尊說。云何燒葉。謂我慢已
斷已遍知。枝者。喻愛。如世尊說。

五妙色宮內　　若有愛枝生  
牟尼見彼生　　以慧速除斷

[1031c19]  諸阿羅漢。於四識住中。無牽後有有取之識。  無慢無愛。故說無根於地界無葉亦無枝。彼  雄猛者。謂彼阿羅漢成就。能成雄猛法故。亦
名雄猛。脫縛者。縛有三種。謂貪瞋癡。彼於此  縛。已解脫。遍解脫。極解脫。誰復應譏毀者。  謂如是類補特伽羅。唯應稱譽。不應譏毀。若
致譏毀。獲罪無邊。損壞世間真福田故。如世  尊說。

若應毀而譽　　及應譽而毀  
彼口集殃禍　　必不受安樂

說一切有部發智論卷第二十

* * *

【經文資訊】大正藏第 26 冊 No. 1544 阿毘達磨發智論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
