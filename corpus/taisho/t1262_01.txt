佛說鬼子母經
失譯人今附西晉錄

[0290c06]  佛遊大兜國。時國中有一母人。多子性極惡。  常喜行盜人子殺噉之。亡子家亦不知何誰  取者。行街里啼哭。人已還共議。如是非一
日。阿難及眾沙門。出行輒見啼哭人。已還  共議。傷哀亡子家。佛即知眾沙門議。佛到眾  沙門所。佛問眾沙門。向者何等議眾沙門。阿
難白佛言。向者出行分衛。見街里有啼哭人  眾多。即問啼哭人。汝何為啼哭。報言。生亡我  子。不知屍死處所。如是啼哭者非一家皆亡
子。佛便為阿難眾沙門說。是國中盜人子者。  非凡人故。現鬼子母。今生作人。喜行盜人子。  是母有千子。五百子在天上。五百子在世間。
千子皆為鬼王。一王者從數萬鬼。如是五百  鬼王。在天上嬈諸天。五百鬼王。在世間嬈帝  王人民如是。五百鬼王。天亦無奈何。阿難白
佛言。鬼子母來在是國中。今寧可勅令不盜  人子耶。佛言大善。可令不復盜人子。阿難問  佛言。當用何等方便。使不復盜人子耶。佛便
語阿難。到是母所居。眾沙門共伺是母出已。  後悉歛取子。來著精舍中逃之。眾沙門即往。  伺是母出行。隨後歛取子。得千數子。逃著
精舍中。是母便復行盜人子。來入舍中。不見  其子。便捨他人子。不敢復殺。便行索其子。  遍舍中不知其子處。便出行至街里遍城中
不得。復出城外索不得。便入城行道啼哭。如  是十日。母便狂。被髮入市。啼哭自擗撲仰  天。大呼為狂梁語。亦不能復飲食。佛遣沙門。
往視之。見母問。何為市中被髮啼哭。母即  報沙門言。亡我子眾多故哭耳。沙門言。汝欲  得汝子不。母報言。我欲得之。沙門言。汝審欲
得者。是間有佛。可往問佛。佛者知當來已去  之事。汝往則可得汝子。母聞是語則歡喜意  解便隨沙門。去到佛所。歡喜前為佛作禮。佛
即問母。何為市中啼哭。母報佛言。亡我子故。  佛問母。汝捨汝子至何所而亡汝子。母即默  然不言。佛復問母。汝捨子至何所而反。默然
無語。母知盜人子為惡。母即起為佛作禮。頭  面著地。我愚癡故。佛復問。汝有子愛之不。母  言。我有子坐起常欲著我傍。佛復問。汝有子
知愛之。何故日行盜他人子。他人有子。亦如  汝愛之。亡子家。亦行道啼哭如汝。汝反盜人  子殺噉之。死後當入太山地獄中。母聞是語。
便恐怖。佛復問。汝寧欲得汝子不。母即起復  持頭面著地。願哀我。佛便語母言。汝子若  在。汝寧能自悔不。若能自悔。當還汝子。母
言。我能自悔。佛言。汝能自悔。當作何等  自悔。母言。我聽佛教誡。當隨佛語自悔。佛  還我子。我不敢遠離佛所語。佛言。審如汝
語不。母言。我審如佛語。佛便授以五戒。第  一不殺生。第二不盜。三不婬。四不兩舌。五  不飲酒。報能悉還其子。佛便為說汝有千
子。皆為說千子名字。五百子在天上。皆  是鬼中王。將鬼官屬。嫉害嬈天民。五百子  在世間。嬈諸人民。汝子作鬼王。將數萬
鬼。如是五百子。將鬼官屬。一不可稱數。極嫉  害惡。或自稱作樹木神者。或作地神者。或作  水神者。或詐為人兄弟妻子。自怨枉家室內
外者。或作海神者。或作船車神者。或作舍宅  神者。或自稱夜在冥中神者。或使人夢寤者。  或使人恐怖。為人作怪者。或自稱星死者。自
稱病死者。如是耗亂人。適不在一處。極嫉害  惡。如是矯稱。令人祠祀烹殺。人不知多為烹  殺。飲食是鬼。是鬼亦不肯食。端嫉害欲使人
犯殺。欲使人入地獄中。要不食之。見人祠祀  喜。如是鬼亦不能護活人命。但益罪。愚癡人  不知。坐鬼貧窮。鬼子母聞佛說是語。即一心
自悔。即得須陀洹道。知方來去事。長跪白佛  言。我愚癡不知。世世有惡乃爾。今我得持戒。  思惟中正之道。我心皆徹視。還見我千子。今
我乃知。佛所至至語成。願佛哀我。我欲止  佛精舍傍。我欲呼千子王。我欲使與佛結要。  我欲報復天上天下人恩。佛言善哉。如汝有
是意大善。佛言。汝從是已去。當稱是語。便止  佛精舍邊。其國中人民。無子者來求子。當與  之子。自在所願。我當勅子姓。與使隨護人。
不得復妄嬈之。欲從鬼子母求願者。名浮陀  摩尼鉢。姊名炙匿。天上天下鬼屬。是摩尼  鉢主四海內。船車治生有財產。皆屬摩尼
鉢。摩尼鉢與佛結要。受戒主護人財物。炙匿  主人若有產生當救之。有天王名毘沙門。主  四天地。護人命。出入常從毘沙門。求願有大
鬼王。名阿須倫。主諸龍王。諸毒氣人。從求願  令毒不干人。求願當慈心無所用謝。亦無所  噉食人。從求願者在人何求與耳。要無所求
索。亦不責人。人至浮陀摩尼鉢前為作禮。

佛說鬼子母經

* * *

【經文資訊】大正藏第 21 冊 No. 1262 佛說鬼子母經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
