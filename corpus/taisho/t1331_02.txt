佛說灌頂十二萬神王護比丘尼經卷第二
東晉天竺三藏帛尸梨蜜多羅譯

[0499b11]聞如是。一時佛遊於舍衛祇樹給孤獨園。與大比丘眾千二百五十人俱。爾時有七比丘尼名修陀利。在山中塚墓間禪思一心。有諸
惡鬼神噉人精氣者。嬈是比丘尼脫其衣裳。不聽遊行入村乞食。是時修陀利比丘尼。語同座諸比丘尼言。汝等當正心憶念我師釋
迦牟尼多陀阿伽度阿羅訶三藐三佛陀。作是言已。是諸噉精氣鬼神退散馳走。於是修陀利比丘尼等。相將俱到佛所。稽首作禮白
佛言。天尊我等七人受天中天無上真法。思惟一心求四道果。是諸噉精氣鬼神七萬餘頭。來亂我等不得正念。亦復遮圍不令行求
飲食之具。現惱如是當奈之何。唯願天尊說於聖術而辟除之說是語時阿難在右邊。佛顧語阿難言。汝見是修陀利比丘尼七人等
不。阿難答曰見。佛言阿難是諸比丘尼。常為七千萬鬼神所嬈。我今當為其。召須彌頂上及海中諸大神。當護是等諸比丘尼。不令諸小鬼神得其便也。

[0499c01]佛於是便以神力。召須彌頂上諸鬼神王來已。是諸鬼神王將從七萬鬼神。來到佛所稽首禮足。

[0499c04]佛告諸鬼神王等。我若在世及滅度後。在所國土城邑聚落。護諸比丘尼不令諸小鬼神之所得便。令諸比丘尼所到之處。常隨護助
使得安隱。諸惡之鬼不得嬈近。

[0499c08]佛復告勅大海居止水精山中龍宮所住處。有五萬鬼神將其營從。來到佛所各禮佛足却住一面。

[0499c11]佛又告須彌頂上七萬神王。及海中五萬神王等。汝從今以後。當護諸比丘尼。令得安隱離諸恐怖。得定意得定行。令諸小鬼退散馳
走。遠於是處百千由旬不得作害。佛說是已。賢者阿難長跪叉手前白佛言。是等神王其字云何。願為解說。佛言阿難其神名字我今說之。灌頂章句其名如是。

[0499c18]神名枝活吒貨[椽/土]字淨自在此神主護某頭

[0499c19]神名倪提惒和[椽/土]字妙善生此神主護某眼

[0499c20]神名波羅惒和[椽/土]字暉日光此神主護某鼻

[0499c21]神名和沙頭提手字信堅固此神主護某耳

[0499c22]神名頭荷尼迦移字開疑惑此神主護某口

[0499c23]神名臏迦利迦移字光普攝此神主護某頸

[0499c24]神名沙提舍鳩羅字善安吉此神主護某肩

[0499c25]神名波羅闍迦提字耀雪山此神主護某臂

[0499c26]神名波羅頭阿銖字演光明此神主護某手

[0499c27]神名迦摩隷吒遮字香珍寶此神主護某胸

[0499c28]神名俱波婁閱叉字如福輪此神主護某背

[0499c29]神名沙善般遮壚字清微徹此神主護某腹

[0500a01]神名旃遮欶摩休字音和柔此神主護某脇

[0500a02]神名遮揵陀利手字福德光此神主護某心

[0500a03]神名遮羅揵波頭字真寶種此神主護某肝

[0500a04]神名波羅斯奴遮字遠聞聲此神主護某肺

[0500a05]神名蘇賀迦闍羅字建行至此神主護某脾

[0500a06]神名劍浮耆梨惒字慈悲普此神主護某腎

[0500a07]神名迦俱壚絺迦字越眾行此神主護某腸

[0500a08]神名恒多羅菩提字威解振此神主護某胃

[0500a09]神名摩多羅和提字真如天此神主護某臗

[0500a10]神名至那比舍尸字愛事業此神主護某髀

[0500a11]神名曼比舍尸羅字除恐畏此神主護某膝

[0500a12]神名迦羅鋪阿尼字願施廣此神主護某脚

[0500a13]神名阿沙耶迷和字消諸惡此神主護某出

[0500a14]神名挱伊摩陀伊字護世王此神主護某入

[0500a15]神名阿提摩陀伊字加諸願此神主護某坐

[0500a16]神名阿奴摩陀伊字星中王此神主護某臥

[0500a17]神名破仇摩陀陀字首安寂此神主護某夢

[0500a18]神名蘭脾留波利字行寂然此神主護某起

[0500a19]神名耶頭破那坻字德明遠此神主護某食

[0500a20]神名比尼槃頭倚字蓋天地此神主護某飲

[0500a21]神名波斯離次離字真不邪此神主護某語

[0500a22]神名具梨揵陀離字施願普此神主護某笑

[0500a23]神名跪離那波羅字快善意此神主護某戲

[0500a24]神名末梨遊沙梨字頭高明此神主護某樂

[0500a25]佛語阿難。是須彌頂上三十六神王名字。如是有七萬鬼神以為眷屬。當作擁護。令修陀利比丘尼。及未來末世中諸比丘尼等。若為
邪鬼神所惱亂者不令得便。所到安寧不為邪惡所中。設有嬈者心當存呼灌頂章句三十六神王。應念即至導從左右。為諸比丘尼
現威神力。攘諸魅魔使不得便。辟除兇惡消滅不善令得吉祥。佛復告賢者阿難。大海之中龍宮居止。有三七大神王之女。我昔得道
與其眷屬。來到我所稽首作禮。說如是言當於佛滅度後五濁末世之中護佛弟子。我已面勅此諸神王。令當擁護修陀利及未來末
世諸比丘尼等。此諸神王亦不違本誓。若有危厄禍害之日。常當淨心歸命三寶。然後呼其名字無不為護輒在左右。阿難白佛言。是
諸神王有如是利益。唯願速說灌頂章句善神名字。為守護故。使諸比丘尼離諸恐懼。不為邪妖之所惱近。佛言阿難是大神王女名字如是。

[0500b15]神王女藍婆惟藍波字珠瓔珞(此神女為某辟除邪惡魍魎媚鬼驅逐百千由旬不令得住)。

[0500b17]神王女鴛那多烏那陀字摩尼寶(此神女除去鳥鳴野狐變怪因衰嬈人者不令住某舍屋之中)。

[0500b19]神王女蘇貿迦羅闍字好莊嚴(此神女主夢寤顛倒。見諸先亡傷毀之鬼悉能消伏)。

[0500b21]神王女摩奴羅摩遮字嚴飾妙(此神女若遊出時異道聚會。飲食有毒自然消化)。

[0500b23]神王女劍浮耆梨惒字寶連珠(此神女護諸怨家若相見時起諸毒惡。即便和解相向)。

[0500b25]神王女惟舍羅遮迦字流離光(此神女若嫉妬惡心相向者。以帶持故不生貪心)。

[0500b27]神王女攎樓迦攎樓字身撤照(此神女若有債主求諸財寶。以神護故便寬賖消息)。

[0500c02]神王女迦羅博多尼字華開敷(此神女某若為盜賊惡伴所引至縣時即便解脫)。

[0500c04]神王女澠迦陀羅遮字香烟氣(此神女主治蜚尸客氣之鬼復連鬼神。即便磨滅不現)。

[0500c06]神王女稜迦移陀羅那字妙王頂(此神女若為龍象所害種種恐畏。以其誦持自然消滅)。

[0500c08]神王女劍蒱闍浮無耶字遊戲樂(此神女護某苞腫眾衰頭痛寒熱即便不行嬈害)。

[0500c10]神王女迦俱攎絺迦字淨如梵(此神女護某不為山神樹神星死善死鬼神所嬈害)。

[0500c12]神王女遮羅絺迦那字音深妙(此神女護某至大小便利之時。不為惡鬼神所觸嬈也)。

[0500c14]神王女慢羅鳩梨陀字信善法(此神女護某屋舍床席帳幔。不使他餘鬼神留停宅中)。

[0500c16]神王女臀頭梨架羅字師子音(此神女守護人門戶宅舍。四方八神之王勅令鎮護除去不祥)。

[0500c18]神王女訶栗提羅伽字樂音樂(此神女典領八十億神諸神之母。護某使萬病除愈百事吉祥)。

[0500c20]神王女薩遮摩陀利字聲清徹(此神女護某不令他人厭禱增疾之者。使厭禱不行害也)。

[0500c22]神王女慢多羅阿佉尼字欣樂快(此神女使五溫疫毒若頭痛寒熱。某若呼名者即為作護)。

[0500c24]神王女鳩蘭[單*舟]吒羅子字結明誓(此神女主諸毒蛇蚖蝮若嚙人者。存呼七遍毒即不行)。

[0501a01]神王女抄多摩尼摸字柔軟音(此神女護某不令盜賊剝奪衣裳。呼其名賊退散去)。

[0501a03]神王女沙﨟波提敷字心安詳(此神女護某牙齒若為蟲所嚙者。若存呼其名七遍蟲即消滅)。

[0501a05]佛告阿難。我所說海中灌頂章句神王女。其名字如是。此諸神王女。與其眷屬五萬鬼神。遶海邊行一日一夜周匝八萬四千由旬。以
血肉為食。今皆得道。末世比丘尼輩。現威神力作大護助。辟除邪惡萬毒不行。

[0501a10]佛語修陀利及未來諸比丘尼等。若有能持是灌頂章句。則離一切無數恐懼。若持此神呪夢安覺歡。不畏縣官水火盜賊。怨家債主
自然避去。鬼神羅剎妖魅魍魎邪惡薜荔厭鎮之鬼。樹木精神百蟲精神。畜生精魅溪谷精魅。門中內外鬼神戶中內外鬼神。舍宅四
方井竈鬼神。洿池鬼神廁溷中鬼神。若比丘尼帶持經者。此諸惡鬼終不得便。若有厭禱呪咀之者。其人帶持神呪經故。自然辟除
兩作和解。俱生慈心惡意悉滅。無復惱害諸比丘尼。若在山中溪谷曠路。抄賊劫掠自然不現。師子虎狼熊羆蚖蛇。悉自縮藏不害
人也。何以故此十二萬神王大神呪經至尊至重。能為諸比丘尼作大利安。

[0501a24]佛語修陀利及未來諸比丘尼等。說此灌頂無上章句。若後九百歲中。為諸邪惡魅鬼嬈人因衰作害。或有惡魔吐種種雜毒之氣
以害汝等。復有鬼神吸汝五脈。又有鬼神噉汝精髓。如是惡鬼噉人肉者不可稱數。我今為汝略說少耳。

[0501b01]佛告阿難。若後末世諸比丘尼。為惡鬼神所嬈惱者。當洗浴身體著鮮潔之衣。當專心一意讚詠此經。當以五色之綵作好幡蓋。香汁
泥地縱廣七尺。然十方燈散雜色華。燒眾名香膠香婆香安息香等。禮拜十方。七日七夜。長齋菜食。不噉五辛審諦莫疑。是諸惡魔聞
見此經神呪力故。即馳散而去遠百千由旬不能為害。消滅不善吉祥感應。

[0501b09]於是以後修陀利及未來諸比丘尼等。悉共讀誦書持是典。而供養之中有闇鈍比丘尼輩。不能讀誦者但書持是典。以好繒綵作囊
盛之。若欲行來出入之時。輒著衣前所往來處獲善吉安。若有惡魔自然消亡無敢當者。此大神典至尊至妙極有威神。若後末世書
持此典佩帶在身。遊行十方無所復畏。以是因緣出此神呪。令人讀誦受持供養而帶佩之。佛說是語時。天帝釋如人屈申臂頃。從天
來下往到佛所。稽首作禮長跪叉手。白佛言天尊。然諸佛至真德過須彌。智超江海慧踰虛空。獨步三界無能及者。十方一切莫不蒙
度。天帝釋說此讚歎時。虛空中雨天香華以散佛上。諸天歡喜鬼神亦然。佛說經竟。阿難從坐而起長跪叉手白佛言。演說此經當何
名之。佛言阿難及諸四輩。我說此經名十二萬鬼神之王灌頂章句。汝善持之於吾滅後。若有清信諸比丘尼。歸命求者應當授與。佛
說經已。阿難叉手白佛言。設有諸比丘尼。若欲受者云何授與。佛言當如大比丘受七萬二千神王灌頂大法無有異也。佛說是已
四輩弟子天龍八部。莫不歡喜作禮奉行。

灌頂經卷第二

* * *

【經文資訊】大正藏第 21 冊 No. 1331 佛說灌頂經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
