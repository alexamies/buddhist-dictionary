大乘本生心地觀經卷第八

大唐罽賓國三藏般若奉　詔譯

觀心品第十

[0326c05] 爾時，文殊師利菩薩摩訶薩，即從座起整衣服，偏袒右肩右膝著地，曲躬合掌白佛言：「世尊！如佛所說告妙德等五百長者，我為汝等敷演心地微妙法門，而此道場無量無邊人天大眾皆生渴仰。我今為是啟問如來，云何為心？云何為地？唯願世尊！無緣大慈無礙大悲，為諸眾生分別演說，未離苦者令得離苦，未安樂者令得安樂，未發心者令得發心，未證果者令得證果，同於一道而得涅槃。」

[0326c15] 爾時，薄伽梵以無量劫中修諸福智所獲清淨決定勝法大妙智印，印文殊師利言：「善哉，善哉！汝今真是三世佛母，一切如來在修行地，皆曾引導，初發信心，以是因緣十方國土成正覺者，皆以文殊而為其母。然今汝身以本願力現菩薩相，請問如來不思議法。諦聽諦聽，善思念之，吾當普為分別解說。」

[0326c22] 「唯然世尊！我等樂聞。」

[0326c23] 爾時薄伽梵，妙善成就一切如來最勝住持平等性智種種希有微妙功德，已能善獲一切諸佛決定勝法大乘智印，已善圓證一切如來金剛祕密殊勝妙智，已能安住無礙大悲，自然救攝十方有情，已善圓滿妙觀察智，不觀而觀、不說而說。是薄伽梵，告諸佛母無垢大聖文殊師利菩薩摩訶薩言：「大善男子！此法名為十方如來最勝祕密心地法門，此法名為一切凡夫入如來地頓悟法門，此法名為一切菩薩趣大菩提真實正路，此法名為三世諸佛自受法樂微妙寶宮，此法名為一切饒益有情無盡寶藏。此法能引諸菩薩眾到色究竟自在智處，此法能引詣菩提樹後身菩薩真實導師，此法能雨世出世財，如摩尼寶滿眾生願。此法能生十方三世一切諸佛功德本源，此法能銷一切眾生諸惡業果。此法能與一切眾生所求願印，此法能度一切眾生生死險難，此法能息一切眾生苦海波浪，此法能救苦惱眾生而作急難，此法能竭一切眾生老病死海。此法善能出生諸佛因緣種子，此法能與生死長夜為大智炬，此法能破四魔兵眾而作甲冑。此法即是正勇猛軍戰勝旌旗，此法即是一切諸佛無上法輪，此法即是最勝法幢，此法即是擊大法鼓，此法即是吹大法螺，此法即是大師子王，此法即是大師子吼。此法猶如國大聖王善能正治，若順王化獲大安樂，若違王化尋被誅滅。

[0327a21] 「善男子！三界之中以心為主，能觀心者究竟解脫，不能觀者究竟沈淪。眾生之心猶如大地，五穀五果從大地生。如是心法，生世出世善惡五趣，有學無學、獨覺菩薩及於如來。以是因緣，三界唯心，心名為地。一切凡夫，親近善友聞心地法，如理觀察，如說修行，自作教佗讚勵慶慰，如是之人能斷三障速圓眾行，疾得阿耨多羅三藐三菩提。」

[0327b01] 爾時，大聖文殊師利菩薩白佛言：「世尊！如佛所說，唯將心法為三界主。心法本無，不染塵穢，云何心法染貪瞋癡？於三世法誰說為心？過去心已滅，未來心未至，現在心不住。諸法之內性不可得，諸法之外相不可得，諸法中間都不可得。心法本來無有形相，心法本來無有住處；一切如來尚不見心，何況餘人得見心法？一切諸法從妄想生，以是因緣，今者世尊，為大眾說三界唯心。願佛哀愍，如實解說。」

[0327b10] 爾時，佛告文殊師利菩薩言：「如是如是，善男子！如汝所問，心心所法本性空寂，我說眾喻以明其義。善男子！心如幻法，由遍計生，種種心想，受苦樂故。心如流水念念生滅，於前後世不暫住故。心如大風，一剎那間歷方所故。心如燈焰，眾緣和合而得生故。心如電光，須臾之頃不久住故。心如虛空，客塵煩惱所覆障故。心如猿猴，遊五欲樹不暫住故。心如畫師，能畫世間種種色故。心如僮僕，為諸煩惱所策役故。心如獨行，無第二故。心如國王，起種種事得自在故。心如怨家，能令自身受大苦故。心如埃塵，坌污自身生雜穢故。心如影像，於無常法執為常故。心如幻夢，於無我法執為我故。心如夜叉，能噉種種功德法故。心如青蠅，好穢惡故。心如殺者，能害身故。心如敵對，常伺過故。心如盜賊，竊功德故。心如大鼓，起鬪戰故。心如飛蛾，愛燈色故。心如野鹿，逐假聲故。心如群豬，樂雜穢故。心如眾蜂，集蜜味故。心如醉象，耽牝觸故。善男子！如是所說心心所法，無內無外亦無中間，於諸法中求不可得，去來現在亦不可得，超越三世非有非無，常懷染著從妄緣現，緣無自性心性空故。如是空性，不生不滅，無來無去，不一不異，非斷非常，本無生處，亦無滅處，亦非遠離非不遠離，如是心等不異無為，無為之體不異心等。心法之體本不可說，非心法者亦不可說。何以故？若無為是心即名斷見，若離心法即名常見。永離二相不著二邊，如是悟者名見真諦，悟真諦者名為賢聖。一切賢聖性本空寂，無為法中戒無持犯，亦無大小，無有心王及心所法，無苦無樂。如是法界自性無垢，無上中下差別之相。何以故？是無為法性平等故。如眾河水流入海中，盡同一味無別相故。此無垢性，是無等等，遠離於我及離我所。此無垢性非實非虛，此無垢性是第一義，無盡滅相體本不生。此無垢性常住不變最勝涅槃，我樂淨故。此無垢性遠離一切平不平等，體無異故。若有善男子、善女人，欲求阿耨多羅三藐三菩提者，應當一心修習如是心地觀法。」

[0327c24] 爾時，世尊欲重宣此義，而說偈言：

「三世覺母妙吉祥，　　請問如來心地法，
　我今於此大會眾，　　開演成佛觀行門。
　此法難遇過優曇，　　一切世間應渴仰，
　十方諸佛證大覺，　　無不從此法修成。
　我是無上調御師，　　轉正法輪周世界，
　化度無量諸眾生，　　當知由悟心地觀。
　一切有情聞此法，　　欣趣菩提得授記，
　一切有緣得記人，　　修此觀門當作佛。
　諸佛自受大法樂，　　住心地觀妙寶宮，
　受職菩薩悟無生，　　觀心地門遍法界，
　後身菩薩坐覺樹，　　入此觀行證菩提，
　此法能雨七聖財，　　滿眾生願摩尼寶。
　此法名為佛本母，　　出生三世三佛身；
　此法名為金剛甲，　　能敵四眾諸魔軍；
　此法能作大舟航，　　令渡中流至寶所；
　此法最勝大法鼓；　　此法高顯大法幢；
　此法金剛大法螺；　　此法照世大法炬；
　此法猶如大聖主，　　賞功罰過順人心；
　此法猶如沃潤田，　　生成長養依時候。
　我以眾喻明空義，　　是知三界唯一心，
　心有大力世界生，　　自在能為變化主。
　惡想善心更造集，　　過現未來生死因，
　依止妄業有世間，　　愛非愛果恒相續。
　心如流水不暫住，　　心如飄風過國土，
　亦如猿猴依樹戲，　　亦如幻事依幻成，
　如空飛鳥無所礙，　　如空聚落人奔走。
　如是心法本非有，　　凡夫執迷謂非無，
　若能觀心體性空，　　惑障不生便解脫。」

[0328a25] 爾時，如來於諸眾生起大悲心，猶如父母愛念一子，為滅世間大力邪見，利益安樂一切有情，宣說觀心陀羅尼曰：

[0328a28] 「唵(一)　室佗(二)　波羅(二合)底(丁以反)(三)　吠憚(四)　迦盧弭(五)」

[0328a29] 爾時，如來說真言已，告文殊師利菩薩摩訶薩：「如是神呪具大威力，若有善男子、善女人，持此呪時，舉清淨手，左右十指更互相叉，以右押左，更相堅握，如縛著形，名金剛縛印。成此印已習前真言，盈滿一遍，勝於讀習十二部經，所獲功德無有限量，乃至菩提不復退轉。」

大乘本生心地觀經發菩提心品第十一

[0328b08] 爾時薄伽梵，已能善獲一切如來灌頂寶冠超過三界，已得圓滿陀羅尼自在，已善圓證三摩地自在，妙善成就一切智智、一切種智，能作有情種種差別。時，薄伽梵為諸眾生宣說觀心妙法門已，告文殊師利菩薩摩訶薩言：「大善男子！我為眾生已說心地，亦復當說發菩提心大陀羅尼，令諸有情發阿耨多羅三藐三菩提心速圓妙果。」

[0328b16] 爾時，文殊師利菩薩白佛言：「世尊！如佛所說，過去已滅，未來未至，現在不住，三世所有一切心法，本性皆空，彼菩提心，說何名發？善哉世尊！願為解說斷諸疑網，令趣菩提。」

[0328b21] 佛告文殊師利：「善男子！諸心法中起眾邪見，為欲除斷六十二見種種見故，心心所法我說為空，如是諸見無依止故。譬如叢林蒙密茂盛，師子白象、虎狼惡獸潛住其中，毒發害人，逈絕行跡。時有智者以火燒林，因林空故諸大惡獸無復遺餘。心空見滅，亦復如是。又，善男子！以何因緣立空義邪？為滅煩惱從妄心生，而說是空。善男子！若執空理為究竟者，空性亦空，執空作病亦應除遣。何以故？若執空義為究竟者，諸法皆空無因無果，路伽邪陀有何差別？善男子！如阿伽陀藥能療諸病，若有病者服之必差，其病既愈藥隨病除，無病服藥藥還成病。善男子！本設空藥為除有病，執有成病執空亦然，誰有智者服藥取病？善男子！若起有見勝起空見，空治有病，無藥治空。善男子！以是因緣，服於空藥除邪見已，自覺悟心能發菩提，此覺悟心即菩提心，無有二相。善男子！自覺悟心有四種義。云何為四？謂諸凡夫有二種心，諸佛菩薩有二種心。善男子！凡夫二心其相云何？一者眼識乃至意識，同緣自境名自悟心。二者離於五根心心所法，和合緣境名自悟心。善男子！如是二心能發菩提。善男子！賢聖二心其相云何？一者觀真實理智。二者觀一切境智。善男子！如是四種名自悟心。」

[0328c19] 爾時，文殊師利菩薩白佛言：「世尊！心無形相亦無住處，凡夫行者最初發心，依何等處？觀何等相？」

[0328c21] 佛言：「善男子！凡夫所觀菩提心相，猶如清淨圓滿月輪，於胸臆上明朗而住。若欲速得不退轉者，在阿蘭若及空寂室，端身正念結前如來金剛縛印，冥目觀察臆中明月，作是思惟：是滿月輪五十由旬無垢明淨，內外澄澈最極清涼，月即是心，心即是月。塵翳無染妄想不生，能令眾生身心清淨，大菩提心堅固不退。結此手印持念觀察。大菩提心微妙章句，一切菩薩最初發心清淨真言：

[0329a02] 「唵(一)　菩地(二)　室多(三)　牟致波(二合)(四)　陀邪(五)　弭(六)」

[0329a04] 「此陀羅尼具大威德，能令行者不復退轉，去來現在一切菩薩，在於因地初發心時，悉皆專念持此真言，入不退地速圓正覺。善男子！時彼行者，端身正念，都不動搖，繫心月輪成熟觀察，是名菩薩觀菩提心成佛三昧。若有凡夫修此觀者，所起五逆、四重、十惡及一闡提，如是等罪盡皆消滅，即獲五種三摩地門。云何為五？一者剎那三昧、二者微塵三昧、三者白縷三昧、四者起伏三昧、五者安住三昧。云何名為剎那三昧？謂暫想念滿月而住。譬如獼猴身有所繫，遠不得去、近不得停，唯困飢渴須臾住止。凡夫觀心亦復如是，暫得三昧名為剎那。云何名為微塵三昧？謂於三昧少分相應。譬如有人常自食苦未曾食甜，於一時中得一塵蜜到於舌根，增勝歡喜倍生踊躍更求多蜜。如是行者，經於長劫食眾苦味，而今得與甘甜三昧少分相應，名為微塵。云何名為白縷三昧？謂凡夫人，自無始時盡未來際，今得此定。譬如染皂多黑色中見一白縷，如是行者，於多生死黑闇夜中，而今方得白淨三昧，名之為縷。云何名為起伏三昧？所謂行者觀心未熟，或善成立、未善成立，如是三昧猶稱低昂，名為起伏。云何名為安住三昧？修前四定心得安住，善能守護不染諸塵。如人夏中遠涉沙磧備受炎毒，其心渴乏殆無所堪，忽得雪山甘美之水、天酥陀等，頓除熱惱身意泰然，是故三昧名為安住。入此定已遠離惑障，發生無上菩提之芽，速登菩薩功德十地。」

[0329b05] 爾時，會中無量人天，聞此甚深諸菩薩母不可思議大陀羅尼已，九萬八千諸菩薩等證歡喜地；無量眾生發阿耨多羅三藐三菩提心。

大乘本生心地觀經成佛品第十二

[0329b10] 爾時薄伽梵，能善安住清淨法界，三世平等無始無終，不動凝然常無斷盡，大智光明普照世界，善巧方便變現神通，化十方土靡不周遍，是薄伽梵，告文殊師利菩薩摩訶薩言：「瑜伽行者觀月輪已，應觀三種大祕密法。云何為三？一者心祕密，二者語祕密，三者身祕密。云何名為心祕密法？瑜伽行者，觀滿月中出生金色五鈷金剛，光明煥然猶如鎔金，放於無數大白光明，以是觀察名心祕密。云何名為語言祕密？

[0329b20] 「唵(一)　地室多(二合)(二)　婆爾羅(二合)(三)

[0329b21] 「此陀羅尼具大威力，一切菩薩成佛真跡，是故名為語言祕密。云何名為身祕密法？於道場中端身正念，手結引導無上菩提最第一印，安置胸臆心月輪中。善男子！我當為汝說其印相，先以左右二大拇指，各入左右手掌之內，各以左右頭指中指及第四指，堅握拇指作於手拳，即是堅牢金剛拳印。次不改拳舒左頭指，直竪虛空，以其左拳著於心上，右拳小指堅握左拳頭指一節。次以右拳頭指之頭，即指右拳拇指一節，亦著心前，是名引導無上菩提第一智印，亦名能滅無明黑闇大光明印。以結此印加持力故，十方諸佛摩行者頂，受大菩提勝決定記，是大毘盧遮那如來無量福聚大妙智印。

[0329c07] 「爾時，行者結此印已，即作此觀：『一切有情共結此印，持念真言，十方世界無三惡道、八難苦果，同受第一清淨法樂。我今首上有大寶冠，其天冠中五佛如來結跏趺坐，我是毘盧遮那如來，圓滿具足三十二相、八十種好，放大光明照十方界，利益安樂一切眾生。』如是觀察，名入毘盧遮那如來最勝三昧。譬如有人悟迦盧羅微妙觀門，自作是觀：我身即是金翅鳥王，心意語言亦復如是。以此觀力能消毒藥，一切惡毒不能為害。凡夫行者亦復如是，作降伏坐身不動搖，手結智印，密念真言，入此觀時能滅三毒，消除業障增長福智，世出世願速得圓滿，八萬四千諸煩惱障不能現起，恒河沙等所知重障漸漸消滅，無漏大智能斷金剛般若波羅蜜現前圓滿，速得阿耨多羅三藐三菩提。」

[0329c23] 爾時，文殊師利菩薩白佛言：「希有世尊！希有善逝！如來出世過優曇華，假使出世說是法難，如是心地三種祕密無上法輪，實能利樂一切眾生，入如來地及菩薩地真實正路，若有眾生不惜身命修行此法，速證菩提。」

[0329c29] 爾時，佛告文殊師利菩薩言：「若有善男子、善女人，欲得修習三種祕密成佛妙門，早獲如來功德身者，當著菩薩三十二種大金剛甲，修此妙觀，必證如來清淨法身。云何名為三十二甲？一者於無量劫為眾生故不厭生死受苦大甲。二者誓度無量有情乃至螻蟻不捨大甲。三者覺悟眾生生死長夢安置三種祕密大甲。四者擁護佛法於一切時猶如響應護法大甲。五者永滅能起有無二見一切煩惱金剛大甲。六者頭目髓腦妻子珍寶有來求者能捨大甲。七者家中所受一切樂具永不貪著能施大甲。八者能持菩薩三聚淨戒終不捨離頭陀大甲。九者著忍辱衣遇諸違緣毀罵鞭打不報大甲。十者教化所有一切緣覺聲聞令趣一乘迴心大甲。十一者譬如大風晝夜不歇度諸有情精進大甲。十二者身心寂靜口無過犯修行解脫三昧大甲。十三者生死涅槃無有二見饒益眾生平等大甲。十四者無緣大慈利益群品恒無厭捨與樂大甲。十五者無礙大悲救攝一切無有限量拔苦大甲。十六者於諸眾生無有怨結恒作饒益大喜大甲。十七者雖行苦行不憚劬勞恒無退轉大捨大甲。十八者有苦眾生來菩薩所代彼受苦不厭大甲。十九者如觀掌中阿摩勒果如是能見解脫大甲。二十者見五蘊身如旃陀羅損害善事無著大甲。二十一者見十二入如空聚落常懷恐怖厭捨大甲。二十二者見十八界猶如幻化無有真實大智大甲。二十三者見一切法同於法界不見眾相證真大甲。二十四者掩佗人惡不藏己過厭離三界出世大甲。二十五者如大醫王應病與藥菩薩隨宜演化大甲。二十六者見彼三乘體本不異究竟迴心歸一大甲。二十七者紹三寶種使不斷絕轉妙法輪度人大甲。二十八者佛於眾生有大恩德為報佛恩修道大甲。二十九者觀一切法本性空寂不生不滅無垢大甲。三十者悟無生忍得陀羅尼樂說辯才無礙大甲。三十一者廣化有情坐菩提樹令證佛果一味大甲。三十二者一剎那心般若相應悟三世法無餘大甲，是名菩薩摩訶薩三十二種金剛大甲。

[0330b14] 「文殊師利菩薩！若有善男子、善女人身被如是金剛甲冑，當勤修習三種祕密，於現世中具大福智，速證無上正等菩提。」

[0330b17] 爾時，大聖文殊師利菩薩摩訶薩及諸大眾，聞佛所說三種祕密心地妙法，及三十二金剛甲冑一切菩薩所應學處，各脫無價瓔珞寶衣，供養毘盧遮那如來及十方尊，而讚佛言：「善哉，善哉！佛、薄伽梵，演說無邊菩薩行願，利益安樂一切眾生，捨凡夫身使入佛地。今者我等海會大眾，為報佛恩不惜身命，為諸眾生遍諸佛土，分別演說此微妙法，受持讀誦書寫流布令不斷絕。唯願如來！遙垂護念。」

[0330b27] 爾時，大會聞此妙法得大饒益，不可稱計無數菩薩，各得證悟不退轉位；一切人天皆獲勝利，乃至五趣一切有情，斷諸重障得無量樂，悉皆當得阿耨多羅三藐三菩提。

大乘本生心地觀經囑累品第十三

[0330c03] 爾時，釋迦牟尼如來告文殊師利菩薩等阿僧祇海會大眾言：「我於無量那庾多百千大劫，不惜身命頭目手足血肉骨髓、妻子國城一切珍寶，有來求者悉用布施，修習百千難行苦行，獲證大乘心地觀門。今以此法付囑汝等，汝等當知，此甚深經，十方三世無上十力之所宣說。

[0330c10] 「如是經寶最極微妙，能為有情一切利樂。於此三千大千世界十方諸佛國土之中，所有無邊諸有情類，傍生、餓鬼、地獄眾生，由此《大乘心地觀經》殊勝功德威神之力，令離諸苦得受安樂。如是經力福德難思，能令所在國土豐樂無諸怨敵。

[0330c16] 「譬如有人得如意珠置於家中，能生一切殊妙樂具；此妙經寶亦復如是，能與國界無盡安樂。亦如三十三天末尼天鼓能出種種百千音聲，令彼天眾受諸快樂；此經法鼓亦復如是，能令國界最勝安樂。

[0330c21] 「以是因緣，汝等大眾住大忍力，流通此經。」

[0330c22] 爾時，文殊師利菩薩白佛言：「世尊！希有如來！希有善逝！乃說甚深大乘微妙心地觀經，能廣利益大乘行者。唯然世尊！實為深妙，若有善男子善女人，能持此經乃至一四句偈，如是之人得幾所福？」

[0330c27] 爾時，薄伽梵告文殊師利菩薩言：「若有善男子、善女人，於恒河沙三千大千世界，滿中七寶以用供養十方諸佛，為一一佛造立精舍七寶莊嚴，安置供養佛及菩薩滿恒沙劫，彼諸如來所有無量聲聞弟子，亦以供養一切所須，如供養佛等無差別。如是諸佛及聲聞等般涅槃後，起大寶塔供養舍利。若善男子、善女人，暫聞信解此心地經一四句偈發菩提心，受持讀念解說書寫，乃至極少為一人說。以彼種種供養功德，比此說經所獲功德，十六分中不及其一，乃至算數譬喻所不能及；況能具足受持讀習廣為人說，所得福利不可限量。若有女人發菩提心，受持讀習書寫解說此心地經，如是女人為最後身更不復受，不墮惡道八難之處，於現身中感得十種勝利之福：一者增益壽命，二者除眾病惱，三者能滅業障，四者福智皆增，五者不乏資財，六者皮膚潤澤，七者為人愛敬，八者得孝養子，九者眷屬和睦，十者善心堅牢。

[0331a17] 「文殊師利！在在處處，若讀若諷，若解說若書寫，若經卷所住之處，即是佛塔，一切天龍人非人等，應以人中天上上妙珍寶而供養之。所以者何？若此經典所在之處，即為有佛及諸菩薩、緣覺、聲聞。何以故？一切如來修行此經，捨凡夫已得阿耨多羅三藐三菩提，一切賢聖皆從此經得解脫故。文殊師利！我涅槃後後五百歲法欲滅時，若有法師受持讀習解說書寫此心地經眾經中王，如是法師與我無異。若有善男子、善女人，供養尊重此法師者，即為供養十方三世一切諸佛，所得福德平等無二，是名真法供養如來，如是名為正行供養。所以者何？是大法師在無佛時，為濁惡世邪見有情，演說甚深心地經王，使離惡見趣菩提道，廣宣流布令法久住，如是名為無相好佛，一切人天所應供養。若有善男子、善女人，合掌恭敬此法師者，我授無上大菩提記，是人當得阿耨多羅三藐三菩提。若人得聞此心地經，為報四恩發菩提心，若自書若使人書，若讀念通利，如是人等所獲福德，以佛智力籌量多少不得其邊，是人名為諸佛真子。一切諸天梵王、帝釋、四大天王、訶利底母五百眷屬、儞羅跋多大鬼神王、龍神八部一切聽法，諸鬼神等晝夜不離，常當擁護如是佛子，增長念慧與無礙辯，教化眾生令種佛因。

[0331b15] 「文殊師利！如是善男子、善女人臨命終時，現前得見十方諸佛，三業不亂，初獲十種身業清淨。云何為十？一者身不受苦，二者目睛不露，三者手不掉動，四者足無伸縮，五者便溺不遺，六者體不汗流，七者不外捫摸，八者手拳舒展，九者顏容不故，十者轉側自如；由經力故有如是相。次獲十種語業清淨。云何為十？一者出微妙語，二者出柔軟語，三者出吉祥語，四者出樂聞語，五者出隨順語，六者出利益語，七者出威德語，八者不背眷屬，九者人天敬愛，十者讚佛所說；如是善語皆由此經。次獲十種意業清淨。云何為十？一者不生瞋恚，二者不懷結恨，三者不生慳心，四者不生妬心，五者不說過惡，六者不生怨心，七者無顛倒心，八者不貪眾物，九者遠離七慢，十者樂欲證得一切佛法圓滿三昧。文殊師利！如是功德，皆由受持讀習通利解說書寫深妙經典難思議力。此心地經，於無量處，於無量時，不可得聞，何況得見具足修習？汝等大會一心奉持，速捨凡夫當成佛道。」

[0331c07] 爾時，文殊師利法王子等無量大菩薩，智光菩薩等新發意菩薩，阿若憍陳如等諸大聲聞，天龍八部人非人眾，各各一心受持佛語，皆大歡喜，信受奉行。

大乘本生心地觀經卷第八

【經文資訊】大正藏第 03 冊 No. 0159 大乘本生心地觀經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA