八佛名號經

隋天竺三藏闍那崛多譯

[0076a06] 如是我聞：

[0076a06] 一時，佛在舍衛國祇樹給孤獨園，與大比丘僧千二百五十人俱；復有大乘眾菩薩摩訶薩十千人俱。

[0076a08] 爾時世尊，與無量無數百千萬眾，前後圍遶，而為說法。

[0076a10] 爾時，尊者舍利弗，於大眾中即從座起，偏袒右肩，右膝著地，向佛合掌，而白佛言：「世尊！我有疑心，今欲發問，惟願如來憐愍眾生，為我解說。」

[0076a14] 爾時，世尊告舍利弗言：「善男子！隨汝所問，若有疑心，吾當為汝分別解說。」

[0076a15] 時，舍利弗蒙佛印可，許決疑網，歡喜踊躍，即白佛言：「世尊！頗有現在十方世界諸佛世尊，往昔願力常為眾生現在說法，彼諸如來所有名號，若善男子及善女人，欲得誦持此諸佛名，若讀、若聞及以書寫，緣是功德，便於阿耨多羅三藐三菩提得不退轉，無所缺減，至於無上正真之道，速得成於阿耨多羅三藐三菩提者不？」

[0076a23] 爾時，世尊告舍利弗言：「善哉，善哉！善男子！汝所諮問真妙辯才，為於來世無量眾生廣作利益，慈悲哀愍一切天人，能問如來如斯奧義。是故，汝今諦聽諦受，善思念之，吾當為汝分別解說。」

[0076a27] 舍利弗言：「唯然世尊！願樂欲聞。」

[0076a28] 爾時，世尊告舍利弗言：「善男子！東方去此過一恒河沙世界，有一佛剎名難降伏，於彼國土有佛世尊，號善說稱功德如來、至真、等正覺，於今現在為諸大眾說微妙法。

[0076b03] 「復次，舍利弗！從此東方過二恒河沙世界，有一佛剎名無障礙，於彼國土有佛世尊，號因陀羅相幢星王如來、至真、等正覺，於今現在亦為大眾說微妙法。

[0076b07] 「復次，舍利弗！從此東方過三恒河沙世界，有一佛剎名曰愛樂，於彼國土有佛世尊，號普光明功德莊嚴如來、至真、等正覺，於今現在亦為大眾說微妙法。

[0076b11] 「復次，舍利弗！從此東方過四恒河沙世界，有一佛剎名曰普入，於彼國土有佛世尊，號善鬪戰難降伏超越如來、至真、等正覺，於今現在亦為大眾說微妙法。

[0076b15] 「復次，舍利弗！從此東方過五恒河沙世界，有一佛剎名曰淨聚，於彼國土有佛世尊，號普功德明莊嚴如來、至真、等正覺，於今現在亦為大眾說微妙法。

[0076b19] 「復次，舍利弗！從此東方過六恒河沙世界，有一佛剎名無毒主，於彼國土有佛世尊，號無礙藥樹功德稱如來、至真、等正覺，於今現在亦為大眾說微妙法。

[0076b23] 「復次，舍利弗！從此東方過七恒河沙世界，有一佛剎名側塞香滿，於彼國土有佛世尊，號步寶蓮華如來、至真、等正覺，於今現在亦為大眾說微妙法。

[0076b27] 「復次，舍利弗！從此東方過八恒河沙世界，有一佛剎名妙音明，於彼國土有佛世尊，號寶蓮花善住娑羅樹王如來、至真、等正覺，於今現在亦為大眾說微妙法。

[0076c01] 「舍利弗！是等諸佛如來、至真、等正覺，如是佛剎清淨無穢，無有五濁，復無五欲，其中眾生無有諂曲虛偽之心，亦無欲行及以女人。

[0076c05] 「復次，舍利弗！若善男子及善女人，得聞彼等諸佛世尊如是名號，既得聞已能自受持讀誦修行，復為他人宣揚顯說，彼善男子及善女人，若墮三惡道者無有是處；惟除五逆、誹謗正法及謗聖人。

[0076c10] 「復次，舍利弗！若善男子、善女人，得聞彼等諸佛世尊如是名號，既得聞已能自受持讀誦修行，復為他人宣揚顯說，如是之人乃至菩提，於其中間生生之處常具五通，兼復逮得諸陀羅尼，六根完具無諸殘缺，常得歡喜身毛右旋。

[0076c16] 「復次，舍利弗！若善男子及善女人，得聞彼等諸佛世尊如是名號，既得聞已能自受持讀誦修行，復為他人宣揚顯說，彼等眾生所在之處，縣官、惡賊不能得便，火不能焚、水不能漂，惡龍惡蛇不能毒害；若行若住，師子、虎狼、熊羆、豺豹，夜叉、羅剎、諸惡鬼神、鳩槃荼等及人非人，能作驚惶無有是處，惟除宿殃。

[0076c23] 「復次，舍利弗！若有女人，能厭其身，繫念專心，受持讀誦如是世尊諸佛名號，復為他人分別顯說，壽終之後，更復受於女人身者，無有是處。

[0076c27] 「復次，舍利弗！若有善男子、善女人，於靜夜中能誦如是諸佛名號，是等眾生，於現世間所作功業皆速成就，日日增長，無諸障礙。」

[0076c29] 爾時，世尊欲重明此義，而說偈言：

「若有諸眾生，　　能持是佛名，
　悉捨諸惡道，　　速生於善處。
　常在諸佛前，　　恒聞說妙法，
　既覩無上尊，　　隨心而供養。
　誦持佛名故，　　超億千萬劫，
　一切諸煩惱，　　疾成得菩提。
　若人滿七日，　　能誦是佛名，
　即得清淨眼，　　便能見諸佛。
　若有聞佛名，　　即能誦持者，
　隨其所生處，　　常為他所敬。
　相好形端正，　　常生福樂家，
　喜心行大捨，　　聰明不放逸。
　若有諸女人，　　聞此佛名故，
　自誦為他說，　　其福不可量，
　於此壽終已，　　必捨女人報，
　得受丈夫身，　　生生常利根。
　誦持佛名故，　　多百億劫中，
　口氣常芬馥，　　恒如栴檀香。
　彼等諸大仙，　　如是諸名字，
　若能誦持者，　　細心不放逸。
　誦持佛名故，　　父母及兄弟，
　并餘諸眷屬，　　終無異苦惱。
　誦持佛名故，　　一切魔波旬，
　黑闇眾眷屬，　　終不能障礙。
　惡毒不能害，　　刀杖及火等，
　縣官惡賊盜，　　一切不能傷。
　誦持佛名故，　　千億諸劫中，
　常生寶蓮華，　　威相神通具；
　常在虛空中，　　遍不思議剎，
　觀諸異佛土，　　剎中清淨者。
　證無上道已，　　普為諸雜類，
　諸天及世人，　　能作歸依處。」

[0077b05] 佛說是經已，長老舍利弗及天、龍、夜叉、乾闥婆、阿修羅、迦樓羅、緊那羅、摩睺羅伽、人非人等，一切大眾，聞佛所說，歡喜奉行。

八佛名號經

【經文資訊】大正藏第 14 冊 No. 0431 八佛名號經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，閻學新大德輸入／Gamblers 大德校對，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA