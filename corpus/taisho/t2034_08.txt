歷代三寶紀卷第八  (譯經苻秦姚秦)
開皇十七年翻經學士臣費長房上

[0074c26]  前後二秦苻姚世錄者。此等亦是權  覇  時君  弘法主也。自晉室渡江匈奴焚  雒  。伊瀍涇渭
非復帝京。夫子有云。四夷交侵中國微矣。其  在斯乎。符健本氏武都人也。因二趙亂據  有關西。子孫乘機繼立稱帝。號秦都長安。
至第三主諱永固。生有神光從天屬地。銘見  其背曰草付臣。遂改符氏。永固立後十有六  年。時太史奏。有德星見外國分野。當有聖人
入輔中國。得之者王。永固因求龜茲國鳩摩  羅什婆。襄陽彌天釋道安等。時安屬晉攻南  陽得安每與同輦。詢訪政治兼敷釋典。征西
取什。而什未到。永固已薨。六主四十四年入  後秦。姚萇西戎羌。因時繼立。仍都長安。改為  常安。至其子興弘始三年春。有樹連理生於
廟庭。逍遙一園葱悉變為薤。咸稱嘉祥。應  有智人來入國瑞。冬什到。雍興加禮遇待以  國師。崇敬甚隆。大闡經論。震旦宣譯盛在此
朝。四方沙門雲奔湊集。先是長安自前漢廢  到符秦興。其間三百三十一載。曠絕朝市民  俗荒蕪。雖數伽藍歸信尠寡。三千德僧同止
一處。共受姚秦天王供養。世稱大寺非是本  名。中構一堂權以草苫。即於其內及逍遙園  二處翻譯。法寶遠被瑞驗若茲。因立僧官俸
侍中袟。置兩都錄緝五部僧。昭玄之興始自  此起魏末周初衢術稍整。大寺因爾成四伽  藍。草堂本名即為一寺。草堂東常住寺。南
京兆王寺。京兆後改安定國寺。安定國西為  大乘寺。邊安定左天街東畔八隅大井。即  舊大寺之東厨供三千僧之甘泉也。子孫三
主三十二年。為晉所滅。其地入魏。合二秦紀  七十六年。以後秦立一十二年。西秦乾歸方  滅符崇。依甲子推故相交入。起符健立皇始
元年。當晉穆帝永和十年甲寅之歲。至姚泓  永和二年。是晉安帝義熙十三年丁巳。國紀  歷編實六十四載。華戎釋種一十六人。合
出經論傳等一百六十四部。九百一十四卷。  總結以為符姚二秦世錄云爾。

[0075b05]  (符秦)  沙門曇摩持　二部  (二卷戒本壇文)

[0075b06]  沙門釋慧常　一部  (一卷戒本)

[0075b07]  沙門曇摩蜱　一部  (五卷經)

[0075b08]  沙門鳩摩羅佛提　一部  (二卷經)

[0075b09]  沙門曇摩難提　五部  (一百一十四卷經集論)

[0075b10]  沙門僧伽跋澄　三部  (二十七卷經)

[0075b11]  沙門僧伽提婆　三部  (六十卷阿毘曇等)

[0075b12]  沙門釋道安　二十四部  (二十八卷注解志錄)

[0075b13]  (姚秦)  沙門竺佛念　一十三部  (八十六卷經論)

[0075b14]  沙門曇摩耶舍　二部  (二十一卷阿毘曇)

[0075b15]  沙門弗若多羅　一部  (五十八卷律)

[0075b16]  沙門鳩摩羅什　九十八部  (四百二十五卷經論傳)

[0075b17]  沙門佛馱耶舍　四部  (六十九卷經律戒)

[0075b18]  沙門釋僧肇　四部  (四卷論)

[0075b19]  沙門釋僧叡　一部  (一卷錄目)

[0075b20]  沙門釋道恒　一部  (一卷論)

[0075b21]  (符秦)  十誦比丘戒本一卷

[0075b22]  教授比丘二歲壇文一卷  (僧純於龜茲國得來佛念執文譯語。慧  詳筆受。見寶唱錄)

[0075b24]  右二部合二卷。晉簡文世。西域三藏律師曇  摩持。秦言法慧。共竺佛念於長安譯。慧詳  筆受。

[0075c01]  比丘尼大戒本一卷

[0075c02]  右一卷。晉簡文帝世。律師釋慧常共曇摩持  竺佛念等。於長安譯。錄乃不載。所出部若  討應多是十誦戒本。

[0075c05]  摩訶鉢羅般若波羅蜜經五卷  (建元十八年譯或七卷見僧叡二秦  錄)

[0075c07]  右一經五卷。晉孝武帝世。天竺三藏沙門曇  摩蜱。秦言法愛。執大品梵本。竺佛念譯為秦  文。亦云長安品。從所出處為名。是外國經  抄。

[0075c11]  四阿含暮抄經二卷  (建元十四年出)

[0075c12]  右一經二卷。晉孝武帝世。西域三藏沙門鳩  摩羅佛提。秦言童覺。於鄴寺譯。佛提執梵本。  竺佛念佛護等譯為秦文。沙門僧導曇救僧
叡等筆受。

[0075c16]  中阿含經五十九卷  (建元二十一年出。出第一譯。竺佛念筆受。見竺道祖晉世雜  錄)

[0075c18]  增一阿含經五十卷  (建元二十年四月一日。為秦武威太守趙文業出。是第一譯。沙  門慧嵩竺佛念等筆受。見僧叡二秦錄僧祐及寶唱並載)

[0075c20]  阿育王太子壞目因緣經一卷  (亦云王子法益壞目因緣經。建初
二年二月八日。於安定城。為尚書令姚旻出。見二秦錄。一本無經字。此應入後秦從多附少)

[0075c22]  僧伽羅剎集二卷  (佛滅後七百年僧伽羅剎造見寶唱錄)

[0075c23]  三法度二卷  (與晉世僧伽提婆出者小異)

[0075c24]  右五部合一百一十四卷。晉孝武帝世。兜  佉勒國三藏法師曇摩難提。秦言法喜。以建  元初至長安。誦四阿含梵本口授。竺佛念寫
為梵文。到二十年為符主譯。作五十九卷。時  屬慕容沖及姚萇反亂。關內危阻未過委悉。  難提西出不知所之。弘法也多難。遇緣也勤  就。可重可悲。

[0076a03]  阿毘曇毘婆沙十四卷  (建元十九年出。或十二卷)

[0076a04]  婆須蜜經十卷  (建元二十年出。或云是集論)

[0076a05]  僧伽羅剎集經三卷  (建元二十年十一月三十日出)

[0076a06]  右三部合二十七卷。晉孝武帝世。罽賓三藏  法師僧伽跋澄。秦言眾現。舊誦婆羅門梵本  甚熟利。曇摩難提先錄為梵文。佛圖羅剎
傳譯。沙門慧嵩沙門智敏祕書郎趙文業筆  受為秦言。

[0076a11]  阿毘曇八犍度三十卷  (建元十九年出。亦名迦旃延阿毘曇。竺佛念傳語。  沙門慧力僧茂等筆受。佛滅後三百餘年迦旃延阿羅漢造。或二十卷)

[0076a13]  阿毘曇心一十六卷  (建元末於洛陽出。見僧叡二秦錄)

[0076a14]  毘婆沙阿毘曇一十四卷  (亦云廣說。同在洛陽出。見二秦錄)

[0076a15]  右三部合六十卷。罽賓三藏法師僧伽提婆。  或云提和。此蓋梵之楚夏耳。秦言眾天。晉簡  文帝世。符氏建元年中。入于長安宣流法
化初僧伽跋澄出婆須蜜。及曇摩難提譯中  增二阿含及三法度等。時屬戎難譯未詳悉  道安棄世未及改正。後山東清帖提婆乃與
道安同學。釋法和俱適洛陽。四五年間研講  前經。居華稍久轉洞秦言。方知先出多有乖  失。法和慨難遭之法出而未善。乃更屈提婆
重譯前經。如是少時後秦姚興法事甚盛。法  和西歸提婆南渡。故前後本文小不同。

[0076a26]  般若折疑略二卷　大十二門注解二卷

[0076a27]  陰持入注解二卷　答法汰難二卷

[0076a28]  光讚折中解一卷　光讚抄解一卷

[0076b01]  般若折疑准一卷　起盡解一卷

[0076b02]  道行集異注一卷　小十二門注解一卷

[0076b03]  了本生死注解一卷

[0076b04]  密跡持心二經甄解一卷

[0076b05]  賢劫諸度無極解一卷

[0076b06]  人本欲生注撮解一卷

[0076b07]  安般守意解一卷　大道地注解一卷

[0076b08]  眾經十法連雜解一卷　義指注解一卷

[0076b09]  九十八結連約通解一卷

[0076b10]  三十二相解一卷

[0076b11]  三界混然淆雜為錄一卷

[0076b12]  答法將難一卷　西域志一卷

[0076b13]  綜理眾經目錄一卷

[0076b14]  右二十四件合二十八卷。沙門釋道安撰。安  本常山扶柳人。俗姓衛氏。家世英儒。早失覆  蔭為外兄孔氏所養。年七歲讀書再覽能誦。
鄉隣嗟異。至年十二出家。神性聰敏而形貌  甚陋。不為師之所重。執勞作役曾無怨色。篤  性精進齋戒無闕。數歲之後方啟師求經。師
與辯意經一卷。可五千言。安齎經入田。因息  就覽。暮還以經歸師。更求餘者。師曰。昨經未  讀今復求也。安答已誦經訖。師雖異之。而未
信也。復與成具光明經一卷。減萬言。齎之如  初。暮復還師。師執經覆之不差一字。師大驚  嗟而敬異之。後為受具戒。恣其遊學。晉懷愍
世。避難西東初遇佛圖澄。澄見嗟嘆與語終  日。眾方敬伏。後至襄陽大宣佛法。初經出已  久。而舊譯時謬。致使深義隱而未通。每至講
說唯敘大意轉讀而已。安乃窮覽經典鉤深  致遠遂注述前件二十餘部。序致淵富妙盡  奧旨。條貫既敘文理會通。經義克明自安始
也。時襄陽有習鑿齒者。鋒辯天逸籠罩當時。  其先藉安高名早著。已致書通好。及聞安至  止即往修造。既坐稱言。四海習鑿齒。安曰。
彌天釋道安。時人以為名答。齒後餉梨十枚  正值眾食。安手自割分梨盡人遍。無參差者。  高平却超遣使遺米千斛。修書累紙。深致慇
懃。安答書云。損米彌覺有待之為煩。而漢魏  至晉經來稍多。其傳述經人名字弗說。後生  追尋莫測年代。安乃總集目名表其時世。詮
品新舊撰為經錄。眾經有據實由其功。符主  遠承。故命符丕將十萬眾攻取襄陽獲釋道  安。安既還長安住五重寺。僧眾數千大弘法
化。符主嘗出命安升輦同載。有諫譏者。帝曰。  朕以天下不易而治。況輿輦之榮。豈稱其  德。安諫不聽南征。帝不從果敗云。安每稱
譯梵為秦有五失本三不易也。一者胡言  盡倒而使從秦。一失本也。二者胡經尚質秦  人好文。傳可眾心非文不合。二失本也。三者
胡經委悉至於嘆詠丁寧反覆。或三或四不  嫌文煩。而今裁斥。三失本也。四者胡有義  說正似亂辭。尋說向語文無以異。或一千或
五百。刈而不存。四失本也。五者事以合成將  更傍及。反騰前辭已乃後說而悉除此。五失  本也。然智經三達之心。覆面所演聖必因
時。時俗有易。而刪雅古以適今時。一不易也。  愚智天隔聖人叵階。乃欲以千載之上微言  傳使合百王之下末俗。二不易也。

[0077a01]  阿難出經去佛未久。尊大迦葉令五百六通  迭察迭書。今離千年而以近意量裁。彼阿羅  漢乃兢兢若此。此生死人而平平若是。豈將
不知法者猛乎。斯三不易也。涉茲五失經三  不易。譯胡為秦。詎可不慎乎。正當以不開  異言傳令知會通耳。何復嫌於得失乎。是乃
未所敢知也又云。前人出經唯支讖世高審  得胡本難繼者也。叉羅支越斵鑿之巧者  也。夫聖賢導達正可勗勵。龜鏡以書諸紳永
為鑒誡。但稱梵為胡。言小傷本。竊所未承  耳。

[0077a12]  (姚秦)  出曜經一十九卷  (建元十年出。見二秦錄及高僧傳寶唱錄等。或云論)

[0077a13]  菩薩瓔珞經一十四卷  (建元十二年七月出。見二秦錄及高僧傳。或十三卷)

[0077a14]  十住斷結經一十一卷  (第二出。與漢世竺法蘭所譯八卷者小異。見二秦錄及高  僧傳。或十卷)

[0077a16]  鼻柰耶經一十卷  (或云戒因緣經。沙門曇景筆受。見釋道安經序)

[0077a17]  十地斷結經一十卷  (第二出)

[0077a18]  菩薩處胎經五卷  (亦直云胎經。見二秦錄及高僧傳)

[0077a19]  大方等無相經五卷  (或四卷亦名大雲經)

[0077a20]  持人菩薩經三卷　菩薩普處經三卷

[0077a21]  瓔珞本業經二卷　中陰經二卷  (見二秦錄及高僧傳)

[0077a22]  王子法益壞目因緣經一卷  (第二出與曇摩難提譯者小異。或云阿育王  息壞目因緣經)

[0077a24]  十誦比丘尼戒所出本末經一卷  (僧純於拘夷國得本。佛念譯  文煩後竺法汰刪改正之。見寶唱錄)

[0077a26]  右一十三部合八十六卷。晉孝武帝世。涼州  沙門竺佛念。識朗通敏少好遊方。家世西河。  洞華戎語。前秦符氏建元年初來入長安。時
祕書郎趙正請僧伽跋澄及曇摩難提等。出  眾經論。當世名僧莫能傳譯。眾咸推念。二  合文顯念之譯功。自漢世來安高支謙之後
莫踰於念。故符姚二代為譯人之宗。關內名  僧咸共嘉尚。其後自出所件如前。高僧傳中  唯載五部。其外八部彰別雜錄。故備列之。

[0077b08]  舍利弗阿毘曇三十卷  (或二十卷。僧祐又云。毘婆沙出。房撿。傳乃是  耶舍。今據傳為正故改之。見寶相錄)

[0077b10]  差摩經一卷  (晉隆安年達廣州在白沙寺。為清信女張普明譯。此應入晉世隨人附秦)

[0077b11]  右二部合三十一卷。晉安帝世。罽賓三藏法  師曇摩耶舍。秦言法稱。耶舍是名稱。而高僧  傳乃云。法明從聲為字。於理小僻。義熙中入
長安。共天竺沙門曇摩掘多。秦言法藏。以秦  弘始九年初為姚興書出梵文。至十六年秋  翻譯方訖。秦太子泓親管理味。沙門釋道標  制序。

[0077b18]  十誦律五十八卷  (弘始六年十月十七日於中寺出。見二秦錄)

[0077b19]  右一部合五十八卷。晉安帝世。罽賓三藏律  師弗若多羅。秦言功德華。以戒節見稱。歷遊  行化。羅既至止。姚興即召。常安名德六百餘
僧。延請多羅憩於中寺。誦出十誦律梵本。鳩  摩羅什度為秦文。三分獲二未竟。而多羅奄  然終卒。眾咸痛惜。什後又共曇摩流支。秦言  法希。續譯都訖。

[0077b26]  摩訶般若波羅蜜經三十卷  (舊二十七卷。僧叡二秦錄云。譯大品時。
大秦天王姚興自執舊本。什執梵文。竺佛念傳語。僧叡肇筆受。并製序。以此知先譯今三十卷)

[0077b28]  大方等大集三十卷  (第二出。與漢世支讖譯二十七卷者小異。見李廓錄今別  錄及二秦錄。題上並有新字。知舊出明矣。今有六十卷)

[0077c02]  放光般若波羅蜜經二十卷  (第二出見別錄)

[0077c03]  檢諸罪福經一十卷  (見別錄)

[0077c04]  小品般若波羅蜜經十卷  (弘始十年重出。或七卷。僧叡筆受。見二秦  錄。與七卷菩提經本異出別錄僧叡製序同)

[0077c06]  華首經一十卷  (一名攝善根名。弘始八年譯。見二秦錄)

[0077c07]  妙法蓮華經七卷  (弘始八年於大寺出僧叡筆受。并製序。第二譯與晉世法護  正法華同本異出相去垂百年見二秦錄)

[0077c09]  賢劫經七卷  (弘始四年三月五日出。與法護所譯大同小異曇恭筆受見二秦錄。一名  賢劫三昧經。一名賢劫定意經凡三名)

[0077c11]  十住經五卷  (什共佛陀耶舍譯。或四卷見二秦錄)

[0077c12]  思益經四卷  (亦云思益梵天所問經。弘始四年十二月一日於逍遙園出。第二譯。與法護所出。  勝思惟經本同出異見二秦錄叡制序)

[0077c14]  大樹緊那羅經四卷  (第二出。與支讖屯真陀羅尼經本同。譯異名別。文又略  廣)

[0077c16]  持世經四卷  (第二出。與法護持人菩薩所問經本同譯異名別文小廣見二秦錄)

[0077c17]  維摩詰經三卷  (弘始八年於大寺出。是第四譯。與佛調支謙法護等出者大同小異。僧肇筆  受。見二秦錄。什自注解。叡制序)

[0077c19]  佛藏經三卷  (亦名選擇諸法經。或四卷。弘始七年六月十二日出。見二秦錄)

[0077c20]  菩薩藏經三卷  (一名富樓那問經。一名大悲心經。或二卷。弘始七年出見。二秦錄)

[0077c21]  稱揚諸佛功德經二卷  (一名集華經弘始七年出。見二秦錄)

[0078a01]  禪經三卷  (一名菩薩禪法經與坐禪三昧經同弘始四年正月五日出。見二秦及寶唱錄)

[0078a02]  禪祕要經三卷  (見別錄。或無經字。或云一卷)

[0078a03]  禪法要經三卷  (先譯弘始九年重校正僧叡制序)

[0078a04]  阿闍世經二卷  (見別錄)

[0078a05]  阿蘭若習禪法經二卷  (見別錄。或無經字。與坐禪三昧經同本異出)

[0078a06]  禪要經二卷  (一名禪法要解。見別錄)

[0078a07]  發菩提心經二卷  (見李廓錄)

[0078a08]  自在王經二卷  (弘始九年於尚書令常山公姚顯第一出。僧叡筆受并制序。與大集  自在王品不同。長五證文句出沒互有多少。見二秦錄)

[0078a10]  善信摩訶神呪經二卷  (見李廓錄)

[0078a11]  菩薩訶色欲經一卷

[0078a12]  首楞嚴經二卷  (第七出。與支讖支謙白延法護叔蘭及勇伏定二經等本並同別譯。又蜀  及後出二本。合九譯文各異)

[0078a14]  梵網經二卷  (弘始八年於草堂寺。三千學士最後出此一品。梵本有一百一十二卷六十一品。譯
訖融影等三百人一時共受菩薩十戒。見經前序僧肇筆受)

[0078a16]  大善權經二卷  (見李廓錄)

[0078a17]  諸法無行經二卷  (或一卷見二秦錄)

[0078a18]  無量壽經一卷  (一名阿彌陀經。弘始四年二月八日出。是第五譯。與支謙康僧鎧白延  法護等出兩卷者本同文廣略小異見二秦錄)

[0078a20]  彌勒下生經一卷  (亦云彌勒受決經見二秦錄)

[0078a21]  彌勒成佛經一卷  (弘始四年出。是第二譯。與法護出者大同小異見二秦錄)

[0078a22]  金剛般若經一卷  (佛在舍衛國者是。見二秦錄)

[0078a23]  仁王護國般若波羅蜜經一卷  (見別錄。第二出。與晉世竺法護出  者文少異)

[0078b01]  菩提經一卷  (一名文殊師利所問菩提經。一名菩提無行經。一名伽耶頂經)

[0078b02]  遺教經一卷  (一名佛垂般涅槃略說教戒經)

[0078b03]  十二因緣經一卷

[0078b04]  雜譬喻經一卷  (弘始七年十月出道略集)

[0078b05]  菩薩呵色欲經一卷

[0078b06]  須摩提菩薩經一卷　文殊悔過經一卷

[0078b07]  比丘應法行經一卷  (出長阿含。祐注入疑錄)

[0078b08]  無思議光孩童菩薩經一卷  (亦名不思議光菩薩所說經)

[0078b09]  大方等頂生王經一卷  (第二出。與法護譯大頂王經本同文少異)

[0078b10]  大金色孔雀王經一卷  (在逍遙園出。并結界場法悉備具)

[0078b11]  莊嚴菩提心經一卷  (第二出。法護出菩薩十地同本異出)

[0078b12]  佛弟子化魔子偈頌經一卷  (出大集)

[0078b13]  開化魔經一卷

[0078b14]  太白魔王堅信經一卷  (出大集)

[0078b15]  魔業經一卷　過魔法界經一卷  (出大集)

[0078b16]  佛問阿須輪大海有減經一卷

[0078b17]  魔王變身經一卷

[0078b18]  東方善華世界佛座震動經一卷

[0078b19]  陀羅尼法門六種動經一卷

[0078b20]  佛跡見千輻輪相經一卷

[0078b21]  佛臍化出菩薩經一卷

[0078b22]  往古生和佛國願行法典經一卷

[0078b23]  佛謦欬徹十方經一卷  (出大集)

[0078b24]  過去無邊光淨佛土經一卷

[0078b25]  佛變時會身經一卷　無量樂佛土經一卷

[0078b26]  王后為蜣蜋經一卷

[0078b27]  佛心總持經一卷  (與生經所出心總持經小異)

[0078c01]  獼猴與婢共戲致變經一卷

[0078c02]  水牛王經一卷  (出生經)  雀王經一卷  (出六度集)

[0078c03]  兔王經一卷  (出生經)

[0078c04]  菩薩身為鴿王經一卷  (出六度集)

[0078c05]  佛昔為鹿王經一卷　牧牛經一卷

[0078c06]  虛空藏菩薩問持經得幾所功德經一卷

[0078c07]  觀世音經一卷  (出新妙法蓮華經)

[0078c08]  彌勒菩薩本願待時成佛經一卷  (已上三十二經。並見別錄云什  重譯)

[0078c10]  燈指因緣經一卷　觀普賢菩薩經一卷

[0078c11]  睒本起經一卷  (亦云睒經)

[0078c12]  觀佛三昧經一卷　寶網經一卷

[0078c13]  樂瓔珞莊嚴經一卷

[0078c14]  請觀世音經一卷  (已上七經見李廓錄云什譯)

[0078c15]  思惟要略法經一卷  (或無經字)  持地經一卷

[0078c16]  菩薩戒本一卷

[0078c17]  十誦比丘戒本一卷  (第二出。與曇摩持出者小異)

[0078c18]  大智度論一百卷  (龍樹菩薩造。弘始六年五月於逍遙園出。僧叡筆受并制序。見二
秦錄。什云。若具足翻應有千卷。秦人識弱故略之。十分存一)

[0078c20]  般若經論集二十卷  (見吳錄)

[0078c21]  十住毘婆沙一十二卷  (龍樹菩薩造)

[0078c22]  成實論二十卷  (或十六卷。弘始八年出。曇略筆受。見二秦錄。此論佛滅後八  百餘年訶梨跋摩造)

[0079a02]  大莊嚴論一十卷  (馬鳴菩薩造)

[0079a03]  十住論一十卷  (龍樹菩薩造弘始年譯未訖第一卷末。似六度集經。見二秦錄)

[0079a04]  中論八卷  (或四卷。龍樹菩薩造。弘始年出。見二秦錄僧叡制序)

[0079a05]  百論二卷  (提婆菩薩造。弘始六年出。見二秦錄)

[0079a06]  十二門論一卷  (龍樹菩薩造。見寶唱錄。僧叡制序)

[0079a07]  馬鳴菩薩傳一卷　龍樹菩薩傳一卷

[0079a08]  提婆菩薩傳一卷　實相論一卷  (什自著)

[0079a09]  右九十七部合有四百二十五卷。晉安帝世。  天竺國三藏法師鳩摩羅什婆。秦言童壽。弘始  三年冬到常安。秦王姚興厚加禮遇。乃延
請入西明閣及逍遙園別館安置。勅令僧  [契-大+石]  集  諸沙門八百餘人。諮受什旨。更出大品。使什  持梵本。興自執舊經以相讎校。新文異舊義悉
圓通。眾心愜伏。故二秦錄稱。什所定者為新  大品。即知有舊明矣。諸如此例有二十餘部。  並標新字在於題首。後人年遠多省新字。今
蓋悉無。然興之世大盛宣譯。卑萬乘之心尊  三寶之教。興既虛襟崇仰佛法。恒於大寺草  堂之中供三千僧。與什參定新舊諸經。莫不
精究洞其深旨。時有僧叡法師。甚為興知。什  所譯經叡並參正。昔竺法護出正法華。受決  品云。天見人人見天。什譯經至此乃言曰。此
語與西域義乃同。但在言過質。叡應聲曰。將  非人天交接兩得相見乎。什大喜曰。實然而  叡與什共相開發。皆此類也。什又為興著實
相論及注維摩。什雅好大乘志存敷演。嘗歎  曰。吾操筆著摩訶衍阿毘曇。非迦旃延子比  也。今此秦地深識者寡。折翮於此將何所論。
嘗聽秦僧道融講新法。華乃歎曰佛法之興  融其人也。俄而師子國有一婆羅門。聰辯多  學。西土俗書罕不披誦。而為彼國外道之宗。
聞什在關大行佛法。乃即慨然謂其徒曰。寧  可偏使釋氏之風獨傳震旦。而今吾等正化  之典。不洽東國。因遂乘駝負書遠涉來入常
安。姚興見其口眼便僻頗亦惑之。而婆羅門  乃啟興曰。至道無方各尊其事。今故遠來。請  與秦僧捔其辯力。隨其優者即傳其化。興即
許焉。於時關中四方僧眾。相視缺然莫敢當  者。什謂融曰。此之外道聰明殊人。捔言必勝。  豈可得使無上大道在於吾徒為彼而屈。良
可悲哉。若使外道肆情得志。則是我等法輪  摧軸。豈可然乎。如吾所覩在君一人。道融自  顧才力不減。而彼西域外道經書未盡披讀。
乃密令人寫婆羅門所讀經目。一披即誦。其  後剋日將就論義。姚興自出公卿皆會。關中  僧眾近遠必集。爾時道融與婆羅門擬相詶
抗。鋒辯飛玄彼所不逮。時婆羅門雖自覺知  辭理已屈。然意猶以廣讀為本。道融乃列其  所讀書。并更通論秦地經史。名目卷部。三倍
多之。什仍乘勢因嘲之曰。君可不聞。大秦廣  學。那忽輕爾辛苦遠來。婆羅門心慚愧悔伏  頂禮融足。旬日之中無何而去。像運再興鳩
摩羅什道融力焉。融後還彭城常講說相續。  聞道至者千有餘人。依隨門徒數盈三百。性  不狎諠。常登樓披翫。慇懃善誘。畢命弘法。  後卒於彭城。春秋七十四矣。

[0079c01]  長阿含經二十二卷  (弘始十五年出。竺佛念筆受。見二秦錄)

[0079c02]  虛空藏經一卷  (後反還外國至罽賓得此經。寄與涼州諸僧見道慧宋齊錄)

[0079c03]  曇無德律四十五卷  (秦言法藏。此是人名。即四分律主也。或六十卷)

[0079c04]  曇無德戒本一卷  (上二律戒。見晉世雜錄)

[0079c05]  右四部合六十九卷。晉安帝世。罽賓三藏法  師佛馱耶舍。秦言覺名。耶舍本雖婆羅門  種。而其祖宗世事外道。事外道家則不信佛。
有一沙門從其家乞。其父瞋怒使人打之。其  父手脚因遂攣躄不能行動。內情遑遽問於  筮師。師乃筮之。坐犯賢人使之然也。意方
覺悟。乃即請此所打沙門竭誠懺悔。數日  便瘳。因令耶舍剃落出家為其弟子。時年十  三。曾於一時隨師遠行。忽於曠野遇逢一虎。
師欲走避。耶舍諫曰。此虎已飽必不侵人。俄  而虎去。前行未幾果見餘殘。師密異之。至  年十五誦經日得二三萬言。而所住寺。恒常
於外分衛乞食。廢於習誦。有一羅漢重其聰  敏。恒為乞食用以供之。至年十九受持諷誦  大小乘經數百萬言。然其性度頗以簡傲知
見自處。謂言天下少堪己師。為是不為諸僧  所重。但美儀止善能談笑。遇對矚者忘其深  恨。年及進戒莫為臨壇。所以向立猶為沙彌。
乃從其舅學五明論。世間法術多所練習。至  二十七方受具戒。恒以讀誦披尋為務。昏曉  勤劬手不釋牒。每至端坐即思惟義。尚云不
覺虛過良時。然其精專例皆如是。至沙勒  國。國王疾不愈。請三千僧入宮設會。而耶  舍身預其一焉。時王太子達摩弗多。秦言法
子。觀見耶舍容服端雅問所從來。耶舍詶對  言辭清巧。太子悅之。仍即請留宮內供養。  待遇隆厚。羅什後至。復從耶舍受學經律。甚
相尊敬。什既隨母還反龜茲。耶舍留止。頃之  王薨太子即位。於時符堅正遣呂光西伐龜  茲。龜茲王急求救沙勒。沙勒王身自率兵救
龜茲國。難留於耶舍。使輔太子委以後事。救  軍未至龜茲已敗。王迴具說鳩摩羅什為光  所執。舍乃歎曰。我與羅什相遇雖久未盡懷  抱。其忽  覊
虜相見何期。停十餘年。耶舍乃復  東適龜茲法化甚盛。於時羅什止在姑臧。遣  信要之。裹糧欲去。國人留之。復停歲許。後語
弟子云吾今欲尋於羅什。可密裝束。夜中進  發勿使人知。弟子諫曰。脫當明日前去不達。  復被追還其事云何。耶舍乃取清水一鉢以
藥投中。呪數十言以與弟子。使令洗足。即  便夜發。比及將旦行數百里。問弟子曰。何  所覺耶。答曰。耳中唯聞疾風之響眼中淚出。
耶舍又與呪水洗足。因停住息。及旦追人已  差數百。弘始八年行達姑臧。而什久已入於  常安。又聞姚興逼什別室使為非法。乃傷歎
曰鳩摩羅什如好綿纊。何可使入棘林中乎。  什先經曾伏膺耶舍。聞至姑臧大生歡喜。即  勸姚興令使迎逆。興未然許之。頃興命羅什
出經。而什又曰。夫欲宣通無上法教宜令文  義理趣圓通。貧道雖復讀誦其文  未  善其理。  唯有耶舍深達經致。今在姑臧願詔徵之。一
言三詳然後著筆。使微言不墜取信千載也。  興從之。即遣使厚加贈遺不受。笑曰。明旨  既降便應載馳。檀越待士既厚。脫如羅什見
處則未敢聞命。興歎其幾慎。重使敦喻方至  常安。興自出候別立新省於逍遙園。四事供  養竝無所受。時至分衛一食而已。耶舍為人
赤髭。善毘婆沙。人號之為赤髭毘婆沙。什既  師之。亦稱之為大毘婆沙。四事供養衣鉢臥  具。滿三間屋不以關心。興為貨之造立寺舍。
而耶舍先嘗誦四分律。時請出之。疑其遺謬  乃試令誦。羌籍藥方可五萬言。經二日覆不  誤一字。眾咸揖伏以弘始十二年譯四分律
等。至十五年解座。興施耶舍布絹萬匹。悉皆  不受。沙門道含竺佛念等二人筆受。各施千  匹。已外名德五百沙門皆重  嚫  施。舍後還西  不知所終。

[0080b15]  般若無知論一卷　不真空論一卷

[0080b16]  物不遷論一卷　涅槃無名論一卷

[0080b17]  右四部合四卷。晉安帝世。京兆沙門釋僧肇  著。肇家素貧以傭書為業。遂因繕寫乃得寓  心。歷觀經史備盡墳籍。性好玄微每以莊老
為心要府。嘗讀老子至道德章。乃嗟歎曰。美  則美矣。然則斯神冥累之方猶未盡也。後因  遇見舊維摩經。歡喜頂受披尋翫味。乃言。今
始知所歸矣。因此出家。學善方等兼通三藏。  及在冠年而名振關輔。時競譽之。徒莫不猜  其早達。或千里負糧入關抗辯。肇既才思幽
玄又善談說。承機挫銳曾不留滯。時京兆宿  儒及關外英彥。莫不挹其鋒辯負氣摧衂。後  羅什至姑臧。肇自遠從之。什嗟賞無極。及什
適常安。肇亦隨焉。姚興命肇與僧叡等入逍  遙園助詳定經論。肇甚才慧。以為像季去聖  久遠文義舛雜。先舊所解時有乖謬。及預詳
譯諮稟羅什。所悟更多。因出大品之後。肇便  著般若無知論。出二千言。竟以呈什。什讀稱  善。乃謂肇曰。吾解當不謝子辭敢相挹。時廬
山隱士劉遺民。見肇此論。乃歎曰。不意方  袍復有平叔。因以呈遠。遠乃撫机歎曰。未嘗  有也。因共披尋翫味更存往復。遺民乃致書
於肇曰。頃飡徽問有懷遙仰。歲末寒嚴體中  何如。音寄壅隔用增悒蘊。弟子枕痾草澤  常有弊瘁。願彼大眾康和外國法師休  愈不。去年夏末見上人般若無知論。才運
清俊旨中沈允。推步聖文婉然有歸。披味  慇懃不能釋手。真可謂浴心方等之淵悟懷  絕冥之肆。窮盡精巧無所間然。但闇者難曉
猶有餘疑。今輒條之如別。願從容之暇粗為  釋之。肇答書曰。不面在昔佇想用勞。得前疏  并問披尋反覆。欣若暫對涼風。戒節頃常何
如。貧道勞疾每不能佳。即此大眾尋常。什  法。師休勝。秦主道性自然天機邁俗。城塹三  寶弘道是務。由使異典勝僧自遠而至。靈鷲
之風萃乎茲土。領公遠舉乃是千載之津梁。  於西域還得方等新經二百餘部。什師於大  寺出新至諸經。法藏淵曠日有異聞。禪師於
瓦官寺教習禪道。門徒數百。日夜匪懈。邕邕  肅肅。致自欣樂。三藏法師於中寺出律部。本  末精悉若覩初制。毘婆沙法師於石羊寺出
舍利弗毘曇。梵本雖未及譯。時問中事發言  新奇貧道一生猥參嘉運遇茲盛化。自不覩  釋迦泥洹之集。餘復何恨。但恨不得與道勝
君子同斯法集耳。稱詠既深聊復委及。然來  問婉切難為郢人。貧道思不關微兼拙於華  語。且至趣無言。言則乖趣。云云不已竟何所
論。聊以狂言示詶來旨也。後著不真空論物  不遷論等并注維摩及製諸經論序。竝傳於  世。及什亡後追悼永往翹思彌勵。乃著涅槃
無名論。其辭曰。經稱有餘無餘涅槃者秦言  無為。亦名滅度。無為涅槃者取乎虛無寂  漠妙絕於有為。滅度者言乎大患永滅超度
四流。斯蓋鏡像之所歸。絕稱之幽宅也。而曰  有餘無餘者。蓋是出處之異號。應物之假名。  余嘗試言之。夫涅槃之為道也。寂寥虛曠不
可以形名得。微妙無相不可以有心知。超群  有以幽昇。量太虛而永久。循之弗得其蹤。  迎之罔眺其首。六趣不能接其生。力負無以
化其體。眇漭恍惚若存若往五目莫覩其  容。二聽不聞其響。冥冥窈窈誰見誰曉。彌  淪靡所不在。而獨曳於有無之表。然則言之
者失其真。知之者反其愚。有之者乖其性。無  之者傷其軀。所以釋迦掩室於摩竭。淨名杜  口於毘耶。須菩提唱無說以顯道。釋梵絕聽
而雨花。斯皆理為神御。故口為緘默。豈曰無  辯。辯所不能言也。經曰。真解脫者離於言數  寂滅永安。無終無始。不晦不明。不寒不暑。湛
若虛空。無名無證。論曰。涅槃非有亦復非無。  言語路絕心行處滅。尋夫經論之作豈虛構  哉。果有其所以不有。故不可得而有。有其所
以不無。故不可得而無耳。何者本之有境則  五陰永滅。推之無卿則幽靈不竭。幽靈不竭  則抱一湛然。五陰永滅則萬累都捐。萬累都捐
故與道通同。抱一湛然故神而無功。神而無  功故至功常在。與道通同故冲而不改。冲  而不改不可為有。至功常在不可為無。然則
有無絕於內。稱謂淪於外。視聽之所不暨。四  空之所昏昧。恬兮而夷。泊焉而泰。九流於  是乎交歸。眾聖於此乎冥會。斯乃希夷之境
太玄之鄉。而欲以有無題牓標其方域。而語  神道者不亦邈哉。其後十演九折。凡數千言。  文多不載。論成之後上表於姚興曰。肇聞天
得一以清。地得一以寧。君王得一以治天下。  伏惟陛下叡哲欽明。道與神會。妙契寰中。理  無不統。故能遊刃萬機弘道終日。化被蒼生
垂文作範。所以域中有四大王居其一焉。涅  槃之道。蓋是三乘之所歸。方等之淵府。眇  漭  希夷。絕視聽之域。幽致虛玄。非群情所測。肇
以人微猥蒙國恩得閑居學肆。在什公門下  十有餘年。雖眾經殊趣勝致非一。涅槃一義  常為聽先。但肇才識闇短。雖屢蒙誨喻猶懷
漠漠。為竭愚不已亦如似有解。然未經高勝  先唱不敢自決。不幸什公去世。諮參無所。以  為永恨。而陛下聖德不孤。獨與什公神契目
擊道存。決其方寸。故能振彼玄風以啟末  俗。一日遇蒙答安成侯嵩問無為崇極。頗涉  涅槃無名之義。今輒作涅槃無名論。有十演
九折。博採眾經託證成喻。以仰述陛下無名  之致。豈曰開詣神心窮究遠當。聊以擬議玄  門班喻學徒耳。若少參聖旨願勅存記。如其
有差伏承旨授。興答旨慇懃備加讚述。即勅  令繕寫班諸子姪。其為時所重如此。

[0081c03]  二秦眾經錄目一卷

[0081c04]  右一卷。沙門釋僧叡撰。叡魏郡人。少出家甚  敏利。為僧賢弟子。年二十二博通經論。嘗聽  僧朗法師講放光經。屢有譏難。朗與賢有濠
上之契。朗謂賢曰。叡比格難吾累思不能通。  可謂賢賢弟子也。後至關中遇羅什譯經。竝  得參預。秦司徒公姚嵩深相禮重。姚興問嵩
叡公何如。嵩答。實鄴衛之松柏。興勅見之。欲  觀其才器。叡風韻  [宋-木+注]  隆含吐彬蔚。興大賞  悅即勅給俸吏力人輿。興謂嵩曰。乃四海之
標領。何獨鄴衛之松柏。什後出成實論令叡  講之。什謂叡曰。此諍論中有七處文破阿毘  曇。而在言小隱。若能不問而解。可謂英才。至
叡啟發幽微。果不諮什而契然懸  會  。什歎曰。  吾傳譯經論得與子相值。無所恨矣。弘贊  經法常迴此善願生安養。每行住坐臥不敢
正背西方。其後告終合掌而卒。同寺咸見五  色光從叡房出云。

[0081c21]  釋駁論一卷

[0081c22]  右一卷。沙門釋道恒撰。恒藍田人。年九歲時。  曾戲于路。隱士張忠見而嗟曰。此小兒有出  人之相。在俗必有輔政之功。處道必能光
顯佛法。恨吾老矣不得見之。恒少失二親。事  後母以孝聞。家貧無蓄。常手自書繢以供贍  奉。而篤好經典學兼宵夜。至年二十後母又
亡。行喪盡禮服畢出家。又遊刃佛理多所通  達。學該內外才思清敏。羅什入關即往修造。  什大喜之。及譯出眾經並助詳定。時恒有同
學道標。亦雅有才力。當時擅名。與恒相次。秦  主姚興以恒標二人神氣俊朗有經國之量。  乃勅尚書令姚顯令敦逼恒標罷道助振王
業。又下書恒標等曰。卿等皎然之操。實在可  嘉。但君臨四海治急須才。今勅尚書令顯令  奪卿等法服助翼贊時世。苟心存道味寧
繫白黑。望體此懷不以守節為辭也。恒標等  答曰。奉去月二十八日詔令奪恒標等法服。  承命悲懷五情失守。恒標等才質闇短染法
未深。緇服之下誓畢身命。並習佛法不閑世  事。徒廢非常之業。終無殊異之功。昔光武尚  能縱嚴陵之心。魏文容管寧之操。抑至尊之
高心遂匹夫之微志。況陛下以道御物兼弘  三寶。願鑒元元之情。垂曠通物之理也。興又  致書於什  [契-大+石]  二法師曰。別已數旬每有傾想。
漸暖比休泰耳。小虜遠舉更無處分。正有憒  然耳。頃萬事之殷須才以理之。近詔恒標二  人令釋羅漢之服尋大士之蹤。然道無不在。  願法師等助以喻之。什
[契-大+石]  等答曰。蓋聞太上  以道養民而物自是。其復有德而治天下。是  以古之明主。審違性之難御。悟任物之多因。
故堯放許由於箕山陵。讓放杖於魏國。高祖  縱四皓於終南。叔度辭蒲輪於漢嶽。蓋以適  賢之性為得賢也。今恒標等德非圓達分在
守節。少習玄化伏膺佛道。至於敷析妙典研  究幽微。足以啟悟童稚助化功德。願陛下放  既往之恩縱其微志也。興後頻復下書。闔境
救之。殆而得勉。恒乃歎曰。古人有言。益我  貨者損我神。生我名者殺我身。於是竄影巖  壑  畢命幽藪。蔬食味禪緬迹人外。故著釋駁  論及百行箴云。

歷代三寶紀卷第八  (譯經符秦姚秦)

* * *

【經文資訊】大正藏第 49 冊 No. 2034 歷代三寶紀  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
