讚阿彌陀佛偈
曇鸞法師作

[0420c16]  南無阿彌陀佛  (釋名無量壽傍經奉讚亦曰安養)  。

[0420c17]  南無至心歸命禮西方阿彌陀佛。

現在西方去此界　　十萬億剎安樂土  
佛世尊號阿彌陀　　我願往生歸命禮

[0420c20]  願共諸眾生往生安樂國

[0420c21]  南無至心歸命禮西方阿彌陀佛

成佛已來歷十劫　　壽命方將無有量  
法身光輪遍法界　　照世盲冥故頂禮

[0420c24]  願共諸眾生往生安樂國

[0420c25]  南無至心歸命禮西方阿彌陀佛

智慧光明不可量　　故佛又號無量光  
有量諸相蒙光曉　　是故稽首真實明

[0420c28]  願共諸眾生往生安樂國

[0420c29]  南無至心歸命禮西方阿彌陀佛

解脫光輪無限齊　　故佛又號無邊光  
蒙光觸者離有無　　是故稽首平等覺

[0421a03]  願共諸眾生往生安樂國

[0421a04]  南無至心歸命禮西方阿彌陀佛

光雲無礙如虛空　　故佛又號無礙光  
一切有礙蒙光澤　　是故頂禮難思議

[0421a07]  願共諸眾生往生安樂國

[0421a08]  南無至心歸命禮西方阿彌陀佛

清淨光明無有對　　故佛又號無對光  
遇斯光者業繫除　　是故稽首畢竟依

[0421a11]  願共諸眾生往生安樂國

[0421a12]  南無至心歸命禮西方阿彌陀佛

佛光照耀最第一　　故佛又號光炎王  
三塗黑闇蒙光啟　　是故頂禮大應供

[0421a15]  願共諸眾生往生安樂國

[0421a16]  南無至心歸命禮西方阿彌陀佛

道光明朗色超絕　　故佛又號清淨光  
一蒙光照罪垢除　　皆得解脫故頂禮

[0421a19]  願共諸眾生往生安樂國

[0421a20]  南無至心歸命禮西方阿彌陀佛

慈光遐被施安樂　　故佛又號歡喜光  
光所至處得法喜　　稽首頂禮大安慰

[0421a23]  願共諸眾生往生安樂國

[0421a24]  南無至心歸命禮西方阿彌陀佛

佛光能破無明闇　　故佛又號智慧光  
一切諸佛三乘眾　　咸共歎譽故稽首

[0421a27]  願共諸眾生往生安樂國

[0421a28]  南無至心歸命禮西方阿彌陀佛

光明一切時普照　　故佛又號不斷光  
聞光力故心不斷　　皆得往生故頂禮

[0421b02]  願共諸眾生往生安樂國

[0421b03]  南無至心歸命禮西方阿彌陀佛

其光除佛莫能測　　故佛又號難思光  
十方諸佛歎往生　　稱其功德故稽首

[0421b06]  願共諸眾生往生安樂國

[0421b07]  南無至心歸命禮西方阿彌陀佛

神光離相不可名　　故佛又號無稱光  
因光成佛光赫然　　諸佛所歎故頂禮

[0421b10]  願共諸眾生往生安樂國

[0421b11]  南無至心歸命禮西方阿彌陀佛

光明照耀過日月　　故佛號超日月光  
釋迦佛歎尚不盡　　故我稽首無等等

[0421b14]  願共諸眾生往生安樂國

[0421b15]  南無至心歸命禮西方阿彌陀佛

哀愍覆護我　　令法種增長　　此世及後生  
願佛常攝受

[0421b18]  願共諸眾生往生安樂國

[0421b19]  南無至心歸命禮西方極樂世界觀世音菩薩

[0421b20]  願共諸眾生往生安樂國

[0421b21]  南無至心歸命禮西方極樂世界大勢至菩薩

[0421b22]  願共諸眾生往生安樂國

[0421b23]  南無至心歸命禮西方極樂世界諸菩薩清淨  大海眾

[0421b25]  願共諸眾生往生安樂國

[0421b26]  普為師僧父母及善知識法界眾生。斷除三  障。同得往生阿彌陀佛國。歸命懺悔。

[0421b28]  南無至心歸命禮西方阿彌陀佛

阿彌陀佛初會眾　　聲聞菩薩數無量  
神通巧妙不能算　　是故稽首廣大會

[0421c02]  願共諸眾生往生安樂國

[0421c03]  南無至心歸命禮西方阿彌陀佛

安樂無量摩訶薩　　咸當一生補佛處  
除其本願大弘誓　　普欲度脫諸眾生  
斯等寶林功德聚　　一心合掌頭面禮

[0421c07]  願共諸眾生往生安樂國

[0421c08]  南無至心歸命禮西方阿彌陀佛

安樂國土諸聲聞　　皆光一尋若流星  
菩薩光輪四千里　　若秋滿月映紫金  
集佛法藏為眾生　　故我頂禮大心海

[0421c12]  願共諸眾生往生安樂國

[0421c13]  南無至心歸命禮西方阿彌陀佛

又觀世音大勢至　　於諸聖眾最第一  
慈光照曜大千界　　侍佛左右顯神儀  
度諸有緣不暫息　　如大海潮不失時  
如是大悲大勢至　　一心稽首頭面禮

[0421c18]  願共諸眾生往生安樂國

[0421c19]  南無至心歸命禮西方阿彌陀佛

其有眾生生安樂　　悉具三十有二相  
智慧滿足入深法　　究暢道要無障礙  
隨根利鈍成就忍　　二忍乃至不可計  
宿命五通常自在　　至佛不更雜惡趣  
除生他方五濁世　　示現同如大牟尼  
生安樂國成大利　　是故至心頭面禮

[0421c26]  願共諸眾生往生安樂國

[0421c27]  南無至心歸命禮西方阿彌陀佛

安樂菩薩承佛神　　於一食頃詣十方  
不可算數佛世界　　恭敬供養諸如來  
華香伎樂從念現　　寶蓋幢幡隨意出  
珍奇絕世無能名　　散華供養殊異寶  
化成華蓋光晃耀　　香氣普薰莫不周  
華蓋小者四百里　　乃有遍覆一佛界  
隨其前後次化去　　是諸菩薩僉欣悅  
於虛空中奏天樂　　雅讚德頌揚佛慧  
聽受經法供養已　　未食之前騰虛還  
神力自在不可測　　故我頂禮無上尊

[0422a09]  願共諸眾生往生安樂國

[0422a10]  南無至心歸命禮西方阿彌陀佛

安樂佛國諸菩薩　　夫可宣說隨智慧  
於己萬物亡我所　　淨若蓮華不受塵  
往來進止若汎舟　　利安為務捨適莫  
彼已猶空斷二想　　然智慧炬照長夜  
三明六通皆已足　　菩薩萬行貫心眼  
如是功德無邊量　　是故至心頭面禮

[0422a17]  願共諸眾生往生安樂國

[0422a18]  南無至心歸命禮西方阿彌陀佛

安樂聲聞菩薩眾　　人天智慧咸洞達  
身相莊嚴無殊異　　但順他方故列名  
顏容端正無可比　　精微妙軀非人天  
虛無之身無極體　　是故頂禮平等力

[0422a23]  願共諸眾生往生安樂國

[0422a24]  南無至心歸命禮西方阿彌陀佛

敢能得生安樂國　　皆悉住於正定聚  
邪定不定其國無　　諸佛咸讚故頂禮

[0422a27]  願共諸眾生往生安樂國

[0422a28]  南無至心歸命禮西方阿彌陀佛

諸聞阿彌陀佛號　　信心歡喜慶所聞  
乃暨一念至心者　　迴向願生皆得往  
唯除五逆謗正法　　故我頂禮願往生

[0422b03]  願共諸眾生往生安樂國

[0422b04]  南無至心歸命禮西方阿彌陀佛

安樂菩薩聲聞輩　　於此世界無比方  
釋迦無礙大辯才　　設諸假令示少分  
最賤乞人竝帝王　　帝王復比金輪王  
如是展轉至六天　　次第相形皆如始  
以天色像喻於彼　　千萬億倍非其類  
皆是法藏願力為　　稽首頂禮大心力

[0422b11]  願共諸眾生往生安樂國

[0422b12]  南無至心歸命禮西方阿彌陀佛

天人一切有所須　　無不稱欲應念至  
一寶二寶無量寶　　隨心化造受用具  
堂宇飲食悉如此　　故我稽首無稱佛

[0422b16]  願共諸眾生往生安樂國

[0422b17]  南無至心歸命禮西方阿彌陀佛

諸往生者悉具足　　清淨色身無可比  
神通功德及宮殿　　服飾莊嚴如六天  
應器寶鉢自然至　　百味嘉餚倏已滿  
見色聞香意為食　　忽然飽足受適悅  
所味清淨無所著　　事已化去須復現  
晏安快樂次泥洹　　是故至心頭面禮

[0422b24]  願共諸眾生往生安樂國

[0422b25]  南無至心歸命禮西方阿彌陀佛

十方佛土菩薩眾　　及諸比丘生安樂  
無量無數不可計　　已生今生當亦然  
皆曾供養無量佛　　攝取百千堅固法  
如是大士悉往生　　是故頂禮阿彌陀

[0422c01]  願共諸眾生往生安樂國

[0422c02]  南無至心歸命禮西方阿彌陀佛

若聞阿彌陀德號　　歡喜讚仰心歸依  
下至一念得大利　　則為具足功德寶  
設滿大千世界火　　亦應直過聞佛名  
聞阿彌陀不復退　　是故至心稽首禮

[0422c07]  願共諸眾生往生安樂國

[0422c08]  南無至心歸命禮西方阿彌陀佛

神力無極阿彌陀　　十方無量佛所歎  
東方恒沙諸佛國　　菩薩無數悉往覲  
亦復供養安樂國　　菩薩聲聞諸大眾  
聽受經法宣道化　　自餘九方亦如是  
釋迦如來說偈頌　　無量功德故頂禮

[0422c14]  願共諸眾生往生安樂國

[0422c15]  南無至心歸命禮西方阿彌陀佛

諸來無量菩薩眾　　為植德本致虔恭  
或奏音樂歌歎佛　　或頌佛慧照世間  
或以天華衣供養　　或覩淨土興等願  
如是聖眾悉現前　　蒙八梵聲授佛記  
一切菩薩增願行　　故我頂禮婆伽婆

[0422c21]  願共諸眾生往生安樂國

[0422c22]  南無至心歸命禮西方阿彌陀佛

聖主世尊說法時　　大眾雲集七寶堂  
聽佛開示咸悟入　　歡喜充遍皆得道  
于時四面起清風　　擊動寶樹出妙響  
和韻清徹遏糸竹　　踰於金石無倫比  
天華繽紛逐香風　　自然供養常不息  
諸天復持天華香　　百千伎樂用致敬  
如是功德三寶聚　　故我運想禮講堂

[0423a01]  願共諸眾生往生安樂國

[0423a02]  南無至心歸命禮西方阿彌陀佛

妙土廣大超數限　　自然七寶所合成  
佛本願力莊嚴起　　稽首清淨大攝受

[0423a05]  願共諸眾生往生安樂國

[0423a06]  南無至心歸命禮西方阿彌陀佛

世界光曜妙殊絕　　適悅宴安無四時  
自利利他力圓滿　　歸命方便巧莊嚴  
寶地澄靜平如掌　　無有山川陵谷阻  
若佛神力須則見　　稽首不可思議尊

[0423a11]  願共諸眾生往生安樂國

[0423a12]  南無至心歸命禮西方阿彌陀佛

道樹高四百萬里　　周圍由旬有五十  
枝葉布里二十萬　　自然眾寶所合成  
月光摩尼海輪寶　　眾寶之王而莊嚴  
周匝垂間寶瓔珞　　百千萬種色變異  
光焰照曜超千日　　無極寶網覆其上  
一切莊嚴隨應現　　稽首頂禮道場樹

[0423a19]  願共諸眾生往生安樂國

[0423a20]  南無至心歸命禮西方阿彌陀佛

微風吹樹出法音　　普流十方諸佛剎  
聞斯音得深法忍　　至成佛道不遭苦  
神力廣大不可量　　稽首頂禮道場樹

[0423a24]  願共諸眾生往生安樂國

[0423a25]  南無至心歸命禮西方阿彌陀佛

樹香樹色樹音聲　　樹觸樹味及樹法  
六情遇者得法忍　　故我頂禮道場樹

[0423a28]  願共諸眾生往生安樂國

[0423a29]  南無至心歸命禮西方阿彌陀佛

蒙道場樹對六根　　乃至成佛根清徹  
音響柔順無生忍　　隨力淺深咸得證  
此樹威德所由來　　皆是如來五種力  
神力本願及滿足　　明了堅固究竟願  
慈悲方便不可稱　　歸命稽首真無量

[0423b06]  願共諸眾生往生安樂國

[0423b07]  南無至心歸命禮西方阿彌陀佛

從世帝王至六天　　音樂轉妙有八重  
展轉勝前億萬倍　　寶樹音麗倍亦然  
復有自然妙伎樂　　法音清和悅心神  
哀婉雅亮超十方　　故我稽首清淨樂

[0423b12]  願共諸眾生往生安樂國

[0423b13]  南無至心歸命禮西方阿彌陀佛

七寶樹林周世界　　光耀鮮明相映發  
華果枝葉更互為　　稽首本願功德聚

[0423b16]  願共諸眾生往生安樂國

[0423b17]  南無至心歸命禮西方阿彌陀佛

清風時時吹寶樹　　出五音聲宮商和  
微妙雅曲自然成　　故我頂禮清淨薰

[0423b20]  願共諸眾生往生安樂國

[0423b21]  南無至心歸命禮西方阿彌陀佛

其土廣大無崖際　　眾寶羅網遍覆上  
金縷珠璣奇異珍　　不可名寶為挍飾  
周匝四面垂寶鈴　　調風吹動出妙法  
和雅德香常流布　　聞者塵勞習不起  
此風觸身受快樂　　如比丘得滅盡定  
風吹散華滿佛土　　隨色次第不雜亂  
華質柔軟烈芬芳　　足履其上下四指  
隨舉足時還如故　　用訖地開沒無遺  
隨其時節華六返　　不可議報故頂禮

[0423c02]  願共諸眾生往生安樂國

[0423c03]  南無至心歸命禮西方阿彌陀佛

眾寶蓮華盈世界　　一一華百千億葉  
其華光明色無量　　朱紫紅綠間五色  
煒燁煥爛曜日光　　是故一心稽首禮

[0423c07]  願共諸眾生往生安樂國

[0423c08]  南無至心歸命禮西方阿彌陀佛

一一華中所出光　　三十六百有千億  
一一光中有佛身　　多少亦如所出光  
佛身相好如金山　　一一又放百千光  
普為十方說妙法　　各安眾生於佛道  
如是神力無邊量　　故我歸命阿彌陀

[0423c14]  願共諸眾生往生安樂國

[0423c15]  南無至心歸命禮西方阿彌陀佛

樓閣殿堂非工造　　七寶彫綺化所成  
明月珠璫交露幔　　各有浴池形相稱  
八功德水滿池中　　色味香潔如甘露  
黃金池者白銀沙　　七寶池沙互如此  
池岸香樹垂布上　　栴檀芬馥常流馨  
天華璀璨為映飾　　水上熠燿若景雲  
無漏依果難思議　　是故稽首功德藏

[0423c23]  願共諸眾生往生安樂國

[0423c24]  南無至心歸命禮西方阿彌陀佛

菩薩聲聞入寶池　　隨意淺深如所欲  
若須灌身自然注　　欲令旋復水尋還  
調和冷暖無不稱　　神開體悅蕩心垢  
清明澄潔若無形　　寶沙映徹如不深  
澹淡迴轉相注灌　　婥約容豫和人神  
微波無量出妙響　　隨其所應聞法語  
或聞三寶之妙章　　或聞寂靜空無我  
或聞無量波羅蜜　　力不共法諸通慧  
或聞無作無生忍　　乃至甘露灌頂法  
隨根性欲皆歡喜　　順三寶相真實義  
菩薩聲聞所行道　　於是一切悉具聞  
三塗苦難名永閉　　但有自然快樂音  
是故其國號安樂　　頭面頂禮無極尊

[0424a09]  願共諸眾生往生安樂國

[0424a10]  南無至心歸命禮西方阿彌陀佛

本師龍樹摩訶薩　　誕形像始理頹綱  
關閉邪扇開正轍　　是閻浮提一切眼  
伏承尊悟歡喜地　　歸阿彌陀生安樂

[0424a14]  願共諸眾生往生安樂國

[0424a15]  南無至心歸命禮西方阿彌陀佛

譬如龍動雲必隨　　閻浮提放百卉舒  
南無慈悲龍樹尊　　至心歸命頭面禮

[0424a18]  願共諸眾生往生安樂國

[0424a19]  南無至心歸命禮西方阿彌陀佛

我從無始循三界　　為虛妄輪所迴轉  
一念一時所造業　　足繫大地滯三塗  
唯願慈光護念我　　令我不失菩提心  
我讚佛慧功德音　　願聞十方諸有緣  
欲得往生安樂者　　普皆如意無障礙  
所有功德若大少　　迴施一切共往生  
南無不可思議光　　一心歸命稽首禮

[0424a27]  願共諸眾生往生安樂國

[0424a28]  南無至心歸命禮西方阿彌陀佛

十方三世無量慧　　同乘一如號正覺  
二智圓滿道平等　　攝化隨緣故若干  
我歸阿彌陀淨土　　即是歸命諸佛國  
我以一心讚一佛　　願遍十方無礙人  
如是十方無量佛　　咸各至心頭面禮

[0424b05]  願共諸眾生往生安樂國

[0424b06]  南無至心歸命禮西方阿彌陀佛

哀愍覆護我　　令法種增長　　此世及後生  
願佛常攝受

[0424b09]  願共諸眾生往生安樂國

[0424b10]  南無至心歸命禮西方極樂世界觀世音菩薩

[0424b11]  願共諸眾生往生安樂國

[0424b12]  南無至心歸命禮西方極樂世界大勢至菩薩

[0424b13]  願共諸眾生往生安樂國

[0424b14]  南無至心歸命禮西方極樂世界諸菩薩清淨  大海眾

[0424b16]  願共諸眾生往生安樂國

[0424b17]  普為師僧父母及善知識法界眾生。斷除三  障。同得往生阿彌陀佛國。歸命懺悔。

讚阿彌陀佛偈

[0424b20]  讚一百九十五　禮五十一拜

* * *

【經文資訊】大正藏第 47 冊 No. 1978 讚阿彌陀佛偈  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
