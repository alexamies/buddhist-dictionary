佛說法集經卷第六


元魏天竺三藏菩提流支譯

[0643b22]  ◎爾時，大海慧菩薩白佛言：「世尊！世尊！菩薩  不應畏諸煩惱。何以故？以有煩惱，隨何處有  煩惱，彼處有菩提，斷煩惱者則無菩提。世尊！
空及一切煩惱，此二即一，無差別。世尊！菩  提及一切煩惱、一切眾生，此等諸法亦即是  一，無有差別，但諸毛頭凡夫墮顛倒心，分別
我染、我淨。世尊！正行菩薩不斷煩惱、不取淨  法，而是菩薩觀諸煩惱門得諸三昧及諸  陀羅尼門。是故，世尊！菩薩知諸佛法以煩
惱為性，彼如是煩惱隨何等眾生具散亂心、  顛倒心，彼毛頭凡夫眾生必入惡道受諸  苦惱，諸菩薩如是正觀能得諸佛菩提。是
故，世尊！諸菩薩則應修行隨順逆流，不隨順  順流。世尊！諸菩薩得解脫者，於涅槃中，非  於世間中。何以故？諸菩薩應畏於涅槃，不畏
世間，以觀世間得於大悲及證大菩提故。若  分別涅槃、厭畏世間，如是菩薩以厭世間故，  退於諸佛無上菩提。世尊！諸菩薩於世間眾
生成大慈大悲，非於得涅槃涅槃眾生。世  尊！所言涅槃，涅槃者，是於寂滅虛妄分別不  實之心。世尊！是故，菩薩願見涅槃，應觀虛
妄分別寂滅之心，如是之處得於涅槃。世尊！  是名勝妙法集。」

[0643c16]  爾時，觀世音菩薩白佛言「世尊！菩薩不須修  學多法。世尊！菩薩若受持一法、善知一法，餘  一切諸佛法自然如在掌中。世尊！何者是
一法？所謂大悲。菩薩若行大悲，一切諸佛  法如在掌中。世尊！譬如轉輪王所乘輪寶，  隨往何處，一切四兵隨順而去。世尊！菩薩
摩訶薩亦復如是，乘大悲心隨至何處，彼諸  佛法隨順大悲自然而去。世尊！譬如日出朗  照萬品，一切眾生作業無難。世尊！菩薩摩
訶薩亦復如是，隨於何處大慈悲日照於世  間，彼處眾生於一切菩提分法修行則易。世  尊！譬如諸根以意為本，悉能隨意取於境界。
世尊！菩薩摩訶薩亦復如是，依於大悲住  持一切菩提分法，隨諸分中、隨可作事中自  然修行。世尊！譬如依彼命根有餘諸根。世
尊！菩薩摩訶薩亦復如是，依於大悲有餘一  切菩提分法。世尊！是名勝妙法集。」

[0644a04]  爾時，堅意菩薩白佛言：「世尊！諸法，直心、深心  以為根本。世尊！若菩薩無直心、深心，是菩  薩則為遠離諸佛妙法。世尊！成就直心、深心
菩薩，若無佛說法，於上虛空及樹木、石壁等  中自然出於法聲。世尊！直心、深心菩薩意  自能念，聞於法聲，隨順一切諸佛妙法。是故，
世尊！菩薩摩訶薩應當修行直心、深心。世尊！  如人有足則能遊行。如是，世尊！菩薩摩訶薩  亦復如是，有直心，深心，諸佛妙法自然修行。
世尊！譬如有人具足上分則有壽命。世尊！  菩薩摩訶薩亦復如是，若有直心、深心，如是  菩薩則有諸佛菩提。世尊！如人有命則得諸
事。世尊！菩薩摩訶薩亦復如是，若菩薩有直  心、深心，是菩薩則得成就一切佛法。世尊！  譬如有於可然，故有能然；離於可然，則無能
然。世尊！菩薩摩訶薩亦復如是，若有直心、  深心，則能熾然諸佛妙法；若離直心、深心，  則不熾然諸佛妙法。世尊！譬如有雲則能有
雨。世尊！菩薩摩訶薩亦復如是，以有直心、深  心，則有諸佛法雨。世尊！譬如樹根腐敗則  不能生芽葉華果。世尊！菩薩摩訶薩亦復
如是，若無直心、深心，則一切諸佛善法不復  生長。是故，世尊！菩薩欲得諸佛菩提，應自  善取直心、深心，善自守護直心、深心，善自清
淨直心、深心。世尊！是名勝妙法集。」

[0644a29]  爾時，善護菩薩白佛言：「世尊！菩薩不須守護  諸法。世尊！若菩薩但能善護自心，是菩薩善  護自心故，則能成就諸佛妙法。世尊！若菩
薩守護諸法，是菩薩則不能得無生法忍。世  尊！若菩薩不護諸法而入禪定，是菩薩則無  過失，亦不違於諸佛、菩薩，則能自心知諸佛
法而不護自心。見如是心依因緣生，如是見  一切諸法依因緣生；見自心如幻，如是見諸  法如幻，而心非內、非外、非二中間可得；如是
見一切諸法，見即如心無於色相，不可得示、  不可得見，無於形礙，不可執捉、不照、不住，見  一切諸法其相如是。若能如是見者，是菩薩
則能得於平等之心；以得平等心故，如是菩  薩不復更得於法。是菩薩不復住、不復行，不  取、不捨及以不求，以不求故而能不取，以不
取故而無所著，以不著故而能不染，以是菩  薩不染一切法。世尊！是名勝妙法集。」

[0644b17]  爾時，虛空菩薩白佛言：「世尊！菩薩不作如是  言：『以何等言說能生他人瞋心？』菩薩不作如  是言：『以何等言說能生他人惱心？』菩薩不作
如是言：『以何等言說能令他人不知？』菩薩不  作如是言：『以何等言說無義虛妄？』菩薩不作  如是言：『以何等言說能令不生智慧光明？』菩
薩不作如是言：『以何等言說能令其心不生  歡喜、亦不具足、及以耳聞不生喜樂？』菩薩不  作如是言：『以何等言說令破壞二處？』世尊！
菩薩不作如是言：『以何等言說令他不能解  空？』何以故？世尊！一切言說，彼如是言說最為  堅固：『以何等言說令他能知於空？』世尊！
若菩薩能知諸法空義，無心、無我，其相不二，  遠離二相而不捨一切眾生所作事業，是名  菩薩無障礙大悲。若菩薩行無障礙大悲，
是菩薩能學諸佛所學；若學諸佛所學，是菩  薩能知諸法如虛空；以知諸法如虛空故，是  菩薩得虛空藏。是菩薩為欲捨者能捨諸
捨，而於捨及慳不生二心；破戒、持戒，忍辱、瞋  恨，精進、懈怠，散亂、禪定，愚癡、智慧，不生二  想。是菩薩不復求諸佛妙法，不捨諸凡夫
惡法。世尊！譬如一切諸水入於大海皆同  一味，所謂醎味。世尊！菩薩亦復如是，入於  第一義大海，所見一切諸法皆是一味，所謂
真解脫味。世尊！譬如日光等照一切眾生。  世尊！菩薩智慧亦復如是，等照一切諸法。世  尊！一切諸法不違於空。世尊！若菩薩能如
是知，是菩薩能於一切法中見真菩提。若菩  薩於一切法中見真菩提，是菩薩知所說言  音皆是佛語。是菩薩無所著而說於法，是菩
薩名為得無障礙樂說辯才。世尊！是名勝妙  法集。」

◎

[0644c20]  ◎爾時，文殊師利菩薩白佛言：「世尊！世尊！世  間之人顛倒妄取。若如是言：『依波羅蜜故，菩
薩得名。』此則不然。何以故？世尊！依於菩薩，  諸波羅蜜得名故。世尊！若依波羅蜜菩薩得  名者，亦應依諸眾生名為菩薩，此義不然。
何以故？世尊！菩薩生諸波羅蜜、菩薩知諸  波羅蜜，以菩薩生諸波羅蜜為諸眾生說。  是故，如來常說：『菩薩未曾生法而能生、未
曾成法而能成、未曾說法而能說。』世尊！諸  波羅蜜不能護菩薩，而菩薩能護諸波羅蜜，  是故說菩薩能護諸法。世尊！諸波羅蜜不能
住持菩薩，菩薩能住持諸波羅蜜，是故說菩  薩能受持法。

[0645a03]  「世尊！一切諸法無病，以自體  無垢故。世尊！一切諸法不二，以遠離眾生、我  身故；一切諸法無心，以遠離可取捨故；一
切諸法無意識，以無始發故；一切諸法無  來相，以無間故；一切諸法無去，以不動故；  一切諸法無死，以無命故；一切諸法不活，
以本來不食故；一切諸法無物，以不和合故；  一切諸法不減，以法界無差別故；一切諸法  不可割截，以無形故；一切諸法如金剛，以實  際平等故。

[0645a12]  「世尊！知如是諸法，是菩薩能知諸  法實體；若知諸法實體，是菩薩能知於空；  若能知空，是菩薩不與他諍競；若不與他諍
競，是菩薩能住沙門法中；若能住沙門法中，  是菩薩則能不住；若能不住，是菩薩於諸漏  境界不起於漏；若於諸境界不起於漏，是菩
薩能無諸病；若無諸病，是菩薩名為如來；  若菩薩得名如來，是菩薩不說二語；若不說  二語，  是菩薩不捨世間、不取涅槃，唯為一切眾生
而說遠離一切分別虛妄煩惱。世尊！是名勝  妙法集、不顛倒集、名為空集、無相無願無行  不生不滅集、無生法忍集、大乘集、轉大法輪
集、大波羅蜜集、諸大地集、一切諸法不顛倒  集。

[0645a26]  「世尊！諸菩薩依大法集修持受行，或於  國土作轉輪王，受持十善業道，能令眾生安  住十善業道；或作勝首，教化眾生令得出世
間勝事；或作大長者，能令眾生厭世間惡事；  或作天帝釋，能令諸天不起放逸；或作梵王，  能令眾生住於禪定、四無量等；或作四天王，
能令眾生於諸法中不能染心；或作沙門，教  化眾生令不聞惡法；或作婆羅門，教化眾生  令知寂靜之處，自身寂靜、令諸眷屬亦住寂
靜，自身柔軟、令諸眷屬亦得柔軟，具足住於  一切處，以得大自在；能作大法師，以能斷  一切眾生疑故；於一切處不生怯弱，以一切
煩惱盡故。世尊！是名勝妙法集。」

[0645b10]  爾時，世尊告文殊師利菩薩摩訶薩：「文殊師  利！若有眾生聞說文殊師利如是勝妙法集、  及聞諸菩薩勝妙法集、及諸聲聞勝妙法集
而能知能信，彼諸眾生深種善根，非於一佛  而修供養，非於一佛、二佛而種善根。何以故？  文殊師利！諸佛如來甚深菩提，是黠慧者、能  知法者深妙境界。

[0645b16]  「文殊師利！是妙法門，微  少善根眾生不能得聞，假令得聞亦不能信。  若菩薩自身能證，是菩薩能信，復有諸善知
識護故，是人能信而能受持、能得無生忍。

[0645b20]  「文殊師利！離此法行，無有一人成佛。文殊師  利！過去恒河沙諸佛如來成佛菩提，彼諸佛  行如是法行得阿耨多羅三藐三菩提。

[0645b22]  「文殊  師利！若人遠離此法行欲得菩提者，是人如  縛虛空，不能得法。離此法行，隨順法忍尚不  可得，何況能得無生法忍而成阿耨多羅三
藐三菩提？

[0645b27]  「文殊師利！我諸聲聞得俱解脫、得八解脫及  四無礙，彼諸聲聞亦不離此法行而得解脫。

[0645b29]  「文殊師利！寧聞此深妙法門起謗生於惡道，  不能於餘淺法門起信生於善道。何以故？謗  此法門者生於地獄，因聞此法門現前得於
解脫，非聞餘淺法門生於善道。

[0645c03]  「文殊師利！  菩薩摩訶薩有四種法聞此法門能生於信。  何者為四？所謂是人過去世曾聞此法門、聞
已隨喜有大善根、有大善根莊嚴諸善知識、  善護成就受持聞慧之行。文殊師利！是名菩  薩四種法聞此法門能生於信。

[0645c08]  「復次，文殊師  利！菩薩更有四種法聞此法門能生於信。  何者為四？所謂常思惟正念，常畏諸不善業，
常作大菩提願，自性質直柔軟安隱樂修勝  行。文殊師利！是名菩薩成就四種法聞此法  門能生於信。

[0645c13]  「復次，文殊師利！菩薩成就四種  法聞此法門不生於謗。何者為四？所謂畢  竟成就菩提願、得無生法忍、成就正見、得不
退阿耨多羅三藐三菩提心。文殊師利！是  名得畢竟成就四種法聞此法門不生於謗。

[0645c18]  「文殊師利！菩薩復有四種法聞此法門能生  於信。何等為四？所謂成就聞慧、成就般若、  成就空、以禪定得大陀羅尼。文殊師利！是
名菩薩有四種法聞此法門能生於信。

[0645c21]  「文殊  師利！菩薩復有四種法聞此法門而能了知。  何等為四？所謂成就功德莊嚴、成就聞慧莊  嚴、成就智莊嚴、成就諸禪定柔軟心莊嚴。
文殊師利！是名菩薩四種法聞此法門而能  了知。

[0645c26]  「文殊師利！菩薩復有四法聞此法門  得受阿耨多羅三藐三菩提記。何等為四？所  謂菩薩見一切色佛色、聞一切法佛法、遠
離一切諸求乃至不求佛菩提、不退於大悲。  文殊師利！是名菩薩有四種法得受阿耨多  羅三藐三菩提記。

[0646a02]  「是故，文殊師利！諸菩薩常  應求聞讀誦此經。文殊師利！菩薩願速得  菩提，常應勤求聞此法門；菩薩願速得受
記，常應勤求聞此法門；菩薩願得斷於業  障、願得斷於煩惱障、願得斷於智障，是菩  薩常應求聞此經；菩薩願得諸佛如來無上
供養，是菩薩常應求聞此經；願得常護妙法，  是菩薩常應聞、受持、讀誦此經。文殊師利！若  人聞此法門，能信、能忍，不生於謗，文殊師利！
我授是人阿耨多羅三藐三菩提記。」

[0646a11]  爾時，無  所發菩薩摩訶薩於頸上脫八千萬阿僧祇  寶瓔珞奉散如來，作如是言：「世尊！因此
功德，令一切眾生成就諸佛、如來、應、正遍知。」

[0646a15]  爾時，彼瓔珞於如來頂上住虛空中，作種種  勝妙莊嚴大寶帳而住，四角形量過於天人，  妙相莊嚴，彼諸聲聞及一切菩薩、釋提桓因
梵天王、四天王未曾見聞，是大寶帳隨如  來去而去、隨如來住而住。現如是妙事時，  無量諸天人等皆生希有奇特之心，僉於頂
上，合掌而住，讚歎如來、瞻仰如來，目不暫瞬。

[0646a22]  爾時，無所發菩薩摩訶薩生於歡喜希有之  心，偏袒右肩，禮如來足，合掌向佛以偈讚  言：

「諸功德眾如來器，　　天人眾生唯佛救，  
佛於世間無勝者，　　無勝寂靜及平等。  
等心無諂行亦然，　　於世以悲牽縛心，  
如空平等心無染，　　安樂多人而說法。  
世尊無親、無諸怨，　　無有諸憂、無歡喜，  
能救世間如良醫，　　於世行慈無分別。  
修羅、天、人、龍、夜叉，　　歸依於佛得寂靜，  
佛於三界為最上，　　是故今者我歸命。  
善逝有為更無過，　　而於寂靜靡功德，  
捨於二道無分別，　　已得寂滅行世間。  
寂滅境界不可測，　　唯乃十力知如來，  
如地及空不可量，　　是故合掌而頂戴。  
不沈不浮大波浪，　　不漂不住無上人，  
有海彼岸唯佛到，　　無比智海我歸命。  
如蓮處水無能污，　　佛行世間法不染，  
更無有能與佛等，　　以無等故我歸依。  
如來無法而不知，　　以有十力過一切，  
於眾奮迅無與比，　　是故名佛勇獨步。  
能受諸佛甘露法，　　是故遠離一切畏；  
無上醫師勝應供，　　是故歸命大悲者。」

[0646b16]  爾時，無所發菩薩摩訶薩白佛言：「世尊！世尊  唯知我心，我不為自身供養如來。世尊！我奉  瓔珞供養如來及讚歎如來，因此善根功德
願令一切眾生得於無上諸佛菩提。世尊！此  是我意。」

[0646b20]  爾時，世尊熙怡而笑——諸佛如來熙怡  而笑必不虛妄。爾時，如來從面門放種種色  無量光明，譬如青、黃、赤、白、紅、紫、頗梨、金、銀等
無量種色，普照十方無量無邊世界，滅除一  切惡趣眾生無量苦惱、生諸天人無量喜樂  已，還攝光明，圍繞如來百千萬匝，於如來  頂上而沒。

[0646b26]  爾時，彼諸大眾見是光明心生歡  喜，踊躍安樂，合掌向佛於一面住，而作是念：  「如來何因熙怡而笑？」

[0646b28]  爾時，阿難從座而起，偏  袒右肩，合掌向佛，以偈而問微笑因緣：

「無上第一尊！　　世間及天人，  
瞻仰如來住，　　疑於喜笑事。  
大師離煩惱，　　知法及化人，  
熙怡必不空，　　願佛為解說。  
面門放光明，　　清淨生喜悅，  
天人及惡道，　　光觸身安樂。  
大人放光明，　　於其面門出，  
是光為何義？　　唯願大慈說。  
齒出勝妙光，　　明艶甚鮮白，  
顯現最殊勝，　　隱蔽一切光，  
餘  明闇不現，　　以是世間喜。  
佛悲何所為？　　何人功德起？  
願說慈所為，　　除斷我等疑。  
遠離煩惱人，　　非無因緣笑，  
妙光出面門，　　普照於十方，  
所作已還攝，　　入於如來頂。  
此光起佛意，　　為表聖心出，  
如電晝在空，　　普照而不停。」

[0646c19]  爾時，佛告阿難：「阿難！此無所發菩薩摩訶  薩於未來世過十二劫，當成阿耨多羅三藐  三菩提，佛號大光明如來、應供、正遍知、明行
足、善逝、世間解、無上士、調御丈夫、天人師、佛、世  尊，劫名諸天讚歎，世界名大歡喜。阿難！彼大  光明如來、應供、正遍知壽命住一大劫，彼國
眾生壽命十二小劫。阿難！譬如他化自在天  所受妙樂，彼佛國土眾生所受妙樂亦復如  是。」

[0646c27]  爾時，慧命須菩提語無所發菩薩言：「大  士！快得善利，如來今日授仁者記，必得阿  耨多羅三藐三菩提。」

[0646c29]  無所發菩薩言：「大德須  菩提！汝見何法名為成佛？」

[0647a01]  須菩提言：「善男子！  我不見有法成阿耨多羅三藐三菩提。」

[0647a02]  問曰：  「若大德須菩提若不見有法得成佛，何故誑  我大士授於阿耨多羅三藐三菩提記？」

[0647a04]  須菩  提言：「善男子！如來與仁者授記必得成佛，是  故我作此說。」

[0647a06]  無所發菩薩言：「大德須菩提！諸  佛如來如實知法，是故佛言：『汝當得阿耨多  羅三藐三菩提。』云何如來如實知法？須菩提！
若有菩薩求菩提者，諸佛不與是人授記；若  有菩薩不求菩提者，諸佛如來則與授記。  諸佛、如來如實知法無授記相，而為眾生種
諸善根故，作是記汝當成佛。須菩提！汝  見何法而作是言：『大士必得阿耨多羅三藐  三菩提。』」

[0647a14]  須菩提言：「善男子！諸佛如來依世俗  文字而說授記，我諸聲聞隨佛世尊故如是  說。」

[0647a16]  無所發菩薩言：「大德須菩提！夫文字者，  若依世俗名為文字、若於聖人則非文字。何  以故？聖人所說皆是真實，世俗言語悉為虛
妄。是故，大德須菩提！不應以此世俗邪語聖  法中說。大德須菩提！諸菩薩等為護眾生，  若聞甚深第一義諦驚怖不信，是故聖人以
大悲心捨真實法而說世間虛妄之語，為欲  將護毛道凡夫，終不為聖作如是說。若為聖  人則說實法，以此實法聖所愛樂。何等名
為聖人實法？大德須菩提！聖實法者，菩提之  法本性常寂名為真實。如菩提相本性清淨，  一切諸法亦如是相，是則名為聖人實法。」

[0647a27]  須  菩提言：「善男子！有四真諦名為實諦。何等  為四？苦諦、集諦、滅諦、道諦。」

[0647a29]  無所發菩薩言：  「大德須菩提！汝不說苦是有為耶？」

[0647b01]  須菩提言：  「如是，善男子！我常說苦是有為法。」

[0647b02]  無所發菩  薩言：「大德須菩提！如來常說一切有為皆是  虛妄。」

[0647b04]  須菩提言：「如是，善男子！如來常說有  為之法皆是虛妄。」

[0647b05]  無所發菩薩言：「若如是者，  汝云何言苦是實諦？大德須菩提！若言苦是  有為法者，即是虛妄。」

[0647b07]  須菩提言：「善男子！苦  是有為，虛妄不實。我說知苦以為實諦。」

[0647b08]  無所  發菩薩言：「須菩提！若苦是有為，虛妄不實，  知彼苦智亦應虛妄，非是真實。」

[0647b10]  須菩提言：  「善男子！如是如是，知苦智者亦是虛妄。」

[0647b11]  無  所發菩薩言：「大德須菩提！若如是者，云何  知苦是聖諦智？」

[0647b13]  須菩提言：「善男子！滅諦是  無為法。若爾，何故非聖諦？」

[0647b14]  無所發菩薩言：「大  德須菩提！滅何等法名為滅諦？為即自滅故  名為滅？更有所滅稱為滅耶？」

[0647b16]  須菩提言：「善  男子！有為說者言滅盡諸苦名為滅諦。」

[0647b17]  無  所發菩薩言：「須菩提！汝不說苦是有為，虛妄  不實耶？」

[0647b19]  須菩提言：「如是，善男子！我向說言：  『苦是有為法，虛妄不實。』」

[0647b20]  無所發菩薩言：「大德  須菩提！若法虛妄不實，是法無滅。若如是  者，云何而言滅盡諸苦名為滅諦？」

[0647b22]  爾時，慧命  須菩提白無所發菩薩摩訶薩言：「善男子！我  於大士如是無礙樂說辯才生隨喜心。善男  子！願諸眾生皆得是辯才。」

[0647b25]  須菩提言：「善  男子！何者是諸菩薩摩訶薩實諦證智？」

[0647b26]  無所  發菩薩言：「須菩提！一切諸法與實諦行不相  違背，是故證一切法名證實諦。須菩提！一  切諸法從因緣生，能如實知因緣生法名為
實諦。一切法空如實知空名實諦，證空者名  證實諦；一切諸法不生，證諸法不生名為證  實諦。隨何法證於實諦，於彼法中乃至無有
一法可取、一法可捨。須菩提！是名諸菩薩摩  訶薩證實智。須菩提！言實諦者，即是宣說  無分別法。何以故？須菩提！所有分別者皆
是邪法。須菩提！汝向所言：『大士快得善利，  授阿耨多羅三藐三菩提記必得成佛。』須菩  提！若人自謂快得善利，佛則不與是人授記；
若人遠離快得善利，如是之人佛則授記。若  人於得利養不生歡喜、若失利養亦不憂惱，  是人授記；若人不離世間而得涅槃，是人
授記；若人不捨凡法而證聖道，是人授記；  若人聞得記不喜，是人授記。」

[0647c14]  須菩提言：「善  男子！所向所知，若如是知，其義甚深。」

[0647c15]  無所  發菩薩言：「須菩提！若人不見有去來，是人  則知甚深。」

[0647c17]  須菩提言：「此甚深法難可得知。」

[0647c18]  無所發菩薩言：「須菩提！若人欲見是甚深，  是人則不能見。」

[0647c19]  須菩提言：「如是知者，難可  了知。」

[0647c20]  無所發菩薩言：「須菩提！無修行者亦  難了知。」

[0647c21]  須菩提言：「善男子！何等眾生於甚  深法能生信心？」

[0647c22]  無所發菩薩言：「須菩提！若  人已曾供養過去無量佛，是人能信。須菩  提！若人不能種諸善根、亦不修行供養諸佛，
如是之人終不能得聞此法門。」

[0647c25]  須菩提言：  「善男子！云何得為供養諸佛？」

[0647c26]  無所發菩薩  言：「若人能住如實修行，是人名為供養諸  佛。」

[0647c28]  須菩提言：「善男子！云何能住如實修行？」

[0647c29]  無所發菩薩言：「若人能為諸眾生發心修行。」

[0648a01]  須菩提言：「云何為諸眾生發心修行？」

[0648a01]  無所發  菩薩言：「若能不捨大慈、大悲。」

[0648a02]  須菩提言：「何等  名為菩薩大慈？」

[0648a03]  無所發菩薩言：「若有菩薩能  捨身命及諸善根，施與眾生而不求報恩，是  名大慈。」

[0648a05]  須菩提言：「何等名為菩薩大悲？」

[0648a05]  無所  發菩薩言：「若菩薩先與眾生無上菩提，然後  自證，是名大悲。」

[0648a07]  說此甚深法門時，七萬六  千眾生發阿耨多羅三藐三菩提心，二百比  丘遠離諸漏心得解脫。

[0648a10]  爾時，會中有一天子名善思惟，白佛言：「世尊！  云何菩薩住佛菩提根本行處？」

[0648a11]  佛言：「天子！菩  薩若能成就深直之心，發無上意，是名菩提  根本住處。」

[0648a13]  善思惟天子言：「如是發心諸菩薩  等，以何等法而為境界？」

[0648a14]  佛言：「若能修行布施  境界而不悕求報恩等門、若能修行持戒境  界而不分別持戒行門、若能修行忍辱境界
而不見盡滅法門、若能修行精進境界而不  發起修行等門、常行禪境界而能現見一  切法門、修行般若境界而不見彼無戲論  門現前、常求聞慧境界而不見於語言等門
現前、修行舍摩他境界而見諸法本來清  淨寂靜法門、修行毘婆舍那境界而一切  法不可見門現前、修行四念處境界而無念  無思惟門現前、修行四正勤境界而無所
作門現前、修行四如意足境界而斷一切願  欲門現前、修行五根境界而過諸根法門現  前、修行五力境界而不破壞法門現前、修  行七覺分境界而佛菩提門現前、修行八聖
道境界為救行邪道眾生故、修行教化眾生  境界而無眾生無度脫法門現前、修行斷煩  惱境界而見諸法本性離煩惱門現前、修行  諸波羅蜜境界而不著於此岸彼岸故、修行
世間境界而涅槃門現前、修行涅槃境界  而不行諸行門現前、修行生境界而不生不  滅門現前、修行陰境界而無煩惱門現前、  修行界境界而無差別門現前、修行入境
界而聖入門現前、修行聞法境界而寂  靜禪定門現前、修行說法境界而無言說門  現前、修行成就色相境界而法身門現前、  修行轉法輪境界而不轉不說門現前、修行
聲聞境界而諸佛法門現前、修行辟支佛  境界而行諸菩薩勝行門現前，天子！是名  菩薩摩訶薩境界。」

[0648b14]  善思惟天子白佛言：「世  尊！何等名為諸菩薩行？」

[0648b15]  佛言：「天子！自捨己  樂，能與一切眾生樂；常在世間而能持戒、多  聞，心無放逸；常在涅槃而不捨大悲，涅槃
門現前而不求證。為化眾生故，隨順世間行，  護諸眾生。能於眾生其心平等，令一切眾  生得清淨心，於一切眾生心無差別，所有之
物與一切共。為人說法不為飲食，畜清淨物  而常知足，常樂空閑，正念思惟，常處大眾說  法不懈。入城邑、聚落，慈悲現前，不求讚歎、
供養、恭敬，常能遠離世間雜語。凡有言說  不違佛法，廣略得所，愛語柔軟，一切身分禮  敬三寶，先意問訊。心常愛樂第一義諦，於一
切法心無所著，於諸資生心不貪染。常近聖  人，遠離非法。愛法如身，重佛如命，愛敬修行  猶如身首。於一切衣服、飲食、臥具、湯藥、資生
之事得少為足，敬重師長猶如世尊，乃至喪  失身命終不捨於菩提之心。初夜、後夜精勤  修行，禪定三昧常現在前。如所聞法思惟正
觀，以微妙慧求於解脫。若修習清淨無垢濁  心，能捨一切所有之物，觀於內身，不隨外身。  能捨所施，遠離瞋恚；能滅愚癡，增長般若；能  護於戒，不違修行。

[0648c07]  「於一切處生柔軟心、於  一切處智慧為首，不顛倒心，無垢光明。心常  修諸波羅蜜，心不捨精進，常求善根。如所
聞法而不忘失，如所聞法而為他說。離諸  供養、飲食等心，常護諸根、常在定心、常隨順  涅槃心、常不捨世間心，得失、利衰、毀譽、稱譏、  苦樂不能動心。

[0648c13]  「於一切處生如是心：布施  得大富、持戒生天人、忍辱得端政、精進  捨煩惱、禪定三昧得心柔軟、修習般若能知
世間出世間法、修行四攝無諸過失、修行四  無量心無憍慢、修行諦捨滅慧得寂靜調柔、  修行禪定得自在心、修習三昧得於深心、修
行於諦如實知諸法、修行於定遠離諸見、修  行無相得無分別、修行無願得無著心、修  行諸波羅蜜得究竟大乘心、修行方便波羅
蜜得一切智智處、修行菩薩十地滿足諸菩  薩行、親近善知識得一切功德門、敬順和  上阿闍梨能得隨順一切諸佛、知自身心得  一切種智、習無憍慢得大威勢、恭敬禮拜
一切眾生得諸眾生無能見頂、修行種種布  施得具足妙相身、隨順諸眾生得具足八十  種好、說大乘法得墮自在地、教眾生發菩  提心得不退地、說諸法空能斷煩惱及煩惱
習、以法布施得四無礙、與眾生念得陀羅尼、  令眾生知法得四無礙、與眾生樂說因得無錯  謬記、於羸劣眾生起忍辱心得那羅延身、於
破戒眾生起忍辱心得諸眾生見者恭敬心、  能滅瞋恨心眾生得常定心、勤修精進得速  證法修行、以三昧施諸眾生得陰密藏相、施  與威儀得一切普莊嚴事、令眾生近善知
識得佛、菩薩、聲聞、辟支佛常現在前、捨於欲  心常為一切世間所信、捨於瞋心得一切世  間之所愛樂、捨慳嫉心得一切名聞利養、能
與眾生作依止處得一切世間之所歸依、  捨一切供養恭敬讚歎得法喜食得美名聞、  施先問訊得清淨言音、施於愛語得梵音  聲、施柔軟語得迦陵頻伽聲、遠離瞋恨得
諸世間勝妙之身、不誑眾生得悉為一切世  間所信、不說他過得不入胎、遠離殺生得  壽無量命、遠離劫盜得以虛空而為庫藏、  捨所愛事得如意寶手、迴向菩提得無盡
資財、遠離邪婬得大丈夫身、遠離妄語得  口業密、遠離兩舌得不失菩提心、遠離惡  口得一切世間讚歎、遠離綺語得不壞眷屬、
遠離貪心得無盡藏、遠離瞋心得與一切眾  生而作橋梁、遠離邪見得於正見教化眾生、  住於大乘得佛十力、能施一切不求果報得  十八不共法、捨諸所著得四無畏。

[0649a25]  「天子！若我  廣說如是菩薩無量境界、菩薩無量修行者，  乃至百千萬億劫不能窮盡。天子！是名菩薩
境界修行。天子！若菩薩如是成就境界、如是  修行，於得菩提則為不難。」

[0649a29]  善思惟天子言：  「世尊！云何菩薩名為安隱？」

[0649b01]  佛言：「天子！若菩  薩常不捨離三昧，而不依三昧生。得三昧已，  隨有利益眾生之處彼彼處生。天子！菩薩如  是名為安隱。」

[0649b04]  善思惟天子言：「世尊！云何菩  薩名為寂靜？」

[0649b05]  佛言：「天子！若菩薩見一切真  如法界實際，是菩薩處於大眾而能寂靜。  應如是知，天子！是則名為菩薩寂靜。天子！
若菩薩不起二處心，名為菩薩寂靜。」

[0649b08]  天子言：  「世尊！菩薩云何名為常在三昧？」

[0649b09]  佛言：「天子！若  菩薩心常不求一切諸事、不見一法可取、不  見一法可捨，是菩薩隨所見法悉知空寂，無
有真實。天子！菩薩如是，名為常在三昧。」

[0649b12]  善  思惟天子言：「世尊！菩薩云何名為到一切處？」

[0649b14]  佛言：「天子！若菩薩能見自身及諸眾生平等  空寂，天子！菩薩如是名為到一切處。」

[0649b15]  善思  惟天子言：「世尊！云何菩薩名為調伏？」

[0649b16]  佛言：  「天子！若菩薩一切分別所不能動，名為調伏。」

[0649b18]  天子言：「云何菩薩名為得滅？」

[0649b18]  佛言：「若菩薩  不染、不淨，名為得滅。」

[0649b19]  善思惟天子言：「世尊！  如我解佛所說義者，依止自心而得菩提。世  尊！菩薩如是離諸煩惱，如是如是取於佛法。
世尊！諸佛法者，無所從來、去無所至。世尊！  於諸法中清淨智，名為菩提。」

[0649b23]  「天子！菩薩如是  隨順忍辱，名為菩提。能如是知，名為一切智  者。」

[0649b25]  「世尊！若能入如是平等法界，是菩薩名  為成就檀波羅蜜；若能如是知得成就平等  法界，是菩薩名為成就尸波羅蜜；若能如是
知忍平等法界，名為成就忍辱波羅蜜；若能  於此法門修行聞、思、修、慧，名為成就毘離耶  波羅蜜；若能思惟是法平等法界，名為成就
禪波羅蜜；若能了達如是法平等法界，名為  般若波羅蜜。世尊！若人能信此法門者，是  人名為見法、名為證法、名降伏魔。世尊！若
人能說此法門者，是人於如來所轉法輪而  得隨轉。世尊！若人能得此法門者，是人名得  最上妙法。」

[0649c07]  爾時，世尊於善思惟天子所說法  門讚言：「善哉，善哉。天子！如是如是，如汝所  說。天子！一切諸佛阿耨多羅三藐三菩提
藏皆悉在此法門中攝。天子！一切諸佛所有  意趣於此法門皆已示現。天子！若人聞此  法門者，當知是菩薩快得善利。天子！若人
手執此法門者，當知是菩薩得大法藏。天子！  若人攝受此法門者，當知是菩薩名為可信  者、名為受持如來密藏者、名為以最上供養
供養如來者、名為攝受如來法門者。天子！  若人聞此法門、聞已能信者，當知是菩薩名  為報如來恩。天子！若人信此法門者，當知  是菩薩於十方界無有闇障。」

[0649c19]  爾時，世尊告一  切大眾唱如是言：「誰能於未來世護持此法  門？」

[0649c22]  爾時，無所發菩薩即從座起，偏袒右肩，右膝  著地，合掌向佛而作是言：「世尊！我當能於  未來世護持此法門。世尊！若菩薩有所發者，
不能護持此法。是故，我不發、不起、不受，於一  切眾生平等心，能護持此甚深無生法忍法  門。我遠離飲食心，不求一切供養、恭敬、讚歎。
何以故？世尊！若依供養、恭敬者，不能護持  此法。世尊！於如來滅後，若有人聞此法能  受、能持、能書寫、能讀誦，書寫已乃至受持
經卷者，當知皆是無所發菩薩威神力故。」

[0650a03]  爾時，世尊讚無所發菩薩言：「善哉，善哉。善男  子！若有如是心者，是人則能護持妙法。」

[0650a04]  觀世  音菩薩言：「世尊！若人不斷大悲，是人則能  護持妙法。是故，我今依大悲心護持此法門。」

[0650a07]  彌勒菩薩言：「世尊！若人有大慈心，是人能  攝受妙法。何以故？若人多瞋恚，是人不能  攝受妙法。是故，我依慈心流通此法門。」

[0650a09]  見  者愛樂菩薩言：「世尊！若菩薩眾生見者無  厭，是人則能護持妙法。世尊！是故，我於一  切眾生不起瞋心，護持此法門。」

[0650a12]  導師菩薩言：  「世尊！若菩薩為一切眾生起心：『我拔一切眾  生苦。』若一切眾生欲聚集佛菩提、欲度一切
眾生，是菩薩能受持此法門。是故，世尊！我為  一切眾生成佛菩提。世尊！我先度一切眾生  然後自度，而不見能度可度者、亦不見度眾
生法。是故，世尊！我畢竟起如是心護持此法  門。」

[0650a19]  文殊師利菩薩言：「世尊！世間人顛倒，若  人生如是心：『我護持妙法。』即是顛倒。何以故？  世尊！菩薩調柔自身、寂靜自身，是菩薩自調
柔、自寂靜實法身即是護持妙法。是故，世尊！  我自身柔軟、自身寂靜、自身法身即護持妙  法。」

[0650a24]  爾時，世尊讚彼護持妙法菩薩言：「善哉，善  哉。善男子！汝真是大士。汝今能安樂一切眾  生故，護持妙法。護法菩薩正應如是。何以
故？此是諸菩薩最妙勝業，所謂護持妙法。善  男子！是諸法相應法集法門，若菩薩受持、讀  誦、修行，是菩薩於諸佛所得光明現前，一切
諸佛身不生、不滅；於法中得大光明現前，知  一切法非作、非有為；於僧中得光明現前，如  來弟子僧無我、無我所；於菩薩修持戒得
光明現前，菩薩於諸學中大悲為根本；得  樂說光明現前，一切語言樂說以無生為體。  善男子！是法門多行於娑伽羅龍王世界、多
行帝釋住處、多行於阿那波達多龍王住  處，然後行於閻浮提中。雖行閻浮提，常於諸  佛所護眾生中行、於直心不諂曲心眾生中
行、於能信深法者，常在如是眾生心手中行。」

[0650b11]  如來說此法門時，無所發菩薩、奮迅慧菩薩  及彼諸菩薩摩訶薩，及大聲聞，天、龍、夜叉、乾
闥婆、阿修羅、迦樓羅、緊那羅、摩睺羅伽、人非人  等，一切大眾聞說此法門歡喜奉行。

佛說法集經卷第六

* * *

【經文資訊】大正藏第 17 冊 No. 0761 佛說法集經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，維習安大德提供之高麗藏 CD 經文，北美某大德提供，毛佩君、廖予安、廖予慈大德提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
