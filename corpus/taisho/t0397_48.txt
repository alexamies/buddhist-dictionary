大方等大集經卷第四十八

高齊天竺三藏那連提耶舍譯

月藏分第十四本事品第四

[0311c06] 爾時，彌勒菩薩摩訶薩即從坐起，偏袒右肩整理衣服，合掌向佛而作是言：「世尊既是釋迦貴種剎利大姓，迦毘羅城淨飯王子，此四阿修羅畜生種類極成卑下，世尊何故言與我親？」

[0311c10] 爾時，佛告彌勒菩薩摩訶薩言：「於過去世第三十一劫有佛出興，號毘舍浮如來、應、正遍知、明行足、善逝、世間解、無上士、調御丈夫、天人師、佛、世尊，彼佛常為四眾說法。爾時有一大婆羅門，名弗沙耶若，已於過去無量佛所種諸善根，於阿耨多羅三藐三菩提而不退轉，深信具足歸依三寶，受持五戒離諸放逸。時弗沙耶若有弟八人：一名、弗沙金剛；二名、弗沙那毘；三名、弗沙闍利；四名、弗沙跋摩；五名、弗沙車帝；六名、弗沙樹；七名、弗沙毘離；八名、弗沙那提。

[0311c20] 「時弗沙耶若婆羅門勸諸弟言：『汝等賢首！今可歸依佛法僧寶，受持五戒離諸放逸，發阿耨多羅三藐三菩提心。』時彼諸弟皆悉不肯歸依三寶，乃至不肯發菩提心。時弗沙耶若數勸諸弟經於多年，復問諸弟：『汝等！何故皆悉不肯歸依三寶，乃至不肯發菩提心？竟有何意何所願求？』時彼八弟即作是言：『兄能千年修二威儀，惟行惟住不坐不臥，經七日夜限食一揣，修此難行足滿千年，然後我當歸依三寶，受持五戒，離諸放逸發於無上菩提之心。』

[0312a01] 「彌勒！時弗沙耶若聞是語已，一心喜悅，即為八弟而立誓言：『汝等若能歸依三寶，乃至能發阿耨多羅三藐三菩提心不退轉者，我今必當千年之中不坐不臥、七日七夜限食一揣。我立誓已，於千年中若晝若夜，乃至一剎那頃念於坐臥。乃至於七日夜過食一揣，永當使我違三世佛，違六波羅蜜，違十善業道，不成阿耨多羅三藐三菩提。』

[0312a10] 「爾時，空中有百千億那由他無量諸天讚言：『大士！善哉！善哉！堅固勇猛大力決定，汝於來世盲冥眾中當得成佛、多陀阿伽度、阿羅訶、三藐三佛陀，聲震於世。』

[0312a13] 「時毘舍浮佛，以弗沙耶若頭陀功德故，讚言：『善哉！善哉！大婆羅門！汝今以此苦行威儀，行檀波羅蜜乃至般若波羅蜜故，於未來世第三十一大賢劫中人壽百歲於彼成佛，號釋迦牟尼如來、應、正遍知，聲震於世。汝當爾時，與此八弟授阿耨多羅三藐三菩提記。』

[0312a19] 「彌勒！彼弗沙耶若婆羅門，足滿千年不坐不臥，經七日夜限食一揣，滿千年已，令彼八弟安住三歸受持五戒，及發無上菩提之心。善男子！是弗沙耶若化其八弟及餘無量百千萬億那由他等，諸婆羅門、長者、居士、男子、女人、童男、童女，皆成熟已，即於毘舍浮如來法中出家學道。

[0312a25] 「爾時，所有解說經論及諸外典，誦持不忘為人解說，然後至閑林中，與第一義諦禪波羅蜜相應而住經五萬年。於彼時中，成熟無量百千萬億那由他阿僧祇天、龍、夜叉、阿修羅、伽樓羅、緊那羅、摩睺羅伽、畜生、餓鬼、毘舍遮、人、非人等，向於阿耨多羅三藐三菩提令不退轉。

[0312b02] 「彌勒！彼弗沙耶若婆羅門者豈異人乎？莫作異觀，我身是也。我於爾時為欲成熟彼八弟故，於千年中不坐不臥但行但立，經七日夜限食一揣；我為成熟彼諸弟故，乃至於閑林中住第一義諦經五萬年，成熟無量百千萬億那由他阿僧祇天、龍、夜叉、阿修羅、伽樓羅、緊那羅、摩睺羅伽、畜生、餓鬼、毘舍遮、人、非人等，向阿耨多羅三藐三菩提令不退轉。

[0312b10] 「爾時，弗沙金剛者，今羅睺羅阿修羅王是；弗沙那毘者，今毘摩質多羅阿修羅王是；弗沙闍利者，今波羅陀阿修羅王是；弗沙跋摩者，今婆稚毘盧遮那阿修羅王是；弗沙車帝者，今魔王波旬是；弗沙樹者，今汝彌勒是，以是因緣得無礙智，一生補處安住大乘。弗沙毘離者，今毘摩羅詰是也；弗沙難提者，今提婆達多是也。當如是觀，我昔為求阿耨多羅三藐三菩提故，為欲成就魔波旬故，作如是等無量苦惱毛竪驚怖難行之事。是故今此魔王波旬，以福德智慧二種莊嚴故，有如是等神通威力，有大功能，於欲界中最勝自在。

[0312b22] 「此魔波旬及餘眷屬，今於我所起勤害心，於正法幢起摧折心，於僧寶所起破壞心，於八聖道起斷除心，於正法燈起毀滅心，於諸眾生一切善法起隱沒心，致留難心，作恐怖心，不憐愍心，違反之心，令諸眾生退捨善道墮惡趣心。於諸龍眾起驚怖心，於阿修羅宮起破壞心，於此說法大眾會所欲障礙故而來至此，復起欲壞大眾集心，興此惡意顧視而坐。

[0312c01] 「若有眾生為障礙他故，嬈亂他故，降伏他故，欺陵他故，求稱譽故，求名聞故，依於五欲戲笑樂故，求富貴故，修行施戒忍辱精進禪定智慧，不為解脫，不為信敬，不為離欲寂靜，唯為自身五欲樂故，修行施戒忍辱精進禪定智慧，為如是等諸結所縛雜於愚癡，於欲界中果報成熟，為魔波旬如是苦惱。

[0312c08] 「此魔波旬以本障礙他故，嬈亂他故，降伏他故，欺陵他故，求稱譽故，求名聞故，依於五欲戲笑樂故，求富貴故，於毘舍浮如來法中，修行施戒忍辱精進禪定智慧。以是因緣，今於現在白法盡滅，五濁惡世得作魔王，於三寶所不生信敬無尊仰心。如是波旬常於眾生而作諸惡，不利益故，令苦惱故，令墮落故；提婆達多亦復如是。

[0312c16] 「此羅睺羅阿修羅王、毘摩質多羅阿修羅王、波羅陀阿修羅王、婆稚毘盧遮那阿修羅王、牟真隣陀阿修羅王，及餘阿修羅等，亦於毘舍浮如來法中，憍逸自舉不勤修習。復懷疑惑雜諸煩惱，貪欲瞋恚愚癡邪見，無明胆佞斷常之心，修行施戒忍辱精進禪定智慧。以是因緣，今生下類苦惱畜生阿修羅道，為諸結所縛疑惑愚癡，是故彼等尚不能發世俗正見，何況能發無上善根！

[0312c24] 「唯有彌勒菩薩摩訶薩、毘摩羅詰及菩提鬘阿修羅仙等，於毘舍浮如來法中，不為障礙他故，乃至不求富貴故，但樂離欲化眾生故，修六波羅蜜。以是因緣，此大丈夫彌勒菩薩、毘摩羅詰，及菩提鬘阿修羅仙等，得無礙智，以諸菩薩功德莊嚴，巧成一切眾生智藥。

[0313a01] 「是故我今告於汝等，若有欲求無上智者，是人應當深信清淨，以第一義諦而求菩提，莫以世諦。譬如五大河水能滿大海，不以小河。如是以依第一義故，速能充滿一切智海，不以世諦。又如須彌山王依於大地久住不動，不以依水。如是以依第一義諦，一切善根而得堅固，不以世諦。又如一切草木依於大地而得生長，不以草葉。如是四念處乃至十八不共法大慈大悲等，依第一義諦而得生長，不以世諦。又如猛風依於虛空而能吹盪烟雲塵霧，不依於地。如是為求菩提諸善男子、善女人等，依第一義諦，能吹諸惡見雲煩惱烟霧十惡道塵，不以世諦。又如依日大光明故，得見高下及諸色像種種作業，不以依彼油燈小光。如是以依第一義諦菩提之心，無有迷惑作諸善業，不以世諦。是故應捨一切愛取攝受之事，住閑林中，不作放逸修第一義，不以世諦。汝等如是便能速滿六波羅蜜，於阿耨多羅三藐三菩提而成正覺。」

[0313a20] 爾時，世尊欲重明此義而說偈言：

「一生處彌勒，　　問於尊導師，
　云何畜生類，　　言與人為親？
　世尊見久遠，　　告於彌勒言：
　修羅等往昔，　　皆是我兄弟。
　第三十一劫，　　毘舍浮佛時，
　我作婆羅門，　　聰慧字耶若，
　六度常相應，　　菩提不退轉。
　時我有八弟，　　邪見婆羅門，
　勸令信三寶，　　及發菩提心，
　彼皆不肯行，　　愚癡邪見故。
　既歷多年已，　　鈍根作是言：
　兄能千年中，　　常離於坐臥，
　復經七日夜，　　限食飯一揣。
　如是千年滿，　　我當住菩提。
　我時一心喜，　　誓住二威儀，
　既滿千年已，　　方得成熟彼。
　又化多眾生，　　出家離俗已，
　復與第一義，　　相應五萬年。
　如是第一義，　　我時本安住，
　轉化無量眾，　　堅住無上道。
　羅睺毘摩質，　　婆稚波羅陀，
　波旬毘摩詰，　　彌勒及提婆。
　如是八人等，　　先是我兄弟，
　為彼修苦行，　　成熟於菩提。
　我為無上道，　　行諸苦難事，
　波旬提婆達，　　常欲危害我。
　魔於過去時，　　所作諸善業，
　初無有信敬，　　恒欲惱眾生。
　但為富貴欲，　　求名不尊重，
　毘舍浮法中，　　而行於六度。
　白法盡滅已，　　惡法增長時，
　得為魔波旬，　　欲界中自在。
　又於三寶所，　　不肯生信敬，
　波旬提婆達，　　常欲惱眾生。
　如是修羅王，　　增上憍逸士，
　疑惑有欲垢，　　及諸嫉妬行。
　今在畜生類，　　而作修羅王，
　於諸最勝法，　　無智不能了，
　彌勒毘摩詰，　　道鬘修羅仙，
　於毘舍得信，　　修行無上道。
　彼與六度合，　　常化諸眾生，
　是故今殊勝，　　成熟無礙智。
　故我今示汝，　　宜捨諸疑惑，
　勤修第一義，　　證菩提不難。
　如海常充滿，　　種種眾寶物，
　如是修真諦，　　能令智滿足。
　又如依大地，　　生長諸苗稼，
　如是真諦合，　　能生勝菩提。
　又如風依空，　　吹盪諸塵曀，
　如是修真諦，　　能滅諸煩惱。
　又如依日光，　　明見諸色像。
　若住第一義，　　能覩諸佛法。
　是故若欲求，　　於世速成佛，
　宜捨諸見著，　　安住第一義。
　往詣閑林中，　　端坐修禪定，
　勇決獨無侶，　　求無上菩提。
　精勤自調伏，　　防護於己心，
　棄捨諸邪見，　　遠離於斷常。
　怒心龍夜叉，　　并及諸鬼神，
　無量百千億，　　化之以真諦。」

大方等大集經月藏分第十四第一義諦品第五

[0313c26] 爾時，月藏菩薩摩訶薩即從坐起，偏袒右肩，右膝著地，合掌向佛而作是言：「世尊！我今欲有所問，惟願如來，隨時聽許為我解釋。」

[0313c28] 爾時，佛告月藏菩薩摩訶薩言：「善男子！如來、應、正遍知，恣汝所問，當隨意答令汝心喜。」

[0314a01] 爾時，月藏菩薩摩訶薩聞佛語已，即白佛言：「唯然受教。大德婆伽婆！云何菩薩摩訶薩住阿蘭若修第一義諦得如月，以四無礙成熟眾生能滿六波羅蜜？」

[0314a05] 佛言：「善哉！善哉！善男子！快問是義。汝於過去無量佛所殖諸善根，修諸功德圓滿之行，已曾問此甚深之義。汝今直欲為彼未曾修習求阿耨多羅三藐三菩提，諸善男子，善女人故問如是義。善男子！諦聽，諦聽！善思念之！吾當為汝分別解說。

[0314a10] 「善男子！若有清信善男子、善女人，求阿耨多羅三藐三菩提者，當作是觀，三界所有一切眾生，皆為貪欲、瞋恚、愚癡三毒猛火焚燒熾然，生老病死憂悲苦惱皆亦熾然不得解脫。作是觀時，菩薩於彼諸眾生所起大悲心，復作是念：『一切眾生莫不厭苦求樂，彼等如是為苦所轉如五節輪。』復作是念：『何因緣，故此諸眾生眾苦增長無有休息？』

[0314a18] 「作是念時，知諸眾生皆為愛取因緣所攝，故受是苦增長不息。是故我當棄捨愛取所攝因緣，出向閑林獨而無侶，於第一義諦思惟而住，如是先自除苦，然後乃能除眾生苦。如是菩薩以真實心欲令眾生離苦得樂，當知此心從大悲起。菩薩摩訶薩棄捨一切愛取因緣，出向閑林獨而無侶如犀牛角，於四聖種喜悅而住，不念地、不念我地、不念地我，水火風大亦如是。不念色、不念我色、不念色我，受想行識亦如是。不念眼、不念我眼、不念眼我，如是不念眼識、不念我眼識、不念眼識我。如是不念眼觸、不念我眼觸、不念眼觸我。如是眼觸因緣生受，若苦若樂不苦不樂，不念樂、不念我樂、不念樂我，乃至不苦不樂亦如是，耳鼻舌身亦如是。不念意、不念我意、不念意我，乃至意觸因緣生受，若苦若樂不苦不樂，不念樂、不念我樂、不念樂我，乃至不念不苦不樂亦如是。不念四大、不念我四大、不念四大我，乃至不念三受，不念六想，不念三行，不念六識，不念色聲香味觸亦如是。不念虛空處，不念識處，不念無所有處，不念非想非非想處。不念見、不念聞、不念覺、不念知，不念代謝，不念覺觀，不念心，不念此世間、不念彼世間。不念過去、不念未來、不念現在，不念斷、不念常，不念三昧、不念禪，不念捨、不念盡、不念用，不念生、不念滅，不念我、不念數，不念黑、不念白，不念勝、不念劣，不念行、不念住、不念坐、不念臥，不念闇、不念明。不念作、不念三界，不念剎那亦如是。

[0314b18] 「呵呵呵呵呵呵　噠囉咩　達囉膩移　沓婆差　沓婆揭勒叉移　陀婆木叉移　蘇婆賀

[0314b20] 「善男子！是名菩薩摩訶薩住於閑林修第一義諦。」

[0314b21] 佛說如是阿蘭若第一義諦時，有八十億百千頻婆羅諸天及人，於第一義諦曾修習者皆得無生法忍。復有恒河沙等天人，得柔順忍。復有過虛空量諸眾生等，得不忘菩提心三昧。復有八萬四千比丘，得無漏心解脫。

[0314b27] 爾時，世尊復作是言：「善男子！若有菩薩摩訶薩，如上所說棄諸愛取所攝因緣，乃至如我所說修第一義諦時，云何菩薩摩訶薩得如月，以四無礙成熟眾生，能滿六波羅蜜？

[0314c01] 「善男子！如菩薩摩訶薩觀諸眾生皆為三毒猛火熾然，生老病死憂悲苦惱皆亦熾然，不得解脫。作是觀時，菩薩於彼諸眾生所起大悲心，此是菩薩摩訶薩得如月，照除眾生無明黑闇，如初日月。

[0314c06] 「如菩薩摩訶薩為除眾生諸苦惱故，捨諸愛取所攝因緣，此是菩薩摩訶薩得如月，照除眾生無明黑闇，與義無礙相應成熟眾生，為滿六波羅蜜故，如二日月。

[0314c10] 「如菩薩摩訶薩出向閑林，獨而無侶如犀牛角，於四聖種喜悅而住，此是菩薩摩訶薩得如月，照除眾生無明黑闇，與法無礙相應成熟眾生，為滿六波羅蜜故，如三日月。

[0314c14] 「如菩薩摩訶薩修第一義諦，此是菩薩摩訶薩得如月，照除眾生無明黑闇，與詞無礙相應成熟眾生，為滿六波羅蜜故，如四日月。

[0314c17] 「如菩薩摩訶薩於三界境界及一切樂，皆悉棄捨，修第一義諦，此是菩薩摩訶薩得如月，照除眾生一切渴愛，與樂說無礙相應成熟眾生，為滿六波羅蜜故，如五日月。

[0314c21] 「如菩薩摩訶薩棄捨現在人中樂，亦不悕望於五欲樂而修第一義，此是菩薩摩訶薩得如月，照除眾生一切瞋闇，成熟眾生能滿檀波羅蜜，是故菩薩摩訶薩於諸眾生如六日月。

[0314c26] 「如菩薩摩訶薩於諸境界得奢摩他定，此是菩薩摩訶薩得如月，成熟眾生能滿尸羅波羅蜜，是故菩薩摩訶薩於諸眾生如七日月。

[0314c29] 「如菩薩摩訶薩三界境界休息相應，不分別瞋、不分別慈，此是菩薩摩訶薩成熟眾生能滿羼提波羅蜜，是故菩薩摩訶薩於諸眾生如八日月。

[0315a04] 「如菩薩摩訶薩一切三界休息相應，不分別極不分別，此是菩薩摩訶薩成熟眾生能滿毘梨耶波羅蜜，是故菩薩摩訶薩於諸眾生如九日月。

[0315a08] 「如菩薩摩訶薩為悲愍眾生故而修第一義，此是菩薩摩訶薩成熟眾生能滿禪波羅蜜，是故菩薩摩訶薩於諸眾生如十日月。

[0315a11] 「如菩薩摩訶薩為眾生故，於諸三界陰界諸入三受等事，不分別極不分別，住如實際而修第一義，此是菩薩摩訶薩成熟眾生能滿般若波羅蜜，是故菩薩摩訶薩於諸眾生如十一日月。

[0315a15] 「如是，善男子！此是菩薩摩訶薩住於閑林修第一義時得如月，以四無礙成熟眾生，能滿六波羅蜜。

[0315a18] 「復次，善男子！云何菩薩摩訶薩修第一義時，成熟眾生復得如月？

[0315a19] 「善男子！如菩薩摩訶薩住於閑林，若行若住若坐若臥，捨離分別一切三界陰界入等，住不分別修第一義。時諸地行、天、龍、夜叉、羅剎、阿修羅、鳩槃茶、餓鬼、毘舍遮、富單那、迦吒富單那，飢渴寒熱更相怖畏，逼迫身心常懷瞋惡，於諸眾生而無慈愍，不觀後世畏。彼諸天、龍乃至迦吒富單那，往菩薩所見已大笑，而欲奪於菩薩精氣，又以惡氣而欲噓之，及欲打害散亂其心。彼諸鬼神雖起此惡，去一由旬不能往到彼菩薩所，何能以氣噓之奪其精氣，及以打害散亂其心？彼諸鬼神心極生怪，復示第一最惡形色，欲令菩薩畏之心裂。然此菩薩若行若住乃至不能動其一毛，何況能作諸餘惱亂！彼諸天、龍乃至迦吒富單那，以一切方便不能少分惱亂於彼修第一義諦菩薩摩訶薩。彼等便於修第一義諦菩薩摩訶薩所，心得敬信尊重敬仰心生希有，以於菩薩生敬信故，身心苦盡得樂充滿。彼等復數詣菩薩所接足禮敬，還其本處遊行止住，復於眾生更相敬重，常生慈心、不怖畏心、不胆佞心、不惱害心、無怨讎心、不鬪諍心、作平等心、休息殺生心，乃至休息諸邪見心。彼等數數向於菩薩極作敬重，頭面禮足發願懺悔一切罪業，而作是言：『我等從今乃至久遠，生死流轉隨幾時中，亦常恭敬供養仁者，以為左右親友知識兄弟眷屬及作檀越，乃至菩薩於阿耨多羅三藐三菩提得成正覺。是時仁者，於三乘中與我授記。以仁者力故，我等當於生死流轉而得解脫入無畏城。』此是菩薩摩訶薩修第一義時，成熟眾生能滿六波羅蜜，是故菩薩摩訶薩，於諸眾生如十二日月。

[0315b22] 「如菩薩摩訶薩住於閑林修第一義時，所有空行天、龍、夜叉、羅剎、阿修羅、鳩槃茶、餓鬼、毘舍遮、富單那、迦吒富單那，於諸眾生獷惡瞋恚無有慈愍不觀後世畏，作如是等諸惡形色非威儀事，乃至不能惱彼住於閑林修第一義諦菩薩摩訶薩一毛，何況能作諸餘惱亂！彼等天、龍便於菩薩摩訶薩所心得敬信，乃至休息十不善道。彼等數數向菩薩所發願懺悔一切罪業，乃至『仁者於三乘中與我授記，我等當於生死流轉而得解脫入無畏城。』此是菩薩摩訶薩修第一義時，成熟眾生能滿六波羅蜜，是故菩薩摩訶薩於諸眾生如十三日月。

[0315c06] 「如菩薩摩訶薩住於閑林修第一義時，彼諸天、龍乃至迦吒富單那，向彼菩薩摩訶薩邊，懺悔業障眾生障法障煩惱障，乃至是諸眾生得成熟故能滿六波羅蜜，是故菩薩摩訶薩於諸眾生如十四日月。

[0315c11] 「如菩薩摩訶薩住於閑林修第一義時，彼諸天、龍、夜叉、羅剎、鳩槃茶、餓鬼、毘舍遮、富單那、迦吒富單那，獷惡瞋恚。於諸眾生無有慈愍，不深敬信不觀後世畏，乃至於彼修第一義諦菩薩摩訶薩所，深得敬信尊重敬仰生希有心，一切皆悉棄捨惡業及捨舍宅，晝夜詣彼修第一義諦菩薩摩訶薩所，修行如上。休息殺生，於諸眾生生悲心利益心憐愍心而住，休息偷盜邪婬妄語，此是修第一義菩薩摩訶薩能滿檀那波羅蜜。如彼休息兩舌，此是菩薩摩訶薩能滿尸羅波羅蜜。如彼休息惡口，此是菩薩摩訶薩能滿羼提波羅蜜。如彼休息綺語，此是菩薩摩訶薩能滿毘梨耶波羅蜜。如彼休息貪瞋，此是菩薩摩訶薩能滿禪波羅蜜。如彼休息邪見得正見，數數作如是願：『當令我等得無上智。』此是菩薩摩訶薩能滿般若波羅蜜。

[0315c27] 「如彼天、龍乃至迦吒富單那，於彼修第一義菩薩摩訶薩所深得敬信，亦復不勤怖畏剎利、沙門、婆羅門、毘舍、首陀，亦不怖畏男夫婦女、童男童女，亦不怖畏象馬、師子、虎豹、豺狼、麞鹿、鳥獸，亦不怖畏國土、城邑、聚落、舍宅，亦不怖畏地、水、火、風，亦不怖畏藥草、林樹、花果等物。此是菩薩摩訶薩修第一義時，成熟眾生乃至能滿六波羅蜜，是故菩薩摩訶薩於諸眾生如十五日月一切圓滿。如是菩薩摩訶薩住於閑林修第一義諦，速能滿足六波羅蜜。

[0316a08] 「譬如十五日月眾星圍遶微妙可愛，如是修第一義諦菩薩摩訶薩，為彼信心諸天、龍等乃至迦吒富單那，善行圍遶微妙可愛。譬如十五日月照除一切無明黑闇，如是修第一義諦菩薩摩訶薩，照除天、龍乃至迦吒富單那等十不善曀。譬如月體性涼冷，能令熱惱諸眾生等身心得樂，如是修第一義菩薩摩訶薩，令彼天、龍乃至迦吒富單那等瞋怒所惱者，令住慈心身得安樂。譬如月令失道者見道，如是修第一義諦菩薩摩訶薩，令諸失道天、龍夜叉乃至迦吒富單那等，於天人所皆生慈愍，乃至能見於三乘道。譬如十五日月一切圓滿照於月愛摩尼寶珠，如是寶珠以月光照故，能出多水滿於小河及諸大河又滿大海，如是修第一義諦菩薩摩訶薩，以如是等威儀力故，乃至迦吒富單那得深敬信，不怖剎利乃至不怖童男童女，不怖城邑乃至不怖樹林花果。以此因緣，人非人等乃至迦吒富單那、麞鹿鳥獸，各於所須具足充滿，以彼所須得充滿故，不相惱害身心安樂。於十善業道堪能修行，乃至於天人中得受果報具足快樂，以是因緣於三乘中得不退轉，如是諸天人等多得饒益。如菩薩摩訶薩住於閑林修第一義，能令諸天人等得安隱樂，以是等故速能滿足六波羅蜜。是故菩薩摩訶薩當住閑林修第一義，於一切善根三昧陀羅尼，忍辱堅固得住成熟。

[0316b07] 「如須彌山王善得安住，如是修第一義諦菩薩摩訶薩，於一切善根檀波羅蜜善得安住。如師子獸王，以尸羅波羅蜜降諸煩惱。如那羅延，以羼提波羅蜜伏諸三界一切惡見。如波利質多羅樹花始開敷，以毘梨耶波羅蜜種種善根花得開敷。如日輪焰光，以禪波羅蜜能除一切無明黑闇。如十五日月一切圓滿，以般若波羅蜜功德莊嚴所願圓滿。如如意寶能除貧窮，以方便力種種善根不可窮盡。智財無減法願充滿，猶如大雲能降大雨。如是菩薩摩訶薩住於閑林修第一義，乃能降注諸法寶雨。如菩薩摩訶薩修第一義，善能安住於菩薩行，一切魔事終不能動，得不退轉於阿耨多羅三藐三菩提，亦得圓滿種種功德寶花莊嚴，得到一切諸法智明。如幢上摩尼寶能成一切義，如毘沙門王賢瓶能到一切智炬，如得月愛摩尼寶珠在於手中，一切所知皆得圓滿猶如大海。

[0316b24] 「亦如冬時著慚愧衣，如勇健人巧用種種堅牢器杖，如善化伏藏養育一切眾生。如阿那婆達多池，緊那羅等均平受報。猶如蓮花，諸煩惱泥不能染污。如寶花聚，百千法門種種圍遶。猶如寶鬘，一切聲聞辟支佛等之所瞻仰。猶如泉池淨水盈滿，洗除眾生諸煩惱垢。如斯陀大河，盪除眾生一切煩惱諸惡見垢。如大河中船，能度眾生諸煩惱河。如枳薩利師子，降伏一切眾邪異道。如帝釋金剛杵，降伏一切煩惱阿修羅。猶如傘蓋，遮障眾生諸煩惱雨。如大梵王，令諸眾生度於流轉，生死曠野示涅槃道。是名菩薩摩訶薩住於閑林修第一義時，成熟如是無量功德。

[0316c08] 「如是，善男子！第一義諦是何句義？第一義諦是五根句義，第一義諦是三昧根義，大慈大悲義，深信一切智義，以四攝法攝受一切眾生義，護持正法義，勤求一切佛法義，遠離諸難義，住佛功德義，超過聲聞辟支佛地義，能淨三業義，以諸三昧莊嚴心義，淨三惡趣令諸眾生捨邪道義，信解忍義，成熟眾生無生忍義，捨離憎愛義。於諸法決斷義，分別一切法義，勤求一切智義，得一切助菩提義，覺了十二因緣義，分別上首義，三不護義，四無畏義，十力義，大慈大悲成熟眾生義，方便勤求如來十力第一義諦義，十地義，登祚地義，降魔義，得一切種智義，轉法輪義，降法雨義，度一切眾生義，建立八聖道義。第一義諦有如是等無量大義。

[0316c22] 「善男子！第一義諦盪諸結垢滅一切惡，能度眾生煩惱淤泥，枯竭愛河超過一切流轉曠野，破諸見網照除無明，降伏諸怨斷除憂慼，諸根適悅令入正道，覺悟諸法增長善根，捨諸凡愚入賢聖位到菩提道。

[0316c27] 「善男子！如是第一義諦一切功德皆悉圓滿，成熟無上最勝智慧，能令眾生到於一切生死彼岸。」

[0317a01] 爾時，月藏菩薩摩訶薩白佛言：「世尊！所謂三昧，三昧者是何身？是何攀緣？是何想？是何相？是何性？第一義諦是何身？是何攀緣？是何想？是何相？是何性？」

[0317a04] 佛言：「善哉，善哉！善男子！汝於三昧久已修習善根圓滿，汝今為於諸眾生故問於如來如是等義。善男子！汝今諦聽，善思念之，吾當為汝分別解說。」

[0317a07] 月藏菩薩摩訶薩白佛言：「世尊！唯然受教。」

[0317a08] 佛言：「善男子！諸聲聞乘三昧者，名不善三昧，三界身，顛倒攀緣，不淨想，厭離相，不憙樂性。

[0317a11] 「地界三昧者，不分離身，取攀緣，重想，堅相，碎壞性。

[0317a13] 「水界三昧者，不分離身，滿攀緣，潤想，稀軟相，枯竭性。

[0317a15] 「火界三昧者，不分離身，成熟攀緣，熱想，燒相，盡滅性。

[0317a17] 「風界三昧者，不分離身，吹舉攀緣，無礙想，急疾相，輕舉性。

[0317a19] 「分別陰三昧者，渴愛身，緣起攀緣，棄捨想，苦相，無我性。

[0317a21] 「空三昧者，通利法身，諸法攀緣，無物想，開視相，畢竟空性。

[0317a23] 「無相三昧者，捨三結身，涅槃攀緣，空想，休息相，究盡作性。

[0317a25] 「如是無願心心法三昧者，五識身，因緣攀緣，常修行想，速疾相，無所依性，此等是聲聞乘三昧。

[0317a28] 「修是緣起三昧，名緣覺乘三昧。

[0317a29] 「安住大乘。善男子！慈三昧者，憶念身，眾生攀緣，無礙想，無瞋相，不濁性。

[0317b02] 「悲三昧者，憶念身，眾生攀緣，不害想，救拔相，愍惻性。

[0317b04] 「喜三昧者，憶念身，眾生攀緣，樂著想，愛樂相，常慶喜性。

[0317b06] 「捨三昧者，憶念身，眾生攀緣，無瞋喜想，常捨相，無功用性。

[0317b08] 「念佛三昧者，法性身，形像攀緣，色處想，愛敬相，歡喜性。

[0317b10] 「念阿那波那三昧者，以身為身，念為攀緣，不住想，冷熱相，生滅性。

[0317b12] 「善男子！如是第一義諦四禪滅空三昧三摩跋提，依阿那波那念。何謂阿那波那念？阿那言入息，波那言出息，念謂心法。

[0317b15] 「善男子！彼入息出息當修，修已身猗心亦得猗。當云何修？一者、數；二者、隨順；三者、止住；四者、觀相；五者、轉還；六者、快淨。

[0317b17] 「數有二種作：一者、依彼除覺觀；二者、取出入息相。

[0317b18] 「隨順亦二種作：一者、依出除覺觀；二者、取入息相。

[0317b19] 「止住亦二種作：一者、示現出入息漸漸減盡；二者、安住三昧。

[0317b21] 「觀相亦二種作：一者、示現出入息漸漸減盡；二者、觀察心心諸法，種種別異處處止住。

[0317b23] 「轉還亦二種作：一者、息三種受；二者、止三種行，以此得淨空三昧。何者為空三昧？見諸法無命，觀諸法無主，於彼得住七種空。何者為七？所謂陰空、界空、入空、諦空、因緣空、法空、性空，是名空三昧。住是空三昧則增長因緣息，增長因緣息則事休息，事休息故則道休息。

[0317b29] 「善男子！此是菩薩摩訶薩第四禪不可得無言說得第一義諦三昧，非聲聞辟支佛境界，菩薩摩訶薩得禪定處，畢竟不墮聲聞辟支佛地，能滿六波羅蜜，於七日夜成熟無量億那由他百千眾生，天、龍、夜叉乃至迦吒富單那等，何況能多日夜，隨其所有國土城邑，有如是等住第一義禪！

[0317c06] 「菩薩摩訶薩於彼國土，有十二種功德利益。何等十二？一者、於彼世界國王不瞋惱，婆羅門不瞋惱，沙門不瞋惱，毘舍不瞋惱，首陀不瞋惱，男夫婦女、童男童女及畜生類禽獸等不瞋惱；二者、於彼國土他方怨敵不來侵國兵杖不起；三者、於彼國土無賊寇無欺詐無矯誑；四者、於彼國土惡人不入無諸疫病，唯除四大相違病者，終不橫死除自報盡；五者、於彼國土亦無非時風雨寒熱；六者、於彼國土一切眾生無有瞋惡急躁麁獷，顛倒見取為癡所覆，天、龍、夜叉、羅剎、阿修羅、鳩槃茶、餓鬼、毘舍遮、富單那、迦吒富單那，師子、白象、虎豹、豺狼、毒蛇、蝮蝎；七者、於彼國土亦無蚊虻、惡蠅、虱蚤、鼨鼠、野狐、訓狐、兔梟及以鷹鷂，并餘傷害食苗稼蟲；八者、於彼國土花果美味皆悉甘脆，無苦辛澁無味等物，亦無飢饉，果藥豐饒；九者、於彼國土大地平正無有曠野高下嶮難，地無鹽鹵亦無坑澗，花果樹林常得青翠扶踈蔚茂，是故眾生不乏衣食，所須常得饒益安樂；十者、於彼國土人無怨讎鬪諍毀訾亦無言訟，皆生慈心、利益心、同心、喜心、施心、戒心、忍心、精進心、禪定心、智慧心、求法心、不違反心，勤求三乘心，求解脫心、知足心，唯除過去諸不善業怨讐心等；十一者、於彼國土當得諸佛住世，若無諸佛有緣覺住，若無緣覺有聲聞住，若無聲聞有五通仙住，於彼國土常有如是應受供人；十二者、於彼國土無惡名稱不可樂聲，所謂謫罰聲、鬪訟聲、獄繫縛聲、殺害聲、著鎧甲聲、捕獵聲、偷盜聲、罵詈聲、期剋聲、儉聲、飢饉聲、少衣服聲、欺陵聲、病聲、邪婬聲、妄語聲、兩舌聲、麁獷語聲、綺語聲、貪聲、瞋聲、歸依惡天神聲。

[0318a09] 「於彼國土常無如是諸惡邪聲，常有如是好聲滿足。所謂三寶聲、三律儀聲、四梵住聲、四攝聲、六波羅蜜聲、無生法忍聲、登祚聲、不受後有聲、降魔聲、轉法輪聲、降法雨聲，於彼國土以此諸聲常得充滿。修第一義禪菩薩摩訶薩，隨所住處於彼國土諸眾生等，皆得趣向無上菩提，於三界中聲震於世。

[0318a16] 「若有菩薩摩訶薩欲得速滿六波羅蜜，及欲成熟無量無數萬億眾生速成阿耨多羅三藐三菩提，當詣閑林於四聖種相應而住，如是菩薩摩訶薩以第一義諦得八地智。」

[0318a20] 爾時，世尊欲重明此義而說偈言：

「月藏問尊天人師，　　願為我說上月語，
　云何菩薩住蘭若？　　云何修習第一義？
　云何於彼得如月？　　與義相應無礙智，
　能成無數億眾生，　　亦能速滿於六度，
　斷除煩惱及諸行。　　佛說修習第一義，
　見三界苦煩惱火，　　老病憂悲死熾然，
　於諸眾生生憐愍，　　速捨愛取攝因緣，
　憙樂聖種住蘭若，　　於第一義常相應。
　修諸禪者捨六根，　　亦捨愛取陰界入，
　三界境界愛盡除，　　遠離三世及斷常，
　於禪損減盡不念，　　是人得離黑白塵，
　亦離明闇諸分別，　　亦常修習第一義。
　捨離陰界住菩提，　　於諸世間得如月，
　國土眾生息驚怖，　　猶如滿月照世間。
　如是眾生得安樂，　　如月性冷焱光明，
　於諸國土惡聲息，　　如是功德亦如月。
　若人修習第一義，　　微妙音聲滿世間，
　儉病鬪諍悉休息，　　令諸眾生向菩提。
　信順忍成第一義，　　悟無生忍亦復然，
　亦以此成無礙智，　　亦能速滿於六度，
　亦以此法成眾生，　　亦以此法速成佛。
　聲聞不善處，　　顛倒亦應離，
　地界不分離，　　堅重碎壞性，
　水界不分離，　　希潤枯竭體，
　火界燒煮熟，　　熱想盡滅性。
　諸陰是愛性，　　因緣得休息。
　空有於七種，　　法物令開現，
　無相除渴愛，　　休息於諸結，
　捨諸集因緣，　　皆以無願力，
　修習因緣起，　　唯是緣覺乘。
　大乘諸眾生，　　修行諸梵住，
　安般念三昧，　　開示於身心，
　心能住無事，　　休息三種取，
　不可得言說，　　是名第一義，
　非彼二乘地，　　安住此實際。
　若以此三昧，　　成熟無數眾，
　名稱滿於中，　　是人速成佛。
　是故若欲滿，　　檀等波羅蜜，
　及欲成佛道，　　常樂阿蘭若。
　若常樂蘭若，　　修諸聖德行，
　速捨諸緣礙，　　得成佛菩提。」

[0318c04] 爾時，世尊說是第一義時，於彼眾中五百七十菩薩摩訶薩，曾於過去修此法者，一切皆得無生法忍。復有六十百千頻婆羅菩薩摩訶薩，曾修此法，彼等皆悉於十地行得自然智。復有六十百千那由他頻婆羅眾生，曾於過去修四梵住及四無礙，彼等皆得月藏三昧自然成熟得八地智。復有八萬四千比丘，得盡諸漏心得解脫。如恒河沙數諸眾生等未發無上菩提心者，皆於阿耨多羅三藐三菩提得不退轉。

大集經卷第四十八

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA