大方廣佛華嚴經隨疏演義鈔卷  第八十七
唐清涼山大華嚴寺沙門澄觀述

[0675b21]  疏。第三具足優婆夷寄無違逆行。忍順物  理名無違逆。疏又表忍必自卑下。上直約  善友依報釋。此下約表位釋。忍必謙卑卑
而不可逾。故小而大容。上通三忍法忍同  如。即諦察法忍。內空外假者埏埴以為器。  當其無有器之用即假能用。即空能大無  有不成於空故。故因外假而內有所用。
故老子云。有之以為利。無之以為用。無  空不成於假。故空能多容。此二無二中道器  也。疏二乘雖然不立忍名義如玄中。疏約
事如受乳糜者。即世尊初成道。受二牧牛女  所有乳糜。亦如前引。約法飡上品寂滅忍  者。上品屬佛故如十忍品。疏淨名香積與
此大同者。謂受食已得聖果等故。然淨名  有二處文。一香積品中取飯來竟。維摩詰  語舍利弗等諸大聲聞。仁者。可食如來甘  露味飯。大悲所熏。無以限意食之使不
消也。生公釋云。以其向念故教食也。亦欲  因以明食之為理。泥洹是甘露之法。而食  此食者必以得之故。飯中有甘露味焉。大
悲所熏者。使人得悟為外熏義。豈曰食能  大悲力焉。然則飯之為氣大悲熏也。無以限  意者。飯出大悲即無限矣。而限言少者則
不消也。釋曰。此乃以悲熏食得涅槃果。以  果詺因為甘露味。未言食即表於涅槃。若  即食為涅槃之理。義則善成。二菩薩行品。
因淨名文殊禮覲世尊。阿難怪問。今所聞  香昔所未有是為何香。佛言。是彼菩薩毛  孔之香。身子亦言。我等毛孔亦出是香。問
其從來。云食是香飯。阿難問淨名云。是香  氣住當久如。維摩詰言。至此飯消。曰此飯  久如當消。曰此飯勢力至于七日然後乃
消。又阿難。若聲聞人未入正位。食此飯者  得入正位。然後乃消。已入正位得心解  脫。若未發大乘之意至發意乃消。已發  意得無生忍。已得無生忍至一生補處。皆
有食此飯者然後乃消。譬如有藥名曰  上味。其有服者諸毒滅已然後乃消。此飯  如是。滅除一切諸煩惱毒然後乃消。彼疏  廣釋相竟。問云。香飯是色法。云何斷惑。遠
公釋云。由大悲香飯不思議力所以能斷。  如輪王有一寶床聖王居上。即能離欲逮  得四禪玉女。雖見如觀佛像不生欲心。  況佛菩薩所受境界。如華手經說。菩薩有一
照法性冠。著此冠時一切諸法悉現在心。  諸事亦爾。楷公云。雖有此釋道理不然。  豈有色法性能斷惑。但以香飯資發觀智  能斷煩惱。非是食體即能斷惑。釋曰。此亦
諸古德意並未愜當。且約勝緣以解香飯。  不知香飯以表法門。是以生公稍近於理。  故云七日消者不過七日。一生補處即七  日之內必有所得矣。然一食之悟亦不得
有二階進也。今止一生補處者。顯佛無因  得也。無生菩薩及正位之人。豈得假外方  得進哉。而今云爾者。以明此飯為宣理之
極。備有其義焉。釋曰。此以有表理意也。然  淨名中食意通理智大悲。甘露味飯即三德  涅槃。涅槃經中亦以涅槃將喻甘露。其飯香
氣即表大悲。從體起用熏眾生故。今此寄  位故表於忍。忍通五忍無法不攝。能忍是  智所忍是理。廣說利他大悲熏也。然淨名
云。得忍則消。亦該五忍之意。不為此釋殊  為淺近。疏第四明智居士寄無掘撓行者。  懃無怠退故。疏同四住中生者。四住生聖
教家。以三賢十聖大類相似。故前同四住  後同四地。疏食有五果者。即涅槃第二如來  告純陀云。我今施汝常命色力安無礙辯。  由施於食益命益色益力益安益辯才
故近得此五。由是無常終得常五。並如  迴向品中已釋。今此具配。疏第五法寶髻寄  於無癡亂行者。以慧資定靜無遺照。動不  離寂名無癡亂。疏尋教得解即教四門等
者。但約詮旨以為二種四門。亦約教為信  行。約理為法行。若準新經言面各二門故  有八門。則亦可即就四門存泯不同以為  八耳。如一有門見心妙有。而入法界則是
有門。若取於有即拂有相名非有門。此有  中有二矣。二空者知法空寂即是空門。以  空為空門。便權說非空門。三若謂妄惑本  空真智不空。即亦有亦空門。謂有二體斯
門亦權。故說妄因真立妄無妄源。真對妄  宣真非真矣。則雙存兩亡。則為亦有亦非有  亦無亦非無門。四若謂欲言其有無相無
名。欲言其無聖以之靈。為非有非無門。若  滯雙非未逃戲論。故復拂之此雙非門。為  但是遮為有所表。但遮同無。有表同有還
成有無故。此雙非言思亦絕。名非非有非  非無門故有八門。得意為門失意此八亦非  門矣。疏第六普眼長者。寄善現行者。慧能
顯發三諦之理般若現前故。疏無量有二下。  疏中先釋無量。後知見下釋知見。於中亦  二。先別依法華論。後通即般若論。論云。如
來悉知是諸眾生便足。何故復說如來悉見  是諸眾生。若不說如來悉見是諸眾生。或謂  如來以比智知。恐生如是心故。若爾但  言如來悉見是諸眾生便足。何故復說如來
悉知是諸眾生。若不說如來悉知是諸眾生。  或謂如來以肉眼等見。為防是故說知見  二語。功德施論上卷云。何故知見俱說耶。為
開顯一切智故。此復云何。貴於諸境界耶。  然現覺非如比智見煙知有火。不能照  了故諸相差別。亦非如肉眼見麁近細種。  遠處即不能知。但隨他說或如彼。故智論
二十九。明十八不共法解脫無減中。問曰。  解脫知見者。但應言知。何以復言見。答曰。  言知言見事得牢固言。如繩二合即為
堅。復次若但說知即不攝一切慧。如阿毘  曇所說。慧有三種。有知非見。有見非知。  有亦知亦見。有知非見者。盡知無生智五
識相應知。有見非知者。八忍世間正見五邪  見。有亦知亦見者。餘師諸慧若說知謂不  攝見。若說見則不攝知。是故說知見則  具足。復次如從人讀誦分別籌量是名知。
自身得證是名見。譬如耳聞事尚有疑是名  知。親自目覩了了無疑是名見。解脫中知  見亦如是差別。瑜伽八十六云。問知見有何
差別。答照過去及以未來非現見境此慧名  知。照現在境此慧名見。又所取為緣此  慧名知。能取為緣此慧名見。又聞思所成  此慧名知。修所成者此慧名見。又能斷煩
惱此慧名知。斷煩惱已能證解脫此慧名  見。又緣自相境此慧名知。緣共相境此慧  名見。又尋求諸法此慧名知。既尋求已伺  察諸法此慧名見。又緣無分別影像此慧
名知。緣有分別影像為境此慧名見。又有  色爾焰影像為緣此慧名見。無色爾焰影像  為緣此慧名知。釋曰。爾焰為所緣也。成實
論第十九見知品云。問曰。正見正知有何差  別。答曰。即是一體無有差別。正見二種世  間出世間。世間者。謂有罪福等。出世間者。
謂能遍平等平等。諸諦正智亦爾。乃至問曰。  經中說知者見者。則同漏盡有何差別。答  曰。若智初破惑名知。入諸位已名為見。始
觀名知。達了名見。有如是深淺等別。俱舍  二十六。通明忍智見別。論云前品初。說依  法忍法智於後復說正見正知。為有忍非
智耶。為有智非見耶。頌曰聖慧忍非智。盡  無生非見。餘二有漏慧皆智六見性。釋曰初  句及第三句餘二字明無漏慧。有漏已下明
有漏慧也。聖慧忍非智者。聖慧忍謂見道中  八忍也。忍非智性決斷名智。忍起之時與  非得俱。未成決斷故不名智。盡無生非  見者。盡無生智不名為見。推度名見此之
二智。已息求心非推度故。故不名見。餘二  者餘無漏慧皆通知見二性。已斷疑故推度  性故。有漏慧皆智六見性者。諸有漏慧皆智
性攝。於中唯六亦是見性。謂身見等五及世  間正見。如上聖慧及有漏慧皆擇法故並通  性攝。大婆沙九十五論云。應具分別見智慧
三自性差別。云何為見。答眼根五見世俗正  見學無學見。問何故眼根說名為見。答由  四事故。一賢聖說故。二世俗說故。三契經說  故。四世現見故  (云云)
。問何故此五說名為  見。答以四事故。一觀視故。謂能觀視所  應取境。二決定故。謂能決定所應取境。三  堅執故。謂於自境堅固僻執。非聖道觀不
能令捨。四深入故。謂於所緣銳利深入如  針墮泥。云世俗正見者。謂善意識相應慧。  是見性故說名為見。學見者謂學有漏慧。
無學見者謂無學正見。此二俱是見性故名  為見。五見為境如陰夜見色。世俗正見於  境如晴夜見色。有學見於境如陰晝見色。  無學見於境如晴晝見色。云何為智。答五
識相應慧除無漏慧。餘意識相應慧。五識相  應慧有三種。一善二染污三無覆無記。餘論  說諸見是智斷。應作四句。有見非智。謂眼
根及無漏慧。忍有智非見。謂五識身相應慧  盡無生智。餘五見及世俗正見。餘意識相應  有漏慧。有見亦智。謂五見世俗正見。除無
漏忍及盡無生智。餘有漏慧即學八智及無學  正見。此無漏慧及前五見。世俗正見皆具見  智二種相故。第三句攝有非見非智謂除
前相。相謂所有所有若名若法。是前三句所  表皆名為相。除此餘法為第四句義次廣前  來一經頻有。無厭繁文。疏眷屬般若者。然
般若有五。一實相般若即所證理。二觀照般  若即能證智。三文字般若即能詮教。古唯有  三新說有五。加四境界般若。實相唯悟
真境兼後智體。今境界通事六塵之境皆為  境界。五眷屬般若即與慧同時諸心心所。今  此具五城為實相。長者為觀照。釋無量中
已有境界。今有眷屬文字通四。疏別明十  度之因感十身果。疏中但案文直釋。此十  亦即菩提願等如來十身。一施度即相好莊  嚴身。二戒獲意生身以遍至故。三忍獲威
勢身。四進策萬行故成菩提。五禪獲福德  無等。六顯法身。七成化身。八亦成願身。九  還成力持。十亦成智身。後一總淨十身。疏
第七無厭足王寄無著行者。方便涉有不  迷於空。事理無滯不捨不受故名無著。疏  先念教成益有十七心。初歡喜為總餘十  六別。一淨信者信樂聞法。二下化上求。三法
樂怡神。四勇求進趣。五欣慶所得。六悲智  雙流。七不取不生。八以德嚴飾。九不著萬  境。十不礙起修。十一物我齊均。十二不被
心使。十三無住而住。十四稱理普周。十五  見佛相嚴。十六不捨佛智。疏後行深玄中。  疏文有五。一總標令信。二然善財下徵其
疑心。三逆行下出其疑意。四貪益下通其伏  難。五言深玄下。示其深玄先標後證可知。  疏第八大光王寄難得行者。無障礙願力乃
能得故。疏二十八相因未滿者。未見經論  應闕無見頂及眉間白毫梵音廣長舌。以  善生等經校量最勝故。謂三十相不及毫相。  三十一不及烏瑟尼沙。總合不及如來胸
中所出梵音義。合將二十九相以校白毫。  三十中一是梵音故。長舌無文義為勝爾驗  之。疏第九不動優婆夷寄善法行說法授  人動成物軌。思擇修習一切法故。疏五中
初二所持內德等者。然此五法即下因中所  念五事。謂思惟如來福德智慧。皆悉清淨總  持三昧。不可思議神通自在辯才無礙。謂思
念何因得斯五德。彼佛便教發十種心。一  謂應發不可壞心滅諸煩惱。二應發無  能勝心破諸取著。三應發無退怯心入深  法門。四應發能堪耐心。救惡眾生。五應發
無迷惑心。普入於一切諸趣受生。六應發  無厭足心。求見諸佛無有休息。七應發  無知足心。悉受一切如來法雨。八應發正  思惟心。普生一切佛法光明。九應發大住持
心。普轉一切諸佛法輪。十應發廣流通心。  隨眾生欲施其法寶。釋曰。十中初二成其  所念福智故。今得第一難摧伏智慧藏解
脫門。疏已取下佛教以釋其相。下四亦爾。  次以第三無退怯心。酬其所念總持故。今  得第三一切法平等總持門。三以第四救惡
眾生。及第五諸趣受生示神通因。今得第  二菩薩堅固受持行門。遍生五趣救惡眾  生。是大神通是菩薩行。四以第六求佛無厭。
第七受法無足心酬其三昧。今得第五求一  切法心無疲厭三昧門。五以後三示其辯才  無礙因。今得第四照明一切法辯才門。在文
可知故。疏取下十句示因。釋今所得五法  之果。而念福德含在智慧之中。其下釋十  法中。方云上來已取十句釋五法門。但與  下念五法不次顯無優劣故。疏正明發心
堅固者。即前五果之因。一求佛智慧即求  法三昧。二求佛十力即求智慧。三求佛辯  才。四求佛光明。即是總持。總持以慧為體
故云光明。餘皆堅固受持行願。發是心已下  總結堅固。疏第十遍行外道寄真實行。智度  已圓稱於二諦。言行不虛故名真實。大文
第四。疏今初青蓮華長者寄救護等者。大悲  增上救護眾生。大智無著離眾生相。悲智無  住以立此名。疏迴向實際義通廣大者。佛
境方窮橫周法界眾生界故。疏上四各有事  理思之者。如一知香體異約事可知。約  理者如燒香。謂以智火發揮萬行普周遍  故。塗香者以性淨水和之飾法身故。末香
者以金剛智碎令無實故。即以智及性淨  等為生處也。如第二約類辯異。言約理  者香即習氣行。天之因是天習氣熏灼成果  故。亦是道習從天而來好光淨等餘類例。
然三知力用者。上二約文但約世香而含  約理。此則文自具二。如厭有為等約事。治  諸病者白檀治熱。熏陸治冷約理即諸對  治行。所謂慈悲不淨觀等斷諸惡者。如安息
香能辟惡邪。正見智慧無惡不斷。又十善  行等。生歡喜香。如沈檀等即稱根器行施  悅自他等。增煩惱香如蘭麝等。謂愛染行  如有漏定增愛味等。滅煩惱香如牛頭旃
檀。先陀婆等。即諸智忍等。令於有為生愛  著等唯約理說。此即人天勝因厭離有為。  即無常等捨憍逸香。無我忍辱。不放逸等。發
心念佛香。讚佛功德說淨土行等。證解法  門深觀行等。聖所受用即觀真如。無分別等。  一切菩薩差別者。三賢十地所修勝劣等。一
切菩薩地位香者。所證如智有淺深等。疏  二人間有下疏文有二。初釋象藏。後釋餘  九。前中有二。先就事釋可知。後若就菩提
心下二約法。似如來藏即是形相。似如來藏  本覺真心。性德圓備稱理發心故似也。二  因善惡相攻而生。即同因龍鬪生故。六波羅
蜜經云。善惡互相熏猶如二象鬪。弱者去無  迴。妄盡無來去。起信云。真如熏無明故能  發心厭求。三若一發下。出現四霔法雨。是成
就五心所及下清淨。六得法喜樂即安隱。七  離惑業苦即方便。八展轉興慈即境界。九志  願純淨即威德。亦業用通前七。疏餘之九
下。二釋餘九言次五如次五分法身者。戒  定可知。三王及四兵皆騰空者。慧證空故。  四心念於佛脫五欲故。五集聽法是知見  故餘可思之。疏第二婆施羅船師至寄不
壞迴向者。得不壞信十種善根而迴向故。名  為不壞。疏佛道為高下。新譯此有十事五  對。今經但有四對闕第四安危。疏但略示  其相而未言等者。等於餘義具說觀相乃
有多意。一不壞相則五是可依五不可依。二  不壞性則不見高卑。無夷險等一無高卑。  是故經云。不見一法是佛法者。不見一法
非佛法者。故金剛云。是法平等無有高下。  二住正道者。則不分別是邪是正。三不見  業惑以為所斷。不見智慧以為能斷。非有  煩惱非離煩惱。四不見生死為雜亂。不
見涅槃為寂靜。生死涅槃二際無差故無  安危。五無大小三乘及一乘。非乘我所說  故三性及相雙俱不壞。則雖無高下不壞  高卑。無高無卑為真高等。一一契中上三
即三觀意。四者以無所得而為方便。一時  具觀一具一切方真觀矣。疏若佛法海者。  準下推勝乃有多海。略舉其二餘例可知。
疏色無色等依識心定。劫數淺深者。沈空滯  寂即漩澓義。無色初二萬後後二二增。非想  八萬劫為深。二萬即為淺。色無晝夜殊。劫
數等身量則初禪最淺上上漸深。未有無  相皆識心定故為心識相也。疏有方便為  堅等七地已說。疏又謂修行有住無住者。上  約外境世之八風。此約正修無住為順出
離。有住為逆。又有住則順生死流。無住反  此。疏若開第三第五各三者。三中三者。一漩  澓淺深。二波濤遠近。三水色好惡。五中三者。
一知其船鐵木堅脆機關澁滑。二水之大小。  三風之逆順。此二各三為六并其餘三為  九。如是已下總結為十。可行則行可止則  止。雖是總結義當一故。疏第三無上勝長
者寄等一切佛迴向者。謂等同三世一切如  來能迴向道所迴向善故。以得勝通下釋名。  此約得法釋等。於下約寄位釋。疏由等  諸佛不見美惡者。彼經云。如是修學迴向
道時見一切色乃至觸法。若美若惡不生  愛憎。心得自在無諸過失。廣大清淨歡喜  悅樂。離諸憂惱身心柔軟。諸根清涼是也。  疏第四至一切處善友者。謂以大願力令
其善根。所成供等遍一切故。疏一無漏  林樹等者。多是淨名佛道品偈云。總持之園  苑無漏法林樹。覺意淨妙華解脫智慧果。八
解之浴池定水湛然滿。布以七淨華浴此無  垢人等。疏此云水天者。總持教中有此天  也。疏初地證發心者。疏中隨難但釋二句。  今當略釋二地三聚圓滿故。三地修八禪
故四地無行無生行慧光故。五地如疏。六  地般若現前遍照普得故。七地有中殊勝行。  修習一切菩提分故名普莊嚴。八地得無  生忍。於三世間皆悉自在。得忍如空念念
入法流故。九地以無所得而為方便力度  偏增。具足辯才演一切法為莊嚴故。十地  十障已摧十度已滿三祇已圓故。疏智論第  八一切三昧皆入中者。論有喻云。譬如大
海。謂若百川歸大海故。又云有人言。王三  昧者。在第四禪故。有人云。佛三昧誰能  知相。一切佛法一相無相無量無數不可知
唯佛能知。佛神足持戒尚不可知。況復一  切三昧。釋曰。此但歎勝耳。疏第五無盡功  德藏由迴向力能成無盡功德藏故。疏第  六入一切平等善根迴向善友者。事理無違
皆入等理故。疏楞伽云。無有涅槃佛等者。  即是經初。大慧讚於如來具知三性以成  三身。初有四偈。明了遍計依他。謂世間離
生滅等。十忍品已引。今此即歎具於圓成。  云一切無涅槃無有涅槃佛。無有佛涅槃。  遠離覺所覺。若有若無有是二悉俱離。牟尼
寂靜觀是則遠離生。是名為不取今世後世  淨。有二偈半。大雲解云。初一偈令了一  如。謂此約無願觀以顯圓成。無涅槃佛故
無願矣。初句謂色心等一切法中無得涅槃。  以一切法本性如故。若得涅槃。是斷常見。  滅法是斷。證得是常。次二句既無涅槃云何
有佛。故下經云。見斷煩惱而得成佛。此  則名為壞佛法者。煩惱與佛性寂滅故。三  四句中所覺如故無有涅槃。能覺如故無  有得佛。離覺所覺混同一如。釋曰。然上所
解。理則盡矣。而消文未妙。今謂初句遣所  證涅槃。次句遣能證之佛。第三句無能所契  合。第四句總結所由。由離能所故皆無矣。
無即空義。同一如矣。次若有下兩句明不生  二見。正顯圓成遠離見過。前偈破執此顯  不著。初句人法是有無我是無。二障是有無
相是無。涅槃及佛此則是有。離覺所覺此則  是無。皆成見過義須離之。故云是二悉俱  離。後一偈明牟尼正觀。此歎世尊寂靜功
德。了一切法本來寂靜。無有一法而是生  者。生見既亡不生。豈有無生無滅。故無可  取亦無可捨。非染非淨故二世淨。今初但  引二句足證不般涅槃耳。疏佛種從緣起
佛緣理生者。上句是法華經。下句是生公釋。  古有二釋。並如前引。今引生公。正順經中  佛種無盡之言。其即是常身法身亦涅槃文。
涅槃二十三云。又善男子。斷煩惱者不名  涅槃。不生煩惱乃名涅槃。諸佛如來煩惱  不起是名涅槃。所有智慧於法無礙是為  如來。非是凡夫聲聞緣覺菩薩是名佛性
如來身心智慧。遍滿無量無邊阿僧祇土。無  所障礙是名虛空。如如常住無有變易名  曰實相。以是義故如來實不畢竟涅槃。釋  曰。此皆明無永滅之涅槃與是常住真實
涅槃矣。疏第七等隨順一切眾生善根者。  謂以善根等心順益諸眾生故。疏文有四。  一略釋名。二在補怛下略釋處。三又觀自
在下廣釋友名。四文中下釋文。今初。三業  歸向。如下別中六通赴緣者。謂天眼遙觀。  天耳遙聞。他心遙知。神足速赴。宿命知其
可度。漏盡令其解脫。攝謂攝受。利謂利樂。  並如下經。由此下釋寄位名。疏又觀自在  下。三廣釋中三。初雙標二名二。梵云下雙
釋二名。三隨字別釋。二中有五。一以梵言  輕重分成二名。二而法華下成觀音義。即  彼經最初。答無盡意。佛告無盡意菩薩。若
有無量百千萬億眾生受諸苦惱。聞是觀  世音菩薩。一心稱名。觀世音菩薩。即時觀  其音聲。皆得解脫。釋曰。上即總意亦兼心
語。三若具三業下成自在義。亦彼經文初標  故。彼經下出三業相。初一語業。稱名除七災  者。經云。若有持是觀世音菩薩名者。設入
大火火不能燒。由是菩薩威神力故  (其一)  若  為大水所漂。稱其名號。即得淺處  (其二)  若  有百千萬億眾生。為求金銀瑠璃硨磲碼碯
珊瑚琥珀真珠等寶。入於大海。假使黑風吹  其船舫。漂墮羅剎鬼國。其中若有乃至一  人。稱觀世音菩薩名者。是諸人等。皆得解  脫羅剎之難。以是因緣名觀世音
(其三)  若復  有人臨當被害。稱觀世音菩薩名者。彼所  執刀杖。尋段段壞  (其四)  下取意引上。一火不  能燒。二水不能漂。三惡風不吹。四刀杖段
壞。五惡鬼莫視。六枷鎖離身。七怨賊解脫。  二身業。禮拜滿二願者。謂設欲求男。便生  福德智慧之男。設欲求女。便生端正有相
之女。三意業。存念淨三毒者。若有眾生多  於婬欲。常念恭敬觀世音菩薩。便得離欲。  若多嗔恚多癡准例上貪。斯即三業歸向
也。彼經略舉。若準下經及彼偈文。危苦眾生  多應時權救斯為自在。四而今多下。結成  觀音也。今取下結成自在。上通相釋。疏然
觀即下。第三隨字別釋。言觀即能觀者顯  屬菩薩。通一切觀者。即智者意。然彼繁博。  今取意釋。謂三業歸依觀通心眼了見諸
相而無所著。徹見體性空無障礙。一切種  智圓頓觀察。故經云。真觀清淨觀。廣大智慧  觀。悲觀及慈觀。常願常瞻仰。無垢清淨光。慧
日破諸暗。能伏災風火。普明照世間。皆是  觀義。言世是所觀。通一切世者。世略有三。  謂三世間。若山若水懸崖邃谷畏難之處器
世間也。無量眾生即眾生世間。亦觀佛會所  有眾生。常在一切諸如來所。即是觀察智正  覺世間。從若云自在下。案文就義自在則
寬直。就名言自在却局闕所觀故。然有能  觀必有所觀。不爾於何而得自在。能所無  二不壞能所。一觀一切觀。無觀無不觀。為
真觀矣。疏又令歸向本所事者。本事即阿  彌陀故。念誦者令先稱本師之名。頂上化  佛即是彌陀故。疏又門即普門普門示現曲  濟無遺故者。以普門字釋經行門普門之
名。即法華經觀音品目曲濟無遺。是生公釋  具云。曲濟無遺謂之普。從悟通神謂之門。  天台智者說有十普。一慈悲普。二弘誓普。
三修行普。四離惑普。五入法門普。六神通普。  七方便普。八說法普。九成就眾生普。十供養  諸佛普。此十一一稱實普周。今經下文業用
之中略列十一門即十一普也。疏然大聖久  成正覺者。即千手千眼陀羅尼經。依無量壽  經繼無量壽當得作佛。號普光功德  山王佛。亦迹門爾。疏方法華經三十五應者。
即無盡意問云。觀世音菩薩云何遊此娑婆  世界。云何而為眾生說法。方便之力其事云  何。佛告無盡意。若有國土眾生。應以佛身
得度者。即現佛身而為說法。二辟支佛。三  聲聞身。四梵王。五帝釋。六自在天王。七大  自在天王。八天大將軍。九毘沙門。十小王。
十一長者。十二居士。十三宰官。十四婆羅門。  十五比丘。十六比丘尼。十七優婆塞。十八優  婆夷。十九長者婦女。二十居士婦女。二十一
宰官婦女。二十二婆羅門婦女。二十三童男。  二十四童女。二十五天。二十六龍。二十七夜  叉。二十八乾闥婆。二十九阿修羅。三十迦樓
羅。三十一緊那羅。三十二摩睺羅迦。三十三  人。三十四非人。三十五執金剛神。皆如初句  次第義加。以長者居士宰官婆羅門。共一即
現婦女身而為說法故人謂之三十二應。  理實四類。各各不同故。妙音中云或現長者  居士婦女身。或現宰官婦女身。或現婆羅門
婦女身。明知四類有四婦女。況妙音中有轉  輪王及菩薩身。又加地獄餓鬼畜生及諸難  處。皆能救濟豈無彼身。則三十五亦未為  盡。若開四婦女各成二人以妻女別故。
則此已有三十九矣。明知觀音諸大菩薩。各  能萬類之化皆略舉耳。疏但是此中或現色  身及說法耳者。以三十五應皆云即現其身
而為說法。具如初一。明知通是此二義耳。  疏皆五怖畏中事者。準十地論五畏攝諸  畏故。若是新經下文有頌一一具頌此十八  怖。法華觀音偈中亦不離此怖。恐繁不
引。今略明五攝然五多約果略由二因。一  邪智妄取我見愛著故即不活惡名死畏之  因。二善根微少即大眾威德及惡道畏因。今  此十八有通因者然險道有二。若世險道
即不活及死畏攝。若惡道因為險即是邪智。  熱惱有三。一失財熱惱。不活畏攝。二處眾  熱惱。即大眾惡名畏攝。三毒熱惱。即是畏
因。迷惑有二。若迷惑方隅等。即眾熱惱不  活畏攝。若心迷惑。大眾畏因繫縛。亦是不活  畏攝。殺害死攝。黑暗遷移乃有二意。現暗遷
移皆不活攝。惡趣黑暗三塗遷移即惡道畏  攝。愛別離怖正唯死畏兼及不活怨憎會怖。  正唯惡道。亦兼不活逼迫身怖死及不活。逼
迫心怖大眾威德及惡名攝。其憂悲怖死及  不活二畏之相。亦通餘三。疏即能離因者。謂  三業歸依我之三業。能令解脫令住正念。
即無我我所及邪智故。第八正趣菩薩寄  真如相善友者。謂善根合如成迴向故。  第九無縛無著者。謂不為相縛不為見  著。作用自在故名解脫。第十入法界無量
者。等以法界善根迴向法界故。

大方廣佛華嚴經隨疏演義鈔卷第八十七

* * *

【經文資訊】大正藏第 36 冊 No. 1736 大方廣佛華嚴經隨疏演義鈔  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
