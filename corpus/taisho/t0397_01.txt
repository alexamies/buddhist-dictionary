大方等大集經卷第一

北涼天竺三藏曇無讖於姑臧譯

瓔珞品第一

[0001a07] 如是我聞：

[0001a07] 一時，佛在王舍城耆闍崛山中，往古諸佛本所住處大塔之中——諸大菩薩之所讚歎，其地潔淨微妙，最勝諸佛法座；諸天、龍、鬼、乾闥婆等常行稱詠，又能增長無量善根；常有諸佛微妙光明，成就無量無邊功德，具足諸佛所行之處。如來得成菩提道已，轉妙法輪，調伏無量無邊眾生，於一切法而得自在。世尊逮得一切法中無礙智慧，能善分別一切眾生諸根利鈍，永斷一切煩惱習氣，不待莊嚴了知諸法，與大比丘僧六萬八千，一切調伏斷煩惱習氣，皆是佛子善解深義，悉是福田能斷諸有，得淨戒果不生不滅。

[0001a18] 復有無量諸菩薩僧，具無礙智甚深智無知智，大慈大悲降注法雨，能施一切甘露法味，於諸眾生等心如地，增長成就助菩提法。智慧光明能破黑闇，悉能照明善惡之道，能開眾生善心蓮華，能令眾生善根成熟，增長善芽乾煩惱海，具智慧翼遊空無礙，喻之如日；善能增損眾生善惡，喻之如月；為諸善本，如須彌山，至心寂靜修行梵行，不為世論之所動轉，安住無上出家之法，能見諸佛一切世界；積善法藏猶如大海，具足成就諸陀羅尼，寂靜聖行及大慈悲，清淨莊嚴定慧二目，久已遠離深法怖畏，無量劫中所修菩提，未畢竟者終不休息，成就菩薩所有功德，其名曰慧光無礙眼菩薩摩訶薩、見一切田莊嚴瓔珞菩薩摩訶薩、不斷如來性出世意菩薩摩訶薩、為諸眾生示現細行神足菩薩摩訶薩、無量樂說無礙神足幢名稱菩薩摩訶薩、淨眾光(丹云生)自在王菩薩摩訶薩、善能論解字義廣說論義神足菩薩摩訶薩、無量功德智慧莊嚴住菩薩摩訶薩，如是等菩薩摩訶薩，常與如來同止共住，如來常為分別宣說菩薩所行法門之法。

[0001b11] 爾時，如來成得佛道始十六年，廣知眾中多修梵行悉來大集，堪任受持菩薩法藏。爾時，如來即作是念：「我今當於如是無量象王眾中，宣說菩薩所行之法。先當示現諸佛如來大神通力，為諸菩薩令知諸佛深境界故。」

[0001b16] 爾時，世尊即入三昧，其三昧名佛境神通實見眾生。以佛功德威神力故，於欲色天二界中間出大坊庭，猶如三千大千世界，定慧二力之所成就，其處堪任佛所遊居，復出大光其明清淨，遍照十方諸佛世界，能令眾生得知足心，於諸天宮最為殊勝，能勸十方放逸菩薩。其坊四匝白瑠璃樹，真金為牆，功德寶室馬瑙垂簷，雜寶欄楯，白真珠網以覆其上，種種幡蓋以為莊嚴，眾香塗地燒散雜香，十方世界眾生所有上妙莊嚴悉於中現。安置無量百千萬億師子法座，其座各有無量雜色柔軟敷具，能令眾生歡喜愛樂。諸四天下各以七寶作四梯梐，金剛階隥廣十由旬，如其行時出微妙音。如四天下，三千大千世界亦復如是。

[0001c01] 爾時，世尊從三昧起，大千世界六種振動，亦放無勝最大光明。即與聲聞菩薩大眾，前後圍繞欲往彼坊。一切諸天尊重讚歎，香花、伎樂、塗末、燒香、曼陀羅花、摩訶曼陀羅花、曼殊沙花、摩訶曼殊沙花等以為供養，能動無量無邊世界，光明遍照無不大明，示現諸佛神通福德。

[0001c07] 當爾之時，耆闍崛山一切大眾忽然不現，蹬中階節上昇虛空。時無量億諸天龍等，及不護神、伎樂神、非天神、金翅鳥舞神、腹行神、嗜肉神、善餓鬼神、甕耳鬼神、住廁羅剎、厭人鬼、能狂鬼、影鬼、產乳羅剎、持髮鬼、常醉鬼，如是等眾悉侍從佛，以天香花、微妙天樂而供養之。

[0001c14] 爾時，四天王合掌長跪以偈讚佛：

「如來光明勝一切，　　能壞三惡道黑闇，
　今我歸依樂依止，　　薩婆悉達無上尊。」

[0001c17] 時四天王與諸天人偈讚佛已，尋侍佛後。

[0001c17] 爾時，帝釋與忉利天人，於其界次階上見佛，以天香華、微妙伎樂而供養之，以偈讚佛：

「如來具足六神通，　　所得大悲無能勝，
　以佛功德嚴十方，　　我今敬禮無與等。」

[0001c22] 時，帝釋與忉利天偈讚佛已，尋侍佛後。

[0001c22] 爾時，夜摩天王與夜摩天子，於其界次階上見佛，以天香花、微妙伎樂而供養之，以偈讚佛：

「無礙智慧無有邊，　　善解眾生三世事，
　一心能知無量心，　　是故稽首禮無上。」

[0001c27] 時，夜摩天王與夜摩天子偈讚佛已，尋侍佛後。

[0001c28] 爾時，兜率天王與兜率天子，於其界次階上見佛，以天花香、微妙伎樂而供養之，以偈讚佛：

「佛知諸法如幻炎，　　無受無作無字說，
　愍眾故說不可說，　　記說無我知法性。」

[0002a04] 時，兜率陀天王與兜率天子偈讚佛已，尋侍佛後。

[0002a05] 爾時，化樂天王與善化樂天子，於其界次階上見佛，以天花香、微妙伎樂而供養之，以偈讚佛：

「如來具足得十力，　　知諸法界如虛空，
　無色哀愍示形色，　　其心平等視眾生。
　如來常行世尊行，　　為眾生故行世行，
　開無分別諸法界，　　我今敬禮非天人。」

[0002a12] 時，化樂天王與諸天子偈讚佛已，尋侍佛後。

[0002a13] 爾時，他化自在天王與他化自在天子，於其界次階上見佛，以天香花、微妙伎樂而供養之，以偈讚佛：

「如戒而住寂靜地，　　修集無上三昧定，
　其智無礙無有邊，　　我禮畢竟解脫者。
　大慈大悲微妙語，　　真實能知道非道，
　勇健精進力無勝，　　我今敬禮無能動。
　常能修集三解脫，　　無能稱讚盡其德，
　烏雖不同金鳥飛，　　亦能任力而遊翔。
　我今如烏任力讚，　　唯願哀愍受微歎，
　不種不收其果實，　　不讚如來無解脫，
　憐愍為葉智慧花，　　三昧為鬚解脫敷，
　菩薩蜂王食甘露，　　我今禮佛法蓮花。
　大悲智慧光圓滿，　　能破眾生無明闇，
　其戒清淨眾樂見，　　我今敬禮佛法月。
　其心平等如虛空，　　香塗割刺心無二，
　能淨無量眾生垢，　　我今敬禮佛法河。」

[0002b01] 時，他化自在天王與諸天子偈讚佛已，即尋佛後。諸天各各讚歎佛已。

[0002b02] 爾時，如來示現無量神通道力，漸漸至彼七寶坊中，如四天下見佛上昇，三千大千世界所見亦復如是。爾時，世尊至寶坊中昇師子座，聲聞菩薩各各次第坐於寶座。

[0002b06] 爾時，世尊入佛三昧，其三昧名無礙解脫，一一毛孔放大光明，其數無量如恒沙等，照於東方無量世界，南、西、北方、四維上下亦復如是；地獄蒙光眾苦得息，其餘眾生除貪恚癡，慈心相向如父如子。

[0002b10] 爾時，以佛功德力故，其光明中說如是偈，為勸放逸諸菩薩故：

「如來精進無量邊，　　精進力過無量劫，
　誰能讚佛光明德，　　唯有十方諸世尊。
　為勸十方諸菩薩，　　樂於放逸不修禪，
　釋迦如來放是光，　　召諸菩薩集此界。
　成就具足佛十力，　　能破世界諸魔王，
　世法不污如蓮花，　　是其光明無有量。
　如來轉此無上輪，　　諸天世人所不能，
　為諸眾生轉法輪，　　如本十方佛所轉。
　如來今者集大會，　　難見猶如優曇花，
　若有信心成就者，　　悉為聽法至佛所。」

[0002b23] 是光明中所說偈頌，遍告十方，勸喻一切諸菩薩等，振動一切世界大地，普施一切眾生安樂，能淨一切眾生煩惱，破壞眾生無明癡闇；能蔽一切天魔宮殿，光遍十方還從頂入。

[0002b27] 爾時，東方有佛世界，名無量功德寶聚神通，有佛、世尊號淨大淨光七菩提分寶花無斷光王。彼有菩薩名諸法自在功德花子，遇斯光已，與十恒河沙等諸大菩薩，俱共發來至娑婆世界大寶坊中，見釋迦牟尼佛，頭面禮敬右遶萬匝，以妙香花而供養佛，即於佛前以偈讚曰：

「一切功德到彼岸，　　常為十方佛所稱，
　無礙名號遍十方，　　大慈大悲釋師子。
　如來法界無差別，　　為鈍根者說差別，
　宣說一法為無量，　　如大幻師示眾事。」

[0002c09] 時諸菩薩偈讚歎佛頭面禮已，以己神力於佛東邊化作床座，次第而坐。

[0002c10] 爾時，南方有佛世界名曰佛光，有佛、世尊號無量功德寶。彼有菩薩名曰寶杖，遇斯光已，即與十恒河沙等諸菩薩眾，俱共發來至娑婆世界大寶坊中，見釋迦牟尼佛，頭面禮敬右遶萬匝，以妙香花而供養佛，即於佛前以偈讚曰：

「大慈法雲降法雨，　　常說無常空無義，
　以八正水滅結火，　　能長眾生諸善根。
　佛光能破無明闇，　　能誨放逸諸菩薩，
　能焦三有諸愛種，　　能示真實道非道。」

[0002c20] 時諸菩薩偈讚歎佛頭面禮已，以己神力，於佛南邊化作床座，次第而坐。

[0002c21] 爾時，西方有佛世界名曰光明，佛號普光。彼有菩薩名稱力王，遇斯光已，即與十恒河沙等諸菩薩眾，俱共發來至娑婆世界大寶坊中，見釋迦牟尼佛，頭面禮敬右遶萬匝，以妙香花供養於佛，復於佛前以偈讚曰：

「於無量劫發善願，　　是故得身淨無漏，
　如來行業如虛空，　　無礙音聲遍十方。
　如來梵聲如雷音，　　此聲無業非因出，
　無聽無受無眾生，　　大悲何故音聲說。」

[0003a02] 時諸菩薩偈讚歎佛頭面禮已，以己神力，於佛西邊化作床座，次第而坐。

[0003a03] 爾時，北方有佛世界名寶莊嚴，佛號無量功德莊嚴。彼有菩薩名大海智，遇斯光已，即與十恒河沙等諸菩薩眾，俱共發來至娑婆世界大寶坊中，見釋迦牟尼佛，頭面禮敬右遶萬匝，以妙香花供養於佛，復於佛前以偈歎曰：

「如來無上金光明，　　能壞一切世間闇，
　若有眾生遇斯光，　　遇者悉能壞煩惱。
　設身高出大千界，　　神通道力無邊際，
　是人不能見頂相，　　大悲曠世造何業。」

[0003a13] 時諸菩薩偈讚歎佛頭面禮已，以己神力，於佛北邊化作床座，次第而坐。

[0003a14] 爾時，東南方有佛世界名曰無憂，佛號能壞一切闇。彼有菩薩名無勝光，遇斯光已，即與十恒河沙等諸菩薩眾，俱共發來至娑婆世界大寶坊中，見釋迦牟尼佛，頭面禮敬右遶萬匝，以妙香花供養於佛，復於佛前以偈讚曰：

「無量界入一毛孔，　　亦不嬈害諸眾生，
　如來境界無知者，　　是故神通難思議。
　能令一身作無量，　　而其真身無增減，
　雖為眾生現神變，　　然其內心無憍慢。」

[0003a24] 時諸菩薩偈讚歎佛頭面禮已，以己神力，於佛東南化作床座，次第而坐。

[0003a25] 爾時，西南方有佛世界名曰善見，佛號心平等。彼有菩薩名大悲心，遇斯光已，即與十恒河沙等諸菩薩眾，俱共發來至娑婆世界大寶坊中，見釋迦牟尼佛，頭面禮敬右遶萬匝，以妙香花供養於佛，復於佛前以偈讚曰：

「無量世中護禁戒，　　猶如犛牛愛其尾，
　見有毀戒生悲心，　　亦不憍慢讚己身。
　如來之心如須彌，　　十方邪見不能動，
　智慧甚深無得底，　　猶如大海難思議。
　佛自解脫一切有，　　亦令苦縛得解脫，
　所得解脫實無差，　　隨道行時有別異。」

[0003b08] 時諸菩薩偈讚歎佛頭面禮已，以己神力，於佛西南化作床座，次第而坐。

[0003b09] 爾時，西北方有佛世界名曰壞闇，佛號大神通王。彼有菩薩名曰寶網，遇斯光已，即與十恒河沙等諸菩薩眾，俱共發來至娑婆世界大寶坊中，見釋迦牟尼佛，頭面禮敬右遶萬匝，以妙香花供養於佛，復於佛前以偈讚曰：

「如來世尊猶如幻，　　而為眾生說幻事，
　實無真物故名幻，　　無有眾生說眾生。
　如人夢中見諸色，　　寤已真實無色相，
　為度眾生示世行，　　如來真實無世行。」

[0003b19] 時諸菩薩偈讚歎佛頭面禮已，以己神力，於佛西北化作床座，次第而坐。

[0003b20] 爾時，東北方有佛世界名曰淨住，佛號心同虛空。彼有菩薩名無邊淨意，遇斯光已，即與十恒河沙等諸菩薩眾，俱共發來至娑婆世界，見釋迦牟尼佛，頭面作禮右遶萬匝，以妙香花供養於佛，復於佛前以偈讚曰：

「佛知甚深諸法界，　　常樂寂靜修無想，
　及知眾生諸心想，　　亦說諸法如虛空。
　住一心中知三世，　　亦復能知種種業，
　不生心想眾生想，　　無量世修無相想。」

[0003c01] 時諸菩薩偈讚歎佛頭面禮已，以己神力，於佛東北化作床座，次第而坐。

[0003c02] 爾時，下方有佛世界名曰樂光，佛號寶優鉢花。彼有菩薩名莊嚴樂說，遇斯光已，即與十恒河沙等諸大菩薩，俱共發來至娑婆世界，見釋迦牟尼佛，頭面禮敬右遶萬匝，以妙香花而供養佛，復於佛前以偈讚曰：

「無量智者佛真子，　　數如十方微塵等，
　於無量劫諮問佛，　　不盡如來一字義。
　是故如來智無邊，　　功德總持亦如是，
　名稱力勢無邊際，　　猶如大海十方界。」

[0003c12] 時諸菩薩偈讚歎佛頭面作禮，以己神力，於如來下方化作床座，次第而坐。

[0003c13] 爾時，上方有佛世界名瓔珞莊嚴，佛號大名稱。彼有菩薩名一切法神通王，遇斯光已，即與十恒河沙等諸菩薩眾，俱共發來至娑婆世界，見釋迦牟尼佛，頭面禮敬右遶萬匝，以妙香花而供養佛，即於佛前以偈讚曰：

「佛身身業無邊際，　　心口及業亦如是，
　唯佛能知佛三業，　　餘不知如虛空邊。
　如來無師無教者，　　是故眾生稱大師，
　諸佛法界叵思議，　　菩提法輪入涅槃。」

[0003c23] 時諸菩薩偈讚歎佛頭面禮已，以己神力，於佛上方化作床座，次第而坐。

[0003c24] 爾時，一念中間，十方無量諸大菩薩一時雲集大寶坊中。

[0003c26] 爾時，世尊即從三昧安詳而起，謦欬之聲徹于十方，一切眾生悉得聞之，聞已即於佛法僧寶生信敬心；十方世界所有比丘、比丘尼、優婆塞、優婆夷，若人、非人聞佛聲已，身心寂靜。以佛功德威神力故，悉得覩見寶階梯隥，於一念頃悉蹬寶階至寶坊中，各隨其位次第而坐。

[0004a03] 諸梵天人亦聞其音，梵天、大梵天、梵師天、梵眾天、光天、少光天、無量光天、淨天、少淨天、無量淨天、無雲天、福德天、廣果天、無誑天、無熱天、善見天、樂見天、阿迦尼吒天，亦一念頃俱至寶坊，見佛、世尊頭面禮已，次第而坐化作床座。

[0004a08] 爾時，世尊見諸大眾皆已集會，放眉間光，其光名曰示菩薩力，遶諸菩薩七匝已，於諸菩薩頂髻而入。

[0004a11] 爾時，會中有一菩薩，名諸法自在功德花子，即入三昧。其三昧名瓔珞莊嚴，以三昧力故，於寶坊中出師子座。座高八萬億多羅樹，七寶莊嚴散種種花，為諸眾生之所樂見，能淨一切眾生之心。

[0004a15] 爾時，諸法自在功德花子菩薩摩訶薩，化作如是師子座已，從其三昧安詳而起，合掌恭敬頭面作禮，即於佛前以偈讚曰：

「日月光明壞現冥，　　佛光能壞三世闇，
　如來具足神通力，　　勝於一切諸天光。
　佛了法界無覺知，　　如幻水月無去來，
　無生無受無作者，　　真實知已為眾說。
　知色心中無色心，　　方便為眾說色心，
　如來神通猶如幻，　　知諸法界亦復然。
　一切眾生心常淨，　　或時為客煩惱污，
　諸佛如來得解脫，　　示現神通等如幻。
　虛空無地無住處，　　如來之心亦如是，
　為眾故昇師子座，　　如先諸佛說甘露。
　一切大眾無去來，　　亦無聽說無受者，
　諸法悉皆如虛空，　　唯願開闡真實界。
　世尊受我師子座，　　願為眾生師子吼，
　愍眾故演梵音聲，　　熾然智燈破癡闇。
　十方諸來聽法眾，　　悉來集會此寶坊，
　願佛當施大法施，　　破無量世貧窮際。」

[0004b06] 爾時，世尊以大慈悲憐愍諸法自在功德花子菩薩摩訶薩，昇其所奉師子寶座，欲說一切諸菩薩行無礙法門，具足一切佛法：十力、四無所畏、入一切法自在陀羅尼法門、入四無礙智法門、入大神通法門、不退轉法輪、不退住處、攝一切乘、具一切法界無分別法界，善知一切眾生心根，法界真實堅固難沮，能壞一切四魔怨讎，調伏一切惡見煩惱，獲得不共善權方便，得大平等心無二故，一切諸佛等入之處、無罣礙處，說一切法悉真實故、演說諸法非覺非非覺故、十二因緣平等相觀故、具足智慧大莊嚴故、莊嚴佛身佛音聲故、無盡念意行智慧故、演說真實四聖諦故、能令聲聞身心淨故、令辟支佛坐紹位床故、大乘菩薩得法自在故、廣宣諸佛所有功德故、解說宣示一切法故、說諸菩薩大功德故、裂諸眾生疑網心故、摧滅一切惡邪論故、增長如來佛正法故、顯示眾生佛神力故、以如是等諸因緣故，如來昇于師子寶座。

[0004b24] 爾時，寶杖菩薩承佛神力入佛瓔珞莊嚴三昧，以三昧力故，能令大眾悉得種種瓔珞莊嚴。

[0004b27] 時稱力王菩薩，復承佛神力入蓮花三昧，以三昧力故悉令大眾皆得妙花，供養於佛及諸菩薩。

[0004b29] 時大海慧智菩薩亦承佛神力入妙香三昧，以三昧力故能令大眾皆得妙香，供養於佛及諸菩薩。

[0004c02] 時寶網菩薩亦承佛力入光明三昧，以三昧力故悉令大眾身得光明。

[0004c04] 時悲心菩薩亦承佛神力入無瞬三昧，以三昧力故，悉令大眾仰瞻如來目未曾瞬。

[0004c05] 時無邊淨意菩薩亦承佛神力入喜三昧，以三昧力悉令大眾喜樂聽法。

[0004c07] 時莊嚴樂說菩薩亦承佛神力入寂靜意三昧，以三昧力悉令大眾遠離五蓋。

[0004c09] 時一切法神足王菩薩亦承佛神力入不忘三昧，以三昧力悉令大眾專念菩提心不忘失。

[0004c11] 時勇健菩薩亦承佛神力入無勝三昧，以三昧力悉令大眾摧伏諸魔。

[0004c13] 時破魔菩薩亦承佛神力入壞魔三昧，以三昧力召此三千大千世界一億魔王，來集寶坊至於佛所，頭面作禮合掌恭敬，咸作是言：「唯願，如來！廣為眾生開甘露門，我等皆因破魔菩薩威神力故，當得遠離一切魔業，於諸大眾心無妨礙。」

[0004c18] 佛言：「善哉，善哉！善男子！汝等今已得離魔業，以是因緣於未來世復當得離一切魔業。善男子！譬如一處百年闇室，一燈能破；汝等亦爾，無量世中無明黑闇，今日能破。如日月寶光，住信戒施慧禪定亦爾。善男子！汝等今者請佛說法，以是因緣，汝等當得破無明闇，為諸眾生作智慧明。」

[0004c24] 爾時，眾中有一菩薩名法自在王，白佛言：「世尊！如來境界不可思議。何以故？如來發心將欲說法，能令一切大眾雲集，為菩提故作大莊嚴大法神通，無量世間得大名稱，身心寂靜獲得解脫，及得不可思議法界十方諸佛之所讚歎，具足一切十波羅蜜，成就通達善權方便，能裂一切諸魔疑網，能滅眾生惡邪諸論，能善分別一切法界，逮得具足無礙智慧，具念意行智慧勇健，具足獲得四無礙智。善知眾生諸根利鈍，知眾生界隨意說法，常能宣說清淨法界，善解一切方俗之言，能得一切清淨梵音，具足成就慈悲之心，諸邪異見不能令動，不可破壞如金剛山。

[0005a08] 「具修三相建立法幢，已渡甚深十二因緣河，斷斷常見能調大眾，無量劫中得不可思議法聚。能療眾病如大醫王，聞深法已不生怖畏，三十二相、八十種好莊嚴其身，具足成就三十七品及八解脫。身口意業純善無雜，能令眾生悉來聽法，世間之法所不能污，常受安樂常修法界，惠施法寶於法無厭。於諸有法心不染著，猶如蓮花塵水不染，明勝諸光智深如海，紹三寶性調眾生界，能開佛藏護持佛法。具足無量功德智慧，無量劫中修集莊嚴無量功德，常欲獲得一行之心一色一處，具如是等功德菩薩悉來集會。

[0005a20] 「唯願，如來！說菩薩行無礙法門，利益過去未來現在諸菩薩等，令初發心得不退故、久發心者得增長故、行菩提道得淨意故、不退菩薩學佛法故、一生菩薩瓔珞莊嚴故、後身菩薩得阿耨多羅三藐三菩提故、定性眾生增長因緣故、未定性者作因緣故、未入佛法者令得入故、已入佛法者敬佛法故、樂三乘者說一乘故、施於世間人天樂故。

[0005a28] 「世尊！如來出世，有如是等不可思議事。世尊！今此大眾一一菩薩，悉能示現諸大神通。是故，諸佛及諸菩薩不可思議。

[0005b02] 「世尊！云何眾生無明愛重？雖見菩薩如是神通，而故生於聲聞緣覺卑下之心。

[0005b03] 「世尊！菩薩初發菩提心時，已勝一切聲聞緣覺。世尊！譬如有人捨諸琉璃取於水精，一切眾生亦復如是，捨於大乘，喜樂聲聞辟支佛乘。若有眾生，已發、欲發阿耨多羅三藐三菩提心者，如是之人，悉當獲得如是功德。」

[0005b08] 爾時，會中有三十億那由他百千萬億眾生天與人，發阿耨多羅三藐三菩提心。

大方等大集經陀羅尼自在王菩薩品第二之一

[0005b13] 爾時，世尊知諸菩薩悉已大集，作是思惟：「今日如是善丈夫等，咸欲得知諸法實義，能持如來甚深法藏，欲得聞受諸菩薩行無礙法門。」尋放眉間白毫光明，名無所畏，遶諸大眾滿七匝已，於陀羅尼自在王菩薩頂上而入。

[0005b18] 爾時，陀羅尼自在王菩薩承佛神力，化作寶蓋，猶如三千大千世界，七寶莊嚴，以覆如來寶座之上。頭面作禮合掌長跪，說偈讚佛：

「如來於法得自在，　　其光能破世間闇，
　世尊佛眼無罣礙，　　能見諸法真實義。
　具足無量諸功德，　　無師獨悟諸法界，
　如來放光為眾生，　　今入我身何因緣？
　我本所知念不明，　　陀羅尼根亦如是，
　此光今來入我身，　　了了得知諸法界。
　身心獲得大清淨，　　受樂無上無有邊，
　我今已知佛境界，　　亦得樂說無礙辯。
　十方諸佛親近難，　　愚者不能師事之，
　我今承佛神力故，　　欲少發問利眾生。
　何因緣發菩提心？　　復以何義佛出世？
　何緣放光遍十方，　　復以何因示神通？
　何緣佛為眾授記？　　願為大眾分別說。
　今此大眾勝無上，　　悉能受持佛法界，
　此眾無魔及魔業，　　唯有開示佛法藏。
　我智淺近有邊崖，　　何能諮請無上尊？
　今問如來無邊智，　　云何得知諸方便？
　願今教誨諸弟子，　　我學已得法自在，
　得已能施大法雨，　　當報十方諸佛恩。

[0005c11] 「世尊！諸佛如來不可思議，菩薩所行無有邊際，是故我今欲問如來無上法王大慈悲聚，為利眾生問甚深義：云何名為菩薩之行？以何瓔珞莊嚴菩薩，能令菩薩所行清淨？云何能壞愚癡諸闇？云何能斷疑網之心？云何菩薩為諸眾生修慈悲心？云何菩薩擁護眾生？云何菩薩真實能修菩薩之業善業不誨業？唯願如來哀愍宣說。又此大眾利根智慧，能解佛語能知法界，能達菩薩所行無礙法門，能壞一切魔及魔業，破大疑心能解諸佛甚深境界，知眾生界眾生心性，能見無量諸佛世界，能護如來無上正法，能於諸法得大自在。」

[0005c23] 爾時，佛讚陀羅尼自在王菩薩言：「善哉，善哉！善男子！能問如來甚深之義，能善行佛無量行者，乃能如汝發斯深問。汝今至心，當為汝說，菩薩若能成就具足如是功德，當於諸法得大自在。」

[0005c27] 「世尊！今正是時，唯垂宣說。」

[0005c28] 佛言：「善男子！菩薩有四瓔珞莊嚴：一者、戒瓔珞莊嚴；二者、三昧瓔珞莊嚴；三者、智慧瓔珞莊嚴；四者、陀羅尼瓔珞莊嚴。戒瓔珞莊嚴有一種，謂於眾生無有害心。菩薩若無惡害之心，一切眾生常所樂見。

[0006a03] 「復有二種：一者、閉塞惡道；二者、能開善門。

[0006a04] 「復有三種：一者、身淨；二者、口淨；三者、意淨。

[0006a05] 「復有四種：一者、所求悉得；二者、所願具足；三者、所願成就；四者、所欲能作。

[0006a07] 「復有五種：一者、信；二者、戒；三者、定；四者、念；五者、慧。

[0006a08] 「復有六種：一、不破戒；二、不漏戒；三、不雜戒；四、不悔戒；五、自在戒；六、無屬戒。

[0006a10] 「復有七種，所謂七淨：一者、施淨；二者、忍淨；三者、精進淨；四者、禪定淨；五者、智慧淨；六者、方便淨；七者、善方便淨。

[0006a12] 「復有八種，謂八具足：一者、無作具足；二者、地具足；三者、不忘心具足；四者、不緩具足；五者、諸根具足；六者、佛世具足；七者、離難具足；八者、善友具足。

[0006a16] 「復有九種：一者、不動；二者、不畏；三者、定智；四者、寂靜；五者、至心；六者、清淨；七者、結緩；八者、調心；九者、住調伏地。

[0006a18] 「復有十種：一者、淨身，為三十二相故；二者、淨口，為言無二故；三者、淨意，為解脫故；四者、淨田，為令眾生福德增故；五者、淨心，為調眾生故；六者、淨有，為行化眾生故；七者、菩薩名淨，為得如來諸功德故；八者、淨慧，大神通故；九者、淨方便，破諸魔眾故。十者、淨戒，為不共法故。

[0006a25] 「善男子！如是等事，名戒瓔珞莊嚴。

[0006a25] 「三昧瓔珞莊嚴有一種，所謂為諸眾生修集慈心。

[0006a27] 「復有二種：一者、質直；二者、柔軟。

[0006a27] 「復有三種：一、不虛誑；二、不麁獷；三、不邪諂。

[0006a28] 「復有四種：一者、不愛行；二者、不瞋行；三、不畏行；四、不癡行。

[0006b01] 「復有五種，所謂遠離五蓋三昧。

[0006b01] 「復有六種，所謂修集六念三昧。

[0006b02] 「復有七種，所謂修集七覺三昧。

[0006b03] 「復有八種，所謂修集八正三昧。

[0006b04] 「復有九種，一者、菩薩修集菩提心及大慈悲心，於一切無量眾生修集念心，遠離惡欲不善之法，有覺有觀寂靜喜樂得初禪；二者、遠離覺觀內得喜心，至心思惟無覺無觀，定生喜樂得第二禪；三者、離喜修捨具足念心，無有放逸身受安樂得第三禪；四者、遠離苦樂滅憂喜心，非苦非樂修集捨念寂靜念得第四禪；五者、遠離色相修無量空相；六者、遠離空相修無量識相；七者、遠離識相修無所有相；八者、遠離無所有相修非想非非想相；九者、雖未成就善方便智，以三昧力教化眾生。

[0006b15] 「復有十種：一者、觀法無有錯謬；二者、具足成就舍摩他；三者、精進無有休息；四者、善能了知時節；五者、至心受持善法；六者、寂靜其心；七者、觀身；八者、常觀法界；九者、心得自在；十者、獲得聖性；是名三昧瓔珞莊嚴。

[0006b20] 「善男子！智慧瓔珞莊嚴有一種，所謂心無疑網。

[0006b21] 「復有二種：一者、遠離疑心；二者、遠離瞋心。

[0006b22] 「復有三種：一者、遠離無明；二者、破無明[穀-禾+卵]；三者、作大光明。

[0006b23] 「復有四種：一者知苦；二者、斷集；三者、證滅；四者、修道。

[0006b24] 「復有五種：一者、戒眾清淨；二者、定眾清淨；三者、慧眾清淨；四者、解脫眾清淨；五者、解脫知見眾清淨。

[0006b27] 「復有六種：一者、淨檀波羅蜜，有三種：一者、內淨觀法如幻；二者、眾生淨觀之如夢；三者、菩提淨不求果報。二者、淨尸波羅蜜，有三種：一者、觀身如影；二者、觀口如響；三者、觀心如幻。三者、淨羼提波羅蜜，有三種：一者、聞毀不瞋；二者、聞讚不喜；三者、若被割截及奪命時能觀法界。四者、淨毘梨耶波羅蜜，復有三種：一者、不想；二者、堅固；三者、不見法相。五者、淨禪波羅蜜，有三種：一者、不著諸法；二者、心不退轉；三者、所緣清淨。六者、淨方便波羅蜜，有三種：一者、攝取眾生，為解脫故；二者、淨陀羅尼，為持法故；三者、所願清淨，為淨佛土故。

[0006c10] 「復有七種：一者、修四念處不取不著；二者、修四正勤不出不滅；三者、修四神足身心清淨；四者、修於五根知根無根；五者、修於五力能破煩惱；六者、修菩提分知法界真實；七者、修集聖道無有去來。

[0006c14] 「復有八種：一者、修定，為畢竟淨故；二者、修智，為壞闇故；三者、修知陰智，為知法眾故；四者、修知界智，為解法界等虛空故；五者、修知入智，為知法性平等故；六者、修知十二因緣智，觀無我無我所故；七者、修觀諦智，壞四倒故；八者、修集分別知法界智，為知真實故。

[0006c20] 「復有九種：一者、觀無常想；二者、觀無常苦想；三者、觀苦無我想；四者、觀食不淨想；五者、觀於世間不可樂想；六者、觀諸生死多過患想；七者、觀解脫想；八者、觀離貪想；九者、觀於盡想。

[0006c24] 「復有十種：一者、觀於諸法猶如幻想；二、如夢想；三、如炎想；四、如響想；五、如芭蕉樹想；六、如水中月想；七、如影想；八者、觀於法界無增減想；九者、觀諸法界無有去住；十者、觀於無為無有生滅；是名為慧瓔珞莊嚴。

[0006c29] 「善男子！陀羅尼瓔珞莊嚴有一種，所謂念心。

[0007a01] 「復有二種：一者、先受；二者、畢竟能持。

[0007a02] 「復有三種：一者、知義；二者、知字；三者、知說。

[0007a03] 「復有四種：一者、正語；二者、了語；三者、無礙語；四者、不謬語。

[0007a04] 「復有五種，所謂五依：一者、依義不依於字；二者、依智不依於識；三者、依了義經不依不了義經；四者、依法不依於人；五者、依出世不依於世。

[0007a08] 「復有六種：一者、如說而持；二者、所言誠實；三者、發言人所樂聞；四者、憐愍語；五者、生善芽語；六者、時語。

[0007a10] 「復有七種：一者、利語；二者、莊嚴語；三者、無礙語；四者、無滯語；五者、無二語；六者、先知而語；七者、了語。

[0007a12] 「復有八種：一者、知方俗語；二者、知鬼神語；三者、知諸天語；四者、知諸龍語；五者、知乾闥婆語；六者、知阿修羅語；七者、知金翅鳥語；八者、知畜生語。

[0007a16] 「復有九種：一者、無畏語；二者、無縮語；三者、無難語；四者、知解說語；五者、知如法答語；六者、知廣說語；七者、知次第語；八者、說無常語；九者、無盡語。

[0007a19] 「復有十語：一者、壞疑網語；二者、開示界語；三者、開法門語；四者、開智慧語；五者、破闇冥語；六者、解一一字語；七者、讚歎佛語；八者、呵煩惱語；九者、分別根利鈍語；十者、開佛功德妙語。

[0007a23] 「善男子！是名陀羅尼瓔珞莊嚴。」

[0007a24] 爾時，世尊欲重宣此義，以偈頌曰：

「四莊嚴瓔珞，　　能端嚴大乘，
　所謂戒定慧，　　無上陀羅尼，
　能令三業淨，　　一切人所愛，
　永斷三惡道，　　是名戒瓔珞。
　如願得具足，　　獲得人天身，
　能修勤精進，　　是名戒瓔珞。
　能修無上定，　　得二種解脫，
　見無上涅槃，　　是名戒瓔珞。
　其戒不破漏，　　無上戒不雜，
　能得大自在，　　名瓔珞莊嚴。
　戒淨能淨施，　　戒淨能淨忍，
　戒淨淨五度，　　名戒瓔珞嚴。
　戒淨能淨有，　　淨大不放逸，
　無畏心不悔，　　是名戒瓔珞。
　戒淨得聖性，　　亦能淨身心，
　獲得無邊定，　　是名戒瓔珞。
　不怖畏不動，　　定得清淨有，
　能斷煩惱縛，　　是名戒瓔珞。
　能調難調根，　　能得大名稱，
　莊嚴自在心，　　是名戒瓔珞。
　能如說而作，　　能淨口四種，
　遠離諸煩惱，　　名瓔珞莊嚴。
　能淨自佛土，　　能調諸眾生，
　能修大慈悲，　　名瓔珞莊嚴。
　不作諸惡業，　　修於菩薩行，
　能大力無畏，　　名瓔珞莊嚴。
　能嚴大涅槃，　　能得大因果，
　慈心滿眾生，　　名瓔珞莊嚴。
　能離慳誑心，　　修柔軟四攝，
　斷愛瞋怖癡，　　名瓔珞莊嚴。
　能破五惡蓋，　　修集十念心，
　助道不放逸，　　名瓔珞莊嚴。
　具足於二翼，　　如法思惟義，
　樂素住寂靜，　　名瓔珞莊嚴。
　於法無所疑，　　亦無癡亂心，
　真實解四諦，　　名瓔珞莊嚴。
　持戒心無著，　　亦復不生慢，
　不取戒戒者，　　名瓔珞莊嚴。
　無上慧淨定，　　亦知二淨慧，
　能了知三界，　　名瓔珞莊嚴。
　意淨不生慢，　　見不淨不輕，
　知法不可說，　　名瓔珞莊嚴。
　慧能莊嚴智，　　智亦莊嚴慧，
　自他菩提淨，　　名瓔珞莊嚴。
　知法如夢幻，　　不說諸法無，
　能隨世間說，　　名瓔珞莊嚴。
　慧能莊嚴戒，　　戒能瓔珞慧，
　身口菩提淨，　　名瓔珞莊嚴。
　見法如水月，　　亦如熱時炎，
　說法如響相，　　如乾闥婆城，
　非法不作法，　　名慧瓔珞嚴。
　慧能莊嚴忍，　　忍能莊嚴慧，
　身口菩提淨，　　名瓔珞莊嚴。
　隨法不增減，　　解已調眾生，
　至心觀法身，　　名瓔珞莊嚴。
　慧能莊嚴進，　　進能莊嚴慧，
　不悔動心淨，　　名瓔珞莊嚴。
　慧能莊嚴定，　　定能莊嚴慧，
　能說深法界，　　得無勝神通，
　能知諸方便，　　得無上總持，
　法土眾生淨，　　名瓔珞莊嚴。
　知眾根利鈍，　　壞煩惱諸魔，
　身心得自在，　　名瓔珞莊嚴。
　道無有去來，　　亦無去來者，
　非過非未來，　　非現非修者，
　不分別法界，　　能淨畢竟定，
　知諸陰入界，　　名慧炬莊嚴。
　陰入界如空，　　無我無我所，
　生滅因十二，　　是名智慧淨。
　諦知第一義，　　亦知陰入界，
　於法不生諍，　　知三世無礙。
　分別三聚眾，　　能為說三乘，
　能以三寶教，　　修三無相定。
　無相知一相，　　非幻知如幻，
　無說能為說，　　空說於不空，
　諸法非常變，　　不毀壞法界。
　和合因緣故，　　流布於法界，
　是名為真智，　　不分別法界。
　知二動不動，　　知於二淺深，
　知二常無常，　　是名大淨智。
　常不失念心，　　了知於法界，
　知字及知義，　　於世諦無闇。
　一聞能持法，　　解了眾生語，
　能壞諸邪道，　　修於無上智，
　依無上四依，　　瓔珞大總持。
　我說功德鬘，　　為嚴菩提心，
　於眾說無畏，　　善解天神語，
　能壞眾疑網，　　能開諸法界，
　能讚於三寶，　　勸人令供養，
　親近佛與眾，　　修集無上智。
　我說四瓔珞，　　能嚴佛菩薩，
　若有至心信，　　即得是莊嚴。」

大方等大集經卷第一

大集經第一卷校正後序

[0008b04] 按此經，國本、宋本皆六十卷，凡十七品。丹藏中，三十卷十一品。又經初首，國、宋兩本則有「瓔珞品」名，丹藏所無。其〈虛空藏〉品，兩本在〈不可說〉後，丹藏在〈無言品〉前。又於〈寶髻品〉後，兩本有〈無盡意品〉四卷，丹藏即無，而有〈日密分〉三卷。如是不同者何耶？

[0008b09] 今以《開元錄》前後文括而統之，此經凡有六本。錄云：「按梁沙門僧祐〈大集記〉云，有十二段說，共成一經：第一〈瓔珞品〉、二〈陀羅尼自在王品〉、三〈寶女品〉、四〈不眴品〉、五〈海慧品〉、六〈無言品〉、七〈不可說品〉、八〈虛空藏品〉、九〈寶幢品〉、十〈虛空目品〉、十一〈寶髻品〉、十二〈無盡意品〉。」按云：此則第一本也。今以品次驗之，是兩本六十卷中，前分三十卷矣。

[0008b17] 又云：「今撿經本，與祐記不同：第一〈陀羅尼自在王菩薩品〉、二〈寶女品〉、三〈不眴品〉、四〈海慧品〉、五〈虛空藏品〉、六〈無言品〉、七〈不可說品〉、八〈寶幢分〉、九〈虛空目分〉、十〈寶髻品〉、十一〈日密分〉。」按云：此則第二本也。今以品次驗之，則今丹藏經三十卷者是矣。

[0008b22] 又云：「隋朝僧就合《大集經》，乃以《明度五十校計經》題為『十方菩薩品』，編〈月藏〉後，及〈無盡意〉成五十八卷者。」按云：此則第四本也。

[0008b25] 又云：「其合《大集經》，亦有六十卷成者，三十一二兩卷重有〈寶髻品〉，足成六十卷，其〈寶髻品〉在〈日密〉前，二十六七卷是。此復重編，未詳何意？又〈日密〉、〈日藏〉梵本不殊，重重編載，誤之甚矣。」按云：此則第五本也。今以品次驗之，則今兩藏本經六十卷者是矣。但不重載〈寶髻品〉，斯為小異耳。即於前第四本五十八卷經中，分彼〈日藏分〉十卷，為十二卷，足成六十耳。其第三第六兩本，今以諸藏所無，故不煩敘。

[0008c05] 經本如是不同，藏中致斯有異耳。謹按《開元錄》前後文相，今此兩藏本經六十卷者，有六失故不可依行。

[0008c07] 錄云：「亦有經本，分為瓔珞品者，不然，此是一段，不合分二。」按云：此經分之，一失也。

[0008c09] 又云：「僧祐記中無〈日密分〉，有〈無盡意品〉者，不然，今以《無盡意經》雖《大集》別分，非無讖譯，又非次第，不合入中。」按云：此經入中，又為無讖譯，二失也。

[0008c13] 又云：「其〈虛空藏品〉，祐在〈不可說〉後，未詳所以。」按云：此經在彼，三失也。

[0008c14] 又云：「〈日密〉、〈日藏〉梵本不殊，重重編載，誤之甚矣。」按云：此經重載，四失也。

[0008c16] 又云：「《明度五十校計經》，題為『十方菩薩品』，編〈月藏〉後者，非也。既無憑准，故不依彼。」按云：此經依之，五失也。

[0008c18] 「又《明度經》，安世高譯，而云那連提耶舍譯。」按云：此亦誤人，六失也。不獨如是，其〈十方菩薩品〉即下難凾中《明度五十校計經》二卷耳，〈無盡意品〉即下最函中《無盡意經》六卷耳。而於此中並重編之，是亦雜沓難依者也。

[0008c23] 是則理須正之。正之如何？略則如《開元錄》及丹藏經，為三十卷乃正矣；合則如《開元錄》中第六本，為八十卷方備矣。然今不能即正者，以此六十卷本是本朝芬皇宗選行經，行來已久，久則難變耳。

【經文資訊】大正藏第 13 冊 No. 0397 大方等大集經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，Jasmine 提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA