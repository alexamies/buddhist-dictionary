虛空藏菩薩能滿諸願最勝心陀羅尼求聞持法
[0601c11]出金剛頂經成就一切義品

大唐中印度三藏善無畏奉　制譯

[0601c13]爾時薄伽梵。入諸波羅蜜平等性三摩地。從定起已即說此能滿諸願虛空藏菩薩最勝心陀羅尼曰。

[0601c16]  南牟  (一)  阿迦  (去引)  捨  (舒可反二)  揭  (魚羯反)  婆  (去引)  耶  (余可  反三)  唵
(四)  阿唎  (五)  迦  (入)  麼唎  (六)  慕唎  (七)  莎嚩訶  (八)

[0601c19]  薄伽梵言。此陀羅尼。是過去現在一切諸佛之所同說。若能常誦此陀羅尼者。從無始來五無間等一切罪障悉皆銷滅。常得一切諸
佛菩薩共所護念。乃至未成佛來。所生之處。虛空藏菩薩恒隨守護。令諸有情常所樂見。諸有善願無不滿足。一切苦患皆悉銷除。常
生人天不墮惡趣。生生之處常憶宿命。設不加法但能常誦獲福如是。若欲加法持此陀羅尼求聞持者。當於絹素白[疊*毛]或淨板上。先
畫滿月。於中畫虛空藏菩薩像。其量下至不減一肘。或復過此任其力辦。菩薩滿月增減相稱。身作金色。寶蓮華上半加而坐。以右
壓左。容顏殊妙作熙怡喜悅之相。於寶冠上有五佛像。結加趺坐。菩薩左手執白蓮華。微作紅色。於華臺上有如意寶珠。吠琉璃色黃
光發焰。右手復作與諸願印。五指垂下現掌向外。是與願印相。畫像了已。當於空閑寂靜之處。或在淨室塔廟山頂樹下。隨在一處安
置其像。面正向西或容向北。淨物覆之。別作一方木曼茶羅下。至一肘過此亦任。其壇下安四足。或以編附。上面去地恰須四指。其
板若用檀沈作者最為殊勝。不爾或以柏等有香之木為之亦得。如法作已置於像前。次應嚴辦五種供具。所謂塗香諸華燒香飲食
燈明。塗香者磨白檀為之。華以隨時藥草所生者充。若無時華當以粳米。或燒蕎麥或取橘柏等葉。或用丁香以充華用。燒香但以
沈檀龍腦隨應用之。食除薰穢每須新淨。燈用牛酥油亦通許。當欲具辦此物之時。必須晨朝盥洗手面護淨如法。具辦足已。置在壇
邊。然後出外。復以淨水重洗手已。即作手印掌承淨水。誦陀羅尼三遍便即飲之。其手印相。先仰舒右手五指。屈其頭指與大母指
相捻。狀如捻香。此是虛空藏菩薩如意寶珠成辦一切事印。復以此印如前承水。誦陀羅尼三遍竟已。灑頂及身。即令內外一切清淨。
次應往詣像所。至心禮拜面向菩薩半跏而坐。舉去像上所覆之物。次即須作護身手印。其手印相。先舉右手。然後以頭指與大母
指相捻。狀若捻香。其頭指屈第二節。其第一節極令端直。方始印相。如法作此印已。置於頂上誦陀羅尼一遍。次置右肩復誦一遍。
左肩心喉亦皆如是。作此護身法已。一切諸佛及虛空藏菩薩。攝受此人。一切罪障即皆銷滅。身心清淨福慧增長。一切諸魔及毘那
夜迦皆不得便。復作前印掌承淨水。誦陀羅尼一遍。灑塗香等諸供養物并壇及近壇之地。復如前作護身手印。置塗香上誦陀羅尼
一遍。餘華香等乃至木壇。各皆如是作此法已。華香等物即便清淨。復作護身手印右轉三匝。兼指上下。但運其印身不動搖誦陀羅
尼七遍。隨其自心遠近分劑。結十方界。次應閉目思惟。虛空藏菩薩真身即與此像等無有異。復用護身印作意。請虛空藏菩薩。誦
陀羅尼二十五遍已。即舉大母指向裏招一度。頭指如舊。復作此印誦陀羅尼三遍。幀上蓮華以之為座。復想菩薩來坐此華。即便
開目見菩薩已。生希有心作真身解。又誦三遍手印如前作是念言。今者菩薩來至於此。是陀羅尼力非我所能。唯願尊者暫住於
此。次取塗香誦陀羅尼一遍。用塗其壇。次復取華亦誦一遍布散壇上。燒香飲食燈明次第取之。皆誦一遍手持供養。置在壇邊復作
念言。一切諸佛菩薩福慧熏修所生。幡蓋清淨香華眾寶之具。悉皆嚴好。復作手印誦陀羅尼一遍。如前想念。諸供養物悉得成辦。即
持供養一切如來及諸菩薩。如是運心供養中最。如其不能辦塗香等供養之物。但作第二運心供養。法亦成就。即以手印搯珠。誦陀
羅尼明記遍數。誦時閉目。想菩薩心上有一滿月。然所誦陀羅尼字。現滿月中皆作金色。其字復從滿月流出。澍行人頂。復從口出入
菩薩足如自發言諮啟菩薩足下。誦陀羅尼未止息來。所想之字巡環往來。相續不絕如輪而轉。身心若惓即須止息。至誠瞻仰便
坐禮拜。閉目復觀滿月菩薩。極明了已。應更運心令漸增長周遍法界。復漸略觀。於最後時量如本已。方始出觀。又作前手印誦陀羅
尼三遍已。舉大母指發遣菩薩。作是念言唯願慈悲布施歡喜。後會法事復垂降赴。如是誦陀羅尼。隨其力能或一日一上。或一日
兩上。從始至終每如初日。遍數多少亦如初上。不得增減。前後通計滿百萬遍。其數乃終亦無時限。然於中間不容間闕。後於日蝕
或月蝕時。隨力捨施飲食財物。供養三寶。即移菩薩及壇露地淨處。安置。復取牛酥一兩。盛貯熟銅器中。并取有乳樹葉七枚及枝一
條。置在壇邊。華香等物加常數倍。供養之法一一同前。供養畢已。取前樹葉重布壇中。復於葉上安置酥器。還作手印誦陀羅尼三
遍。護持此酥。又以樹枝攪酥。勿停其手。目觀日月兼亦看酥。誦陀羅尼無限遍數。初蝕後退未圓已來。其酥即有三種相現。一者氣。
二者煙。三者火。此下中上三品相中。隨得一種法即成就。得此相已便成神藥。若食此藥即獲聞持。一經耳目文義俱解。記之於心永
無遺忘。諸餘福利無量無邊。今且略說少分功德。如至却退圓滿已來。三相若無法不成就。復應更從初首而作。乃至七遍。縱有五
逆等極重罪障。亦皆銷滅法定成就。

虛空藏菩薩能滿諸願最勝心陀羅尼求聞持法

* * *

【經文資訊】大正藏第 20 冊 No. 1145 虛空藏菩薩能滿諸願最勝心陀羅尼求聞持法  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
