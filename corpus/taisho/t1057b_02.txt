千眼千臂觀世音菩薩陀羅尼神  呪經卷下
唐總持寺三藏沙門智通譯

[0094a29]  爾時觀世音菩薩。說是呪時三千大千世界。  乃至非想非非想天六反震動。色究竟天摩  醯首羅戰慄不安皆大恐懼。一切惡鬼皆
大叫喚受大苦惱。東西散走莫知所趣。爾時  化身語諸大眾及諸惡鬼神等。若不隨順我  呪者。違逆者頭破粉碎。此呪能摧碎諸山乾
竭大海。此呪能摧伏阿脩羅軍護諸國土。此  呪能摧伏一切諸惡鬼神。一切諸病一切惡  毒。一切惡人。此呪能摧破三十三天皆令降
伏。若善男子有能誦持此呪者。其人威力說  不可盡。此呪能令誦持之者豪貴自在。亦能  令國王終身愛念。稱意所求悉皆滿足。若欲
降伏魔怨者。當燒求羅香誦我身呪二十  一遍。若欲令一切人愛己者。呪楊枝二十一  遍。口中嚼之即得愛敬。若欲令自身辯才智
慧者。呪菖蒲一千八遍。塗其心上即得辯才  無礙。作姥陀羅尼心印。

辯才無礙印呪第十三

[0094b18]  以兩手相背合掌。大母指向前舒。此印能自  護護他。當須結界隨所遊方。或呪淨水或呪  淨灰各呪七遍。所在住處以手掬水掬灰先
灑自身。然後向於四方四角如法散灑。若有  善男子善女人。被諸惡鬼眾邪魍魎之所惑  亂者。取石榴枝及柳枝。陰誦此呪輕打病人  無病不差。呪曰。

[0094b25]  南無薩婆佛陀達摩僧祇比耶　南無阿利  耶婆盧吉低攝伐羅  [口*寫]  菩提薩多跛寫  南無跋折羅波尼寫菩提薩多波寫　跢姪  他
徒比徒比迦耶　徒比婆羅闍婆羅尼馺  皤訶

[0094c01]  此呪印能降伏諸邪見外道。若有善男子善  女人。於晨朝時日三時。各誦一遍者。即與  種種供養十億諸佛無有異也。永不受女身。
命終之後永離三塗。即得往生阿彌陀佛國。  如來授手摩頂。汝莫怖懼來生我國。現身不  被橫死。不為鬼神之所得便。

破三千大三世界滅罪印第十四

[0094c08]  起立以左手向前展臂。五指向前散托竪五  指。次以右手大母指屈在掌中。以四指把  拳當右耳上當。誦身呪頭指來去。此印日別
須三時一時誦七遍。能滅五逆四重罪。於一  切眾生生慈慈心。即能燒一切罪根。此身滅  後即為值佛。於彼佛土得作轉輪聖王。復
得陀羅尼名曰無盡藏。復得三昧名智等。復  得身中二十八種相。現現身不患眼舌耳鼻  等病。乃至身中一切疾病悉能消滅。若有先
業罪者亦得消滅。若見天旱時。取烏麻子和  毘麻子脂。作丸呪一百八遍。擲著湫水中  即得雨。若雨過多。取稻穀炒作華。取蔓菁
子脂和作丸。呪之一百八遍。擲著湫水中雨  即止也。

降伏三千大千世界魔怨印第十五

[0094c23]  以五指相叉。左壓右急把拳。當頂上著。誦  身呪即降伏。若作此法。向舍利塔前二十九  日夜。取白檀香作末。塗地作曼荼羅。其中散
種種華。澡浴清淨著新淨衣。手把香鑪燒沈  水香。面向東坐呪一千八遍。此是最初功能。  又取芥子烏麻。著一處擣為末。以三指撮取
少許。呪之一遍擲著火中。如是七日日別誦  一百八遍。然後所作皆悉成就。

廣大無畏印第十六

[0095a09]  起立並足。先以右手仰垂左肘膝頭。左手  亦如之。於舍利像前。誦身呪一百八遍。即得  無畏施於眾生。又取槐香白芥子菖蒲捨  多婆利
(外國藥名)  以此等物內火中燒之。燒火之  時應於佛前或在淨處。誦呪三十二遍。以香  華供養。呪法悉皆成就。所為之者皆悉剋
果。若餘呪無驗。以此呪呪之亦皆成就。若欲  乞夢。誦此呪并作印眠。即有夢隨所欲見皆  得見之。若人無福所向不諧者。日誦三遍呪
滿七日。諸有所求一切皆得。爾時菩薩在娑  竭羅龍宮海會說法。見諸龍眾受大苦惱。愍  諸龍眾為度苦惱眾生。悉得離苦無諸怨害。
爾時龍女獻一寶珠。價直娑婆世界。為求法  故吾為廣說離諸苦難。

水精菩薩護持千眼印呪第十七

[0095a24]  爾時水精菩薩。為欲利益護持此呪。而說呪  曰。

[0095a26]  毘摩隸　摩訶毘摩隸　郁呵隸　摩訶郁呵  隷　休摩隷　摩訶休摩隷　薩訶隷　止隷  睇　馺婆訶

[0095a29]  若有善男子善女人。在所遊方受持此千眼  千臂菩薩法者。我當常隨衛護。乃至諸魔眷  屬無惱亂者。若人急難他國相侵盜賊逆亂。
當取五色縷。結誦呪二十一遍。一遍一結繫  於左臂。又以左手無名指中指頭指。把拳大  母指壓上。展小母指。指所至賊方誦呪七
遍。悉皆退散不能為害。爾時觀世音菩薩在  雪山中說法。觀見夜叉羅剎國中人民。唯食  眾生血肉無有善心。菩薩為欲利益方便教
化。眾生以神通力尋至彼國。現千眼千臂降  魔身。說成就姥陀羅尼法。爾時羅剎國  王。來至我所求哀頂禮。我以成就印印之。即  得成無上道。

成就印第十八

[0095b14]  起立並足。合掌當心。以小指相叉左壓右。  誦身呪二十一遍。種種皆得成就。若救六道  苦難眾生。當用輪印。以十指頭各相拄。開
腕掌中使開。其指間各相去一寸許。即是菩  薩在六道循環度諸苦難。以此印輪迴悉  得離苦。此印法拔吒那羅延長年師。纔翻便
即歸國。并將所翻之本。智通畢竟尋逐不得。  遇於一僧邊得梵本。譯出在外無本。

成等正覺印第十九

[0095b23]  結跏趺坐。先以左手舒五指。仰掌在左膝上。  次以右手舒五指。覆手捺右膝上。此與滅盡  印法同。過去未來現在諸佛。皆同此印得佛
菩提。此印能除一切業障。若坐禪諸法不現  前者。當七日七夜於阿練若處。誦此陀羅尼  并此印法。至心念佛晝夜六時懺悔即得諸
法現前。及所得福無量無邊不可稱計。

呼召三十三天印第二十

[0095c02]  先以左手四指把拳。次以右手握左手大母  指。亦如把拳。令左手大母指。在右手虎口中  出頭。以右手頭指來去。呪曰。

[0095c05]  唵  (一)  俱智俱智  (二)  俱耶利  (三)  遮利遮利  (四)  遮犁隷  (五)  蘇婆訶

[0095c07]  此陀羅尼印呪不可思議。若善男子善女人  臨欲眠時。誦此呪一百八遍。心中所願於夢  寐中悉得知見。若能日日誦此呪者。亦能滅
一切罪不失菩提心。其人昏夜寐夢。漸漸增  廣皆得吉祥。乃至夢見如來在菩提樹下授  記成道。乃至釋梵諸天常來侍衛。

呼召天龍八部鬼神印第二十一

[0095c14]  起立並足。先以左手大母指屈在掌中。四指  把拳當心上著。次以右手亦如之。以右手在  右耳邊。以頭指來去。呪曰。

[0095c17]  南無尼健陀  (上聲一)  南無阿利闍波陀  (去聲二)  馺  婆訶  (三)  南無阿利闍羅馺婆訶  (四)  堙醯夷醯  (五)
馺婆訶

[0095c20]  此呪印若善男子善女人受持讀誦者。知七  世宿命。毒蛇不敢螫。毒藥自然除。刀不能  害王亦不能瞋。永劫不受地獄苦。若誦此呪
時。二十八部鬼神來詣。誦呪人邊坐聽誦呪。  若善男子善女人。為鬼魅所著。以白縷為呪  索。一遍一結如是四十九結。繫其咽下其病
即除。若國內災疫流行國人死亡多者。當取  國王園池中蓮華一百八莖。一華各呪一遍  擲著火中。燒令蕩盡災疫即除。

解脫印第二十二

[0096a01]  結跏趺坐。先以左手中指。與大母指頭相捻。  仰掌向上。餘三指散展置於左膝上。次以右  手亦如之。覆手置於右膝上。誦身呪二十一
遍。所願悉皆滿足諸有苦惱悉皆解脫。若善  男子善女人。具造十惡五逆等罪。如閻浮提  履地變為微塵。一一微塵成於一劫。是人造
若干等罪。應墮地獄歷劫受苦永無出期。是  善男子善女人。能於舍利及佛像前。白月  十五日一日一夜不食。結印誦呪滿一百八
遍。如上諸罪苦惱悉皆消滅。若不滅者無  有是處。此印智通本上先無。智通於涼州。  逢一婆羅門僧有此梵本。遇會勘之更有此  印。自得受持大有功効不可思議。

自在神足印第二十三

[0096a15]  起立先以左手握右脚大母指如把拳。次以  右手握左手腕背上。誦身呪七遍。欲進千里  不以為難。誦呪之時勿令聲出。

神變自在印第二十四

[0096a19]  先以左手大母指捻小指甲上。次以右手亦  如之。餘三指各散竪。合腕相著置於頂上。誦  身呪二十一遍。皆得遊行自在。昔有罽賓國
僧闍提。於北天竺求得此梵本。未曾翻譯。自  得受持威力廣大不敢流傳。智通於此僧弟  婆伽伽邊得本。依法受持功効不少。唯不
流行於世。此本絕無。後同學得者願同功力。

王心印呪第二十五

[0096a27]  兩手合掌虛掌內合腕。二頭指來去。呪曰。

[0096a28]  唵  (一)  阿嚕力帝囇路迦夜  (去聲)  毘社  (時賀切)  耶  (二)  薩婆鑠覩嚧  (二合)  鉢囉麼馱那  (三)
迦囉耶  [合*牛]  泮莎訶

[0096b02]  爾時觀世音菩薩。告諸大眾言。若佛滅後於  末法時五百年中。閻浮提人忽眼見。及耳聞  我此法印陀羅尼法門者。當知此人過去
已曾供養無量諸佛。今得值遇得我此法印  陀羅尼。抄寫受持讀誦如法修行者。即得初  地速成佛果。得阿耨多羅三藐三菩提。爾時
觀世音菩薩聞佛說已歡喜信受作禮而去。

千眼千臂觀世音菩薩陀羅尼神呪經卷下

* * *

【經文資訊】大正藏第 20 冊 No. 1057b 千眼千臂觀世音菩薩陀羅尼神咒經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，CBETA 自行掃瞄辨識  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
