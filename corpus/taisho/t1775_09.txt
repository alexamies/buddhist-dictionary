注維摩詰經卷第九
後秦釋僧肇選

◎菩薩行品第十一

[0403a09]  是時佛說法於菴羅樹園其地忽然廣博嚴事  一切眾會皆作金色。

[0403a10]  肇曰。至人無常所。  理會是隣。如來淨名雖服殊處異。然妙存  有在。所以來往興化。共弘不思議道也。因
遣問疾。所明若上。今將詣如來封印茲  典。故先現斯瑞以啟群心者也。

[0403a15]  阿難白佛言世尊以何因緣有此瑞應是處忽  然廣博嚴事一切眾會皆作金色。

[0403a16]  肇曰。大  士所為非小道所及。故問其緣者也。

[0403a18]  佛告阿難是維摩詰文殊師利與諸大眾恭敬  圍繞發意欲來故先為此瑞應於是維摩詰語  文殊師利可共見佛。

[0403a20]  什曰。維摩詰勸共  見佛。旨可尋也。一者見其誠心欲遂其  本意。二者欲令證明香飯多所發悟。三  者以其懷勝遠遊宜令實反。故欲共詣佛
所諮請遺法。

[0403a25]  與諸菩薩禮事供養文殊師利言善哉行矣今  正是時。

[0403a26]  肇曰。有益時也。

[0403a27]  維摩詰即以神力持諸大眾并師子座置於右  掌往詣佛所到已著地。

[0403a28]  什曰。世相迎送。必  結駟輕騎。大士迎送。則運以妙通。

[0403b01]  稽首佛足右繞七匝一心合掌在一面立。

[0403b01]  肇  曰。淨名置座於地。將先致敬也。

[0403b03]  其諸菩薩即皆避座稽首佛足亦繞七匝於一  面立諸大弟子釋梵四天王等亦皆避座稽首  佛足在一面立於是世尊如法慰問諸菩薩已
各令復座即皆受教眾坐已定佛語舍利弗汝  見菩薩大士自在神力之所為乎。

[0403b07]  什曰。欲  稱大士神奇。將以厲狹劣之想也。

[0403b09]  唯然已見於汝意云何世尊我覩其為不可思  議非意所圖非度所測。

[0403b10]  肇曰。向與文殊俱  入不思議室。因借寶座覩其神力。兼食香  飯乘掌而還。莫測其變。故自絕於圖度。此
經大旨。所明不思議道。故往往多顯不思  議迹也。

[0403b15]  爾時阿難白佛言世尊今所聞香自昔未有是  為何香。

[0403b16]  什曰。問曰上品香氣普薰三千。阿  難云何不聞耶。答曰。非分故近而不聞。今  有以得聞也。肇曰。如來將辨香飯之緣。故  令阿難聞也。

[0403b20]  佛告阿難是彼菩薩毛孔之香。

[0403b20]  肇曰。彼菩  薩眾香國菩薩也。所以獨言彼者。欲令舍  利弗自顯一食之香。因明香飯之多益也。

[0403b23]  於是舍利弗語阿難言我等毛孔亦出是香  阿難言此所從來曰是長者維摩詰從眾香國  取佛餘飯於舍食者一切毛孔皆香若此阿難
問維摩詰是香氣住當久如維摩詰言至此飯  消曰此飯久如當消曰此飯勢力至于七日然  後乃消。

[0403b28]  什曰。七日乃消有二因緣。或有  人食香飯飯不時消。心必厭捨故不令久  也。亦云應得道者。飯氣時薰不過七日。必
成聖道。如道迹七生。七步蛇嚙等勢不過  七。事不須久故不令過七。肇曰。七日  勢消飯常力也。若應因飯而階道者。要  得所應得然後乃消也。生曰。不過七日
也。

[0403c07]  又阿難若聲聞人未入正位食此飯者得入正  位然後乃消。

[0403c08]  肇曰。入無漏境。名入正位  焉。

[0403c10]  已入正位食此飯者得心解脫然後乃消。

[0403c10]  什  曰。見諦十六心也。問曰。食香飯云何得  道。答曰。體安心靜發未曾有意。飯尚如此。  何況道耶。有此妙果必有妙因。極大信樂
深達因果。即解緣起解緣起則見實法也。  肇曰。成無著果。名心解脫者。

[0403c16]  若未發大乘意食此飯者至發意乃消已發意  食此飯者得無生忍然後乃消已得無生忍食  此飯者至一生補處然後乃消。

[0403c18]  生曰。七日  之內。必有所得矣。然一食之悟亦不得有  二階進也。止一生補處者。佛無因得故也。  無生菩薩及正位之人。豈復假外方得進哉。
而今云爾者。以明此飯為宣理之極。備有  其義焉。

[0403c24]  譬如有藥名曰上味其有服者身諸毒滅然後  乃消此飯如是滅除一切諸煩惱毒然後乃消  阿難白佛言未曾有也世尊如此香飯能作佛  事。

[0403c27]  什曰。神足變化。說法度人化之常也。  飯本充體而今得道。故歎未曾有。佛以化  人為事。凡是化人皆名佛事。以阿難謂佛
事之妙。妙盡於此。故下廣明佛事。以廣其  心也。肇曰。飯本充體乃除結縛。未曾聞見  也。生曰。佛以應悟為事。而香飯能之。未  曾有者也。

[0404a05]  佛言如是如是阿難或有佛土以佛光明而  作佛事。

[0404a06]  肇曰。阿難具香飯所益。謂佛事  理極於此。故廣示其事。令悟佛道之無方  也。此土眾生。見佛妙光自入道檢。亦有餘
益。但以光為主下皆類此。

[0404a10]  有以諸菩薩而作佛事。

[0404a10]  什曰。佛直居宗靜  默。令菩薩弘道以化人也。肇曰。有佛默然  居宗。以菩薩為化主也。

[0404a13]  有以佛所化人而作佛事。

[0404a13]  肇曰。有純以化  為佛事。如須扇頭比。

[0404a15]  有以菩提樹而作佛事。

[0404a15]  什曰。或出華果或  出名香或放光明或為說法也。肇曰。佛於  下成道樹名菩提。此樹光無不照香無不  薰。形色微妙隨所好而見。樹出法音隨所
好而聞。此如來報應樹也。眾生遇者自然悟  道。此土以樹為化之本也。

[0404a21]  有以佛衣服臥具而作佛事。

[0404a21]  什曰。昔閻浮  提王。得佛大衣。時世疾疫。王以衣著標上。  以示眾人。歸命病皆得愈信敬益深。因是  解脫此其類也。肇注同。

[0404a25]  有以飯食而作佛事有以園林臺觀而作佛事。

[0404a26]  肇曰。眾香國即其事也。一義飲食以舌根  通道。園觀以眼根通道也。

[0404a28]  有以三十二相八十隨形好而作佛事。

[0404a28]  什  曰。或一相二相乃至眾多相。隨所應見而  為現相。亦云以佛形像。如萍沙王以佛像  與弗迦沙王因是得悟也。下言佛身全
現身也。肇曰。好嚴飾者示之以相好也。

[0404b04]  有以佛身而作佛事有以虛空而作佛事。

[0404b05]  什曰。除却形色廓然無像。令其空心虛靜  累想自滅。亦如文殊師利滅眾色像。現虛  空相以化阿闍世王也。肇曰。好有者存身
以示有。好空者滅身以示空。如密迹經說  也。八相雖在身而身相不一。所因各異故。  佛事不同也。

[0404b11]  眾生應以此緣得入律行。

[0404b11]  肇曰。所因雖殊。  然俱入律行也。

[0404b13]  有以夢幻影響鏡中像水中月熱時炎如是等  諭而作佛事。

[0404b14]  什曰。於夢中悟感眾生也。  下六事為現不真形色。令悟深理焉。肇曰。  自有不悟正言。因諭得解者。

[0404b17]  有以音聲語言文字而作佛事。

[0404b17]  肇曰。即此  娑婆國之佛事。

[0404b19]  或有清淨佛土寂寞無言無說。

[0404b19]  什曰。有形  色無言教如維摩詰默然成論比也。

[0404b21]  無示無識無作無為而作佛事。

[0404b21]  肇曰。有真  淨土純法身菩薩。外無言說內無情識。寂  莫無為而超悟於事外。非是言情所能稱  述。此佛事之上者也。

[0404b25]  如是阿難諸佛威儀進止諸所施為無非佛事。

[0404b26]  肇曰。佛事者以有益為事耳。如來進止  舉動威儀俯仰乃至動足未曾無益。所以諸  所作為。無非佛事。上略言之也。

[0404b29]  阿難有此四魔八萬四千諸煩惱門。

[0404b29]  什曰。  煩惱根本有四。三毒及等分也。二萬一千塵  垢屬一病。四病故八萬四千也。總說則八萬  四千。別相則無量。今言八萬四千。則攝無
量故為門也。肇曰。三毒等分此四。煩惱之  根也。因一根生二萬一千煩惱。合八萬四  千。因八萬四千。出無量塵垢故名門也。

[0404c07]  而諸眾生為之疲勞諸佛即以此法而作佛  事。

[0404c08]  什曰。佛事有三種。一以善作佛事。光  明神力說法等是也。二無記虛空是也。三以  不善八萬四千煩惱是也。譬如藥師或以良
藥。或以毒藥治人病也。佛亦如是。以煩  惱如佛以愛度難陀也。瞋恚化惡龍比  也。肇曰。眾生皆以煩惱為病。而諸佛即以  之為藥。如婬女以欲為患。更極其情欲
然後悟道。毒龍以瞋為患。更增其忿恚然  後受化。此以欲除欲以瞋除瞋。猶良醫  以毒除毒。斯佛事之無方也。生曰。若投藥  失所。則藥反為毒矣。苟曰得愈毒為藥
也。是以大聖為心病之醫王。觸事皆是法  之良藥。

[0404c21]  是名入一切諸佛法門。

[0404c21]  肇曰。若能應會無  方美惡斯順。無事不為。為之無非佛事。乃  名入諸佛法門耳。生曰。苟達其一眾事皆  畢。

[0404c25]  菩薩入此門者。

[0404c25]  肇曰。七住已上豫入此  門。

[0404c27]  若見一切淨好佛土不以為喜不貪不高若  見一切不淨佛土不以為憂不閡不沒但於  諸佛生清淨心歡喜恭敬未曾有也諸佛如
來功德平等為教化眾生故而現佛土不同。

[0405a02]  肇曰。佛無定所。應物而現。在淨而淨在穢  而穢。美惡自彼於佛無二。曷為自生憂喜  於其間哉。是以豫入此門者。見淨不貪己
分不高。覩穢不閡乖情不沒。故能生真淨  心。知佛平等而應迹不同。此闚  [門@俞]  之徒非  平等信也。自不入佛事門者。孰能不以淨
穢為心乎。生曰。菩薩既入此門。便知佛土  本是就應之義。好惡在彼於我豈有異哉。  所貴唯應。但歎應生之為奇也。

[0405a11]  阿難汝見諸佛國土地有若干而虛空無若  干也。

[0405a12]  生曰。無地為空。而地出其中矣。

[0405a13]  如是見諸佛色身有若干耳。

[0405a13]  什曰。謂化現  身也。下言身色等。真報應之身也。

[0405a15]  其無閡慧無若干也。

[0405a15]  肇曰。佛慧如空應形  猶地。不以地異而異空。不以空一而釋  地也。生曰。色身是外應之有。出無閡慧中。  而無閡慧無色身也。

[0405a19]  阿難諸佛色身威相種姓戒定智慧解脫解脫  知見力無所畏不共之法大慈大悲威儀所行  及其壽命說法教化成就眾生淨佛國土具諸  佛法悉皆同等。

[0405a22]  生曰。諸佛色身雖復若干。  而一一佛無不有之。故無不等矣。

[0405a24]  是故名為三藐三佛陀。

[0405a24]  什曰。三藐三菩提。  秦言正遍知。今言三藐三佛陀。言正遍覺  也。見法無差故言正。智無不周故言遍
也。出生死夢故言覺也。肇曰。秦言正遍知。  見法無差謂之正。智無不周謂之遍。決  定法相謂之知。生曰。若不等者。便有所不  盡。不得名為正遍覺人也。

[0405b03]  名為多陀阿伽度。

[0405b03]  肇曰。秦言如來亦云如  去。如法而來如法而去。古今不改千聖同  轍。故名如來亦名如去。生曰。如者謂心與
如冥。無復有不如之理。從此中來。故無  不如矣。

[0405b08]  名為佛陀。

[0405b08]  什曰。多陀阿伽度。秦言如來亦  言如去。如法知如法說故名如也。諸佛以  安隱道來。此佛亦如是來。彼佛安隱去。此
佛亦如是去也。佛陀秦言覺也。凡得道名為  覺。覺有二種。一於四諦中覺。二於一切法  中覺。覺而不盡。則非真覺故無覺名也。
如佛問舍利弗三問不答。天女問默然無  言。此未免於睡也。言遍言如言覺。此三  名則是體極之稱。足以明諸佛同等異於二  乘也。肇曰。秦言覺生死長寢莫能自覺。自
覺覺彼者其唯佛也。此三句蓋體極之稱。若  如上佛事。有一毫不等者。則不足以名三  號具足也。生曰。於結使眠中而覺。故得心  冥如也。

[0405b22]  阿難若我廣說此三句義汝以劫壽不能盡  受。

[0405b23]  生曰。無不知無不能者。豈可窮之  哉。言阿難不能盡受。亦何足用美其廣。意  在以稱菩薩能盡受之矣。

[0405b26]  正使三千大千世界滿中眾生皆如阿難多聞  第一得念總持此諸人等以劫之壽亦不能受。

[0405b28]  肇曰。三句之義無窮若此。其道平等理  無不極。豈容優劣於其間哉。

[0405c01]  如是阿難諸佛阿耨多羅三藐三菩提無有限  量智慧辯才不可思議阿難白佛我從今已往  不敢自謂以為多聞。

[0405c03]  肇曰。阿難於五百弟  子中。多聞強記第一。今聞佛事。乃自審寡  聞也。生曰。阿難豈不知己之多聞本有在  乎。自取不達。以申佛之意也。

[0405c07]  佛告阿難勿起退意所以者何我說汝於聲聞  中為最多聞非謂菩薩且止阿難其有智者不  應限度諸菩薩也一切海淵尚可測量菩薩禪
定智慧總持辯才一切功德不可量也。

[0405c10]  肇曰。  物有於上不足於下有餘。不可以下有  餘而量於上也。

[0405c13]  阿難汝等捨置菩薩所行是維摩詰一時所現  神通之力一切聲聞辟支佛於百千劫盡力變  化所不能。

[0405c15]  肇曰。一時即向來所現一時  若此。況盡其事。

[0405c17]  爾時眾香世界菩薩來者合掌白佛言世尊我  等初見此土生下劣想今自悔責。

[0405c18]  什曰。雖  奉聖旨。及見不淨劣想自發。由憶念佛  教起想微耳。既了平等。誠心自悔也。肇曰。  初見穢土生下劣想。謂諸佛菩薩亦有升
降。聞此佛事乃自悔責也。

[0405c23]  捨離是心所以者何諸佛方便不可思議為度  眾生故隨其所應現佛國異唯然世尊願賜少  法還於彼土當念如來。

[0405c25]  什曰。彼亦不必專  以香為佛事。故請言教法也。亦將欲遍至  十方化不淨國。故請雜法也。亦以遠遊異
剎。不宜虛反又以彼諸菩薩。必問其上要。  故稟異聞也。亦欲令彼菩薩知恩故請。云  何令知恩。彼諸菩薩處清淨國。但食香飯
自入律行。常樂則亡其樂。亡其樂則亡其  所由。所由者佛。而彼昧之。是不知恩也。若  聞下二門苦而後得乃悟自然得者因妙而功
深也。肇曰。既知佛事之難議。故欲請法而  反土。將宣揚如來不思議道。令本國眾生  念佛功德也。生曰。請還彼土法也。

[0406a08]  佛告諸菩薩有盡無盡無閡法門。

[0406a08]  什曰。盡  有二種。一無為盡二有為盡。有為盡。無常遷  滅盡也。無為盡。智慧斷令滅盡也。今言盡  門。是有為無常盡也。言無閡於二事不閡
也。不盡功德有為。無凡夫閡也。不住無  為無二乘閡也。

[0406a14]  汝等當學。

[0406a14]  生曰。欲還彼土。迹在捨此之  彼。是自濟之懷。於菩薩為縛矣。若解脫  之者。是其法也。

[0406a17]  何謂為盡謂有為法。

[0406a17]  生曰。有為是無常盡  滅之法也。

[0406a19]  何謂無盡謂無為法。

[0406a19]  肇曰。有為法有三相  故有盡。無為法無三相故無盡。生曰。無為  則不盡矣。

[0406a22]  如菩薩者不盡有為。

[0406a22]  什曰。謂一切善。是有  為功德也。一切有為悉是大累。可以遣累故  有宜存。譬如無量怨賊在彼大城。城中有
人來降。因是人得破怨賊。故雖是賊亦  應供養之。

[0406a27]  不住無為。

[0406a27]  肇曰。有為雖偽。捨之則大業不  成。無為雖實。住之則慧心不明。是以菩薩  不盡有為。故德無不就。不住無為。故道
無不覆。至能出生入死遇物斯乘。在淨  而淨不以為欣。處穢而穢不以為戚。應彼  而動於我無為。此諸佛平等不思議之道也。
夫不思議道。必出乎盡不盡門。彼菩薩聞佛  事平等不可思議。所以請法。故佛開此二  門。示其不思議無閡之道也。生曰。此土
有苦是有為也。彼土無苦是無為也。若縛  在欲盡有為住無為者。蓋是此土患苦之  情。非彼土然也。然則寄還彼土。以明法實  得祛此縛矣。

[0406b12]  何謂不盡有為謂不離大慈不捨大悲。

[0406b12]  什  曰。慈悲佛道根本也。聲聞無此故。盡有住  無也。欲不盡有為成就佛道。要由慈悲。  故先說也。肇曰。慈悲乃入有之基。樹德之
本。故發言有之。生曰。菩薩之行凡有二業。  功德也智慧也。功德在始智慧居終。不盡  有為義在前。故功德不盡之也。住無為義
在後。故智慧不住之也。不盡有為。是求  理不捨生死之懷。以慈悲為本。故始明  之焉。

[0406b22]  深發一切智心而不忽忘。

[0406b22]  什曰。志求佛道。  其心深固。譬如種樹根深難拔。故歷劫愈  明。不暫失也。肇曰。發心不忘。是眾行之中  心者也。

[0406b26]  教化眾生終不厭倦。

[0406b26]  別本云。心不厭倦。什  曰。惱之者眾鮮能無厭。以大悲為本。故  涉苦彌勤。雖魔怨逼試。心不生倦。

[0406b29]  於四攝法常念順行護持正法不惜軀命種諸  善根。

[0406c01]  什曰。謂堅固善心深不可動。乃名  根也。如有一人到舍利弗處求出家。舍  利弗觀其宿命。八萬大劫不種善根。棄而
不度。往五百弟子所。盡皆不受。於是到祇  洹門下。悲泣懊惱。佛從外還見而問之。其  人具以事答。佛即種種責舍利弗。汝智慧不
深不見人根妄輕賤人耶。佛即受其人。  讚言善來比丘鬚髮自落。法衣著身便成沙  門。佛為說法即得阿羅漢。舍利弗問佛。此  人何時種泥洹善根。佛言乃往昔過去無央
數劫有佛名人可。時有一人。入林取薪  虎從林出欲食其人。其人上樹虎在樹下。  其人極大恐怖。時佛從空中飛過。其人見已  稱南無佛。心生信樂極厭生死。深心誓願
願離此苦。因此善根今得解脫。時舍利弗。  向佛悔過舉身投地深自悲歎。佛言。譬如  石中有金。愚人不知棄而不取。金師見之
知其中有金。即以兩囊鼓而出之。眾生無  明石中有智慧金。今汝智慧不深故棄而弗  度。如來深見根本。以禪定智慧囊鼓而出  之也。

[0406c22]  無有疲厭。

[0406c22]  肇曰。慈悲為根發心為心。然後  順四攝化眾生。護正法種善根。以此眾  德茂其枝條。道樹日滋不盡有為也。下諸
行願枝條之流。及其日滋日茂以成不盡  義。耳度捨慈悲道樹不建。眾德損耗自隱  涅槃。謂盡有為法也。

[0406c28]  志常安住方便迴向。

[0406c28]  什曰。萬善無常隨意  所成。故須方便迴向佛道。如缾沙王被  繫在獄。獄孔中遙見佛於山上往來。心大  歡喜應生兜率天。在中聞毘沙門天王食
香。以餓死故心甚樂著。我今當往生彼食  處。即時於毘沙門樓上化生。小既迴向大  亦宜然。肇曰。方便迴向進善之要行。故常  安住焉。

[0407a07]  求法不懈。

[0407a07]  什曰。求法不勤。果報未應。則  生邪見。謂無所得。是故行者。求法不懈  怠也。

[0407a10]  說法無悋。

[0407a10]  什曰。梵本云無師倦。外道師  為弟子說法。法之要者則握而不與。菩薩  則盡其所懷。故言無師倦也。

[0407a13]  勤供諸佛故入生死而無所畏。

[0407a13]  肇曰。不以  結生。曷為而畏。

[0407a15]  於諸榮辱心無憂喜不輕未學敬學如佛。

[0407a15]  肇  曰。未學當學。所以不輕。已學當成。故敬  如佛。

[0407a18]  墮煩惱者令發正念。

[0407a18]  什曰。念邪則生累。念  正則累消。故化令正憶念。

[0407a20]  於遠離樂不以為貴。

[0407a20]  什曰。出家離欲及禪  定智慧。離諸妄想。悉名遠離樂。假以求道  非所貴也。肇曰。獨善之道何足貴乎。

[0407a23]  不著己樂慶於彼樂。

[0407a23]  別本云。不著己樂。  慶於他樂。什曰。凡夫見他樂則生嫉。他  苦則心安。自樂則生著自苦則心動。菩薩則
不然。見他樂不嫉其心隨喜。他苦心動欲  令解脫。自樂不著自苦心安。

[0407a28]  在諸禪定如地獄想。

[0407a28]  什曰。禪定有三種。一  大乘二小乘三凡夫。凡夫禪生高慢我心。小  乘禪獨善求證能燒眾善壞無上道根。於
菩薩則為惡趣。故視之如地獄也。肇曰。禪  定雖樂。安之則大道不成。菩薩不樂故。想  之如地獄也。

[0407b05]  於生死中如園觀想。

[0407b05]  什曰。意存兼濟故樂  遊無畏。肇曰。生死雖苦大道之所因。菩薩  好遊故。想如園觀也。

[0407b08]  見來求者為善師想。

[0407b08]  什曰。本無施意。因  彼來求發我施心。則於我為師。故起師想。  如月氏王出行遊觀。有數千乞人。在路側
舉手唱聲各請所須。王問大臣。此是何人  何所陳說。臣答言。乞人也。王智慧利根即  解其意。語大臣曰。彼等我大師。非乞人
也。汝不解其言耳。彼所須者。為我說法  非為乞也。彼言我等前世亦作國王。不修  布施故受斯報。王今不施後亦當爾。以此  故當知是我大師也。肇曰。乞者雖欲自益
而實益我。故想為善師也。

[0407b19]  捨諸所有具一切智想。

[0407b19]  什曰。捨諸所有。謂  身命及國城妻子悉能棄捨。給施眾生。給眾  生時。了知此施必能具足一切智。明見因
果施而無悔也。肇曰。凡所施與妙期有在。  又審因果之不虛也。

[0407b24]  見毀戒人起救護想。

[0407b24]  肇曰。戒為人護。毀  戒則無護。菩薩自己有護。故欲護無護者  也。

[0407b27]  諸波羅蜜為父母想。

[0407b27]  什曰。取其能生法  身也。亦云子有所須。則咨之父母。菩薩所  須。則求之六度。取其饒益比之父母也。肇
曰。餘四度行轉深。法身之所由生。故想為  父母也。

[0407c03]  道品之法為眷屬想。

[0407c03]  什曰。助成聖道。令  其尊勝。猶人有眷屬益其貴也。肇曰。助  成我者。三十七道品。猶人有眷屬相助成  者也。

[0407c07]  發行善根無有齊限。

[0407c07]  什曰。上說始種善  根。今明修習增進。修習增進名為行。萬善  斯行無所齊限。亦云不以劫數為限也。肇
曰。上云種善根。此云無齊限。轉增廣也。

[0407c11]  以諸淨國嚴飾之事成己佛土。

[0407c11]  什曰。取  彼淨國相。然後修行稱之故致淨國。與彼  無異。是名以彼成己也。肇曰。為好飾者。  淨土。不得不盡淨土之美。

[0407c15]  行無限施具足相好。

[0407c15]  肇曰。開四門恣求  者所取。無礙大施法也。此施相好之所因。別  本云。行無閡施。什曰。或施心足而財少。或
財足施心少。二事不具。則不能應無方之  求。今二事兼具故。能無所齊限。恣物所  求焉。

[0407c21]  除一切惡。淨身口意。

[0407c21]  什曰。身口意淨故眾  惡悉除。因淨則果妙相妙之所以具也。肇  曰。此明當大施時。諸惡悉除三業悉淨。故  致淨相之報也。

[0407c25]  生死無數劫意而有勇。

[0407c25]  什曰。勇明其有  力。上說意淨。此說有力淨而有力。故大願  果成也。肇曰。生死長久苦毒無量。自非智  勇孰能處之。

[0407c29]  聞佛無量德志而不倦。

[0407c29]  肇曰。不以佛  難及。倦而不修矣。

[0408a02]  以智慧劍破煩惱賊。

[0408a02]  肇曰。煩惱之寇密固  難遣。自非慧劍。無以斷除。

[0408a04]  出陰界入。

[0408a04]  什曰。煩惱既盡則隨法化生。法  化之身超出陰界入也。

[0408a06]  荷負眾生。

[0408a06]  什曰。必令究竟不中棄也。

[0408a07]  永使解脫。

[0408a07]  肇曰。法身超三界。陰界入所  不攝。故言出。若受陰界入身處情塵之  內。則自同羇瑣安能濟彼。

[0408a10]  以大精進摧伏魔軍。

[0408a10]  什曰。魔天魔也。肇曰。  魔兵強盛。非怠者所能制也。

[0408a12]  常求無念實相智慧。

[0408a12]  什曰。無取相念也。凡  夫行有念智慧。則高慢益甚。是故菩薩求無  念智也。肇曰。真智無緣故無念為名。俗智  有緣故念想以生。

[0408a16]  行少欲知足而不捨世法。

[0408a16]  肇曰。不以無  欲。而捨世法自異。

[0408a18]  不壞威儀。

[0408a18]  什曰。和而不同。

[0408a19]  而能隨俗。

[0408a19]  肇曰。同俗俯仰不失道儀。天  下皆謂我同己。而我獨異人。

[0408a21]  起神通慧引導眾生。

[0408a21]  肇曰。見形不及道  者。非通變無以導焉。

[0408a23]  得念。

[0408a23]  肇曰。正念。

[0408a24]  總持。

[0408a24]  什曰。以念持念。持能持法。故既言  念又言持。亦云眾念增長。則成持也。

[0408a26]  所聞不忘。

[0408a26]  肇曰。由上二種持也。

[0408a27]  善別諸根斷眾生疑。

[0408a27]  肇曰。慧也。

[0408a28]  以樂說辯演說無閡。

[0408a28]  肇曰。樂說辯四辯之  一也。上云念定持辯。此云念持慧辯。定慧  互有其用。迭在四門者也。

[0408b02]  淨十善道受天人福。

[0408b02]  什曰。以不堪受道  故為說法也。肇曰。不為福報修善。名為  善淨。然為物受報。報在欲界人天也。

[0408b05]  修四無量開梵天道。

[0408b05]  別本云。四無量令生  梵天。什曰。欲使作梵天請轉法輪。處尊  別物也。亦菩薩自行。自生梵天也。

[0408b08]  勸請說法隨喜讚善。

[0408b08]  肇曰。修四等即開  梵道也。現為梵王請佛說法。隨喜讚善以  弘正教。如尸棄之流也。

[0408b11]  得佛音聲。

[0408b11]  什曰。是讚善報也。肇曰。經云  有八種音。亦云有六十種音。密迹云。佛不  思議音。應物無量也。

[0408b14]  身口意善。

[0408b14]  肇曰。如來三不護法也。

[0408b15]  得佛威儀。

[0408b15]  肇曰。凡所舉動。一則如來音聲。  三不護威儀。皆佛事也。菩薩雖未全具。然  豫入其境故言得也。

[0408b18]  深修善法所行轉勝。

[0408b18]  肇曰。善法誰不修。貴  在深勝也。

[0408b20]  以大乘教成菩薩僧。

[0408b20]  肇曰。僧徒雖眾。所  貴大乘。

[0408b22]  心無放逸不失眾善本。

[0408b22]  肇曰。放逸乃眾惡  之門。喪道之根。心無放逸則無善不集。善  法無量。故略言本也。

[0408b25]  行如此法是名菩薩不盡有為。

[0408b25]  肇曰。修如  上法自行化彼。功德日茂不盡有為也夫  善有為法變壞物耳。廢捨不修則日耗日盡  矣。

[0408b29]  何謂菩薩不住無為謂修學空不以空為證。

[0408c01]  肇曰。自此下皆無為觀行也。觀無為必  覩恬怕之樂。而能不證涅槃永處生死。名  不住無為也。空無相無作。三乘共行。而造
觀不同。二乘空觀唯在無我。大乘空觀無  法不在。以無法不在故空法亦空。空法既  空故能不證空。

[0408c07]  修學無相無作不以無相無作為證。

[0408c07]  肇曰。  二乘無相唯在盡諦。大乘無相在一切法。二  乘無作不造生死。大乘無作萬法不造也。

[0408c10]  修學無起不以無起為證。

[0408c10]  肇曰。諸法緣會  而有。緣散而無。何法先有待緣而起乎。此空  觀之別門也。

[0408c13]  觀於無常而不厭善本。

[0408c13]  什曰。無常則無法  不滅。滅而不斷故。故修善不厭。亦觀無  常是泥洹道。泥洹道則背善本。今不住無  為故不厭有也。

[0408c17]  觀世間苦而不惡生死觀於無我而誨人不倦。

[0408c18]  什曰。無我則眾生空。空而非無。故誨人  不倦也。

[0408c20]  觀於寂滅而不永寂滅。

[0408c20]  肇曰。二乘以無常  為無常。故厭有為善法。以苦為苦故惡生  死苦。以無我為無我。故怠於誨人。以寂  為寂故欲永寂。菩薩不以無常為無
常。故能不厭善本。不以苦為苦。故不惡  生死。不以無我為無我。故誨人不倦。不  以寂為寂。故不永寂也。

[0408c27]  觀於遠離而身心修善。

[0408c27]  什曰。遠離有三。一  離人眾五欲。二離煩惱。三諸法性空遠離。  今觀性空遠離。而不厭善也。肇曰。遠離無
為之別稱耳。雖見無為遠離之要。而身心  不離有為善也。

[0409a03]  觀無所歸而歸趣善法。

[0409a03]  肇曰。諸法始無所  來。終無所歸。雖知無歸。而常歸善法也。

[0409a05]  觀於無生而以生法荷負一切。

[0409a05]  肇曰。雖見  無生。而處生荷彼也。

[0409a07]  觀於無漏而不斷諸漏。

[0409a07]  肇曰。凡諸無漏與  無為同。體自無相皆無為行也。雖見無漏。  而與彼同漏。同漏有二。有為入生死。實  未斷漏者。有已盡漏而現不斷者。

[0409a11]  觀無所行。而以行法教化眾生。

[0409a11]  肇曰。法性  無業何所修行。雖知無行而教必以行  者也。

[0409a14]  觀於空無而不捨大悲。

[0409a14]  肇曰。諸法之相唯  空唯無。然不以空無捨於大悲也。

[0409a16]  觀正法位。

[0409a16]  什曰。謂無生滅。取證法也。

[0409a17]  而不隨小乘。

[0409a17]  肇曰。正法位者。觀無為取  證之地也。

[0409a19]  觀諸法虛妄無牢無人無主無相本願未滿  而不虛福德禪定智慧。

[0409a20]  肇曰。諸法因緣所  成。虛假無本。以何為實以何為主。雖知  如此然本願未滿。不以功德定慧虛假而  弗修也。生曰。不住無為。是窮理將入生
死之懷。以滿願為極。故終明之焉。

[0409a25]  修如此法是名菩薩不住無為。

[0409a25]  肇曰。備修  上法。則不證無為。證謂觀無為自證道成。  自證道成即住無為也。

[0409a28]  又具福德故不住無為。

[0409a28]  肇曰。上直明菩薩  不盡有為。不住無為。未釋所以不盡所  以不住。夫大士之行行各有以。妙期有在。
故復對而明之。夫德之積也。必涉有津。若  住無為。則功德不具也。

[0409b04]  具智慧故不盡有為。

[0409b04]  什曰。上一門中現一  義。今明一門中兼具二義。若不住無則不  盡有。不盡有則不住無也。肇曰。智之明
也必由廣博。若廢捨有為則智慧不具。生  曰。總翻前也。所以欲住無為者貪其樂  耳。福德既具便自常樂復何貪哉。所以欲  盡有為者惡其苦耳。智慧苟備已自無苦。
有何惡哉。

[0409b12]  大慈悲故不住無為。

[0409b12]  肇曰。慈悲入生死。豈  住無為之所能者也。

[0409b14]  滿本願故不盡有為。

[0409b14]  肇曰。滿願由積德。  豈捨有為之所能。生曰。別翻前也。以慈  悲為懷者。不得貪己樂也。欲滿本願者。
不得計己苦也。此取功德前句智慧後句。  略舉二端為備也矣。

[0409b19]  集法藥故不住無為。

[0409b19]  肇曰。採良藥必在  山險。非華堂之所出。集法藥必在險有。  非無為之法所出焉。

[0409b22]  隨授藥故不盡有為。

[0409b22]  肇曰。廢捨有為則  與群生隔絕。何能隨而授藥。生曰。翻前  則是反入生死。必能救眾人。故有下四句
也。集法藥者。使備有諸法理也。為功德  意矣。隨授藥者知其所主隨病授也。為智  慧意矣。

[0409b28]  知眾生病故不住無為。

[0409b28]  肇曰。習知眾生  病。必知病所盡豈無為之所能乎。生曰。  解其病相。功德意也。

[0409c02]  滅眾生病故不盡有為。

[0409c02]  肇曰。滅眾生病必  造有治。豈盡有為之所能。生曰。達病所  應。智慧意也。

[0409c05]  諸正士菩薩以修此法不盡有為不住無為。

[0409c06]  肇曰。二法雖異而行必相因。故對而辯之。  明行名有以造用不同也。

[0409c08]  是名盡無盡無閡法門汝等當學。

[0409c08]  肇曰。不  盡有為。故無閡德之累。不住無為故  無獨善之閡。此二無閡門。是菩薩弘道之要  路。佛事無方之所由。勸彼令學示其佛事
不思議道。令必審諸佛無若干也。

[0409c13]  爾時彼諸菩薩聞說是法皆大歡喜以眾妙華  若干種色若干種香散遍三千大千世界供  養於佛及此經法并諸菩薩已稽首佛足歎未
曾有言釋迦牟尼佛乃能於此善行方便言已  忽然不現還到彼國。

◎  ◎

見阿閦佛品第十二

[0409c19]  爾時世尊問維摩詰汝欲見如來為以何等觀  如來乎。

[0409c20]  什曰。若自有慧眼。則能玄照不  待觀形。若無慧眼。則對形而隔。故問其  所以。何等觀如來。復次觀佛有三種。一觀
形二觀法身三觀性空。問言汝三觀中作  何等觀耶。下盡以性空答。此章悉用中百  觀破相義。明如來性空。更無異義。故不疏  問耳。肇曰。向命文殊共來見佛。雖復舉
目順俗而致觀不同。如來逆覩其情將  顯其來觀之旨。以明佛事不可思議。故知而  問也。生曰。維摩詰向命諸菩薩。共來見佛。  迹在人相佛焉。然見佛者。非謂形接得
見便為見也。是以問之以明見焉。

[0410a03]  維摩詰言如自觀身實相觀佛亦然。

[0410a03]  肇曰。  佛者何也。蓋窮理盡性大覺之稱也。其道虛  玄固以妙絕常境。心不可以智知形不以  像測。同萬物之為。而居不為之域。處言數
之內。而止無言之鄉。非有而不可為無。非  無而不可為有。寂寞虛曠物莫能測。不知  所以名。故強謂之覺其為至也。亦以極  矣。何則夫同於得者得亦得之。同於失者
失亦得之。是以則真者同真。偽者同偽。如  來靈照冥諧一彼實相。實相之相即如來相。  故經曰。見實相法為見佛也。淨名自觀身
實相。以為觀如來相。義存於是。生曰。若謂  己與佛接為得見者。則己與佛異相去遠  矣。豈得見乎。若能如自觀身實相。觀佛亦  然。不復相異。以無乖為得見者也。

[0410a18]  我觀如來前際不來後際不去今則不住。

[0410a18]  生  曰。若以見佛為見者。此理本無。佛又  不見也。不見有佛乃為見佛耳。見佛者  見此人為佛從未來至現在從現在入
過去。故推不見三世有佛也。過去若有便  應更來。然其不來明知佛不在過去矣。未  來若有便應即去。然其不去明知佛不在  未來矣。現在若有便應有住。然其不住明
知佛不在現在矣。

[0410a27]  不觀色不觀色如不觀色性不觀受想行識  不觀識如不觀識性。

[0410a28]  肇曰。法身超絕三界。  非陰界入所攝。故不可以生住去來而覩。  不可以五陰如性而觀也。生曰。向云不見
佛者。或是已不能見非無佛也。故復推  無佛可見以盡之焉。人佛者五陰合成耳。  若有便應色即是佛。若色不即是佛。便應  色外有佛也。色外有佛又有三種。佛在色
中色在佛中色屬佛也。若色即是佛。不應  待四也。若色外有佛。不應待色也。若色  中有佛佛無常矣。若佛中有色佛有分矣。  若色屬佛色不可變矣。色者色之事也。如
者色不異也。性者無本為色也。既言其事。  事或可改。故言如也。雖曰不改本或不然。  故言性也。然則要備三義。然後成色義也。
是以如性五事亦不得而殊也。至識皆同  之焉。既無所見乃為見實也。以實見為  佛。見實所以見佛也。

[0410b16]  非四大起同於虛空。

[0410b16]  肇曰。法身如空。非  四大所起造也。生曰。向雖推無人相佛。  正可表無實人佛耳。未足以明所以。佛  者竟無人佛也。若有人佛者。便應從四
大起而有也。夫從四大起而有者。是生死  人也。佛不然矣。於應為有佛常無也。

[0410b22]  六入無積。

[0410b22]  生曰。夫有人佛者。要從六入  積而或出也。既無有積。夫有人佛乎。五  是四大所造。故就六以明之焉。

[0410b25]  眼耳鼻舌身心已過。

[0410b25]  肇曰。法身過六情。  故外入無所積。生曰。上言六入無積故無  人佛者。正可無後世人佛耳。未足以明
今亦無也。故復即六入云已過也。六入已  過者無積為甚久矣。

[0410c01]  不在三界。

[0410c01]  生曰。上言六入已過。容正在  有六處。過或不及無六入處也。故復云  不在三界矣。

[0410c04]  三垢已離。

[0410c04]  肇曰。既越三界。安得三界之  垢。生曰。三垢已離故不在三界也。以無三  為不在三矣。

[0410c07]  順三脫門。

[0410c07]  生曰。順三脫門。故離三垢也。  以三離三也。

[0410c09]  三明與無明等。

[0410c09]  肇曰。法身無相體順三脫。  雖有三明而不異無明也。生曰。順三脫  門則等明無明也。三脫門既三而明。故復  就三明言之也。

[0410c13]  不一相不異相。

[0410c13]  肇曰。無像不像故不可  為一。像而不像故不可為異。生曰。等者  兩共等也。兩共等者不一不異也。

[0410c16]  不自相不他相。

[0410c16]  肇曰。不自而同自。故自而  不自不他而同他。故他而不他無相之身。  豈可以一異自他。而觀其體耶。生曰。有自  有他則異矣。

[0410c20]  非無相非取相。

[0410c20]  肇曰。既非無物之相。又非  可取之相。生曰。若無相為一矣。又不可  取無一異相也。

[0410c23]  不此岸不彼岸不中流。

[0410c23]  生曰。順三脫門則  到彼岸矣。若有到則不到也。無到不到然  後為到耳。此岸者生死也。彼岸者涅槃也。  中流者結使也。

[0410c27]  而化眾生。

[0410c27]  肇曰。欲言此岸寂同涅槃。欲  言彼岸生死是安。又非中流而教化眾生。  此蓋道之極也。此岸生死。彼岸涅槃。中流賢
聖也。生曰。夫化眾生使其斷結離生死  至泥洹耳。而向言無三。似若不復化之。  故云爾也。然則三不無矣。

[0411a04]  觀於寂滅而不永滅。

[0411a04]  肇曰。觀於寂滅。觀即  寂滅。滅而不滅豈可形名。生曰。既云化眾  生。復似見有眾生。故言觀寂滅也。觀寂  滅者。非永滅之謂也。

[0411a08]  不此不彼。

[0411a08]  生曰。若化眾生。似復在此在  彼也。在此在彼者應化之跡耳。非實爾  也。

[0411a11]  不以此不以彼。

[0411a11]  肇曰。不此而同此。故此而  不此不彼而同彼。故彼而不彼。豈復以此  而同此以彼而同彼乎。此明聖心無有以
而同也。生曰。雖云不在此不在彼。或復  可以此彼之跡化之矣。此彼是眾生所取。  非佛以也。

[0411a17]  不可以智知。不可以識識。

[0411a17]  肇曰。夫智識之  生。生於相內。法身無相故。非智識之所及。  生曰。既不在此彼。又不以此彼。豈可以  智知識識言其爾哉。

[0411a21]  無晦無明。

[0411a21]  肇曰。明越三光。誰謂之闇。闇  踰冥室。誰謂之明。然則在闇而闇在明而  明。能闇能明者。豈明闇之所能。故曰無闇
無明也。生曰。明不在迹為晦矣然理不得  在耳非為晦也迹反有明為明矣。然是  彼取得可非為之明也。

[0411a27]  無名無相。

[0411a27]  肇曰。不可以名名。不可以相  相。生曰。迹中有名。佛無名矣。相為可名  之貌也。

[0411b01]  無強無弱。

[0411b01]  肇曰。至柔無逆誰謂之強。剛  無不伏誰謂之弱。生曰。運動天地非為  強也。應盡無常亦非弱也。

[0411b04]  非淨非穢。

[0411b04]  肇曰。在淨而淨誰謂之穢。在  穢而穢誰謂之淨。然則為強弱淨穢者。果  非強弱淨穢之所為也。生曰。相好嚴身非
其淨也。金槍馬麥亦非穢也。

[0411b08]  不在方不離方。

[0411b08]  肇曰。法身無在而無不在。  無在故不在方。無不在故不離方。生曰。  東感則東西感則西豈在方哉。然是佛之應。
復不得言方非佛也。故言不在不離也。

[0411b12]  非有為非無為。

[0411b12]  肇曰。欲言有耶。無相無  名。欲言無耶。備應萬形。生曰。若有則有為  若無則無為。而佛既無此有。又不無有。何  所是有為無為哉。

[0411b16]  無示無說。

[0411b16]  肇曰。非六情所及。豈可說以  示人。生曰。應見者示應聞者說也。佛本  無示無說耳。

[0411b19]  不施不慳不戒不犯不忍不恚不進不怠不定  不亂不智不愚。

[0411b20]  生曰。以六度為體。故能  有如向之應耳。而度有度者。則不度也。  無度不度。然後度耳。

[0411b23]  不誠不欺。

[0411b23]  肇曰。不可以善善。不可以惡  惡。生曰。六度以誠實為道也。而誠有誠者  則。不誠矣。無誠不誠。然後誠耳。

[0411b26]  不來不去。

[0411b26]  生曰。既度既誠便應有感為來。  感盡則去也。若有此來去者。復不能來去  也。

[0411b29]  不出不入。

[0411b29]  肇曰。寂爾而往泊爾而來。出  幽入冥。孰識其動。生曰。來為出。去為入  也。

[0411c03]  一切言語道斷。

[0411c03]  肇曰。體絕言徑。生曰。稍結  之也。言以六度無相為佛。豈可得以言  語相說之乎。

[0411c06]  非福田非不福田。

[0411c06]  生曰。以無相為佛故。  能使人供養得福為福田矣。若使是者則  有相乎。

[0411c09]  非應供養非不應供養。

[0411c09]  肇曰。無相之體莫  覩其畔。孰知田與非田應與不應乎。生  曰福田則應供養。非福田則不應供養也。

[0411c12]  非取非捨。

[0411c12]  肇曰。取之則失真。捨之則乖  道。生曰。福田故應取。非福田故應捨  矣。

[0411c15]  非有相非無相。

[0411c15]  肇曰。寂寞無形非有相  也。相三十二非無相也。生曰。若是福田為  福德人也。福德之人則有相祿矣。

[0411c18]  同真際等法性。

[0411c18]  生曰。無相便是之矣。謂佛  為異故言同等。

[0411c20]  不可稱不可量過諸稱量。

[0411c20]  肇曰。無相之體。  同真際。等法性。言所不能及。意所不能  思。越圖度之境。過稱量之域。生曰。既同真
際等法性。豈可以意而量之哉。過諸稱  量者。言非所及之謂也。

[0411c25]  非大非小。

[0411c25]  肇曰。大包天地不可為小。細  入無間不可為大。能大能小者。其唯無  大小乎。生曰。言小則大包天地。言大則細  入無間。

[0411c29]  非見。

[0411c29]  肇曰。非色故非見也。

[0412a01]  非聞。

[0412a01]  肇曰。非聲故非聞也。

[0412a02]  非覺。

[0412a02]  肇曰。非香味觸故。非三情所覺也。

[0412a03]  非知。

[0412a03]  肇曰。非法故非意所知也。生曰。非  徒不可見聞覺知。亦無可作見聞覺知  者矣。

[0412a06]  離眾結縛。

[0412a06]  肇曰。無漏之體絕結縛。生曰。  既無見聞覺知。於何生結縛哉。

[0412a08]  等諸智同眾生。

[0412a08]  生曰。豈復容智出於群智。  自異於眾生哉。

[0412a10]  於諸法無分別。

[0412a10]  肇曰。等實相之智。同眾生  之性。渾然無際豈與法有別乎。生曰。於  一切法。都無復分別情也。

[0412a13]  一切無得無失無濁無惱。

[0412a13]  肇曰。無得故無  失。無清故無濁。事外之體何可惱哉。生  曰。有失為濁。既濁成惱也。自此以下明佛  無相理中無之也。

[0412a17]  無作無起。

[0412a17]  生曰。有濁有惱。便是作起後  身。

[0412a19]  無生無滅。

[0412a19]  肇曰。法身無為。絕於施造。孰能  作之。令起生之使滅乎。生曰。既作起後  身。則有生滅者矣。

[0412a22]  無畏無憂無喜無厭。

[0412a22]  生曰。若有生滅是可  畏法也。便欣生而憂滅矣。憂欣無已故可  厭也。

[0412a25]  無已有無當有無今有。

[0412a25]  肇曰。法身無寄絕  三世之有。三災不能為其患。始終無以化  其體。恬淡寂泊無為無數豈容憂畏喜厭於
其間哉。生曰。既無憂欣。不復受諸有也。

[0412a29]  不可以一切言說分別顯示。

[0412a29]  生曰。都結之  也。

[0412b02]  世尊如來身為若此作如是觀。

[0412b02]  肇曰。窮言  盡智莫能顯示。來觀之旨為若是者也。

[0412b04]  以斯觀者名為正觀若他觀者名為邪觀爾時  舍利弗問維摩詰汝於何沒而來生此。

[0412b05]  什  曰。見其神德奇絕。來處必尊。故問其所  從也。維摩恐人存沒生。故下反問以明無  沒生。亦云或有謂維摩生分未盡。故問其
沒生。下答不盡善不長惡。明生分盡也。  不直答者。一欲屈聲聞。二不欲自顯所  從之美也。肇曰。上云如自觀身實相。實相
無生。而今現有生。將成其自觀之義。故以  沒生問之也。

[0412b14]  維摩詰言汝所得法有沒生乎。

[0412b14]  肇曰。逆問  其所得。以證無沒生也。所得法即無為無  相法也。三乘皆以無相得果也。

[0412b17]  舍利弗言無沒生也若諸法無沒生相云何問  言汝於何沒而來生此。

[0412b18]  肇曰。以己所得。可  知法相。復問奚為。

[0412b20]  於意云何譬如幻師幻作男女寧沒生耶舍  利弗言無沒生也汝豈不聞佛說諸法如幻相  乎答曰如是若一切法如幻相者云何問言汝  於何沒而來生此。

[0412b23]  肇曰。生猶化存死猶化  往。物無不爾。獨問何為。

[0412b25]  舍利弗沒者為虛誑法壞敗之相生者為虛誑  法相續之相。

[0412b26]  肇曰。先定沒生之相也。生  曰。是生死之理。而不實也。

[0412b28]  菩薩雖沒不盡善本雖生不長諸惡。

[0412b28]  什曰。  凡夫死時起惡滅善。既生則眾惡增長。菩薩  則不然。復次凡夫善本盡故。命終長顛倒惡  心。然後受生。菩薩則不然。法化清淨。隨
意所之故無此一患。無此一患則雖迹有  去來。而非沒生之謂也。上先以性空。明無  沒生。今以法化自在。明無沒生。求之二門。
則沒生無寄。而問沒生失之遠矣。肇曰。善  惡者皆是虛誑相續之相。敗壞法耳。然凡夫  生則長惡。沒則盡善。菩薩生則長善。沒則
盡惡。沒生雖同長盡不一。然俱是虛誑敗  壞之相。何異幻化耶。生曰。生死尚不實。  不應致問。況都無之耶。生死沒者。福德盡  故也。生者必長諸惡也。

[0412c13]  是時佛告舍利弗有國名妙喜佛號無動是維  摩詰於彼國沒而來生此。

[0412c14]  肇曰。上答無生  此出生處。應物而唱未始無益。

[0412c16]  舍利弗言未曾有也世尊是人乃能捨清淨土  而來樂此多怒害處。

[0412c17]  肇曰。此土方於餘國。  怒害最多。

[0412c19]  維摩詰語舍利弗。於意云何。日光出時與冥  合乎。答曰。不也。日光出時則無眾冥。維摩詰言。  夫日何故行閻浮提。答曰。欲以明照為之除冥。
維摩詰言。菩薩如是。雖生不淨佛土。為化眾生  不與愚闇而共合也。但滅眾生煩惱闇耳。是時  大眾渴仰欲見妙喜世界無動如來及其菩薩
聲聞之眾。佛知一切眾會所念。告維摩詰言。善  男子。為此眾會現妙喜國無動如來及諸菩薩  聲聞之眾。眾皆欲見。

[0412c27]  什曰。為下欲修淨  國及往生者。現其剎也。不遙現而接來  者。將顯維摩神力故也。即事則情悅而悟
深故。舉令現此事耳。肇曰。既覩大眾渴仰  之情。將顯淨名不思議德。故告令現本  國。

[0413a04]  於是維摩詰心念吾當不起于座接妙喜國鐵  圍山川溪谷江河大海泉源須彌諸山及日月  星宿天龍鬼神梵天等宮并諸菩薩聲聞之眾
城邑聚落男女大小乃至無動如來。

[0413a07]  肇曰。  屈尊為難。故言乃至。

[0413a09]  及菩提樹諸妙蓮華能於十方作佛事者。

[0413a09]  什  曰。華上或現化佛。或放光明。及說法種種  變現。發悟眾生也。肇曰。彼菩提樹。及妙蓮  華皆能放光明。於十方作佛事。及華上化
佛菩薩。亦於十方作佛事。皆通取來也。

[0413a14]  三道寶階從閻浮提至忉利天以此寶階諸天  來下悉為禮敬無動如來聽受經法。

[0413a15]  肇曰。  欲天報通。足能凌虛然彼土以寶階嚴飾  為遊戲之路。故同以往反也。

[0413a18]  閻浮提人亦登其階上升忉利見彼諸天。

[0413a18]  肇  曰。嚴淨之土福慶所集。人天之報相殊。未  幾。故同路往反有交遊之歡娛也。

[0413a21]  妙喜世界成就如是無量功德上至阿迦膩吒  天下至水際以右手斷取如陶家輪。

[0413a22]  什曰。  梵本云如斷泥。今言如陶家輪。明就中  央斷取如陶家輪。下不著地。四邊相絕也。

[0413a25]  入此世界猶持華鬘示一切眾作是念已入於  三昧現神通力。

[0413a26]  肇曰。重為輕根。靜為躁  君。非三昧之力。無以運神足之勳。

[0413a28]  以其右手斷取妙喜世界。

[0413a28]  什曰。斷取明  不盡來。

[0413b01]  置於此土彼得神通菩薩及聲聞眾并餘天人  俱發聲言唯然世尊誰取我去願見救護。

[0413b02]  肇  曰。大通菩薩逆見變瑞。為眾而問其餘天  人未了。而問。恐畏未盡。故求救護。

[0413b05]  無動佛言。非我所為。是維摩詰神力所作。其餘  未得神通者不覺不知己之所往妙喜世界。雖  入此土而不增減。於是世界亦不迫隘如本無
異。爾時釋迦牟尼佛告諸大眾。汝等且觀妙喜  世界無動如來其國嚴飾菩薩行淨弟子清白。  皆曰唯然已見。佛言。若菩薩欲得如是清淨佛  土。當學無動如來所行之道。

[0413b11]  肇曰。登高必  由其本。求果必尋其因。

[0413b13]  現此妙喜國時娑婆世界十四那由他人。

[0413b13]  肇  曰。十萬為一那由他也。

[0413b15]  發阿耨多羅三藐三菩提心皆願生於妙喜佛  土釋迦牟尼佛即記之曰當生彼國時妙喜世  界於此國土所應饒益其事訖已還復本處
舉眾皆見佛告舍利弗汝見此妙喜世界及  無動佛不。

[0413b19]  肇曰。將因舍利弗明聖集難  遇經道難聞。故別問汝見不。

[0413b21]  唯然已見世尊願使一切眾生得清淨土如無  動佛獲神通力如維摩詰。

[0413b22]  肇曰。因其所見  而生願也。

[0413b24]  世尊我等快得善利得見是人親近供養。

[0413b24]  肇  曰。自慶之辭。

[0413b26]  其諸眾生若今現在若佛滅後聞此經者亦得  善利況復聞已信解受持讀誦解說如法修行  若有手得是經典者便為已得法寶之藏。

[0413b28]  肇  曰。手得經卷。雖未誦持。如人已得寶藏  未得用耳。上直以聞通況。今別結其德品  其升降也。

[0413c03]  若有讀誦解釋其義。如說修行。則為諸佛之  所護念。

[0413c04]  肇曰。行應於內。護念於外理會  冥感。自然之數耳。

[0413c06]  其有供養如是人者。當知則為供養於佛。

[0413c06]  肇  曰。是人即佛所護念人。

[0413c08]  其有書持此經卷者。當知其室則有如來。

[0413c08]  肇  曰。隨所止之室。書持此經。當知其室即有  如來。書持重於手得也。

[0413c11]  若聞是經。能隨喜者。斯人則為取一切智。

[0413c11]  肇  曰。若聞是經。能隨義而喜者。斯人會得一  切智故言取。

[0413c14]  若能信解此經乃至一四句偈為他說者當  知此人即是受阿耨多羅三藐三菩提記。

[0413c15]  肇  曰。明一四句為他人說。其福多於隨喜。故  言即是受記。前言取者。以會歸為言耳。  未及記耳。

◎

注維摩詰經卷第九

* * *

【經文資訊】大正藏第 38 冊 No. 1775 注維摩詰經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
