首楞嚴義疏注經卷第二  (之一)
長水沙門子  璿  集

[0843b20]  二就破顛倒漸明真見二。一且對匿王破  其斷見二。一述阿難所壞願辨真妄。

[0843b22]  爾時阿難及諸大眾。聞佛示誨身心泰然。念  無始來失却本心妄認緣塵分別影事。今日  開悟。如失乳兒忽遇慈母　悟知緣塵之心
是影事。又識對境之見是不動。翻思往日。認  妄失真。流浪既深。  [日*昏]  惑難曉。幸逢嘉會。遭  此良時。法乳既滋。如子遇母。不亦快哉。

[0843b28]  合掌禮佛。願聞如來顯出身心真妄虛實現  前生滅與不生滅。二發明性　前文叱責此  非汝心。蓋令識妄。仍指諸法唯心所現。此又
令了所現之妄本無自性元是一真。一真未  甞動搖。諸法何曾生滅。佛意欲其即妄見真。  遂印對境之見元來無動。廣責認物為己性
心失真。阿難罔測佛之深旨。將謂真妄二體  全殊生滅之外有不生滅。若如是者。唯心之  言虛設。妄法之語徒施。逐語迷旨。終成顛倒。
雖懷疑念未敢形言。故云合掌禮佛願聞等  也　二明匿王引外請證不生四。一引外敘  疑。

[0843c11]  時波斯匿王起立白佛。我昔未承諸佛誨勅。  見迦旃延毘羅胝子。咸言此身死後斷滅名  為涅槃　迦旃延姓也。名迦羅鳩馱。此外道
執一切法亦有亦無。刪闍夜是名。毘羅胝母  號。此外道起自然見。外計雖多不離斷常二  見。此二皆斷見類故云。咸言斷滅。此人異計。
不知業種相生。妄謂死後即是涅槃。

[0843c18]  我雖值佛。今猶狐疑。云何發揮證知此心不  生滅地。今此大眾諸有漏者咸皆願聞　狐  性多疑。凡遇氷處。聽水無聲然後方行。昔聞
死後斷滅。今聞不滅不生。孰是孰非。猶豫不  決。故云狐疑。匿王深體阿難所懷。知於生滅  之外求不生滅。心雖密請。口不形言。故引外
宗冀佛開示。近破外道斷見令知死後續生。  深引阿難悟真不離生滅妄識。故云證知此心  不生滅地　二述身遷改四。一問答身常不常。

[0843c27]  佛告大王。汝身現在。今復問汝。汝此肉身為  同金剛常住不朽。為復變壞。世尊。我今此身  終從變滅　佛舉此問。欲顯生滅中有不生
滅。如前頭自搖動見無所動　二問答未滅  知滅。

[0844a03]  佛言。大王。汝未曾滅。云何知滅。世尊。我此  無常變壤之身雖未曾滅。我觀現前念念遷  謝新新不住。如火成灰漸漸銷殞殞亡不息。
決知此身當從滅盡　前念滅後念生。剎那  變異。如火燒薪必歸磨滅。俱舍云以諸有為  法有剎那盡故　三問答老幼何貌。

[0844a09]  佛言如是。大王。汝今生齡已從衰老。顏貌何  如童子之時　王述無常念念遷謝。其理必  然。故印如是。欲其更敘遷謝之相。以老少相
比為問。十五曰童。未巾冠也。齡年也。

[0844a13]  世尊。我昔孩孺膚腠潤澤。年至長成血氣充  滿。而今頹齡。迫於衰耄。形色枯悴。精神昏  昧。髮白面皺逮將不久。如何見比充盛之時
始生曰孩。始行曰孺。孺濡也。言濡弱也。膚  布也。布在表也。文理光美曰腠。此皆童子時  相。長成謂成人之時。此從二十已上至強壯
時。故云血氣充滿。頹齡即今六十有二。年齡  頹朽近於七十。故云迫於衰耄。老少相異。云  何世尊見此相比　四問答頓漸流年。

[0844a22]  佛言。大王。汝之形容應不頓朽　前敘相變。  今問年變。由年變故令其相變。不頓朽言。要  敘漸老念念遷移。

[0844a25]  王言。世尊。變化密移我誠不覺。寒暑遷流漸  至於此。何以故。我年二十。雖號年少。顏貌已  老初十歲時。三十之年又衰二十。于今六十
又過于二。觀五十時。宛然強壯。世尊。我見  密移。雖此殂落。其間流易且限十年　十年  為限。麁相而觀。殂往也。落猶不住也。少壯不
住往而不遷也。故云殂落。流變易改也。

[0844b03]  若復令我微細思惟。其變寧唯一紀二紀。實  為年變　此以一年為限。年年變改何啻十  年。十二年曰紀也。

[0844b06]  豈唯年變。亦兼月化　此以一月為限。月月  不同。不唯約年也。

[0844b08]  何直月化。兼又日遷　何直猶不但也。此以  一日為限。日日更訛。不但約月。已上從寬  至狹。四限觀察。無常之相。猶是麁浮未為微  細。

[0844b12]  沈思諦觀。剎那剎那念念之間不得停住。故  知我身終從變滅　此至細而觀也。若以沈靜  其思審諦觀察。即剎那不停念念流變。此即
微細四相遷流不息。凡夫心麁。殊不知覺。古  德偈云。如以一睫毛置掌人不覺。若置眼睛  上違害極不安。愚人如手掌。不覺行苦遷。智
者如眼睛違。極生厭患。言剎那者時之極少  也。俱舍論說。時之極少名曰剎那。時之極長  名之為劫。乃至年之與月俱是時之分劑。又
云。百二十剎那為一怛剎那。六十怛剎那。為  一臘縛。三十臘縛為一須臾。三十須臾為一  晝夜。三十晝夜為一月。十二月為一年。十二
年為一紀。前約十年為限。是約一紀舉全數  爾　三示性不滅三。一佛問不滅王答不知。

[0844b26]  佛告大王。汝見變化遷改不停。悟知汝滅。亦  於滅時汝知身中有不滅耶。波斯匿王合掌  白佛。我實不知　生滅麁相如前可知。不生
滅性亦在汝身。汝知之否。匿王舉外敘疑。俾  欲世尊明示。今蒙佛問。故答不知　二許示  無生廣辨無改。此下約王自小至長見河不
變。以明見性。意顯只於生滅了不生滅。相雖  麁近。旨甚深微。一令匿王驗麁相而悟捨生  趣生。一使慶喜發深解而知滅元不滅。即相
顯性。在此密談。頭自搖動見無所動是此意  也。維摩云。如自觀身實相觀佛亦然。肇公以  萬物即不遷。何但於見。下文佛答文殊。及會
三科文首。分明顯會。始現其意。文二。一許示  無生。

[0844c11]  佛言。我今示汝不生滅性　許於正生滅時  示無生理也　二徵詰廣辨三。一問答見河  之初。

[0844c14]  大王。汝年幾時見恒河水。王言。我生三歲。慈  母携我謁耆婆天經過此流。爾時即知是恒  河水　耆婆此云命。西國風俗。皆事長命天
神。子生三歲。即謁彼廟。謝求得也。此以年問  見者。意明年變見不變也　二問答見河同  異。

[0844c20]  佛言。大王。如汝所說。二十之時衰於十歲。乃  至六十。日月歲時念念遷變。則汝三歲見此  河時。至年十三。其水云何。王言。如三歲時宛
然無異。乃至于今年六十二亦無有異　無  異之語甚好思量。一往麁浮。再思有旨　三  問答見有童耄。

[0844c26]  佛言。汝今自傷髮白面皺。其面必定皺於童  年。則汝今時觀此恒河。與昔童時觀河之  見。有童耄不。王言不也世尊　色身麁相童
耄易知。見性不遷誠難覺了。對此辨異。令  悟無生也　三克指常性斥彼置疑。

[0845a02]  佛言。大王。汝面雖皺。而此見精性未曾皺。皺  者為變。不皺非變。變者受滅。彼不變者元無  生滅。云何於中受汝生死　克指常性也。生
滅但遷有為。無為不受生死。若知不變即見  無生。

[0845a07]  而猶引彼末伽梨等。都言此身死後全滅  斥彼置疑也。末伽梨是字。母名俱奢梨。此指  與匿王所引異者。俱是外道趣爾指也。色身
變異可說無常。見性不遷理非斷滅　四信  悟續生。

[0845a12]  王聞是言。信知身後捨生趣生。與諸大眾。踊  躍歡喜得未曾有　敘其淺悟。但云捨生趣  生。鞠彼深意。必知滅元不滅。隨宜領解。主伴
同致。未即顯言也　二正對阿難破其常見  二。一阿難乘違發問。

[0845a17]  阿難即從座起。禮佛合掌。長跪白佛。世尊。若  此見聞必不生滅。云何世尊名我等輩遺失  真性顛倒行事。願興慈悲洗我塵垢　據此
見河之見與我見聞無殊。於王即云不滅不  生。於我即云遺失真性。王之與我孰親孰疎。  苟或殊途。如何分辨。然此問意由來久矣。始
因手自開合見無開合。頭自動搖見無搖  動。一一佛印皆言如是。此則如來令於妄見  即辨真見。無離生滅有不生滅。阿難罔知佛
旨。猶謂生滅與不生滅別。遂合掌禮佛。願聞  如來顯出身心真妄虛實現前生滅與不生滅  二發明性。匿王知其懷抱。又不發問伸誠。於
是引外六師執身死後斷滅。所冀佛親開示。  即妄見真。責引阿難。無執二別。阿難古佛。豈  茲不了。蓋為今日惑重情深。須示瞢然確陳  拒諍。故茲問也
二如來驗破執情三。一驗  出倒情二。一垂手以問引出常情四。一問。

[0845b05]  即時如來垂金色臂。輪手下指。示阿難言。汝  今見我母陀羅手。為正為倒　下指。指下也。  母陀羅此云印。此意欲明見手不同有正有
倒。以況其見亦有正倒　二答。

[0845b09]  阿難言。世間眾生以此為倒。而我不知誰正  誰倒　此推世人以此為倒。而我不知云何  三徵。

[0845b12]  佛告阿難。若世間人以此為倒。即世間人將  何為正　若以垂手為倒。復將何者為正  四釋。

[0845b15]  阿難言。如來竪臂兜羅綿手上指於空。則名  為正　竪手為倒。却以為正。以不順身故。此  為倒阿難不辨真妄。執妄失真。故如來責
顛倒行事。既了妄本無體。合知真自寂然。遂  許對頭動之見觀河之性即是性真。無別真  也。慶喜依前不了。將謂妄外有真。遂不甘我
為顛倒之人。王是無生之性。阿難既陳諍問。  如來就事以驗。逆順之境不辨。顛倒之情難  脫。下文即破　二竪臂以示比出倒見。

[0845b24]  佛即竪臂告阿難言。若此顛倒首尾相換。諸  世間人一倍瞻視　既云竪臂為正。佛便竪  臂隨而責之。此即正是顛倒也。指本垂下。今
却逆上。故云首尾相換。世人不依本分以正  為正。而別生異見以倒為正。故云一倍瞻視。

[0845b29]  則知汝身與諸如來清淨法身比類發明。如  來之身名正遍知。汝等之身號性顛倒　若  以此驗之。則知汝身與如來身比竝類例顯
發彰明。佛身是正。汝身應倒。亦可。若以佛之  見手類顯佛身。明知佛身名正遍知。若以汝  之見手比竝汝身。明知汝身號性顛倒。汝胡
非是顛倒行事。正遍知者。離倒名正。窮盡法  界名遍知。凡夫二乘無此號者。皆顛倒故  二徵其倒處二。一徵倒所在。

[0845c09]  隨汝諦觀。汝身佛身稱顛倒者。名字何處。號  為顛倒　隨者猶任從也。任汝心中諦審觀  察。佛若是倒。汝名佛身何處是倒。汝若是倒。
汝名自身何處名倒。此則令其識顛倒處也。  名  (去聲)  字猶詺目也。古人於此作泯相解。遂令  下經正辨顛倒血脈不貫。便成孤起。既絕正
倒。如來何故却說顛倒。學者請詳。無見榮古  二敘其罔知。

[0845c17]  于時阿難與諸大眾。瞪瞢瞻佛。目睛不瞬。不  知身心顛倒所在　瞪直視貌。瞢昏悶不了  也。聞徵倒處瞢然不了。既不措其一辭。但知
向佛直視　三廣示倒相二。一興悲告語敘  其常說。

[0845c22]  佛興慈悲。哀愍阿難及諸大眾。發海潮音遍  告同會。諸善男子。我常說言。色心諸緣及心  所使諸所緣法。唯心所現　天鼓無思。隨人
發響。海潮無念。要不失時。此表無緣慈悲應  機而說不待請也。色謂十一種色。心謂八識  心王。諸緣即總指色心。或可別指不相應行。
心所即五十一心所。諸所緣法謂六無為也。  此上五位一百法攝諸法盡。皆是真心之所  現起。如鏡現像不離於鏡無體可得。問前
五無為名體俱假。可同前法無體如影。真  如無為。名假體實。為諸法性。何言無體如影  像耶。答此宗所說真如猶是對妄而立。既因
對待還成妄法。如下經云。言妄顯諸真。妄真  同二妄。又云。無為無起滅。不實如空華。圓覺  云。圓覺流出一切清淨真如菩提涅槃等。由
是五位諸法唯心所現。皆同影像也　二顯  真示妄斥其倒情二。一就法辨釋迷情五。一  標指。

[0846a11]  汝身汝心。皆是妙明真精妙心中所現物  心現身心。如鏡現物。物不是鏡。物體虛故。鏡  不是物。鏡體實故。虛實既辨。由是顛倒於  茲可識
二責失。

[0846a15]  云何汝等。遺失本妙圓妙明心寶明妙性。認  悟中迷　心即是性。體遍故圓。無昧故明。  具法可重故名為寶。元來自爾非適今也。故
云本。言語道斷心行處滅。故稱妙。再三歎美。  故疊言之。悟即是覺。圓明性也。迷即不覺。妄  身心也。不覺處覺。如像處鏡。虛實可辨。今
棄如鏡之本性。執似像之身心。不辨虛實。  斯為大失。故云認悟中迷。前云名字何處號  為顛倒。今正指此顛倒處也　三敘妄。

[0846a24]  晦昧為空。空晦暗中結暗為色。色雜妄想。  想相為身。聚緣內搖。趣外奔逸　無明體暗。  故云晦昧。內有無明外現空相。故云為空。此
則最初劫濁也。下文云。迷妄有虛空。又云。汝  見虛空遍十方界。空見不分。有空無體。有見  無覺。相織妄成。是第一重名為劫濁。此三細
中業轉二相。亦云同異。亦云動靜。由此動靜  互相待故。於此二相暗中結成形色。即根身  器界也。形色既現。想處其中。色想相雜。有知
覺處成於根身。想澄凝處即是器界。此則第  三現相也。以有境界緣故。牽起麁識。念念分  別相續不斷。故云聚緣內搖。此前二麁也。由
念相續熏習不斷。遂成分離。取六塵相流趣  不息。故云趣外奔逸。此後二麁分離識也。從  微至著。三細四麁為煩惱道。畢於此矣　四  顯執。

[0846b11]  昏擾擾相以為心性。一迷為心。決定惑為色  身之內　世人不知元是無明展轉麁動。將  此昏迷擾擾之相。便為真實心性。一從迷執
決定不改。謂言我心在色身內。遂起有情無  情之異有性無性之殊。認妄心為佛心。一何  鄙見　五結迷。

[0846b17]  不知色身外洎山河虛空大地咸是妙明真心  中物　根身種子屬內。緣而執受。山河大地  屬外。但緣非執受。此之三境皆是賴耶相分。
又此空界從迷妄生。識所變故。能變之識全  是無明。迷真而起。亦無自體。能變所變皆是  鏡心所現影像。故前文云。汝身汝心皆是真
心中所現物。不知此理。却執我心在色身內。  故此結示　二約喻結指倒相。

[0846b25]  譬如澄清百千大海棄之唯認一浮漚體目為  全潮窮盡瀛渤　如來藏有四義。故以海喻。  永絕百非如海甚深。包含萬有如海廣大。無
德不備如海珍寶。無法不現如海現影。其體  湛寂不與妄染相應。故云澄清。即前甚深義  也。百千者即前廣大義也。不識是元清淨體。
故云棄之。只取昏擾擾相以為心性。故云唯  認等。全潮大瀛渤澥。皆海之異名也。

[0846c04]  汝等即是迷中倍人。如我垂手等無差別。如  來說為可憐慜者　例前結指也。棄之大  海是一迷也。認漚為海是倍迷也。垂手是正。
執為倒。一迷也。竪手是倒認為正。倍迷也。前  舉事以驗。後引喻以況。中間以法進退相例。  正指倒相。皎然明白如何謂言是泯相耶。有  智請詳
三廣約緣塵正顯真見。以前文中。  約對手觀河。示見無生。相淺意深。猶成隱密。  未為顯了。不名正顯。故科云麁論漸明也。今
此已下。廣對緣塵。破除名相。顯此見性不落  戲論。然後逐段會通。令知諸法虛妄本無所  有。唯一菩提妙淨明體。分明顯會。故云正顯
真見也。文四。一顯緣心非性二。一阿難述悟  彰疑二。一述悟。

[0846c18]  阿難承佛悲救深誨。垂泣叉手。而白佛言。我  雖承佛如是妙音。悟妙明心元所圓滿常住  心地　因佛廣示顛倒顯出真心。於能詮言
音。悟所詮心地　二彰疑。

[0846c22]  而我悟佛現說法音。現以緣心。允所瞻仰。  徒獲此心。未敢認為本元心地。願佛哀愍。宣  示圓音。拔我疑根歸無上道　佛以言音詮
此真性。今我領解復是緣心。所悟真性。能悟  緣心。還同如來前所責言。如汝今者承聽我  法。此則因聲而有分別。有何別耶。由是未敢
認為心地。心有能生可依止義。喻之地也。  言圓音者。以佛一一語言。遍窮生界。而其音  韻常不雜亂。如起信疏解　二如來約喻顯  釋二。一指定其非。

[0847a03]  佛告阿難。汝等尚以緣心聽法。此法亦緣。非  得法性　因聲而有分別。此分別性即是生  滅。維摩云無以生滅心行說實相法。說既不
可。聽豈可耶。緣心者但緣語言文字。故云非  得法性。若能忘懷合道。離能所相。一念不生。  前後際斷。斯可名為真得法性　二喻顯其
失二。一執指亡月斥認能詮二。一喻二。一指  月雙迷。

[0847a11]  如人以手指月示人。彼人因指當應看月。若  復觀指以為月體。此人豈唯亡失月輪。亦亡  其指。何以故。以所標指為明月故　指喻能
詮言教。月喻所詮真理。若欲見月。須亡指以  觀之。若欲見性。須亡言而體之。不能亡言豈  能見性。不能遺指豈識月輪。圓覺云。修多羅
教如標月指。若復見月。了知所標畢竟非月。  一切如來種種言說開示菩薩亦復如是。指  月俱迷。詮旨兩失。在文可見　二明暗俱失。

[0847a20]  豈唯亡指。亦復不識明之與暗。何以故。即以  指體為月明性。明暗二性無所了故　言教  屬有為。無記故暗。真理屬無為。性善故明。能
喻可解　二合。

[0847a24]  汝亦如是　以法合喻如上所辨一客去  主留責滯緣想二。一約法喻順推有體三。一  法。

[0847a27]  若以分別我說法音為汝心者。此心自應離  分別音有分別性　若因佛說法生分別心。  此分別心本無自性。故屬緣塵。隨塵有無。非
是常住。但如其客　二喻。

[0847b02]  譬如有客。寄宿旅亭。暫止便去。終不常住。而  掌亭人都無所去。名為亭主　此明緣心隨  境往來。真心湛然常住。以客喻妄。以主喻真
三合。

[0847b06]  此亦如是。若真汝心則無所去　如下經云。  聲無既無滅。聲有亦非生。生滅二圓離。是則  常真實　二約緣塵反責無性三。一例成無  性。

[0847b10]  云何離聲無分別性。斯則豈唯聲分別心。分  別我容。離諸色相無分別性　緣心若是真  性。應如其主。何得隨聲來去。以離聲時無分
別故。豈同真心周遍法界湛然常住。隨聲之  心既然。隨色之心亦爾。故云豈唯等　二指  同外宗。

[0847b16]  如是乃至分別都無　前舉色聲顯心無體。  亦合遍歷香味觸法。今此超過。故云乃至分  別都無。

[0847b19]  非色非空。拘舍離等昧為冥諦　不可見故  非色。緣會有故非空。言冥諦者。或云冥性或  云自性。梵云僧伽奢薩咀羅。此云數論。立二
十五諦。最初一諦名為冥性。計以為常。第二  十五名為神我。亦計為常。我思勝境。冥性即  變二十三諦為我受用。我既受用。為境纏縛
不得解脫。我若不思冥諦不變。既無纏縛我  即解脫。名為涅槃。如別處說。拘舍梨者。非即  數論。是彼類耳。趣爾舉也　三結責非主。

[0847b28]  離諸法緣無分別性。則汝心性各有所還。云  何為主　真心如主。妄想如客。客有來去。主  無移動。若離法緣無分別性。顯汝心性隨塵
各還。是則為客。云何名主　二示見性無還  二。一阿難承前敘難。

[0847c04]  阿難言。若我心性各有所還。則如來說妙明  元心云何無還。唯垂哀愍為我宣說　心性  之言通於真妄。阿難執者是妄。如來示者為
真。今以所執之生滅。疑於所示之妙明。故云  則如來說云何無還。還猶滅也　二如來約  相對辨三。一約權標指以許說。

[0847c10]  佛告阿難。且汝見我。見精明元　且者權宜  之辭。權指阿難能見之心。為明元也。

[0847c12]  此見雖非妙精明心。如第二月非是月影。汝  應諦聽。今當示汝無所還地　此之明元非  本真性。其猶捏目所見之月。本無所有。非月
影者非水中之影也。水中月影從真月降。可  喻妙應感而遂通。捏目所觀全體虛妄。從病  眼生。堪喻妄見本不可得。只就此見權示無  還也
二約境可還以明辨二。一明境有還  二。一列八境。

[0847c20]  阿難。此大講堂。洞開東方。日輪升天則有明  曜。中夜黑月雲霧晦瞑則復昏暗。戶牖之隙  則復見通。牆宇之間則復觀壅。分別之處則
復見緣。頑虛之中遍是空性。欝  [土*孛]  之像則紆  昏塵。澄霽斂氛又觀清淨　舉此明暗通塞  空有染淨八種之相。皆仗因托緣以立其象  也　二明各還。

[0847c27]  阿難。汝咸看此諸變化相。吾今各還本所因  處。云何本因。阿難。此諸變化。明還日輪。何  以故。無日不明。明因屬日。是故還日。暗還黑
月。通還戶牖。壅還牆宇。緣還分別。頑虛還  空。欝  [土*孛]  還塵。清明還霽。則諸世間一切所有  不出斯類　此之八境既從緣有。還從緣無。
有去有來。非同真見　二示見無還三。一標。

[0848a05]  汝見八種。見精明性當欲誰還　能觀八種  之見。名為見精明性。既非緣生。當還何所。豈  同八境各有所歸　二釋。

[0848a08]  何以故。若還於明。則不明時無復見暗。雖明  暗等種種差別。見無差別　真見離緣。緣還  見在。若隨境去。後更誰觀。境自有差。見且無  別
三結。

[0848a12]  諸可還者自然非汝。不汝還者非汝而誰  八境可還。自非汝見。汝不還性正是汝真此  若非真。孰為真耶　三就實彰迷以結責。

[0848a15]  則知汝心本妙明淨。汝自迷悶。喪本受輪。於  生死中常被漂溺。是故如來名可憐慜　前  將八境。以對妄見權示無還。由是則知。本妙
明心未嘗生滅。本有真性迷而不知。却執緣  塵自取流浪。如前文云。由汝無始至于今生  認賊為子。失汝元常。故受輪轉。然雖權指。意  顯即是。以末不離本故
三約體用重明二。  一伸問。

[0848a23]  阿難言。我雖識此見性無還。云何得知是我  真性　阿難問意。前對八境。權指妄見有無  還義。因是得識本真元性不生不滅。為復只
此表知性常。為更有義。別得真妄。故云云何  得知等　向下。更約用有優劣體無差異。用  約人辨。體對物論。斯則前後三義以辨真
也。一顯無生滅。二明有勝用。三示無差別。故  此答釋分為二科。一約用優劣以略明。

[0848b02]  佛告阿難。吾今問汝。今汝未得無漏清淨。承  佛神力。見於初禪得無障礙　得初果證。方  斷分別。故云未得無漏。自無定力。假他而見。
故云承佛神力。借通令見者。意欲阿難信知  自己見之真用有若是也。色界之首梵眾梵  輔大梵俱名初禪。

[0848b08]  而阿那律。見閻浮提。如觀掌中菴摩羅果  阿那律此云如意。亦云無貧。過去以食施辟  支佛。九十一劫天上人中受如意樂無所劣
少。未入道時。為性多睡。為佛所呵。因是不  寐。遂失明耳。佛教修天眼用見世事。因是  修得。見三千界如觀掌果。大論所明。大阿羅
漢見小千界。大辟支見百佛界。諸佛見一  切佛土。那律獨見大千者。以彼遍修作意數  故。於諸聲聞天眼第一。今言閻浮者。以大千  皆有閻浮。以別顯總。亦不相違。

[0848b18]  諸菩薩等見百千界　初地見百佛土。二地  見千世界。乃至十地見無量不可說佛剎微  塵數世界也。

[0848b21]  十方如來。窮盡微塵清淨國土無所不矚  佛具五眼三智。所見窮盡法界。已上四位。階  級所見。淺深不同。蓋真見之用。隨證所得。漸
明漸遠也。

[0848b25]  眾生洞視不過分寸　隔紙瞙不見外物。隔  皮膚不見五藏。豈同前聖真見之用。斯則真  見妄見前後五重。條然可辨。而云云何得知
是我真往。胡不察焉　二約體非物以廣  辨二。一正辨見體非物三。一標塵。

[0848c01]  阿難。且吾與汝。觀四天王所住宮殿。中間遍  覽水陸空行。雖有昏明種種形像。無非前塵  分別留礙　分別者差別也。或可前塵留礙
即是所分別之境　二勅揀。

[0848c05]  汝應於此分別自他　此標勸也。汝應於此  所緣境中。試分自他令其差別。自即見性。他  即物像。

[0848c08]  吾今將汝。擇於見中。誰是我體。誰為物像  將請也。誰何也。我今請汝。於所見中詳而  擇之。何者是汝見體。何者是其物像。此正  勸令揀
三正辨二。一明非見之物是前  塵。

[0848c13]  阿難。極汝見源。從日月宮是物非汝。至七金  山周遍諦觀。雖種種光亦物非汝。漸漸更觀。  雲騰鳥飛風動塵起樹木山川草芥人畜。咸  物非汝
極窮也。研窮汝之見性。自遠至近。  所見無非物像。非是汝之見性。芥小草也  二明非物之見是真性。

[0848c19]  阿難。是諸近遠諸有物性雖復差殊。同汝見  精清淨所囑。則諸物類自有差別。見性無殊。  此精妙明誠汝見性　物類雖殊。見性常一。
不隨境異。即是汝真。此顯真見平等無差。汝  前問云。云何得知是我真性。今明。境自差別。  見性無殊。由是得知是汝真性　二廣破展
轉執情二。一師資能見互緣破三。一正破。

[0848c26]  若見是物。則汝亦可見吾之見　汝若執言。  汝能見心同所見物亦有差別。斯則見即是  物。佛之見性亦合是物。應被汝見　二轉破。

[0848c29]  若同見者名為見吾。吾不見時。何不見吾不  見之處　汝若執言。我與世尊同緣物時。世  尊之見既著彼物。我見物時便是見佛之見。
經文省略。但云見吾。此牒所計也。即便破云。  吾不見時何不見吾不見之處。意云。我若不  緣彼物之時名為不見。此不見體汝應合見。  為何不見也。

[0849a07]  若見不見。自然非彼不見之相　此破轉計  也。汝若執言。我亦見佛不見之體復有何失。  故云若見不見。即便破云。自然非彼不見之
相。意云。不見之體既被汝見。此則何成不見  之相。不見之體已被見故　三結破。

[0849a12]  若不見吾不見之地。自然非物。云何非汝  此文之意。展轉結歸都有五重。以顯阿難見  性。經文存三。而隱二意。若具論者。合云。若
不見吾不見之處。亦不見吾見處。既不見吾  見處。吾見自然非物。吾見若非是物。汝見亦  非是物。汝見既非是物。云何非汝真見　二  心境更觀雜亂破三。一正破
又則汝今見  物之時。汝既見物。物亦見汝。體性紛雜。則汝  與我并諸世間不成安立　又若汝執見性是  物。亦應彼物即是於見。如是則應汝見物時。
物亦見汝。斯則人物如何分辨。物體見性自  然雜亂。物即是汝。汝即是物。世間一切俱不  成立。如何名為安立諦耶　二顯是。

[0849a25]  阿難。若汝見時是汝非我。見性周遍。非汝而  誰　若汝現見物時。宛然分辨。阿難非佛。  佛非阿難。此則世間顯然安立。皆汝見性周
遍了知。此周遍性若非汝真。復是何耶。故結  云非汝而誰　三斥疑。

[0849b01]  云何自疑汝之真性性汝不真。取我求實  責其不認也。此是汝之真性能性於汝。謂性  一切心也。前云。汝身汝心皆是妙明真精妙
心中所現物。而不自識。却從他求。豈不迷倒。  此之大意。明真見離緣周遍法界。湛然常住  妙用無邊。平等清淨體非差別。用釋前文云  何得知是我真性
四就疑難廣釋四。一見  性縮斷疑三。一伸疑。

[0849b09]  阿難白佛言。世尊。若此見性必我非餘。我與  如來。觀四天王勝藏寶殿。居日月宮。此見周  圓遍娑婆國。退歸精舍秖見伽藍。清心戶堂
但瞻簷廡　敘見近遠也。因前開示雖了是  真。洎觀遠近不無疑悔。四天宮殿與日月齊。  同四萬由旬。娑婆此云堪忍。大千界之都名。
今舉總顯別也。僧伽藍摩此云眾園。廡堂下  也。

[0849b17]  世尊。此見如是。其體本來周遍一界。今在室  中唯滿一室。為復此是縮大為小。為當牆宇  夾令斷絕。我今不知斯義所在。願垂弘慈。為
我敷演　一界初天也。一室講堂也。借力見  寬。自力見狹。寬狹既著。縮斷堪疑。猶豫在  懷。故云不知斯義所在。以阿難未證真如。未
發真用。佛隨外相對物辨真。既未親證。故  難領會。此之疑意。亦約外相以明縮斷。乘前  起難以洗物情　二正破三。一總斥其非。

[0849b26]  佛告阿難。一切世間大小內外諸所事業各  屬前塵。不應說言見有舒縮　大小內外對  待假立。俱屬前塵。能見真心何舒何卷。故
此總責令知其非　二舉喻釋義四。一雙問。

[0849c01]  譬如方器中見方空。吾復問汝。此方器中所  見方空。為復定方。為不定方　器喻前塵。空  喻見性。空之方圓喻疑見舒縮　二雙破。

[0849c04]  若定方者。別安圓器空應不圓。若不定者。在  方器中應無方空　方器中空若定方者。除  去方器別著圓器。此處虛空應無圓相。若言
虛空不定方者。顯是方器無方虛空　三合  顯。

[0849c09]  汝言不知斯義所在。義性如是。云何為在  汝疑見性縮斷。要在一義決定。見性之義猶  如虛空。虛空豈有方圓而可在耶。此明真見
周遍無有方所如彼虛空。故涅槃云。有常之  法遍一切處。虛空常故無處不遍。如來亦爾。  遍一切處。是故為常。無常之法此有彼無。如  來不爾。是故為常　四會釋。

[0849c16]  阿難。若復欲令入無方圓。但除器方。空體無  方。不應說言更除虛空方相所在　入達解  也。若欲達解無方圓義。但去器之方圓不可
更除虛空方相。若欲達解無大小義。但去塵  境大小。不可說言見性寬狹　三就疑難破  二。一以延破縮疑。

[0849c22]  若如汝問。入室之時縮見令小。仰觀日時汝  豈挽見齊於日面　若汝執言縮見成小。應  可引見令伸等到日邊挽引齊等。面猶邊也
二以續破斷疑。

[0849c26]  若築牆宇能夾見斷。穿為小竇。寧無續迹。是  義不然　竇孔穴也。若執夾令見斷。應可接  之令見相續。若相接者應有續跡　三會通
二。一迷心執境。

[0850a01]  一切眾生從無始來迷己為物。失於本心為  物所轉。故於是中。觀大觀小　迷真性之已。  成色心之物。色心既成。真性即隱。故云失於
本心。前文云能生諸緣緣所遣者。境從心變。  心隨境轉。故見大小之異內外之殊不能離  緣觀性。但知隨境生執。故有前來種種疑倒  二悟物同真。

[0850a08]  若能轉物則同如來。身心圓明不動道場。於  一毛端。遍能含受十方國土　若了色心。因  緣和合虛妄有生。因緣別離虛妄名滅。生滅
去來本如來藏。性真常中求於去來迷悟生  死。了無所得。斯則了妄唯真無物可轉為真  轉物。背塵合覺同諸佛矣。身心圓明者。身圓
明則毛端現土。心圓明則遍照法界。此乃悟  物咸真。即成妙用。故下文云。我以不生不滅  合如來藏。而如來藏唯妙覺明圓照法界。是
故於中一為無量。乃至坐微塵裏轉大法輪  等。然上諸文。俱約對境辨見顯不生滅。如  對手之開合。身之遷變。境之可還。物之差別。
麁相而辨。密示生滅即不生滅。尚見外境是  生滅法。今此會通。令了心之與境皆是迷己  所成。無心外法可以相對。則法法皆如。塵
塵咸遍。分明顯示令悟本真同如來耳。下文  縱有破諸疑難。一一隨文。會通皆此意也  二破見性離身疑。此疑。因前佛令轉物則同
如來身心圓明。不了會通萬法之旨。便謂如  來令轉前物成我真見。物若是見。此則見性  離身而。有故成此疑。文三。一伸疑三。一疑。

[0850a29]  阿難白佛言。世尊。若此見精必我妙性。今此  妙性現在我前。見必我真。我今身心復是何  物　若此物處見精。定是我之真性。顯是此
性在我眼前已離我體。此眼前見既是真我。  現今身心須不是我。復是何物　二難。

[0850b05]  而今身心分別有實。彼見無別分辨我身。若  實我心。令我見。見性實我。而身非我　若以  現理而推。今此身心實有分別。緣於境界。彼
在前見。且無別  (彼列反)  識分辨我身。彼若實我  真心令我見者。彼既真我。我應非我　三結。

[0850b10]  何殊如來先所難言物能見我。唯垂大慈。開  發未悟　設使彼見能有分辨。何殊前難汝  既見物物亦見汝則諸世間不成安立　二廣
破三。一如來破其疑三。一標指其非。

[0850b14]  佛告阿難。今汝所言見在汝前。是義非實  前顯諸法唯心。故云若能轉物。不了斯旨。妄  謂見在眼前。雖形其言。實無斯理　二牒疑  立理。

[0850b18]  若實汝前汝實見者。則此見精既有方所。非  無指示　設若眼前可見。應有處所可指。豈  成真見離名絕相　三依理正破二。一約離
物以推是見三。一推徵其體四。一令觀物  象。

[0850b23]  且今與汝坐祇陀林。遍觀林渠及與殿堂。上  至日月。前對恒河。汝今於我師子座前。舉手  指陳是種種相。陰者是林。明者是日。礙者是
壁。通者是空。如是乃至草樹纖毫。大小雖殊。  但可有形無不指著　物象差異。巨細雖殊。  形相既分。必歸指示　二勸指見精。

[0850b29]  若必其見現在汝前。汝應以手確實指陳。何  者是見　見性若在汝前。便同物像。可指見  性如何　三以理推徵。

[0850c03]  阿難當知。若空見是。既已成見。何者是空。若  物是見。既已是見。何者為物　諸像雖差。  不離空有。故將二事。以辨是見也  四使其明示。

[0850c07]  汝可微細披剝萬像。析出精明淨妙見元。指  陳示我。同彼諸物。分明無惑　披開。剝折。析  辨也。物像現前纖洪咸見。應於此處開析
分辨。令此見精分明出現。如諸物像更無  迷亂　二答釋不能二。一述已不能。

[0850c12]  阿難言。我今於此重閣講堂。遠洎恒河。上觀  日月。舉手所指。縱目所觀。指皆是物。無是見  者　目觀手指但見緣塵。於諸物中不辨是  見
二引他況已。

[0850c16]  世尊。如佛所說。況我有漏初學聲聞。乃至菩  薩亦不能於萬物像前。剖出精見。離一切  物。別有自性　若如佛說。令指見精。分明無
惑。至於證真大菩薩等。亦不能於諸物之中  分出其見。況我聲聞初學者乎　三印成難  辨。

[0850c22]  佛言。如是如是　印其不能分出見性　二  約即物以推非見四。一牒前無是。

[0850c24]  佛復告阿難。如汝所言。無有精見離一切物  別有自性。則汝所指是物之中無是見者  既不能於物中辨出見性。斯則所指咸物無
於是見。既無是見應即非見。故下徵之　二  徵此有非。

[0850c29]  今復告汝。汝與如來坐祇陀林。更觀林苑乃  至日月種種像殊。必無見精受汝所指。汝又  發明。此諸物中何者非見　所指物像既不
是見。反應非見。若了唯真。更無是見非見。以  不了故隨語生執。洎乎徵詰。罔知所從。向下  會通皎然可見　三答釋不知。

[0851a06]  阿難言。我實遍見此祇陀林。不知是中何者  非見。何以故。若樹非見云何見樹。若樹即見  復云何樹。如是乃至。若空非見云何見空。若
空即見復云何空。我又思惟。是萬像中微  細發明無非見者　先答不知也。何以下釋  不知所以。若也樹不是見。應離能見之外見
所不及。云何現今復見於樹。又若此樹即是  於見。云何更名此以為樹。空例此釋。離之既  不可。即之又難明。進退研之。未知所適　四  印成難曉。

[0851a16]  佛言。如是如是　如汝所辨。無非見者無乃  是乎。故云如是　二大眾失其守。

[0851a18]  於是大眾非無學者。聞佛此言。茫然不知是  義終始。一時惶悚失其所守　茫然者暝昧  不明也。是見義既失。非見理復乖。終始難明。
守歸何所。而不知能見所緣俱為勞相。是非  即離。咸是緣塵。既法空之慧未開。智障之  惑難破由是非無學者。一時惶悚　三法王  安其意。

[0851a25]  如來知其魂慮變慴。心生憐愍。安慰阿難及  諸大眾。諸善男子。無上法王是真實語。如所  如說不誑不妄。非末伽梨四種不死矯亂論
議。汝諦思惟。無忝哀慕　變動。慴懼也。世間  王者尚無二語。何況法王親證而說。故云如  所如說。佛有五語。謂真語。實語。如語。不誑
語。不異語。無偽曰真。稱理曰實。不變曰如。心  境相應曰不誑。懸見未然曰不異也。知時知  機應根而說。豈同外道不死矯亂。四種矯亂。
至下當辨。此意所明。是非雙離。心境俱融。  顯真妙體無戲論相。故令諦而思惟。不須心  辱哀慕◎三會通二。一文殊旁為請問三。一  敘其不悟。

[0851b09]  是時。文殊師利法王子愍諸四眾。在大眾中。  即從座起。頂禮佛足。合掌恭敬。而白佛言。世  尊。此諸大眾。不悟如來發明二種精見色空
是非是義　大眾茫然不知所措。雖聞安慰  令諦思惟。智慧不明。罔解所問。文殊智德旁  為發機。先敘不悟。後方請示。言二種者。謂於
色空之上。辨於精見是與非是之二義也  二出其因由。

[0851b17]  世尊。若此前緣色空等像若是見者應有所  指。若非見者應無所矚。而今不知是義所歸。  故有驚怖。非是疇昔善根輕尠　自是是非
難明。非謂善根尠少故此惶悚。疇昔往日也  三為其請問。

[0851b22]  唯願如來。大慈發明。此諸物像與此見精。元  是何物。於其中間無是非是　阿難前云無  是見者無非見者。如來一一印許。意令於真
法界達無是非。及至魂慮變慴。又囑汝諦思  惟。深欲令了法界一相。文殊愍眾。請佛明示。  此見與緣元是何物。無是非相　二如來正
與會通三。一顯諸法唯真是非雙絕。

[0851b29]  佛告文殊及諸大眾。十方如來及大菩薩。於  其自住三摩地中　自住之定即首楞嚴三昧  也。諸法如幻法界一相。起信云。諸佛已離業
識。無自他相見。登地已上分證此法。亦如佛  見也。

[0851c05]  見與見緣并所想相　見謂識體。見緣即根。  是增上緣。能生識故。所想相即境也。是所緣  緣。牽生識故。下文云。想相為塵識情為垢。或
可見即是根見緣即境。所想相即識。此根境  識即十八界。攝一切盡。即龍樹四句中因緣  所生法也。

[0851c11]  如虛空華。本無所有　此根境識。從妄心有。  其體元無。如空中華翳病故見。下文云。見聞  如幻翳。三界故空華。此則我說即是空。

[0851c14]  此見及緣　雖如幻華本無其體。世俗諦中  說名根境。即亦名為假名。

[0851c16]  元是菩提妙淨明體。云何於中有是非是  諸法無體。不覺故有。不覺即覺。元是菩提。起  信云。念無自相。不離本覺。若離覺性則無不
覺。下經亦云。見與見緣似現前境。元我覺明。  即亦是中道義也。文殊前問。此諸物像及此  見精元是何物等。故佛答云。元是菩提妙淨
明體。此則顯一真法界離性離相。圓收諸法  無不是如。云何更說是見非見。即洗滌前來  緣塵辨見。或見或塵是非之相。若不以三昧
遣蕩。何能契此一如。故淨名息言。意在於此  二引文殊為例二相元無三。一引例二。一  問。

[0851c28]  文殊。吾今問汝。如汝文殊。更有文殊是文殊  者。為無文殊　佛意問云。如汝文殊。是一體  性。吾欲於此更立是名為是文殊。復欲於此
立一無名為無文殊。為得已否。意顯一真體  上不立是名不立無相。是即對非以立。無即  待有而稱。是非有無戲論之見。豈會一真。前
約觀門無是非相。唯證乃知。若不指事以明。  未證如何領解。故託文殊以明一相　二答。

[0852a07]  如是世尊。我真文殊。無是文殊。何以故。若有  是者則二文殊。然我今日非無文殊。於中實  無是非二相　先答無是。若立是者。即須對
非便有二相。故云則二文殊。次答無無。若立  無者即成斷滅。將何名為真文殊體。但於真  體無是非相。亦不可說真體全無。見之與緣  亦復如是。同是一真故無二相也
二合顯。

[0852a14]  佛言。此見妙明與諸空塵亦復如是。本是妙  明無上菩提淨圓真心。妄為色空及與聞見  此見及緣皆是妄心分別故有。說何為是
而更立非。若了法界一相咸是一如。即同文  殊無是非相。故云亦復如是　三重喻。

[0852a19]  如第二月。誰為是月又誰非月。文殊。但一月  真。中間自無是月非月　本唯一月。未曾有  二。病眼不了。二相俄生。既知第二無體。更欲
名誰為是月非月　三指妄顯真結成得失。

[0852a23]  是以。汝今觀見與塵種種發明名為妄想。不  能於中出是非是。由是精真妙覺明性。故能  令汝出指非指　妄想若存。心境難脫。故不
能出是非是相。若一念不生。前後際斷。唯  一妙覺湛然周遍。於中更無是相非相。指即  是見也。非指即非見也。但文變耳。然文字
法師。困於章句。竟不能通一相一味者。莫不  競執空華爭馳二月攻乎異端。彼我天隔。苟  能居一切時不起妄念。於諸妄心亦不息滅。
住妄想境不加了知。於無了知不辨真實。  斯則隨順覺性。云何更容是非是相於其間  哉。

首楞嚴義疏注經卷第二  (之一)

首楞嚴義疏注經卷第二  (之二)

長水沙門子  璿  集

[0852b12]  ◎三破因緣自然疑二。一破自然二。一伸難  三。一外計同真難。

[0852b14]  阿難白佛言。世尊。誠如法王所說。覺緣遍十  方界。湛然常住。性非生滅　覺之緣由行相  也。周遍無生即是其緣。

[0852b17]  與先梵志娑毘迦羅所談冥諦。及投灰等諸  外道種。說有真我遍滿十方。有何差別　婆  羅門此云梵志。或淨志。投灰等即苦行外道。
裸形披髮。鞭纏棘刺。五熱炙身也。我遍十  方者。此外道不知阿賴耶識為界趣生本含  藏種子惑潤受生。遂計身中有一神我常在
不滅處處受生遍十方界。彼之所說計我行  相。似濫真覺。故云有何差別　二自語相違  難。

[0852b26]  世尊。亦曾於楞伽山為大慧等敷演斯義。彼  外道等常說自然。我說因緣非彼境界　毘  楞伽此云能種種現。佛於彼山。為大惠菩薩
說楞伽經。明諸因緣。破彼外道執自然見。因  緣之義非是外道所知境故　三雙結請開示。

[0852c02]  我今觀此覺性自然。非生非滅。遠離一切虛  妄顛倒。似非因緣與彼自然。云何開示不入  群邪獲真實心妙覺明性　今觀覺性。本是
無生。離諸虛妄。有似不同楞伽所說。與彼外  道自然執見如何分辨。此不知如來隨宜說  法。在楞伽時。為破外道不了業種熏習感外
增上。遂即妄計烏自然黑鶴自然白等。故佛  說有因緣。約世間相緣起道理。今此直明一  真法性。豈同因緣隨他意語耶　二正破二。  一牒疑審定。

[0852c12]  佛告阿難。我今如是開示方便真實告汝。汝  猶未悟。惑為自然。阿難。若必自然。自須甄明  有自然體　示方便者。約理約事。就喻就境。
一一無非顯真實性。尚此不了。迷作自然。若  是自然必須有體。如何甄別　二就緣推破  二。一徵。

[0852c18]  汝且觀此妙明見中以何為自。此見為復以  明為自。以暗為自。以空為自。以塞為自　自  然之體為何所在。故約四境。以問顯體無得  二破。

[0852c22]  阿難。若明為自。應不見暗。若復以空為自體  者。應不見塞。如是乃至諸暗等相以為自者。  則於明時見性斷滅。云何見明　若四境即
是見之自體。則互相乖反。為自不成。隨屬一  境即不見三。今汝不然。云何妄執　二破因  緣二。一翻前為難三。一伸難。

[0852c28]  阿難言。必此妙見性非自然。我今發明是因  緣生。心猶未明。諮詢如來。是義云何合因緣  性　既非自然。必是因緣。因緣之義無常生
滅。此有彼無。體非周遍。豈同覺性湛然常住  圓滿十方。行相相違。故云云何合因緣性  二正破二。一破因義二。一徵。

[0853a05]  佛言。汝言因緣。吾復問汝。汝今因見見性現  前。此見為復因明有見。因暗有見。因空有見。  因塞有見　以境為因有此見性。故云因見。
還以四境徵其見因　二破。

[0853a09]  阿難。若因明有。應不見暗。如因暗有。應不見  明。如是乃至因空因塞同於明暗　四境相  違。一三互闕。為因不成　二破緣二。一徵。

[0853a12]  復次阿難。此見又復緣明有見。緣暗有見。緣  空有見。緣塞有見　因親緣疎。分為二門。互  相違破。四義徵訖　二破。

[0853a15]  阿難。若緣空有應不見塞。若緣塞有。應不見  空。如是乃至緣明緣暗。同於空塞　如文  三會通二。一亡相顯法。

[0853a18]  當知如是精覺妙明。非因非緣。亦非自然。非  不自然。無非不非。無是非是。離一切相　所  亡之相通有八句。謂因緣也。自然也。是也非
也。此四是病。非因緣非自然非是非非。此四  是藥。經文從非因緣下三句。雙亡因緣自然  之藥病。謂非因緣非自然非不因緣非不自
然。不因緣義在自然中也。無非下二句。雙亡  是非之藥病。謂無非無不非。無是無不是。藥  病俱亡。無跡可滯。心行處滅。言語道斷。故云
離一切相。以前諸相皆是虛妄遍計執故。

[0853a28]  即一切法　精覺妙明。非別有體。但於諸法  遠離前來虛妄遍執。即是圓成妙覺明性。故  起信云。是故一切法從本已來。離言說相。離
名字相。離心緣相。乃至唯是一心。故名真如。  唯識亦云。此諸法勝義。亦即是真如。常如其  性故。即唯識實性。又云。圓成實於彼常遠離
前性。下經廣辨。須預此知　二結責滯情。

[0853b06]  汝今云何於中措心。以諸世間戲論名相而  得分別。如以手掌撮摩虛空。秖益自勞。虛空  云何隨汝執捉　因緣自然等皆是世間戲論
名相。如何以此於真覺中舉心分別。如下文  云。汝暫舉心塵勞先起。名相手掌摩真覺  空。勞黷自為。一無所益　二引經為難三。一  伸難。

[0853b13]  阿難白佛言。世尊。必妙覺性非因非緣。世尊  云何常與比丘宣說見性具四種緣。所謂因  空因明因心因眼。是義云何　此依俗諦具
緣能見為難。唯識說九緣。此唯出四。約小乘  義。減大五緣。心即分別緣也　二正破三。一  總示雙徵。

[0853b19]  佛言。阿難。我說世間諸因緣相。非第一義  說第一義。故非諸相。今以世諦因緣為難。如  說鏡體明淨以像差別為難。於理如何。

[0853b22]  阿難。吾復問汝。諸世間人說我能見。云何名  見。云何不見　徵問世諦見與不見之由  二別答雙難二。一答。

[0853b25]  阿難言。世人因於日月燈光見種種相。名之  為見。若復無此三種光明。則不能見　此舉  由一明緣。以答見種種相。世間之法假因託
緣方始名見。非是離相湛然之見。如下文云。  緣見因明。暗成無見。不明自發。則諸暗相。永  不能昏　三難二。一正難。

[0853c02]  阿難。若無明時名不見者。應不見暗。若必見  暗。此但無明。云何無見　若無明相名不見  者。暗時無明應不見暗。若實見暗。只可說無
明相。不可說為無見也　二反難。

[0853c06]  阿難。若在暗時。不見明故名為不見。今在明  時。不見暗相還名不見。如是二相俱名不見  若汝執言。雖然見暗只名不見。以不見明
故。此牒計也。次即破云。今雖見明。亦合名為  不見。以不見暗故。若立見明為見。見暗亦合  名見。若立見暗為不見。見明亦合名不見。故  云俱名不見也
三結成俱見。

[0853c13]  若復二相自相陵奪。非汝見性於中暫無。如  是則知。二俱名見。云何不見　明暗自有相  陵。見性未曾移動。斯則見相見暗。俱名為見。
不可說言見暗之時名為不見　三會通二。  一結顯會通三。一會前見性非他所成。

[0853c18]  是故阿難。汝今當知。見明之時見非是明。見  暗之時見非是暗。見空之時見非是空。見塞  之時見非是塞。四義成就時　明等四境自
屬前塵。見性未曾生滅。雖見四境。而非四境  成就於見。譯人巧略。故別列而總結也。若欲  經文當句中具者。應云。見明之時。見非是
明成就。乃至見非是塞成就。此之四見古今  多解。不看前文及此非字。但見成就之語。便  別作意度解釋。文無連貫。旨非起盡。孤然作
解。豈稱佛心。然此經意。明真見不假明暗等  緣。而體常照。故下經云。不由前塵所起知見。  明不循根。寄根明發。則諸暗相。永不能昏等。
見性既然。聞性亦爾。故下文云。聲無既無滅。  聲有亦非生。生滅二圓離。是則常真實。豈得  復言因空因明因心因眼耶　二克爾見體  離自見相。

[0854a05]  汝復應知。見見之時。見非是見　前約信解  行位明此真見。不逐緣生。不因境起。仍留真  見不亡自相。今此所明。約見道已去直至極
果。真用顯發。照真體時。體之與用俱非見相。  若以上見為用下見為體。用照體時。理智  [泳-永+曶]  然。無體可得。用相亦亡。故云見非是見。若以
上見為體下見為用。體發用時。無法可照。亦  不名見。若以上見為真下見為妄。真覺妄時。  無妄可得。亦不名見。唯一法界無二相故。斯
則由無相境發無緣智。以無緣智緣無相境。  境智冥合。如水投水。不可分別說名為見。唯  識云。若時於所緣。智都無所得。爾時住唯  識。離二取相故。

[0854a18]  見猶離見。見不能及　真見自體尚離見相。  無體可得。豈令見用照所及乎。又見體尚無  體。豈及有見用。又所覺之妄。尚無有體。能覺
之見豈能及乎。

[0854a22]  云何復說因緣自然及和合相　此則結責。  以世間戲論名相。分別真見也。或可從見猶  離見下。名結真離妄。意云。真見自體。離自見
相。尚不可以見之名字之所能及。云何更說  屬乎因緣及自然等耶　三責小無識勸進  大途。

[0854a28]  汝等聲聞狹劣無識。不能通達清淨實相。吾  今誨汝。當善思惟。無得疲怠妙菩提路　實  相無相。即見無見。識劣智昧。無法空慧。如何
通達。故勸善思不怠。大行可庶幾矣　二酬  請廣釋三。一承前置請。

[0854b04]  阿難白佛言。世尊。如佛世尊。為我等輩。宣說  因緣及與自然　指已聞也。已知真見。非是  因緣及自然相。

[0854b07]  諸和合相。與不和合。心猶未開　述未悟也。  心中猶疑此見和合與不和合。未得開解。是  一迷悶。

[0854b10]  而今更聞見見非見。重增迷悶　和合等義。  尚未明白。何堪更聞見非是見。斯則醉更洪  飲。孰能醒悟。故云重增迷悶。

[0854b13]  伏願弘慈。施大惠目。開示我等覺心明淨。作  是語已悲淚頂禮承受聖旨　求法空智。名  施大惠目。見實相理。名覺心明淨。此明真見
離緣絕相言思不及。非二乘境界。故增迷悶。  不承決擇孰能通曉。故垂淚禮請也　二總  告許宣。

[0854b19]  爾時世尊。憐愍阿難及諸大眾。將欲敷演大  陀羅尼諸三摩提妙修行路　陀羅尼此云總  持。然有一字多字無字之異。若指下文神呪。
即多字也。若顯實相妙理。即無字也。今此所  明真覺妙心。是諸三昧妙修行門之基址。故  若不通達而修行者。皆為邪僻。故指此法為  通衢耳。

[0854b26]  告阿難言。汝雖強記。但益多聞。於奢摩他微  密觀照。心猶未了。汝今諦聽。吾當為汝分別  開示。亦令將來諸有漏者獲菩提果　此之
妙心。若欲眾生生信解者。故可詮辯種種開  示。若欲明證親顯此境。應以微密觀照奢摩  他中現量所得。離諸分別。方為親證。故起
信中說。離言真如是觀智境。依言真如是生  信境。今斥多聞強記不修理觀。故於此境心  猶未了。故般若云。以無所得故得阿耨菩提  三舉事開曉三。一雙標二見。

[0854c07]  阿難。一切眾生輪迴世間。由二顛倒分別見  妄。當處發生。當業輪轉。云何二見。一者眾生  別業妄見。二者眾生同分妄見　一念心動。
名為分別。動故有見。俱無實體。故云見妄。此  一念動無別所依。只迷一真忽然而起。故名  當處發生。此即無明無始義也。起信云。以不
達一法界故。忽然念起。名為無明。即此無明  動心。名之為業。動即有苦。果不離因。故云當  業輪轉。此顯無始根本無明亦名為業亦名見
妄。如下文云。汝見虛空遍十方界。空見不分。  有空無體。有見無覺。名為劫濁也。妄見是一。  約人分二。故有同別之名。眾生望佛。見無見
殊。又眾生妄識。緣境有異。故名別業。如下文  云。見我及汝并諸世間皆即見眚。性非眚者。  故不名見。起信云。若離業識則無見相。應知
未離業識。則皆有見。無見即真。有見皆妄。故  云妄見。此之妄見。約眾生界。彼彼皆然。故云  同分。是知。妄見是一。約人名異。故不可將常
途二業而得相配。恐失經旨。下文即云。一病  目人同彼一國。彼見圓影。眚妄所生。此眾同  分所現不祥同見業中瘴惡所起。俱是無始
見妄所生。問阿難此疑見見非見。故請開示。  如來何故不便直答。而却廣明二種妄見耶。  答若不廣示妄見有見。不能顯於真見無見。
若據阿難所疑。既名真見。合須有見。如何却  云見見非見。若見無見。應不名為見精明元。  而不知寂而常照故名真見。照而常寂故非
是見。故佛廣約一人多人。對辯真妄見無見  異。應知。未離無明眚病。俱名有見。眚病若  亡。彼見精真。故不名見。如下細辯　二雙釋
能喻二。一別業三。一別徵略示。

[0855a09]  云何名為別業妄見。阿難。如世間人。目有赤  眚。夜見燈光。別有圓影五色重疊　目喻真  見。眚喻業相。眚因熱氣逼成。業因無明所動。
燈喻法性。夜見喻妄見。圓影喻五蘊。斯則由  不如實知真如法一故不覺心動。說名為業。  以依動故能見。依能見故境界妄現。以有境  界緣故起心分別等
二廣破即離二。一別  破二。一破即燈即見。

[0855a17]  於意云何。此夜燈明所現圓光。為是燈色。為  當見色。阿難。此若燈色。則非眚人何不同見。  而此圓影唯眚之觀　若此圓影是燈上現。
無眚之人應合俱見。何以獨有眚人自觀。餘  無見者。

[0855a22]  若是見色見已成色。則彼眚人見圓影者名  為何等　影若從彼眚者見發。其見爾時已  成於影。不合名見。見圓影者復是何物。色即  影也
二破離燈離見。

[0855a26]  復次阿難。若此圓影。離燈別有。則合旁觀屏  帳几筵有圓影出。離見別有應非眼矚。云何  眚人目見圓影　若離燈外別有圓影。旁見
餘物何無影出。色若離見別有體者。不合眚  眼見於圓影。几案屬。筵席也　二總結。

[0855b02]  是故當知。色實在燈。見病為影。影見俱眚  色燈光也。燈實有光。不曾有影。今見影者乃  是眚病使之然也。以此而推。所見之影能見
之見俱為眚病。

[0855b06]  見眚非病。終不應言是燈是見。於是中有非  燈非見　見無眚病之人。自然無影可緣。說  誰是燈是見非燈非見。亦可見是了知義。了
知五影是眚所成。則無執影之病。終不說影  有生處也。下文云。然見眚者終無見咎　三  重以喻顯二。一喻。

[0855b12]  如第二月非體非影。何以故。第二之觀捏所  成故　非是真月之體。又非水中之影。但是  捺目根識參差。故見二相。其實無體。如彼圓
影目眚所成無體可得。

[0855b16]  諸有智者。不應說言此捏根元是形非形離  見非見　捏猶月也。非形見也。非見形也。智  人不言此月生處是形是見離形離見。譯人
用巧。變其文耳　二合。

[0855b20]  此亦如是。目眚所成。今欲名誰是燈是見。何  況分別非燈非見　以喻顯喻合前可見　二  同分二。一通列外報。

[0855b23]  云何名為同分妄見。阿難。此閻浮提。除大海  水。中間平陸有三千洲。正中大洲。東西括量。  大國凡有二千三百。其餘小洲在諸海中。其
間或有三兩百國。或一或二至于三十四十  五十　水中可居曰洲。三千總號。閻浮中而  復大者是此五天也。括結。量數也。國域也。有  限域也　二別示業緣。

[0855c01]  阿難。若復此中有一小洲秖有兩國。唯一國  人同感惡緣。則彼小洲當土眾生。覩諸一切  不祥境界。或見二日。或見兩月。其中乃至暈  適
兩國二土也。眾生穢土以有漏識為體。  煩惱造業所共感故。諸佛淨土以無漏智為  體。真如淨用之所現故。暈適謂日月之暈。適  近也。近日月也。

[0855c08]  珮玦　玉器也。妖氣近日月。如珮玦之形。人  之所佩或環或琨或玦。今氣如之也。

[0855c10]  彗孛飛流　此皆妖星。其光似  箒  。孛孛然  起。絕跡而去曰飛。光跡相連曰流。

[0855c12]  負耳虹蜺　氣負日邊。如耳之有珥也。雄曰  虹。雌曰蜺。即陰陽之精也。

[0855c14]  種種惡相。但此國見。彼國眾生本所不見。亦  復不聞　所現不一。故云種種。皆是災惡所  表前相。凡夫五濁同業共感。如惡相國。諸佛
淨土唯一清淨。如不見國　三雙例所喻二。  一總標。

[0855c19]  阿難。吾今為汝。以此二事。進退合明　進例  於法。退例於喻。互相合顯。以明見與無見也  二別例二。一例合別業二。一舉喻例法二。
一能喻燈眚二。一示妄。

[0855c23]  阿難。如彼眾生別業妄見。矚燈光中所現圓  影。雖現似境。終彼見者目眚所成。眚即見  勞。非色所造　妄心變起。似有不真。眚病所
生。故非色造　二顯真。

[0855c27]  然見眚者終無見咎　若知五影因眚故見。  終不執影是實有體。既無所見。能見何立。故  無見咎。此約喻釋見無見也　二所喻心境
二。一示妄。

[0856a02]  例汝今日以目觀見。山河國土及諸眾生。皆  是無始見病所成　國土眾生依正二報。皆  是妄念分別故有。若離於念。則無一切境界
之相。華嚴云。眾生妄分別有佛有世界。若了  真法性。無佛無世界　二顯真。

[0856a07]  見與見緣似現前境。元我覺明　見之與境  皆如空華本無所有。故云似現前境。此見及  緣元是菩提妙淨明體。故云元我覺明　二
重釋結酬二。一寄喻重釋。

[0856a11]  見所緣眚。覺見即眚　覺猶見也。若見實有  所緣之境及能緣見皆是眚病。以能所緣如  空華故。或可見與所緣已俱是眚。若起覺智
覺此二空。此能覺者亦是眚也。圓覺亦云。依  幻說覺亦名為幻。

[0856a16]  本覺明心覺緣非眚　此顯真覺妙明非生非  滅。遠離一切虛妄顛倒湛然常住。故非眚也。  言覺緣者。覺之緣由行相也。如前文云。誠如
法王所說。覺緣遍十方界等。

[0856a20]  覺所覺眚。覺非眚中　此雙結真妄也。若起  能覺。覺於所覺俱是眚病。真覺之體非能所  中。故云覺非眚中。

[0856a23]  此實見見。云何復名覺聞知見　此無能所。  本覺明心名為見見。以寂而常照照而常寂  故。於此豈名見聞知等。然一切眾生。自無始
來。由見聞知以為病本。分能立所。顛倒從生。  今聞非見。碩乖先志。於是迷悶。由此廣示  妄故有見真元無見。是故指云。此實見見。云
何可立覺聞知見。圓覺經中無知覺明。正同  此也　二寄喻結詶。

[0856b02]  是故汝今見我及汝并諸世間十類眾生。皆  即見眚。非見眚者彼見真精。性非眚者。故  不名見　分別彼此生佛依正。皆屬見妄。無
見妄者說名真精。故此真精無境可見。故不  名見。如前觀燈有圓影者皆屬於眚。見若無  眚。說名淨眼。此真淨眼無影可見。故不名見。  此則結詶前問見非是見也
二例合同分二。  一舉喻例法二。一能喻一多理齊。

[0856b10]  阿難。若彼眾生同分妄見。例彼妄見別業一  人。一病目人同彼一國。彼見圓影眚妄所生。  此眾同分所現不祥同見業中瘴惡所起　一
人所見與多人同。由眚病故見圓影出。由瘴  惡故感災祥起。瘴即病也。將有惡病預見此  事。

[0856b16]  俱是無始妄見所生　約法雙結。汝及眾生。  一多雖殊。分別世間業果眾生。更無有異。斯  則俱是無始無明分別見妄。反顯真心本非  見也
二所喻心境俱妄。

[0856b20]  例閻浮提三千洲中。兼四大海。娑婆世界。并  洎十方諸有漏國。及諸眾生。同是覺明無漏  妙心。見聞覺知虛妄病緣。和合妄生。和合妄  死
從一眾生。至十方眾生。以少及多。若  依若正。皆由不了一法界相。於無漏心忽起  見妄。而分見聞覺知。以為虛妄病緣。遂見一
切差別境界。生之與死俱不離妄。故云和合。  和合者不相離義也。故下文云。見聞如幻翳。  三界若空華。起信亦云。三界虛偽唯心所作。  離心則無六塵境界
二息妄歸真。

[0856c01]  若能遠離諸和合緣及不和合。則復滅除諸  生死因。圓滿菩提不生滅性。清淨本心。本覺  常住　三相應染名為和合。三不相應名不
和合。此是麁細妄念。起信名為染心。是生死  本。輪迴之因。若能遠離即滅生滅。生滅既滅  寂滅現前。菩提涅槃二轉依果於斯成就。故
云圓滿。即同起信遠離微細念故得見心性  心即常住名究竟覺　四破和合非合疑二。  一牒前未曉。

[0856c10]  阿難。汝雖先悟本覺妙明性非因緣非自然  性。而猶未明如是覺元非和合生及不和合  前文敘云。諸和合相及不和合。心猶未開。故
今牒也。然因緣。自然。和合。非和合。義雖無  別。詮言有殊。故隨其門一一遍破。以世間人  說能證智是菩提心。假因仗緣和合而生。其
所證理名為涅槃。不從因緣但了因所了。一  向偏執有為無為二性全別。不知如來常依  二諦說法。遂成戲論。皆障一真法界。能所宛  然。微細法執。故今破之
二別破疑情二。一  破和合疑二。一指出疑情。

[0856c21]  阿難。吾今復以前塵問汝。汝今猶以一切世  間妄想和合諸因緣性。而自疑惑證菩提心  和合起者　執方便教依安立說。遂疑勝義
一真菩提從和合有。生住異滅是無常性。即  違淨名寂滅是菩提滅諸相故。乃至無為是  菩提無生住異滅故　二正破和合二。一破  和二。一總徵。

[0856c28]  則汝今者妙淨見精。為與明和。為與暗和。為  與通和。為與塞和　見若是和。和必從境。故  舉此四境。總而徵之　二別破二。一就明推
破四。一明見相雜何形。

[0857a03]  若明和者。且汝觀明。當明現前。何處雜見。見  相可辯。雜何形像　明屬前境。見屬內心。齊  何處所而論其雜。見之與相。目擊可辯。若其
相雜。作何形像　二若見不見非理。

[0857a07]  若非見者云何見明。若即見者。云何見見  若此雜相不可見者。應亦不見明相。云何現  見於明。若此雜相即可見者。雜中有見。應合  見見
三互遍失其和義。

[0857a11]  必見圓滿。何處和明。若明圓滿。不合見和  若一切處遍是於見。則無明相可和。若一切  處總是於明。則無有見可雜　四俱亡立理  不成。

[0857a15]  見必異明。雜則失彼性明名字。雜失明性。和  明非義　心境不同。能所殊體。故云必異。明  見若雜。各失其義。明則非明。見亦非見。二義
既失名字亦亡。猶如微塵與水相和。但名泥  團。不名塵水。明見既失將何名和。故云非義  也　二略例餘塵。

[0857a21]  彼暗與通及諸群塞。亦復如是　明相既爾  餘境亦然　二破合二。一總徵。

[0857a23]  復次阿難。又汝今者妙淨見精。為與明合。為  與暗合。為與通合。為與塞合　和則如水雜  塵。合則如函與蓋。故成二門　二別破二。一
就明推破二。一正推破。

[0857a27]  若明合者。至於暗時明相已滅。此見即不與  諸暗合。云何見暗　見與明合。暗相現時明  相必滅。既與明合。應隨明滅。不應見暗。設使
不滅亦不見暗。以此不與諸暗合故。合即有  見。不合無見。如鼻聞香　二破轉救。

[0857b03]  若見暗時不與暗合。與明合者應非見明。既  不見明云何明合。了明非暗　彼若救云。我  此見性雖不與暗合。無妨見暗。斯有何失。故
此牒云。若見暗時不與暗合。隨即破云與明  合者應非見明。若許不合有見。即應合必無  見。復云何言見與明合了明非暗。故知。見明
而無合義。和合見性既而不成。菩提證心因  和合有。從茲破矣　二略例餘塵。

[0857b11]  彼暗與通及諸群塞。亦復如是　如文　二  破非和合疑二。一述所解。

[0857b13]  阿難白佛言。世尊。如我思惟。此妙覺元。與諸  緣塵及心念慮。非和合耶　由前破菩提心  不從因緣和合而得。便計離緣別有體性。執
菩提心有別異相從分別生。還成法執障一  真性。故今破之。淨名云。當令此諸天子捨於  分別菩提之見　二破所計二。一破非和三。  一牒計總徵。

[0857b20]  佛言。汝今又言覺非和合。吾復問汝。此妙見  精非和合者。為非明和。為非暗和。為非通和。  為非塞和　此總牒別徵如文可解　二就明
推破二。一非和宛成其畔。

[0857b24]  若非明和。則見與明必有邊畔。汝且諦觀。何  處是明。何處是見。在見在明。自何為畔　若  見明時明見不和。明之與見應分邊際。汝今
細審。於見於明。齊何處所而論邊畔　二不  及畔義全乖。

[0857b29]  阿難。若明際中必無見者。則不相及。自不知  其明相所在。畔云何成　如或定不相和。見  應緣明不及。尚自不知明相。約何以分畔  義
三略例餘塵。

[0857c04]  彼暗與通及諸群塞。亦復如是　如文二  破非合三。一總徵。

[0857c06]  又妙見精非和合者。為非明合。為非暗合。為  非通合。為非塞合　四義徵訖　二別破。

[0857c08]  若非明合。則見與明性相乖角。如耳與明了  不相觸。見且不知。明相所在。云何甄明合非  合理　若見明時不與明合。明見二性應相
乖異。如牛之角。敵對各立。曾不相應。亦如  耳根對於明緣。何曾相觸。耳但聞聲。不緣明  故。若以此例見。須不知明相所在。若無明相
亦不顯見。明見既無。如何分別合與非合二  種義耶　三例餘。

[0857c16]  彼暗與通及諸群塞。亦復如是　已上破妄  顯真。唯約心見二門。歷緣對境以辨。雖有會  通。止就一門而顯。次下備約三科七大一切
法上。即妄顯真。即相顯性。廣斥世間虛妄分  別。說有因緣及自然性。而不知生滅去來本  如來藏。豈唯心見是藏性耶。故次前段有此
文來。文五。一正就三科顯性二。一會緣入  實以總標四。一總指咸真。

[0857c24]  阿難。汝猶未明一切浮塵諸幻化相　總指  諸相。前文雖就眼之一門。顯真見體離緣絕  相非生非滅。略會見之與緣。元是菩提妙淨
明體。而未明三科諸法皆如幻化。故此指也。  虛假不實污染真性。故曰浮塵。假託虛偽妄  設情。名稱幻。無而忽有畢竟無體。稱之曰  化。

[0858a02]  當處出生。隨處滅盡。幻妄稱相。其性真為妙  覺明體　此諸幻相本無所依。但是迷真忽然  而起。故云當處出生。生即無生。本自寂滅。故
云隨處滅盡。楞伽經云。一切法不生。我說剎  那義。初生即有滅。不為愚者說。中論云。諸法  不自生。亦不從他生。不共不無因。是故知無
生。彼之無生即此滅盡也。以妄見取似有浮  相。畢竟無體猶如幻事。故云幻妄稱相。無體  之處。元是菩提妙覺明性。故云其性真為妙
覺明體。問幻相不實畢竟無體。何得復云其  性真為妙覺明體。答譬如空華。由依翳病觀  空故有。離空無別華相。空華雖無自性。然以
虛空為所依體。若翳病差。華相雖滅。空性不  滅。諸法性相亦復如是。幻相雖滅。真性不動。  問若如是者。斯則真如即萬法。萬法即真如。
何得一體立真立妄。答亦如空華翳者妄見。  若無翳目。唯見晴空而無華相。故知萬法雖  真。唯證乃知。非是識心之所能見。以凡夫人。
心識麁動。唯見世間麁動之相。執此麁相。為  相所礙不見真性。故前文云。迷己為物。故於  是中觀大觀小。故今廣破。執喪空明。因茲悟
入佛之知見。故華嚴云。一切法無生。一切法  無滅。若能如是解。諸佛常現前。前文亦云。若  能轉物即同如來。皆斯義也　二別列諸妄。

[0858a26]  如是乃至五陰六入。從十二處至十八界。因  緣和合虛妄有生。因緣別離虛妄名滅　諸  法名數不能盡言。但舉三科。自攝一切。故云
乃至。三科者。謂蘊處界。今於處中別出六根。  故有六入。此之三科乃是世間虛妄分別。幻  因緣合假名為生。幻因緣離假名為滅。實無  有體可生可滅　三斥迷圓實。

[0858b04]  殊不能知。生滅去來本如來藏。常住妙明。不  動周圓。妙真如性　殊不知者。斥其異乎能  知也。一切諸法本自不生今則無滅。非三世
法。故無去來。生滅去來既不可得。如來藏性  元自常住本不曾動。周遍湛寂。眾生迷倒為  物所轉。殊不覺知。是迷圓實也　四結顯超  情。

[0858b11]  性真常中。求於去來迷悟生死。了無所得  了畢竟也。迷悟生佛也。亦真妄也。生佛真妄  去來生死。一切對待。情謂故有。一真如性尚
無此名。況有諸法對待相耶。情忘體現。畢竟  無得　二破執顯真以別釋。四一破五陰二。  一總徵。

[0858b17]  阿難。云何五陰本如來藏妙真如性　梵云  塞健陀。此云蘊。古翻為陰。蘊是積聚。陰是蓋  覆。積聚有為。蓋覆真性。此陰有五。攝有為
盡。前文總標乃至五陰等皆如來藏。今此別  徵。逐科推檢。令知虛妄本非因緣及自然有。  元是藏體妙真如性　二別破五。一色陰三。  一寄喻總標。

[0858b24]  阿難。譬如有人。以清淨目。觀晴明空。唯一晴  虛逈無所有　喻真性本空也。目喻智。空喻  理。以果海無別色聲。唯如如理及如如智獨  存。

[0858b28]  其人無故。不動目  睛  。瞪以發勞。則於虛空別  見狂華。復有一切狂亂非相。色陰當知亦復  如是　喻迷真起妄也。故事也。瞪直視貌。不
由別事。只因自不動目直視於空。目  睛  勞倦  遂見華相。或見毛輪第二月等。故云一切。色  陰亦爾。以不如實知真如法一故。不覺動念。
現六塵境。即色陰起也　二約喻廣破二。一  標無生。

[0858c07]  阿難。是諸狂華。非從空來。非從目出　空元  無華。妄見生起。說誰出來。真元無色。妄分質  礙。復何從所　二破生處。

[0858c10]  如是阿難。若空來者。既從空來。還從空入。若  有出入即非虛空。空若非空。自不容其華相  起滅。如阿難體不容阿難　破空生也。見華
既從空生。不見應從空入。空無內外。何出入  之有。設有出入即是實色。不合名空。既非虛  空。云何華出。見實物時無華生故。如阿難體
是其實色。見汝體時。豈更容有阿難出耶。

[0858c17]  若目出者。既從目出。還從目入。即此華性從  目出故當合有見。若有見者。去既華空。旋合  見眼。若無見者。出既翳空。旋當翳眼。又見華
時目應無翳。云何晴空號清明眼　此不破  目出。如人從屋出必有入。目既有見能出於  華。華應有見。從目出去能華於空。自空歸目
合見於眼。若此華性雖從目出。而無有見。斯  但為翳既從目出去翳虛空。歸目之時應合  翳眼。若汝執言實不成翳無妨見華。既無翳
目。而能見華。見晴明空應是翳眼。云何見空  號清明眼　三結成虛妄。

[0858c28]  是故當知。色陰虛妄本非因緣非自然性  華無所出。色陰不生。本妙真常。何曾起滅。而  有說為因緣自然者真為虛妄　二受陰三。
一寄喻總標。

[0859a03]  阿難。譬如有人。手足宴安。百骸調適。忽如忘  生。性無違順　喻一真也。宴靜。調和。適悅  也。骸體也。忘生忘形也。身肢安靜。恬然暢
適。而無苦樂二境相逼。忽然如其無形一般。  斯蓋但以捨受相應。不覺此形之有生也。李  陵云。每一念至忽如忘生。法中可知。

[0859a09]  其人無故。以二手掌於空相摩。於二手中妄  生澁滑冷熟諸相。受陰當知亦復如是　喻  起妄也。妄本無因故云無故。真妄和合如二
手相摩。阿賴耶識變起世間。故云生澁滑等。  或可二手及空喻根境識。根境識三和合生  觸。觸是受因。從此領納。故知受陰無明妄念。  迷真和合假託而生。故下破之
二約喻廣  破二。一標無生。

[0859a17]  阿難。是諸幻觸。不從空來。不從掌出　冷煖  本無。手合故有。故云幻觸。受陰不實。妄緣假  生。故無來處　二破生處。

[0859a20]  如是阿難。若空來者。既能觸掌。何不觸身。不  應虛空選擇來觸　破空生也。虛空平等無所  不在。豈能選擇不觸乎身而觸於掌。

[0859a23]  若從掌出。應非待合　已下破掌出。若此澁  滑從掌而出。掌未合時何無澁滑。

[0859a25]  又掌出故。合則掌知。離即觸入。臂脫骨髓  應亦覺知入時蹤跡。必有覺心知出知入。自  有一物身中往來。何待合知要名為觸　若
汝執言。掌雖生觸。須待合時此觸方出。若爾  合既觸出。離應觸入。若觸入時。所經之處應  亦覺知觸入蹤跡。若實覺知。觸常在體。應須  常知。何待合知
三結成虛妄。

[0859b03]  是故當知。受陰虛妄本非因緣非自然性  既知幻觸能生於受。推其觸性都無。故知受  陰虛妄也　三想陰三。一寄喻總標。

[0859b06]  阿難。譬如有人。談說酢梅口中水出。思蹋懸  崖足心酸澁。想陰當知亦復如是　想謂取  像。想像不實。從虛妄有。故以說酢水生思
崖酸起為喻。因說想酸。因思想峻。故有水  酸。以想喻想。近取譬耳　酢音醋　二約喻  廣破三。一標無生。

[0859b12]  阿難。如是酢說。不從梅生。非從口入　以水  喻想。今推酢說。說既不有。水從何生　二破  生處。

[0859b15]  如是阿難。若梅生者。梅合自談。何待人說。若  從口入。自合口聞。何須待耳。若獨耳聞。此水  何不耳中而出　因人說梅。梅何有說。故非
梅生。若因人說水便口流。口既流水。應合聞  說。何用耳聞。口若不聞唯耳聞者。耳既聞  說。亦合流水。故云此水何不耳中流出。說不
得梅。梅不至口。耳自聞說。水却口流。說梅與  水二俱叵得　三類思崖。

[0859b23]  想蹋懸崖。與說相類　類說應云。如是崖想。  不從崖生。不從足入。若崖生者。崖合自思。何  待人想。若從足入。足應有思。何須心想。若獨
心思。此酸只應心中自有。何以足心却有酸  澁　三結成虛妄。

[0859b28]  是故當知。想陰虛妄本非因緣非自然性  說酢思崖。水酸形體。想像虛偽。能所俱空。元  是菩提妙覺明性。何因緣自然之有耶　四
行陰三。一寄喻總標。

[0859c03]  阿難。譬如瀑流。波浪相續。前際後際不相  踰越。行陰當知亦復如是　行以遷流造作  為義。剎那無常念念遷謝。生死死生如旋火
輪無有休息。故以瀑流波浪相續無踰越義  以為喻也　二約喻廣破二。一標無生。

[0859c08]  阿難。如是流性。不因空生不因水有。亦非水  性。非離空水　即空即水。離空離水。求瀑流  體俱不可得。行陰亦爾。本無生處　二破生  處。

[0859c12]  如是阿難。若因空生。則諸十方無盡虛空成  無盡流。世界自然俱受淪溺　破空生流也。  流從空生。空體常在流應常生。虛空性遍流
亦應遍。斯則俱見瀑流。應無世界。又如何  分水陸空行耶。

[0859c17]  若因水有。則此瀑流性應非水。有所有相。  今應現在　破水生流也。流從水生。水與瀑  流兩體應異。水為能生。流為所生。如樹生果。
果不是樹。二俱現在。今且不然。如何因水耶。

[0859c21]  若即水性。則澄清時應非水體　破流即水  也。流相漂動。水相澄清。若此漂動便是水相  者。至澄清時應非是水。暴流漂動已是水故
若離空水。空非有外。水外無流　破離空離  水也。離空有流。空且無外。何離之有。若離水  有。水外求波。故應非理。流既無生。行陰元寂  三結成虛妄。

[0859c28]  是故當知。行陰虛妄本非因緣非自然性  如前可解　五識陰三。一寄喻總標。

[0860a01]  阿難。譬如有人。取頻伽瓶。塞其兩孔。滿中擎  空千里遠行。用餉他國。識陰當知亦復如是  頻伽好聲鳥也。瓶形似彼。識陰無形。在有情
身。如瓶盛空。遠餉他國者。阿賴耶識為業所  使隨處受生。此陰若滅彼陰續生。如人擎空  遠餉千里。死有至時。諸根不通。如塞兩孔  二約喻廣破二。一標無生。

[0860a08]  阿難。如是虛空非彼方來。非此方入　虛空  非出入。喻識無往來。既無往來。將何為識  而了別耶　二破生處。

[0860a11]  如是阿難。若彼方來。則本瓶中既貯空去。於  本瓶地應少虛空。若此方入。開孔倒瓶應見  空出　彼方瓶來方也。名本瓶地。空若彼方
來於此方。本瓶來處應少虛空。本處既無所  少。應知非彼方來。瓶倒之地名為此方。若此  方空入於瓶內。先合見空從瓶而出方知空
入。出空既無。入空何有。空既無出入。識何曾  往來。又此方入者入此方也。其文易解　三  結成虛空　是故當知。識陰虛妄本非因緣  非自然性　可解。

首楞嚴義疏注經卷第二  (之二)

* * *

【經文資訊】大正藏第 39 冊 No. 1799 首楞嚴義疏注經  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
