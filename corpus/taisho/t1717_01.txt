法華玄義釋籤卷第一
天台沙門湛然述

[0815b05]  昔於台嶺，隨諸問者籤下所錄，不暇尋  究文勢生起，亦未委細分節句逗，晚還毘  壇，輒添膚飾裨以管見，然所記者莫非述
聞兼尋經論，但識用暗短而繁略頗馴，呈  露後賢敢悕添削。

[0815b10]  「私記」者，章安尊者於江陵自記大師所說，  不與他共，故名為私。「緣起」者，述所記之興  致，序教法之所由，此中先序師德及傳述之
意，名為總序。次正序玄文，不過五義及本  迹奧旨。

[0815b14]  初序分二：初序師德，次「幸哉」下明  傳述之意。初文又二：初列十德，次「唯我」下結  歸我師。

[0815b16]  初十德中初云「大法」者，通指佛教  以為大法。「東漸」者，自漢明夜夢迦竺初臨，  洎乎隋文御  宇  台衡誕應，諸有習禪、義解、翻
譯之徒，漸被此方弘宣教法，僧史所錄未  有不曾聽講自解佛乘。「佛乘」者即是今典，永  異餘教，不同三五七九等乘，仍開會之使
歸乎一極，故云佛乘。言「僧史」者，如宋文宣  王記室王簡栖所集百卷，如俗史書，左史記  事、右史記言。《禮》云：「動則左史書之，言則右史
書之。」凡所集者不出言之與事，今亦例之，  故云僧史。又嘉祥皎法師所集《高僧傳》十三  卷，開為十科，終無不聽自解如天台大師，
此不聽自解即是今文十德中之一也。及從  「縱令」已下九德並在大師《別傳》，章安撮之用  序師德。初德之中「詎」者正云無也。下之九德，
德德之中皆云「縱」者，謂與而言之。縱有第  一終無第二乃至第十，故下結云「唯我智者  具諸功德」。

[0815c04]  「發悟」者，謂於大蘇法華道場三昧  開發悟解一乘，代受法師，講金字《大品》。「陀  羅尼」者，此云總持。從三昧起以證白師，師
云此是法華前方便陀羅尼。

[0815c07]  「縱具定慧」者，發  悟屬慧，入定是定。「盛席」者，盛弘定慧二法。「謝  遣」等者，自省不能益他為謝，推眾不受曰
遣。隱居華頂佛壟唐溪。

[0815c10]  「避世」等者，捨名利  為「避世」，進己道為「守玄」，陳少主再敕頻迎，  隋文帝有敕請住，故云「被徵為二國師」。

[0815c12]  「太極  殿」者，陳朝正殿名為太極。「三禮」者，陳少主敕  云，國家一年舊有仁王兩集，仰屈於太極殿
開講，法式處分一聽指揮。初開法筵，主上  親於眾中三禮。

[0815c16]  天子為萬乘之主，故云「萬  乘屈膝」。言「萬乘」者，《論語》包氏引王制云：「古  者井田，方里為井，十井為乘，百里之國適千
乘也。諸侯之國千乘，天子之國萬乘，故云萬  乘之主。

[0815c20]  「道俗」等者，百高座為道，百官為俗。  「玄悟法華圓意」者，五義釋經，統收五味，故名  為玄。非兼非帶開廢諸典，名為圓意。

[0815c22]  「樂說  辯」如《止觀》第一記。「晝夜」等者，舉譬也。如懸  河流瀉晝夜不竭。此之十德通舉悟解弘經
之相，故初德云「自解佛乘」，最後德云「晝夜  流瀉」。諸有託胎靈瑞誕育徵祥，髫齓精誠從  師訪道，臣主珍敬緇素歸心，臨終示相滅後  應驗，具如《別傳》。

[0815c28]  次傳述中分三：初述歎所  受功微，次「並復」下正明傳述以益當，三「或以」  下述己添助以勸信。初自斤己名謙恭所  學。

[0816a02]  「幸」者，自省之詞。「建業」亦云建康，即晉宋等  稱為業都，今江寧是也。舊稱揚州，隋滅陳  後移揚州名額過京江北，江陵即荊州也。
故下句云「荊揚往復途將萬里」，「將」猶當也，謂  依俙髣髴將一萬里。漢南曰荊，自漢南至  衡山之南。江南曰揚，自京江至南海已來。
「台嶺」「鶴林」，具如《止觀》第一記。

[0816a08]  「非但未聞不聞」  等者，歎恨不聞者絕分，如《止觀》、《禪門》、《淨名  疏》等，各有餘分說未終者，名為不聞。

[0816a10]  「亦乃」  已去，謙己聞者未能盡意。「卷舒鑽仰」者，章  安總歎再治再讀理堅意高，如孔子諸弟  子歎孔子智深，如窺其宮牆，鑽之彌覺其
堅，仰之彌覺其高，如飲大河水飽腹而  歸不測深淺。

[0816a15]  「猶恨緣淺」下明私記緣起。今  雖欲記，但恨一聞而已，屬大師滅度不獲  重聞，諮決無從如犢思乳。

[0816a17]  「並復  惟  念」者，自  惟及念彼，故云「並」也。自惟不足、念彼未聞，  若不記其所聞，念彼當來有不聞佛乘之
苦，故云「可悲」。「若樹若石」等者，如《涅槃》雪山  童子，聞半偈已傳於石壁。又如今經〈隨喜  品〉初，隨其所聞，聚落田里為父母宗親隨
力演說。「聿」循也。「聖典」者，依今經及《大經》等皆  令傳授。

[0816a24]  「甘露門」者，實相常住如天甘露，是不  死之藥。今釋妙法能通實相，故名為門。初  總序竟。

[0816a27]  次正序玄文，總有三序：初一是大師別行經  序，次「私序王」去是記者所序，三「此妙法」去玄  文本序。

[0816a29]  初中云「王」字，去聲，謂起也、初也。序  起眾文之始，故云「序王」。就初序為二：初總  攬五義以釋名，次「記者」下就總名以別解。

[0816b03]  初文又三：初釋妙法，次釋蓮華，三釋經。初  文又二：先妙、次法。下文廣釋先法次妙者，從  義便故，今既略解且從名便。

[0816b05]  初釋妙者，但  舉一不思議，則已簡於可思議也。彼止觀  為成觀故，乃以相待為可思議麁，唯一絕  待為不思議妙。今則不爾，圓中約時待絕
俱妙，餘味約部或妙或麁。若前三教時之與  部一向為麁，至法華被開方稱為妙。止觀  相待義似於別，故判為麁。今此妙名兼於
本迹，彼文妙觀獨在於圓，雖異而同，細尋可  了。下文廣釋不俟多云。

[0816b13]  次釋法者，略舉界  如具攝三千，廣如後釋。妙歎於法，法秖是  妙，權實之言兼於施等，三義不同，譬中復論  故未別出。

[0816b16]  次釋蓮華又為六：初總立；次用  譬意；三從「一為」下別釋；四「是以」下結法譬  先後，以明法譬意；五「蕩化城」下探取經旨，
以顯法譬；六「一期」下總結用譬本意，以示  結歸。

[0816b20]  初文者，妙法不出權實，故蓮以譬實、  華以譬權。次意者，「良」者發起之端，何以立  華譬法？為難解法故。「假」謂假藉，彰猶顯
也。若非蓮華無以顯於妙法故也。譬之所  顯曰「況」，具顯本迹十妙十麁，總含因果體  宗用三，故云「乃多」。今此序文未暇廣述，略
況本迹以攝多途，擬亦譬也。所對前後，秖  是本迹二門各十四品，前三後三故云「合六」。

[0816b28]  次廣釋中二：先迹、次本。一據經文次第故  爾；二據化儀，必先垂後拂；三據機緣，則先  淺後深。若以華譬於迹、蓮譬於本，未可辨
其前後。何者？從本垂迹則本前而迹後，由  迹顯本則迹前而本後，約機雖爾，約佛終  以本居於初，則蓮前而華後非譬次第。然  望劫初種子皆從化生，等是化生蓮之與
華皆可為始，故並順二義，迹中權實取譬  蓮華。迹亦非實無以施權、非權無以顯實，  然終以理實為本而一體權實前後同時，蓮
華前後比說可知。今從事說現蓮為譬，以  順譬故先施後開。又先開後廢亦且順喻，據  其法體開廢俱時，此據最後開廢而說。若
中間迭廢，則唯廢無開非今喻意，具如下  說。

[0816c13]  今初云「為蓮故華」者，約時且寄華嚴頓  後而說，頓中之別理實教權且置未論。鹿苑  施小、方等般若已為開廢而作方便，如此
說者且在於小。若約教者，通前四時三教  皆權二乘，唯在法華，菩薩處處得入，而今文  引且從引小，小難引故，故寄說之。「知第一
寂滅」約佛自行，自行即是理實，「以方便力故」  正明施權。應云為五比丘說，文中略者為  欲即說施權意故，即以下句種種之言兼
之。從「雖示」下明施權意也。雖復施權，本  為於實。「種種道」者，即兩教因人別教教道，五  時八教故云種種。

[0816c24]  次明開者，指實為權、權  掩於實，名方便門閉；今指權為實、於權見  實，名方便門開。「示」謂指示，示其見實之處，  故云也。

[0816c27]  第三「廢」者，「捨是廢之別名」，開已俱實、  無權可論，義當於廢，權轉為實所廢體亡。  若留逗後緣，復屬於施，非此中意。若爾，開
廢何別？答：約法乃開時即廢，約喻必義須先  開。若爾，法喻差違，何成喻法？答：據理似與  喻有違，據事似先開後廢，如先示方便即
是真實，既識實已永不用權。若約理者開  廢俱時，開時已廢故也。

[0817a05]  次「又蓮」下，本中譬者，  初句總標，次「從本」下正明垂迹。

[0817a06]  「迹依於本」者，  示迹不孤立，即垂迹之意本擬顯本，是故  今云迹依於本，迹非究竟。

[0817a08]  「文云」下引證者，  初先明本。

[0817a09]  言「若斯」者，指壽量塵點。

[0817a09]  「但教」下  正明垂迹。

[0817a10]  「作如是說」者，總舉所說。「我少」等者，  別示說相。十九喻城，三十成道，不說爾前，  故云「我少」。

[0817a12]  次開迹中引文，初述迷迹故云  「皆謂」。

[0817a13]  「我成佛」下正明開迹。

[0817a13]  不可具彰，略云  「無量」等。

[0817a14]  三廢迹者，如後如前。

[0817a14]  引文中，初「諸  佛」下引同。

[0817a15]  「為度」下正明廢迹。廢已無迹故  云「皆實」。實秖是本、權秖是迹，若辨同異，廣  如第七卷明。

[0817a17]  四結中云「是以先標」等者，總  結六譬。非蓮華無以譬於權實本迹妙法，  非此妙法無以取喻於蓮華，如《金剛經》則
喻先法後，今且順此故云「是以」等也。

[0817a20]  五以  經旨釋者，一部之旨不出本迹。「蕩化城」者，  譬前法譬，初蕩化城至記莂釋迹門也。從
「又發眾聖」至「隣大覺」釋本門也。且就迹門  三周攝盡。三周次第，法說居初，今從屬對  二喻先說。言「化城」等者，化城是導師權說，
故經云「今此大城可於中止」，是故屬教。草  菴是行者所執，故經云「猶處門外止宿草菴」，  是故屬情。蕩執教本為除其滯情，遣滯
情本令不執權教。化城述昔、草菴譬現，時  機不同，故互舉耳。「開方便」者，開於五乘。初  文是開方便三乘。從「會眾善」去是會人天
小善。蕩是廢之別名，開廢會三同異之相具  如下文。本迹用中各有十義。又開方便近理  故云「妙理」，對人天小行故云「大乘」，小行非
不歸理，方便亦入一乘，綺文互對其意恒  通。理者單從體說，乘者從事以明，事以體  為所依，體必藉事方顯。人天本在於事，從
事開事為便；三乘已證權理，從理開理易  明。是以經開人天，但云佛道；若開三乘乃  云實相。若爾，何故經文二乘却云菩薩道等
耶？答：道名則通，義理則局，局故二乘開已授  八相記，人天但約過去通論。又若按位開  者，二乘得在似位，人天但在觀行，故授記
二乘更經若干劫數供養，人天無此是故  不同，同乘佛乘是故不異。「上中下根」等者，  前蕩化城是為下根作宿世譬，前廢草菴  是為中根作譬喻說，前開方便是為上根
但作法說，三周說竟各授記莂，具如疏文。  三根互轉得利鈍名，具如疏第四卷十門解  釋。

[0817b21]  次「又發」下，本門又二：初正明開迹，次「故  增道」下授記。初文者，本門開其所覆，故名為
「發」，佛及弟子名為「眾聖」。頭角聲聞本是菩薩，  如富樓那等，菩薩本是古佛，如文殊等，並屈  曲施設，故云「權巧」。寂場已來為迹所覆，今始
拂之故曰「顯本」。昔未曾說，故曰「幽微」。

[0817b26]  次授  記者，分別功德位至一生近於妙覺，故名為  「隣」。大秖是妙。六總結中，始自寂場終乎鶴
樹，故曰「一期」。誘物入實，故云「化導」。顯本為  事圓，開權為理圓。又化事已周名為事圓，  本迹理顯故云理圓。不以餘華為喻者，以
蓮華六譬元譬本迹，故一代教法咸歸實  本，非蓮華無以喻之，故云「意在於斯」。「斯」，此  也，此謂本迹。

[0817c05]  三釋「經」字者，五味教法並稱  為經，故云「都名」。具在第八，故云「如後」。

[0817c06]  次就  總別解者，從「記者」去章安釋大師序意。然  大師所序，似但釋名而已，意含別故。章安  所釋，具體宗用，以釋名是總、體等是別，別
別於總、總總於別，故於總中所釋兼具五  章。當知體等三章秖是三德，乃至秖是一切  三法，故下文云「釋名總論三法」「體等開對三
法」，故總名中通冠一部，一部終始不出二  門，是故二門以文心立號，如《止觀》發心初  云「積聚精要名之為心」。今之法聚，以本迹
為要。又本中體等與迹不殊，故但於名以  分本迹，餘體宗用直釋而已。故章安述大師  意、得經文心，故《玄義》五章莫過本迹，如釋
妙字，本迹各十。本迹二體，其理不殊。昔日因  果名為本宗，中間今日所論因果名為迹宗，  本迹二用不論麁妙及以廣狹，但據近遠
以判。本迹教相但是分別權實久近相耳。  故知經心不過本迹，仰觀本迹之旨，三世設  化文義冷然。「冷」謂冷冷，覽而可別。

[0817c24]  「妙法」已  去，牒前序文以示五義。故知敘名通冠始  末，如前一序，但敘於名。體等三義，合在名
中，體既屬理，理豈無宗？一乘屬宗，宗豈無體？  蕩化是用且據實邊，據理立化亦在用攝。  尋文可見。

[0818a01]  從「私序王」去章安私序。又為二：先序，次釋  序。初又為二：先譚始末，次釋經題。大師序  中總以經題含於始末。大師從義，題中義
必含於體等；章安從說，說必體等與釋名  異，文義因依故復重釋。初文者，法譬二周略  而不敘，且寄宿世以為興致，法譬二周得
益之徒，莫非往日結緣之輩，以退大流轉  故惑寂理而耽無明酒，以失大悲心故迷  妙因謂生死曠遠，世尊憐愍接其小機，小  尚昧初故猶倒惑，觀宿種故體業付財，妙
行復初故現瑞駭動，故此序中「愍斯」之言其  意該括。

[0818a12]  初言「夫」者，發語之端。「理絕」等者，既開  顯已絕偏圓名，為形華嚴方等般若偏圓對  明，往結法華絕待之緣，今寄圓珠而譚絕
理。「極非」等者。然一極至理，非凡小之近、非  佛果之遠，託五百由旬，引化城之近，說寶  渚之遠。「極會」等者，凡譚圓說遠為接近廢
偏，若冥真契極事理寂然，化周為事寂，顯  實為理寂。又寄圓珠以顯理，冥其理故為  理寂。託寶所為譚事，會其事故為事寂。
此之二解義意大同。寶渚本為廢於化城，化  城若廢名化儀畢。衣珠本譬昔聞實相，實  相若顯名契寂理，此明中間已入實者。

[0818a23]  「而  不寂者」去明退大後流轉五趣，耽障中道  微細無明，故失於大志。復耽現行麁欲無  明忘本所受。

[0818a26]  「迷涅槃道」去明流轉後忻樂  小乘，如人迷故謂東為西，則東西俱失。三  德涅槃即理而具，謂理為遠、背大取小則
大小俱迷，謂大為遠為迷大，謂小為極為  迷小。

[0818b01]  「聖主」去明今日開顯，先以四味調熟  來至法華。迹序四華六動先表四位六番，  至流通中變土地裂表顯實相，實相通被
故云「一切」。覩瑞聽法故云「見聞」。

[0818b04]  從「發祕密」  去次釋經題，初「妙法」兩字通詮本迹，「蓮華」兩  字通譬本迹。今以久本喻蓮，會圓譬華。
「發祕密等」者，「發」者開也。昔祕而不說，故部皆  屬麁，昔權實相帶、權實隔異，是故不明權實  正軌，本果久成但為迹覆，今但指本名之為
顯。法是現在，受者計異故須會之。位猶在  因，故名為道。聲為佛事且據佛世，義通滅  後故名為經。色唯滅後故且置之。前大師
序云「有翻無翻」指第八卷，初則唯在於色，  次則遍於六塵，故大師序意一往似局而實  通；章安序意一往似通而猶局。「圓詮之初」等
者，且從迹說，具存應云本迹詮初。前大師  序不釋序品第一者，雖在題名之下，自屬  品之次第，非題中之義，故缺不論。故玄文
末亦不釋之，至疏文初方乃略解；章安承  便，故略論之。「序類相從」等者，一往亦且釋  品所以，若有品之由具在文句，此不合論。
「眾次」等者，二十八品生起不雜、生起非一，故  云「眾次」。於中最初故云「之首」。「第一」可知。

[0818b23]  「譚  記」者恐誤，應云「譚託」，謂託寶所譚理極也。  圓是妙之別名，極是妙法之果。今寄果法以
歎妙，如經「唯佛能知」，故云「敘名」。作此「敘」字  者，敘謂敘述，申作者之意。作此「序」者，序謂  庠序，如六瑞等為正說庠序，此非今意，故
不書之。「會冥」者，謂得經體也。通則遍為諸  法諸經諸行等體，別則唯在因果所取見於  實相方名得體。今置通從別，故云「會冥」。以
會冥故名宗家體。聞法繫珠是為圓因，得  記示珠名為圓果，故以珠敘宗。又若論珠  體非繫非示，還約於珠以論繫示，故成
體家之宗，化周理顯法華之力，故云「俱寂是  敘用」也。良以權實雙運，故調機入寂乃成  於宗家之用。四華六動居一經之首，故云敘
教。通序別序咸皆敘教，通由通漫，故略通  從別，別序具五餘四尚寬，現瑞表報其相最  切。就六瑞中餘四尚寬，未若四位天華、六
番破惑動地，教意在此，故略引之。前開方便  門引意故爾，本迹但是遠近之異，大師所釋  其義已顯，故云「可知」。

[0818c14]  次從「此妙法」去一序是  譚玄本，序得下文意，此序不難。於中亦二：  初序、次釋。初文者為三：初敘有經之由，次
正明今經，三「所言」下釋題。初由本證，故能  說之。迹中雖說，推功有在，故云「本地」。

[0818c18]  「文云」  下引迹證本，約自證邊無法可說。

[0818c19]  「三世」下  通舉證同。

[0818c20]  次「文云」下正明說經。復先引文，  以內證故而為他說。

[0818c21]  「大事」下明說本意，意  在佛乘，故舉始終意在佛慧，中間調斥非  佛本懷，故云「助顯」。

[0818c23]  次「今」下正說。

[0818c23]  次釋名中：  初釋妙字，次「又妙」下釋法及蓮華并經，皆  以「妙」字冠之，以無非妙故爾。釋中亦約
一題之內而四義存焉。「六喻敘用」者，如下文  云「迹中斷權疑生實信為用，本中斷近  疑生遠信為用」，故下文明本迹各十義不
同。甘露是理，教是理門，故云「甘露門」也。

[0819a01]  次正釋五重玄義者，先列、次釋。釋中先判、次  正釋。初判中二：初列、次判。判中又二：初通約
諸經，次正約今經。初文三：初釋名，次「如此」  下出體，三「例眾經」下引例。初二可知。三舉  例中云「例眾經之初」等者，舉經初通序五  義以為例釋。

[0819a06]  問：

[0819a06]  阿難既同，云何人異？

[0819a06]  答：

[0819a06]  具  如疏文四種阿難，餘意可見。

[0819a07]  次約今經通  別中為五：初釋名，次辨異，三出體，四引  例，五簡示。初云「通者共義」者，七義共釋五
章，各者五義不相雜亂。次辨異者，雖有通  別同釋一經，故云「專在一部」，餘文可知。

[0819a11]  次  正釋中先通、次別。初通中四：初標，次一下列，  三對五心，四廣釋七番。初二可知。

[0819a13]  三對五  心中二：初正對，次結成。初中開合等三起  慧心者，此三性是分別簡擇故也。「觀心」者，隨  聞一句攝事成理，不待觀境方名脩觀。
無事間雜，故云「精進」。

[0819a17]  法不孤立，以七章依  於五心，五心若立，如草木有根莖幹則立，故  心立名根。既五心名根，根必至力。言「排障」
者，如〈信解品〉云「無有欺怠瞋恨怨言」。欺為  信障，怠為進障，瞋為念障，恨為定障，怨為  慧障。若根增長能破五障，故名為力。既成
根力必具覺道以開三脫，故云「乃至」。以小  準大，亦應可知。

[0819a24]  四廣解中二：初結前生後，  次正解。初文者結前可知，「廣解」下生後，亦  名用章意也。以此七番共解五章既起
五心，至別解五章一一無不成於五心。既  以七番略解五章，當知廣解五章皆悉具  七，是故得至圓門三脫，入於初住開佛知  見。初所以竟。

[0819b02]  次正釋中文自為七。初標名者，即初標五  章也。於五章中，此初標名，於中文自為四：  初標列，次解釋。釋初立中云「原聖」等者，所
言立者即妙法之名也。「原」者本也。「建」者立也。  大聖立名，蓋為開深理以進始行，一實相  處名為深理，七方便人皆名始行，視聽兼
現未，佛在唯聲益，益通二世，故云「視聽俱  得見聞」。使尋聲色之近名，而至無相之極  理，故以此妙法之名，名實相法。施設妙機
應入實者，若從通說則一代教門莫不為  開實相深理，今唯從別，即此經意也。

[0819b12]  次分  別中二：初以今經對明前教，次約五味重  顯今經。初文又五，「但法有麁妙」，通標也。

[0819b14]  次  「若隔歷」下簡，始自華嚴終至般若，雖名不  同但為次第三諦所攝，今經會實方曰圓  融。

[0819b17]  三「此妙諦」下歎釋今經一實之理。

[0819b17]  四「文云」  下引證。五「尚非」下引經舉況，尚非別教行位  不退所知，況復人天之類？「群」者眾也。「萌」謂
種子未剖之相。人天全為無明所覆，故曰  群萌。

[0819b21]  次別約五味又二：初通舉不即說實  之意，次「所以」下具歷五味明說不說之意。  初文又二：初略明不說，次引文釋不說所
以。初文者直牒前文，如云「唯我知是相，十方  佛亦然」，而不怱怱即說者，何故？引文釋廣  如〈方便品〉。

[0819b26]  次「所以」下正約五味，又二：初四  味、次醍醐。初又二：初列四味，次明四味意。  初文中四味並有融不融名，不無小異，乳
中以別為不融，酪教一味全是不融，生蘇中  融即有二義。若以圓斥三及以圓斥藏，即  以圓融為融。或以三教斥藏即以融通  為融，雖兼斥大正在斥小，故云令小根恥
小慕大。熟蘇中云令小根寄融向不融者，  通教小乘寄於融通之融而得小果，即指  小果名為不融。令大根從不融向於融  者，即指通別以為不融，即是令通別菩薩
向圓融之融。

[0819c08]  問：

[0819c08]  若說佛乘恐其墮苦者，說  華嚴教可非佛乘耶？

[0819c09]  答：

[0819c09]  若約教論，方等般  若亦有佛乘，何獨華嚴？今墮苦之言，但據不  堪唯一佛乘，故聞別等三教猶免生謗，
仍用祕密之力且隱小以說之。雖曰大機  尚隔於別，小根被隱一向不聞，由隱小故  不名俱立，是故但立頓大之名，不立一乘  獨妙之稱，非佛本懷，良由於此。華嚴頓大
尚非本懷，況復鹿苑唯立不融？故三藏教首  及以部內麁尚未周，故妙號都絕，方等般若  比說可知。

[0819c18]  次從雖種種至非佛本懷者，次  明用四味意，探取法華說彼四味本懷未  暢，故歸會法華。所以施設之言通於麁妙，
爾前猶用權施設故。言「隨他」等三者，此隨  他等三有通有別，若歷七重及以四教一  一說之，此依諸教通總而說，今別約法華
別相而說。自法華已前皆曰隨他，故前教  中雖並有融，以兼帶故並屬隨他，未堪  開顯名不務速，務事速也。唯至今經開諸  不融唯獨一融，使前諸部同一妙法，出世意
足，是故下文云乃暢也。「故言」等者，結歸初  文不說之意，「務」亦急也。

[0819c29]  次今經下明醍醐味，  又三：初正明今經，次「令一」下明說佛本意，  三「故建」下結立名也。初文捨者，捨秖是廢，故
知開廢名異體同。次文者，事不獲已使一  音異解，既調熟竟道味無殊，餘生滅度想，  若五千起去，並付待後會及彼土方聞。「乃
暢」等者，經云「一大事因緣故，出現於世」，大事  既遂，出世意周。三結者，既此經名妙驗前四  猶麁，三結中總結四味，不立妙名為何所
以，以兼等故判部屬麁，如細人麁人二俱  犯過，從過邊說俱名麁人。此經異彼，故云  「無復」，方得獨立妙名故也。

[0820a11]  譬中言「例」者，為  法立譬故譬例於法，故例前三章咸以華  為譬。初例前立名，次「云何」下例前分別，三
「如是」下例前結也。初文者，初文立中但約  妙名兼歷五時，開深進始方至於極，今譬  亦略例，但云麁妙總攝前多。次譬例分別
中前具約五味，今但從人，簡諸外道及前  三教，以諸部中妙不異故。「狂華無果」可知。  又應更加有果無華，可譬外道計果自然，
如吳錄《地理誌》云：「廣州有木名度，不華而  實，實從皮而出。如石榴大，色赤，可煮食。若  數日不食，皆化為蟲。如蟻有翅能飛著人
屋。」外道雖計自然之果，此果無實。「一華多  果」如胡麻等，「多華一果」如桃李等，「一華一果」  如柿等，「前果後華」如瓜稻等。故南嶽《四安樂
行》云：「餘華或有狂等，蓮華不然。」又云：「餘華  成實顯露易見，如方便諸乘；蓮華隱密，如  一佛乘。」

[0820a28]  次「蓮華」下譬醍醐者，為二：初通舉  多奇，次別對三義。初文者可以譬本迹十  妙及體宗用三章。奇秖是妙，十妙三章無不
皆妙，非多奇華果，何以擬之？今總以為蓮  等三攝彼本迹，故標「多奇」。

[0820b03]  次列三義，初義  云「華實具足」等者，為蓮故華、華掩於實，為  實施權、實在權內，體復不異故云「即實而權」。
機熟須開、開彼能覆，情悕近果，名之為覆。  拓彼近謂名之為開，開何所開？即彼能覆。  又「華落蓮成」等者，華落譬非權，蓮落譬非實，
開已即廢時無異途，開教行人理，同一理  故，故實立已同冥三德，故知三德不當權  實。

[0820b11]  標體中，先列、次釋。釋中先敘大師釋，次  章安私釋。初文自四：初從「體」字去初釋字  也。次從「故壽量品」下第二引同，從「今言實
相」下第三簡非，從「斯乃」下第四結正。初釋  字中又三：初釋字訓，次「各親」下引例為類，  三「出世」下正出經體以同字義。初文可見。
次文者，雖用儒宗不同彼意，彼明道喪故  使獨親各子之局，所以禮興。今借彼禮法  以譬體同，一切諸經咸歸實體，如各親其
親；此之實體生一切法，如各子其子也。《禮  記》第七云：「孔子曰：大道之行也天下為公，選  賢與能、講信脩睦，故人不獨親其親，不
獨子其子。」注云：「孝慈之道廣也。」今大道既隱，  天下為家，各親其親、各子其子，禮義以為  紀以正君臣、以篤父子，故義同也。

[0820b25]  次引同  中二：先引壽量同，次引二論同。初文又二：  初引壽量，次出方便文以辨同。初文中云  「不如三界」者，不同三界人所見也。故三界
人但見異相，二乘見如如即空也。佛菩薩可  知。所以但引壽量不引他部者，他部已  與迹實相同。故下文云「今經迹門與諸經
有同有異，異謂兼帶，同邊不殊」，故不須  引。然下文云「本門與諸經一向異」，恐人疑  云：若意異者體等應殊。故今引之令知不
異。所言異者，所謂遠壽諸經永無，故一向  異。若爾，本門亦有實相同邊，何故不名有  同有異？答：迹門正意在顯實相，故以所顯
之理與諸部文以辨同異，本門正意顯壽  長遠，長遠永異故用比之。實相雖在，迹門  辨竟。今須辨同，故今但取實相同邊，長壽  秖是證體之用，未是親證實相體也。

[0820c12]  次「今  取」下辨同，取壽量所見與方便實相體同。  所見者，經云「如斯之事如來明見」，正明佛  有能見之德，故須云見。取所見邊以證體
同，經中廣明如來如實知見等相  (云云)  。

[0820c16]  次引二  論者，《地論》、《中論》也。

[0820c17]  問：

[0820c17]  既不引諸部佛經，何  須復引菩薩二論？

[0820c18]  答：

[0820c18]  諸經同異下文自判，諸  論同異未有誠文，《地論》別申《華嚴》，《中論》通  申諸教，但引此二，足顯其諸，況二論此文
言約意廣！況辭異意同最堪況例！

[0820c21]  初《地論》文  者，初列四句，次釋。釋中應以畢竟空、不思  議假相對，以成圓融三諦。

[0820c23]  問：

[0820c23]  雖云辭異意  同，空假如何得為經體？

[0820c24]  答：

[0820c24]  既是不思議空  假，還指空假即中，中為經體，中即空假亦指  於中，三諦無非遍一切處。若得此意，《中論》
四句義可準知。若四句對教自是別途，非此  中意。

[0820c28]  「今言」下簡非者，舉離四謗，謗即是非，  謂實相中無四謗也。四即是謗，故云四謗。  兩教二乘不能即權而實，名為斷無。藏通
菩薩不能即實而權，名為建立。別教菩薩  棄邊取中，名之為異。地前為權實，登地為  雙非，並語地前不能權實即中及中照權
實，故不免異及以盡謗。次結中云「斯乃」等  者，本迹為二經，迹經謂〈方便品〉中實相是也。  本經謂〈壽量品〉中非如非異是也。《金剛藏》及
《中論》為兩論。「致」猶得也。謂兩論二經同得  實體。

[0821a09]  次私釋為四：初標能破所破；次「破凡」  下釋所破，以顯能破；三「此等」下簡異；四「今  經」下正出經體。初文中「橫破凡夫四執」等者，
如前簡非中四謗是也。法雖通深，執成凡  見，故橫在初心名凡四執，亦云有無等四  見是也。言「三聖」者，謂前三教聖人。

[0821a14]  次釋破  中三聖為三：初破三藏中，頗梨、如意二珠相  似，譬法性名同，初聞混大，故云「一往似真」，
被斥茫然，故云「再研便偽」，方等尚止宿草菴，  般若猶無心悕取，故至法華方知昔失，以  昔不知空即有故，故為空即有之所破。次
通教理通故名為共，通機如雜色，但真如  色變，圓理如珠體，機發如物裹，故通教二  乘亡實相體，逐詮小之教墮落二乘，鈍根
菩薩義同二乘，復能出假，文略不說。次引  《大經》明利根菩薩，一教之內利鈍不同，空  中既殊故為所破。初不知中故不及別，次
別教人雖不但名同，但中異故故云「逈出」，是  故三教並為圓教所破。然破別者但破教  道，邊本是中，今棄邊中之中而別求於中，
故以雲外之月譬教道中，以捨空求空譬  方便智。若知邊中不異即破此意，彼理有  中、此邊無中，則實相正法不遍一切，故不  名不盡。故以不盡破於不遍。前金剛藏四
句破中，別教得二句，即此意也。

[0821b04]  「此等」下簡異，  中二：先簡，次重判。初文者，《金剛藏》四句雖  異，皆云是佛甚微智故，故前釋云皆被空
有等破故也。本有常住權實不二，前之三教  體皆不融，是故不與〈方便品〉中妙權實同。  壽量實相遍於三界，前之三教體皆不遍，是  故不與〈壽量品〉中雙非義同。

[0821b10]  「既不」下重判，  但空於化他中是實，於自行中是權，三藏  唯有一但真故。「但不但」等者，若自他相對，但
是他實、不但是自實，通教真中有二實故，是  故二教並非經體。「出二邊中」等者，說中道  故名為自行，云出二邊故名為權，此是判  權實意也。

[0821b16]  從「今經體」去，正出今經實體。「今  經體」者，此之「體」字正指經體，「體化他」下兩「體」  字謂體達之體，由開故達，故云體也。初文
即是開丈六垢衣，垢衣正是示為小乘化他  權實，今開即是同體權實纓珞長者體。「自行  化他」等者，但不但空名、自行化他權實，今皆
開之，示以衣珠唯一不但，無更求於小乘  衣食，故云「無價珠在衣內」，如不但，猶求小  果，如但空，同在一身義當於共。自行之權
猶存教道，亦違實相，今亦開之無非實相。  此等三教皆開，及以世間資生產業尚皆是  實，況圓中自行而非實耶？

[0821b27]  標宗中二：初標列、  次釋。

[0821b28]  釋中三：初文是示，從「然諸因果」下第二  簡，從「略舉」下第三結。初文為四：初釋名，次
「所謂」下依名辦相，三「如提」下舉譬，四總結。  初文可知。

[0821c02]  次文者，先釋宗，次釋要。若開權  顯實無非自行，若為實立權故須化他，正  指因果以為宗故。次釋要者，以要釋宗，宗
義雖明，要義未顯，故重釋之還指因果，遍  攝故云「要」也。次譬中云「綱維」等者，「維」繫也。  綱  中之要莫若綱維，衣角準知。「故言」下結。

[0821c08]  「然諸」下簡，中二：先郤，次取。郤中二：先迹，次  本。迹中先誡令通識，若無通識安能別知？
「尚不」下況也。「餘因果」下正却三教因果。何故  却之？各不能攝一切法，故藏通兩教以或  同或異，故當教三人因果尚別，況能各攝一
切法耶？初三藏中諦緣度殊故因大異，俱斷  見思三乘微異故果小同。次通教中俱學般  若故因大同，同坐解脫習盡不等故果小異。
次別教中在因說理不在二邊，名為逈出。  復說果理諸位差別，故云不融。「因不」下重  釋所以。以逈出因不攝地前眾善，登地諸
位互不相收，乃至果地萬德互不相關。「則  非」下正明却意。以非迹中自行之因，又非  寂場證得之果，是故不名迹門因果。

[0821c21]  「又簡」下  本門也。通簡迹中一切因果若橫若豎，俱非  本故。「取意」下，次簡取，先本、次迹。取中先明
本者，承前簡却迹文之後便拂迹以簡本，  承簡迹之後取本便故，故在前明也。「久遠」  者，必指壽量塵點方顯實本。「如此」下明功  能。

[0821c27]  「初脩」下明取迹也。本宗如迹，故云「此」也。  「但可」下歎迹，若本則非不退智知。「略舉」下總  結所取本迹因果也。

[0821c29]  標用中二：先標列，次  釋。釋中三：初文是示，從「於力用中」下二簡，  從「非但」下第三益。初文二：先釋名，經有斷
疑生信之力。次「三種」下正出用相不同宗  體，宗體唯獨在圓，始終俱經力用故，至簡中  自明。

[0822a05]  第二簡中有法譬合，初法中自他相即  者，並成體內之用故也。故先明用相為攝  機遍，故須取化他及自他二，此二必以自
行為力，無力則無用，是故相即。譬中文引  《佛本行經．捔力爭婚品》云：「悉達、調達及諸王  子爭婚瞿姨，種種捔力，瞿姨爾時在高樓
上觀其捔試。是諸王子彎常人弓，或滿不  滿，一切諸弓皆悉不任悉達所彎。淨飯王  曰：汝祖王廟中有輪王弓，堪任汝彎。悉達
得之，滿彎此弓，箭勢一發，貫七鐵鼓，箭之  餘勢仍至水輪。乃至斫樹，諸王子斫或一或  二隨斫隨倒。悉達一刀斫過七樹而樹不
倒。乃至擲象等。」此並用中示為凡力，未關  聖力，力中之大不過悉達，故今借喻此經力  用。昔三教及近成力用如諸王子。

[0822a19]  三合譬中  二：初略合，次「何者」下釋。初略合方便教之  失，以顯實教之得。

[0822a21]  次「何者」下釋，中二：初舉昔  顯失，次舉今顯得。初文者，即以法華已前  俱名為昔並用化他，故昔教中望今迹門，
則三教照理不遍，故三教人實信未生、權疑  未盡，望今本門昔經圓機亦名為失，是則  四教俱不知有本時之果，生信未遠、近疑  未除。

[0822a27]  「今緣」去正顯今得。言「稟自行」者，約機  極邊說，必至佛自行，方乃名得。約化主照  機故通語自他。「極佛」下正出用相，通論本迹
各有斷疑生信，別論增道損生唯在本門。今  從省要，故以起信增道為迹門，斷疑損生  為本門。「極佛境界」者，秖是十如權實，故云「唯
佛與佛」。次益中云「生身生身得忍」等者，地前  住前為生身，登地登住為生身得忍，謂生  身中能破無明，得無生忍也。言「法身」等者，
謂登地登住破無明，捨生身居實報土名  為法身，位居等覺名為後心。若迹門唯益  生身及生身得忍，本門進至法身及法身後
心，所益通兼，故云「非但」。自垂迹已來，受  化者漸廣，得久近益者，功在法華。

[0822b11]  標教中  三意，於中又四：初標，次「一根性」下列，三「教  者」下釋總名，四「云何」下廣釋。初如文。

[0822b13]  列中  三意者，前之兩意約迹門，後之一意約本門。  三中云「分別」者，分別既是教相同異，教相既
通分別義遍，即是分別融不融等乃至遠近。

[0822b17]  四正釋中初文根性中為二：初明八教以辨  昔，次明今經以顯妙。初又三：初五味，次不  定，三祕密，即八教也。五味即漸頓故也。漸中
開四并不定等二，即為八也。初五味中又  三：初約五味，次引同《涅槃》，三問答料簡辨  異。初文五味者，還約《華嚴》日照三譬開為  五味。

[0822b23]  問：

[0822b23]  應還取《涅槃》本文，何以却取《華嚴》  文耶？非但數不相當，亦恐文意各別。

[0822b24]  答：

[0822b24]  《涅  槃》五味轉變而秖是一乳，《華嚴》三照不同而  秖是一日。今演《華嚴》平地之譬，以對《涅槃》後
之三味，數雖不等，其義宛齊。又《涅槃》以牛  譬佛，乳從牛出譬佛初說大，乳出已後其  味轉變猶成分譬，故此下文義立五味皆
從牛出；未若《華嚴》日譬於佛，光譬說教，日  無緣慈非出而出，眾機所扣非照而照，故  使高山幽谷平地不同，同稟教光，終歸等  照，故用兩經二義相成。

法華玄義釋籤卷第一

* * *

【經文資訊】大正藏第 33 冊 No. 1717 法華玄義釋籤  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供，佛教電腦資訊庫功德會提供新式標點  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
