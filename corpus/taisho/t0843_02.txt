佛說大乘不思議神通境界經卷中

西天譯經三藏朝奉大夫試光祿卿傳法大師賜紫臣施護奉　詔譯

[0925b13] ◎爾時普華幢天子復白佛言：「世尊！今此妙吉祥菩薩摩訶薩發菩提心為久近耶？」

[0925b14] 佛言：「天子！此妙吉祥菩薩過於無量無邊殑伽沙數劫已發菩提心。天子！我今為汝及諸大眾，略說其一。」

[0925b17] 是時普華幢天子白佛言：「世尊！願為我等一切眾會，如理宣說。」

[0925b18] 佛言：「天子！過去度如微塵數劫，爾時此娑婆世界有佛，名普觀清淨音王如來、應供、正等正覺，出現於世。彼佛法中有一苾芻名清淨音，於彼法中出家修道得五神通。時彼苾芻於四萬二千歲中，以種種香、華、燈、塗及眾妙具，供養彼佛，種是善根，發於阿耨多羅三藐三菩提心。天子！於汝意云何，彼時清淨音苾芻豈異人乎？即今妙吉祥菩薩摩訶薩是。汝等當知，此妙吉祥菩薩已於無量無邊殑伽沙數佛世尊所發菩提心，已度殑伽沙數眾生，令住須陀洹、斯陀含、阿那含、阿羅漢果；已度殑伽沙數眾生，令住緣覺果；已度殑伽沙數眾生，令住初地，乃至已度殑伽沙數眾生，令住十地。妙吉祥菩薩如是廣大種諸善根成就善法。

[0925c04] 「復次天子！假使有人滿三千大千世界七寶布施如來，是人所獲功德其數甚多；若復有人聞此妙吉祥菩薩名字，恭敬受持乃至隨喜稱念者，當知是人福多於彼。又復天子！若三千大千世界所有眾生，一一皆得須陀洹乃至阿羅漢果，是人得福甚多；若復有人聞此妙吉祥菩薩名字能受持者，福多於彼；又若三千大千世界所有眾生，一一皆悉得緣覺果，是人得福甚多；若復有人聞此妙吉祥菩薩名字能受持者，福多於彼。何以故？若有人稱讚受持諸佛名字，若復有人稱讚受持妙吉祥菩薩名字，如是二人所獲功德等無有異。」

[0925c17] 爾時普華幢天子聞佛世尊作是說已，即與四萬天子，合掌恭敬作如是言：「善哉妙吉祥菩薩！甚善甚善！我等志誠歸命頂禮。」彼諸天子發是言時，其聲普遍三千大千世界皆悉遙聞。

[0925c22] 爾時尊者大目乾連聞是聲已，來詣佛所前白佛言：「世尊！今此三千大千世界，皆得普聞讚歎音聲。是何神力現此希有不思議事？」

[0925c25] 佛告大目乾連言：「汝今當知，是妙吉祥菩薩摩訶薩——已住不退轉，被大鎧甲最勝大士——在此會中，諸天子等稱讚彼名，是故音聲普聞三千大千世界。大目乾連！若有人隨其方處，稱讚受持此妙吉祥菩薩名字者，即時三千大千世界普皆震動。」

[0926a02] 是時尊者大目乾連復白佛言：「希有世尊！此菩薩摩訶薩成就如是不思議事，被大鎧甲勇猛精進，成熟有情具諸佛法。世尊！若人以少善根，不能如是圓滿具足大菩薩法。」

[0926a06] 爾時世尊為大目乾連說是法時，忽然出現大寶蓮華，遍滿娑婆世界，一一蓮華大如車輪，其華各有種種色香，諸妙寶網以為莊嚴，於其華中有一蓮華而最出現，高顯妙好，一切眾會皆悉覩見。

[0926a11] 爾時尊者阿難見其蓮華殊妙莊嚴忽然出現，即白佛言：「世尊！云何此會先有是相？」

[0926a12] 佛言：「阿難！汝今當觀，不久即有六萬菩薩摩訶薩眾，從普遍光明世界吉祥德王佛剎中而來此會，各各處其寶蓮華上結加趺坐。彼一蓮華最高顯者，當有菩薩名遍照藏，處其華上加趺而坐。是諸菩薩欲現空中故，先示此寶蓮華相。」

[0926a19] 爾時會中諸菩薩等一切大眾，咸共稱讚得未曾有，各各合掌向空頂禮。是時於虛空中有梵王、帝釋，執寶蓮華，圍遶遍照藏菩薩摩訶薩。而此菩薩與諸大士，即時各各踊身虛空高七多羅樹，一切眾會皆悉覩見。時諸菩薩於其空中雨眾寶華，種種色香殊妙第一，以供養佛。華供養已，於虛空中出如是聲：「世尊！吉祥德王如來、應供、正等正覺，問訊世尊釋迦牟尼如來！少病少惱、輕利調適得大快樂、氣力安不？吉祥德王如來如是置問：『今遍照藏菩薩摩訶薩等六萬菩薩同來至此，禮近世尊！隨喜聽受不思議境界正法。』」爾時空中出是聲已，遍照藏菩薩摩訶薩及諸菩薩，即時各各從空而下，頭面著地禮佛足已，住立佛前。

[0926b05] 爾時世尊知是事已，故復問言：「遍照藏菩薩摩訶薩等諸善男子！汝等今者何故至此？」

[0926b06] 遍照藏菩薩白佛言：「世尊！我等於普遍光明世界吉祥德王佛剎中，聞此娑婆世界世尊釋迦牟尼如來與諸菩薩大士而共集會，宣說不思議境界正法。我等欲見世尊及聞正法，以是因緣故來至此。」

[0926b12] 爾時尊者大迦葉在大會中前白佛言：「世尊！普遍光明世界吉祥德王佛剎，去此佛剎而不遠耶？何故此諸大士於少時間速能至此？」

[0926b15] 遍照藏菩薩謂大迦葉言：「尊者！汝若以自神通定力往彼世界，至壽量盡亦未能到。是故當知，彼佛世界如是遠近。」

[0926b18] 爾時佛告大迦葉言：「去此世界，度如六十殑伽沙數佛剎，即到普遍光明世界，此諸菩薩以其最勝大神通力，速能至此。」

[0926b20] 是時尊者大迦葉白佛言：「世尊！我今樂欲往彼世界。」

[0926b21] 遍照藏菩薩即問尊者大迦葉言：「尊者云何於來去想有所動轉？迦葉！汝於何法見有來去？汝謂色法有來去耶？受、想、行、識有來去耶？」

[0926b24] 大迦葉答言：「善男子！色無來去，受、想、行、識亦無來去。於定心中示來去相，若住定心即諸色不見，色無見故即不能得彼來去相。善男子！若住定心即得勝義法門。

[0926b29] 「復次善男子！汝諸菩薩來此久耶？」

[0926b29] 遍照藏答言：「我來久近，如汝尊者所得漏盡證心解脫。」

[0926c02] 大迦葉言：「希有大士！得大神通。」

[0926c02] 遍照藏言：「即汝尊者得心解脫亦云何久？」

[0926c03] 大迦葉言：「解脫已久。」

[0926c04] 遍照藏言：「如汝尊者得心解脫，當以何義說名為心？」

[0926c05] 大迦葉言：「汝善男子！亦云何說？」

[0926c06] 遍照藏言：「心有所縛，何名解脫？」

[0926c06] 大迦葉言：「若如是者，汝善男子！有縛於心不名解脫，亦復不名解脫知見。」

[0926c08] 遍照藏言：「尊者大迦葉！心本無縛，其何解脫？」

[0926c09] 大迦葉言：「若於無縛如實了知，是即解脫。」

[0926c10] 遍照藏言：「尊者大迦葉！為用何心而了知耶？過去耶、未來耶、現在耶？若過去心，彼已滅盡；若未來心，當亦未至；若現在心，今即無住。離此三世，復以何心而了知耶？」

[0926c14] 大迦葉言：「善男子！心法滅處非彼心分。」

[0926c14] 遍照藏言：「尊者大迦葉！即此心滅處而可了知耶？」

[0926c16] 大迦葉言：「若心滅處即不能知。」

[0926c16] 遍照藏言：「彼一切法皆如心滅，是故不能有所了知。」

[0926c17] 大迦葉言：「汝善男子！得大辯才隨問能答。我今不能有是辯才。」

[0926c19] 遍照藏言：「尊者大迦葉！於汝意云何？所有辯才，若見若聞，為有得耶？」

[0926c20] 大迦葉言：「無得無聞。何以故？緣生性故。」

[0926c21] 遍照藏言：「豈非一切法皆同如是耶？」

[0926c22] 大迦葉言：「善男子！諸法亦如是！」

[0926c23] 遍照藏言：「尊者大迦葉！於汝意云何？若見若聞，於其辯才能無斷耶？」

[0926c24] 大迦葉言：「不壞亦不斷。」

[0926c25] 遍照藏言：「尊者大迦葉！如是如是！菩薩辯才隨有所問而不斷壞。迦葉當知，諸菩薩摩訶薩縱經劫數隨問能答，所有辯才亦不斷壞。」

[0926c29] 爾時遍照藏菩薩及尊者大迦葉說是法時，五十萬眾生皆發阿耨多羅三藐三菩提心，二百菩薩得無生法忍。

[0927a03] 爾時尊者大迦葉白佛言：「世尊！勸請世尊為妙吉祥菩薩及大會眾如應說法，使其長夜得大利樂，而能決定證諸法性！」

[0927a06] 爾時有菩薩名曰辯積，在大會中，從座而起白妙吉祥菩薩言：「妙吉祥！云何尊者大迦葉於法精進能善宣說？」

[0927a08] 妙吉祥言：「此大迦葉！於聲聞法中已得無畏。」

[0927a09] 辯積菩薩言：「此大迦葉！云何不住大乘法中？」

[0927a10] 妙吉祥言：「善男子！此大迦葉！亦非不能住大乘法，為於聲聞法中得解脫故。」

[0927a12] 辯積菩薩言：「妙吉祥！云何名為聲聞法？」

[0927a13] 妙吉祥言：「世尊釋迦牟尼如來！於此娑婆世界為諸眾生說三乘法。何等為三？所謂聲聞乘、緣覺乘、大乘，是名三乘。何以故？有諸眾生，起劣精進而求解脫故，佛方便開示三乘。」

[0927a17] 辯積菩薩言：「妙吉祥！云何如來廣說無量空解脫門、無相解脫門、無願解脫門？」

[0927a18] 妙吉祥言：「善男子！如來以善方便，宣說無量空、無相、無願解脫法門，令諸眾生如理修行。」

[0927a21] 爾時妙吉祥菩薩為辯積菩薩說是法時，會中所有天、龍、夜叉、乾闥婆等，即時各各合掌恭敬，異口同音說伽陀曰：

「所有一切供養具，　　寶衣寶器眾莊嚴；
　妙吉祥尊所嚴身，　　我今稱讚功德聚。」◎

[0927a26] ◎爾時普華幢天子復白佛言：「世尊！此妙吉祥菩薩摩訶薩，最初於何佛世尊所發菩提心？」

[0927a28] 佛告普華幢天子言：「汝今當知，過去度如殑伽沙數劫前，彼時有世界名金焰光明，有佛出世，號無垢日焰光明如來、應供、正等正覺、明行足、善逝、世間解、無上士、調御丈夫、天人師、佛、世尊，十號具足。天子！彼佛壽量九百九十萬俱胝那庾多數，為諸眾生說三乘法，所謂：聲聞乘、緣覺乘、菩薩乘。時彼如來初會說法，有八百四十萬俱胝那庾多眾生，住聲聞乘得阿羅漢，諸漏已盡捨諸重擔得大善利，諸有結縛皆悉已盡，正智無礙心善解脫；第二會說法時，有七十萬俱胝那庾多苾芻得阿羅漢；第三會說法時，有六百五十萬俱胝那庾多苾芻得阿羅漢。彼佛法中，二分苾芻、苾芻尼、優婆塞、優婆夷眾；二分菩薩摩訶薩眾。彼諸菩薩一切皆是不退轉者，皆悉證得無生法忍，普入無邊三摩地門，圓滿善法，復得無邊陀羅尼門，如來為說不退轉法輪，況復彼諸初發大乘心者，其數無量，是中亦有無量眾生住緣覺者。

[0927b17] 「天子！彼無垢日焰光明如來，以其無量無數相應行法，普攝眾生。時彼金焰光明世界，多以黃金而用莊嚴，諸有樓閣殿堂眾寶為柱，一切樹林皆寶嚴飾，於其樹間出妙音聲，稱讚甚深不思議法。所謂：空聲、無相聲、無願聲；無性聲、無著聲；無生聲、無起聲，出如是等讚諸法聲。其所出聲，一切眾生聞者愛樂。彼佛滅後，正法住世滿一千歲。

[0927b25] 「天子！時彼金焰光明世界中，有轉輪王名最勝辯才，為四洲主。是時彼王於無垢日焰光明佛剎中，以其飲食、衣服、臥具、幢幡、寶蓋諸妙供具，供養彼佛及其佛剎所有一切聲聞、緣覺、大菩薩眾。如是供養滿一俱胝歲，於彼佛所深種善根。彼轉輪王種是善根時，即有八萬四千眾生，及王宮中有三百二十萬后妃眷屬，同發阿耨多羅三藐三菩提心。

[0927c04] 「天子！彼最勝辯才轉輪聖王有其千子，先於聲聞法中發生信解，後復發於阿耨多羅三藐三菩提心，證得無生法忍。爾時彼王有女名曰大慧，具大辯才甚深信解。是時大慧與七千二百宮女眷屬恭敬圍繞，詣彼無垢日焰光明佛所。到佛所已，與諸眷屬頭面著地，禮彼佛足。時大慧女以善根故，即發阿耨多羅三藐三菩提心。既發心已前白佛言：『世尊！我欲趣求阿耨多羅三藐三菩提果，然我今者不能以此女人色相而取證彼阿耨多羅三藐三菩提。唯願世尊為我開示，有何法門如理修行，令我當得轉女人身成男子相，速能取證阿耨多羅三藐三菩提果？』

[0927c17] 「爾時無垢日焰光明如來即告大慧女言：『汝善女人！當有一法，能具足者，即得轉女人身成男子相。何等為一？所謂發起大菩提心、無等等心、一切三界最勝上心，乃至一切聲聞緣覺起隨順心。復有一法，若具足者，即得轉女人身成男子相。何等為一？所謂於諸如來，常所作意而不遠離，聽受正法無所厭倦。大慧！復有十法，若具足者，即得轉女人身成男子相。何等為十？所謂十善業道應當圓滿，即得慈行成就；又復長時受學無懈、聽法無懈、親近法師亦復無懈，若能圓滿如是等法，即得轉女人身成男子相。』

[0927c29] 「爾時彼佛說是法時，其大慧女即於同來諸眷屬前轉彼女身得成男子。即時大慧童子合掌恭敬前白佛言：『世尊！我今已轉女身，於佛法中樂欲出家，持苾芻戒，願佛攝受。』爾時彼佛即告大慧童子言：『善來苾芻！』是時大慧於剎那間鬚髮自落、袈裟被身，成苾芻相，威儀庠序如百臘者，即於會中證得無生法忍。是時彼王所有諸子知是事已，生希有心，來入佛會皆求出家。佛即攝受，各各如應為說法要。

[0928a09] 「爾時大慧苾芻告諸王子言：『我於今者得最上利，永不復起聲聞之見，決定趣求阿耨多羅三藐三菩提果，修大悲行利益眾生。汝等有發聲聞心者，亦應如我發趣最上大菩提心，當於正中正道起修行想。』時大慧苾芻為諸王子如應說法，皆得不退轉於阿耨多羅三藐三菩提。」

[0928a16] 爾時世尊釋迦牟尼佛告普華幢天子言：「彼無垢日焰光明佛剎中，最勝辯才轉輪聖王大慧童女者，豈異人乎？即今妙吉祥菩薩摩訶薩是！彼王所有千童子眾，今已成就阿耨多羅三藐三菩提果，現住說法教化眾生，即千佛是。所謂：

[0928a22] 「東方：超過行如來、無邊光明如來、普光如來、吉祥主如來、實相如來、寶上如來、寶明如來、寶幢如來、寶照明如來。

[0928a25] 「南方：最極高如來、大光明如來、無量壽如來、無量聲如來、大名稱如來、無邊名稱如來、寶光如來、清淨無邊壽如來、月相如來、月光如來。

[0928a29] 「西方：無垢明如來、清淨光如來、日明如來、無邊寶最上如來、梵高如來、金色光明如來、梵自在王如來、龍自在王如來、一切寶華自在王如來、娑羅樹王如來。

[0928b04] 「北方：堅固勇猛如來、離塵如來、吉祥藏光如來、無量香光如來、師子音王如來、大勢力精進出生如來、妙高步如來、大寶聚如來、不退轉輪如來、寶句義吉祥如來、普遍大日如來、勝得如來。

[0928b08] 「如是等諸佛如來，種種名字，現在十方世界說法教化眾生。」

[0928b10] 佛告普華幢天子言：「如汝所問，此妙吉祥菩薩摩訶薩於彼金焰光明世界無垢日焰光明佛所，最初發於阿耨多羅三藐三菩提心。」

◎
佛說大乘不思議神通境界經卷中

【經文資訊】大正藏第 17 冊 No. 0843 佛說大乘不思議神通境界經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，北美某大德提供，黃金愛大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
 Creative Commons License