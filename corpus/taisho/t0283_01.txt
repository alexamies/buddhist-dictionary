菩薩十住行道品一卷

西晉三藏竺法護譯

[0454b06] 曇昧摩提菩薩持佛威神，便於佛前入是阿難波渝迦三昧，悉見十方諸佛——十方諸佛者，其數如千佛剎塵等；一塵者為一佛剎，一佛剎如是十方四面——見十方諸佛皆悉言：「善哉，善哉！曇昧摩提菩薩！」十方諸佛皆賜與智慧，悉語曇昧摩提菩薩言：「是釋迦文佛前世本願所結成功德威神使若益。諸經益者，佛威神益。深入經處，悉示諸十方虛空法，心無所著；悉入無所罣礙中、悉入大道中，疾近逮佛；悉知諸經、諸十方人所思想；悉學知十方諸所說經，皆悉知用。是故，悉為諸菩薩等說菩薩十法住，悉及得持佛威神，悉能說。」

[0454b18] 爾時，曇昧摩提菩薩所語說，無所罣礙、無所難也；無有盡儩時、無有能升量者、無有極止時；無有能逮者、無有能得長短者；未曾有忘時、無不得明者，悉等無異；無有懈慢時，眾所不能及。持是三昧力，十方諸佛等皆各各伸右手著曇昧摩提菩薩頭上，以曇昧摩提菩薩使於三昧中覺，便語菩薩言：「諸佛子皆聽，菩薩舍甚大，悉如虛空。經處何因菩薩舍甚大——過去諸佛悉那中生、當來諸佛悉那中生、今現在諸佛悉那中生？何因菩薩入大道中？從何因緣入是大道中？何因正爾？

[0454b29] 「菩薩有十法住，用分別如過去當來今現在佛等所說。何等為諸菩薩十法住？

[0454c02] 「第一者、波藍耆兜波菩薩法住。

[0454c03] 「第二者、名阿闍浮菩薩法住。

[0454c04] 「第三者、名渝阿闍菩薩法住。

[0454c05] 「第四者、名闍摩期菩薩法住。

[0454c06] 「第五者、名波渝三般菩薩法住。

[0454c07] 「第六者、名阿耆三般菩薩法住。

[0454c08] 「第七者、名阿惟越致菩薩法住。

[0454c09] 「第八者、名鳩摩羅浮童男菩薩法住。

[0454c10] 「第九者、名渝羅闍菩薩法住。

[0454c11] 「第十者、名阿惟顏菩薩法住。

[0454c12] 「一、何等為波藍耆兜波菩薩法住者？上頭見佛端政無比，視面色無有厭時，無有及逮者、尊貴無有能過者、飛無有能過者、所教授無有能過者。是菩薩見佛威神儀法如是，使稍入佛道中轉開導之，皆隨其意教度。既見勤苦者皆愍傷，稍稍近曉佛語信向之。新發起意學佛道，悉欲得了佛智十難處，悉欲逮得知之何等為十難處十種力。

[0454c19] 「波藍耆兜波菩薩教有十事。何等為十事？一者、當供養佛諸菩薩，二者、隨其所樂當教語，三者、所生處皆尊貴，四者、天上天下一無有能及者，五者、佛所有智悉當逮得，六者、波羅世所生處常見無央數佛，七者、所有深三昧經悉當逮得，八者、死生道無邊幅處以來，九者、命既去不久，十者、若悉當度脫十方人。所以者何？益入於佛法中故。

[0454c28] 「二、何等為阿闍浮菩薩法住者？有十意念十方人。何等為十意？一者、悉念世間人善，二者、淨潔心，三者、皆安隱心，四者、柔軟心，五者、悉愛等，六者、心念但欲施與人，七者、心悉當護，八者、心念人與我身無異，九者、心念十方人我觀如師，十者、心念十方人視如佛。阿闍浮菩薩法當多學經；既多學經，以當獨處止；既獨處止，當與善師從事；既與善師從事，當在善師邊；既在善師邊，當易使；既易使，當隨時；既隨所作為，當勇所作為；既勇，當學入慧中；既學入慧中，以所受法當悉持；既當悉持法，當不忘；既不忘，當安隱處止。所以者何？益於閔傷十方人故。

[0455a11] 「三、何等為渝阿闍菩薩法住者？入於諸法中用十事。何等為十事？一者、諸所有皆無常，二者、諸所有皆勤苦，三者、諸所有皆虛空，四者、諸所有皆非我所，五者、諸所有皆無所住，六者、諸所有皆無利，七者、諸所有皆無所止，八者、諸所有皆無有處，九者、諸所有皆無所著，十者、諸所有皆無所有，諸法悉入中不復還。

[0455a18] 「渝阿闍菩薩教法悉當念於十方人；念於十方人已，悉當念法處；念法處已，悉當念諸佛剎；念諸佛剎已，悉當念地法；念地法已，悉當念水法；念水法已，悉當念火法；念火法已，悉當念風法；念風法已，悉當念欲法；念欲法已，悉當念色法；念色法已，當念無有欲色法處；念無所欲色法處已，心無所貪。所以者何？用是故悉當法明。

[0455a26] 「四、何等為闍摩期菩薩法住者？常念於佛處生，有十事。何等為十事？一者、不復還，二者、多深慈於佛，三者、深思惟法，四者、皆視十方人慈心，五者、思惟十方了無所有，六者、十方佛剎皆虛空，七者、宿命所作了無所有，八者、諸所有皆虛空，譬如作幻耳，九者、諸所有勤苦無所有，十者、泥洹虛空無所有。用是故生於佛法中，是為闍摩期菩薩教法。

[0455b04] 「過去諸佛虛空無所有、當來諸佛虛空無所有、今現在諸佛虛空無所有；過去諸佛法無所有、當來諸佛法無所有、今現在諸佛法無所有；過去諸佛法念從何所出生？索了無所有；當來諸佛法念從何所出生？索了無所有；今現在諸佛法念從何所生？索了無所有。諸佛法等悉了無所有。所以者何？是三世法等皆了，無所有一。

[0455b12] 「五、何等為波渝三般菩薩法住者？所作功德悉度十方人，有十事。何等為十事？一者、悉護十方人，二者、悉令十方人善，三者、悉念十方人命安隱，四者、悉愛十方人，五者、悉哀十方人，六者、悉教十方人莫使作惡，七者、悉引十方人著菩薩道中，八者、悉清淨於十方人，九者、悉度十方人，十者、悉脫十方人令般泥洹。

[0455b19] 「不可復計十方人、不可復數十方人、不可復議十方人、不可復稱十方人、不可復量十方人、了不可議說十方人。何等為十方人者？都盧十方人皆虛空人、皆非我所人、皆無所有人，皆所有、皆無他奇。所以者何？心無所著故。

[0455b25] 「六、何等為阿耆三般菩薩法住者？有十法深慈心哀。何等為十法？一者、用說佛善惡，心無有異，二者、說法善、說法惡，心無有異，三者、說菩薩善、說菩薩惡，心無有異，四者、求菩薩道、人共相道善惡，心無有異，五者、中有人言十方人多、十方人少，心無有異，六者、都十方人轉相道善惡，心無有異，七者、中有人說言十方人易脫、難脫，心無有異，八者、說法多、說法少，心無有異，九者、說法壞、說法不壞，心無有異，十者、有法處、無法處，心無有異。是菩薩當學是諸法無有處。

[0455c06] 「復有十事。何等為十事？一者、諸法無有處，二者、諸法不可得見處，三者、學諸法譬如化作，四者、諸法皆虛空，五者、諸法若干種虛空，六者、諸法無有罣礙極虛空處，七者、諸法譬若幻所化，八者、諸法譬夢中所有，九者、諸法不可計，十者諸法無所有不可得視。所以者何？益深入佛法中無有能勝者。

[0455c14] 「七、阿惟越致菩薩者何等法住？菩薩聞十事堅住。何等為十事？一者、有佛無佛不動還，二者、言有法無法不動還，三者、有菩薩、無菩薩不動還，四者、有求菩薩道者、無有求菩薩道者不動還，五者、持是法得、持是法不得不動還，六者、有諸過去佛、無諸過去佛不動還，七者、有諸當來佛、無諸當來佛不動還，八者、有諸現在佛、無諸現在佛不動還，九者、佛智慧盡、佛智慧不盡不動還，十者、過去世事、當來世事、今現在世事乎若干種、乎一種，心終不復動還。

[0455c24] 「是菩薩當教令學此十事。何等為十？一者、向一慧入若干慧，二者、持若干慧入一慧，三者、一慧入若干事，四者、從若干事入一慧，五者、持十方人處虛空，六者、持虛空皆入十方人，七者、持思想入不動搖，八者、持不動搖入思想中，九者、持虛空入想中，十者、持想入虛空中。所以者何？諸功德法悉入中，用是故不復動。

[0456a03] 「八、鳩摩羅浮童男菩薩者為何等法住？菩薩於十事中住。何等十？一者、身所行、口所言、心所念悉淨潔，二者、無有能得長短者，三者、心一反念在欲生何所，四者、十方人知誰慈心者，五者、十方人所信用悉知，六者、十方人若干種悉知，七者、十方人所作為悉知，八者、諸剎土成敗悉知，九者、神足念飛在所到，十者、諸法清淨學。

[0456a10] 「是菩薩當復學十事。何等為十事？一者、當學知諸佛剎佛剎，二者、當學感動諸佛剎，三者、當學自在所作威神，四者、當學視諸佛剎，五者、當學從一佛剎復至一佛剎，六者、當學往到無央數佛剎，七者、當學知無央數法在所問，八者、當學變化譬如幻自在所作，九者、當學佛音聲響，十者、當學一反念。供養無央佛所即悉遍至到。所以者何？入於一法中多所遣。

[0456a19] 「九、者渝阿羅闍菩薩者何等法住？菩薩用十事得。何等為十事？一者、諸十方人所出生悉知，二者、十方人所繫恩愛悉知，三者、十方人所念本末所從來悉知，四者、十方人所作為宿命善惡所趣向悉知，五者、若干種諸法悉知，六者、十方人所念若干種變化悉知，七者、諸佛剎壞敗善惡悉知，八者、過去當來今現在無央數世事悉知，九者、十方人等不等悉知，十者、教授十方人說虛空法悉知是。

[0456a27] 「菩薩復有十處當學知。何等為十處？一者、佛法宮當學，二者、造佛法宮當學，三者、佛宮中所有當學，四者、佛宮中所教勅當學，五者、佛所出入宮當學，六者、法宮當學，七者、法王宮當學，八者、法所教勅當學，九者、安行法王當學，十者、更造作法中王所教勅當承用學。所以者何？心稍稍入佛大道中，所聞法自用教。

[0456b06] 「十、阿惟顏菩薩者為何法住？菩薩入於十智中悉分別知。何等為十智中？一者、當何因感動無央數佛剎，二者、當明無央數佛剎中事，三者、我日日當置無央數佛剎中菩薩，四者、我日日當度無央數佛剎中人，五者、我當安隱無央數佛剎中眾生，六者、十方人無央數皆聞我聲，七者、悉知十方人民，八者、十方人所思想善惡我悉當知，九者、十方人我悉當內佛道中，十者、十方人我悉當度脫。

[0456b15] 「渝羅闍菩薩不能及知阿惟顏身所行、口所言、心所念、所作為，了不能及知阿惟顏菩薩事，不能及知神足念、不能知飛，亦不能逮知阿惟顏菩薩過去當來今現在事，亦不能逮知所念佛剎，亦不能逮知心所念、所行為智慧用十事。渝羅闍菩薩不能逮知阿惟顏菩薩所行事，是阿惟顏菩薩逮入佛十智中。

[0456b22] 「何等為十智中？一者、過去當來今現在無端亟從佛學，二者、諸佛法悉具足從佛學，三者、諸法處無所罣礙從佛學，四者、諸法處無邊幅無崖底從佛學，五者、諸所有剎土我悉當護持是功德威神從佛學，六者、不可復計剎土處無邊幅悉當明知從佛學，七者、十方無央數佛剎悉當安隱從佛學，八者、十方人所行為悉當從佛學，九者、諸法智慧悉入中從佛學，十者、佛所有智慧悉當知從佛學。所以者何？悉具足知，皆曉了佛智慧，都無所復從誰學道，是為阿惟顏以十法菩薩行道如是。」

菩薩十住行道經

【經文資訊】大正藏第 10 冊 No. 0283 菩薩十住行道品
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，維習安大德提供之高麗藏 CD 經文，維習安大德提供，毛佩君、廖予安、廖予慈大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA