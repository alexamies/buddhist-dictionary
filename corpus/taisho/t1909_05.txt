慈悲道場懺法卷第五
解怨釋結第三

[0942a22]  今日道場同業大眾一切眾生皆有怨對。何  以知之。若無怨對則無惡道。今惡道不休三  途長沸。是知怨對無有窮已。經言。一切眾
生悉皆有心。有心者皆得作佛。而諸眾生  心想顛倒。長寢生死不能覺悟貪著世間不  知出要。建立苦本長養怨根。所以輪迴三  有往來六道。捨身受身無暫停息。何以故
爾。一切眾生無始已來。闇識相傳無明所  覆。愛水所溺。起三毒根。起四顛倒。從三  毒根起十煩惱。依於身見起於五見。依於
五見起六十二見。依身口意起十惡行。身  殺盜婬。口妄言綺語兩舌惡罵。意貪瞋癡  自行十惡。教他行十惡。讚歎十惡法。讚歎
行十惡法者。如是依身口意起四十種惡。復  依六情貪著六塵。乃至廣開八萬四千塵勞  門。一念之間起六十二見。一念之頃行四十
種惡。一念之間開八萬四千塵勞門。況復一  日所起眾罪。一月一年終身歷劫所起眾  罪。如是罪惡無量無邊。怨對相尋無有窮已。
而諸眾生與愚癡俱。無明覆慧。煩惱覆心。不  自覺知。心想顛倒不信經說。不依佛語。不知  解怨。不望解脫。怨怨相報何時解脫。自投惡
道如蛾赴火。歷劫長夜受無量苦。假使業極  有終得還人道。如是惡人終不改革。是以眾  聖起大慈悲。正為如是怨對眾生。我等相與
發菩提心行菩薩道。菩薩摩訶薩救苦為資  糧。解怨為要行。不捨眾生為本。我等今日  亦復如是。起勇猛心起慈悲心。等如來心。承
諸佛力。建道場幡。擊甘露鼓。秉智慧弓執  堅固箭。普為四生六道三世眾怨父母師長  六親眷屬。解怨釋結。已作之罪一切捨施。
未結之怨畢竟不造。仰願諸佛諸大菩薩。以  慈悲力以本願力以神通力。同加覆護折伏  攝受。令三世無量眾怨。從今日去乃至菩提。
解怨釋結無復怨對。一切眾苦畢竟斷除。相  與至心等一痛切五體投地。奉為天人六道  三世眾怨父母師長一切眷屬。歸依世間大  慈悲父。

[0942c02]  南無彌勒佛　南無釋迦牟尼佛　南無善  意佛　南無離垢佛　南無月相佛　南無  大名佛　南無珠髻佛　南無威猛佛　南  無師子步佛
南無德樹佛　南無觀釋佛  南無慧聚佛　南無安住佛　南無有意佛  南無鴦伽陀佛　南無無量意佛　南無妙  色佛　南無多智佛　南無光明佛　南無  堅戒佛
南無吉祥佛　南無寶相佛　南  無蓮華佛　南無那羅延佛　南無安樂佛  南無智積佛　南無德敬佛

[0942c12]  南無堅勇精進菩薩　南無金剛慧菩薩  南無無邊身菩薩　南無觀世音菩薩

[0942c14]  又復歸依如是十方盡虛空界一切三寶。如  是三世一切眾怨。今日在六道中已受怨對  者。願以佛力法力賢聖力。令此眾生悉得解
脫。若於六道中應受對者。未受對者。畢竟  不復入於惡趣。畢竟不復惡心相向。畢竟不  復楚毒相加。一切捨施無怨親想。一切罪咎
各得消除。一切怨對皆得解脫。同心和合猶  如水乳。一切歡喜猶如初地。壽命無窮身心  永樂。天宮淨土隨意往生。念衣衣來。想食食
至。無復怨對哭泣之聲。四體不為變動所  侵。五情不為塵惑所染。眾善競會萬惡爭消。  發起大乘修菩薩行。四等六度一切具足。捨  生死報。同成正覺。

[0942c27]  今日道場同業大眾。何者怨根苦本。眼貪色。  耳貪聲。鼻貪香。舌貪味。身貪細滑。常為五塵  之所繫縛。所以歷劫長夜不得解脫。又復六
親一切眷屬。皆是我等三世怨根。一切怨對  皆從親起。若無有親亦無有怨。若能離親即  是離怨。何以故爾。若各異處遠隔他鄉。如是
二人終不得起怨恨之心。得起怨恨皆由親  近。以三毒根自相觸惱。以觸惱故多起恨心。  所以親戚眷屬亟生責望。或父母責望於子。
或子責望父母。兄弟姊妹一切皆然。更相責  望。更相嫌恨。小不適意便生瞋怒。若有財寶  親戚競求。貧窮之日初無憂念。又得者愈以
為少。愈得愈為不足。百求百得不以為恩。一  不稱心便增忿憾。是則人懷惡念遂起異心。  故結讐連禍世世無窮。推此而言。三世怨對
實非他人。皆是我等親緣眷屬。當知眷屬即  是怨聚。豈不人人慇懃悔過。宜各至心五體  投地。奉為有識神已來至于今日。經生父母
歷劫親緣。於六道中結怨對者。若對非對若  輕若重。今日若在地獄道者。若在畜生道者。  若在餓鬼道者。若在阿脩羅道者。若在人道
者。若在天道者。若在仙道者。今日現前在眷  屬中者。如是三世一切眾怨。各及眷屬。  (某甲)  等  今日以慈悲心無怨親想。等諸佛心。同諸佛
願。普皆奉為歸依世間大慈悲父。

[0943a23]  南無彌勒佛　南無釋迦牟尼佛　南無梵  德佛　南無寶積佛　南無華天佛　南無  善思議佛　南無法自在佛　南無名聞意  佛　南無樂說聚佛
南無金剛相佛　南  無求利益佛　南無遊戲神通佛　南無離  闇佛　南無名天佛　南無彌樓相佛  南無眾明佛　南無寶藏佛　南無極高行  佛　南無提沙佛　南無珠角佛
南無德  讚佛　南無日月明佛　南無星宿佛  南無日明佛　南無師子相佛　南無違藍  王佛　南無福藏佛

[0943b05]  南無棄陰蓋菩薩　南無寂根菩薩　南無  無邊身菩薩　南無觀世音菩薩

[0943b07]  又復歸依如是十方盡虛空界一切三寶。

[0943b08]  願以佛力法力大地菩薩力一切賢聖力。令  (某甲)  等父母親緣於六道中有怨對者。各及眷  屬。皆悉同時集此道場。共懺先罪解諸怨結。
若有身形拘礙不得到者。願承三寶力。攝其  精神皆悉同到。受  (某甲)  等今日懺悔。一切怨  對願蒙解脫。道場大眾宜各人人心念口言。  (某甲)
等從無始有識神已來至于今日。於經生  父母歷劫親緣姑姨伯叔內外眷屬。以三毒  根起十惡業。或以不知。或以不信。以無明  故起諸怨結。於父母眷屬乃至六道亦有怨
對。如是等罪無量無邊。今日懺悔。願乞除滅。  又復無始已來至于今日。或以瞋恚。或以貪  愛。或以愚癡。從三毒根造種種罪。如是罪惡
無量無邊。慚愧懺悔願乞捨施。又復無始已  來至于今日。或為田業。或為舍宅。或為錢財。  起怨對業。於眷屬中備加殺害。如是種種不
可具說。所起怨對無有罷期。今日慚愧發露  懺悔。願父母六親一切眷屬。以慈悲心受我  懺悔。一切捨施無復恨想。乃至盜竊邪婬妄
語。五逆十惡無不備作。妄想顛倒攀緣諸境  造一切罪。如是等罪無量無邊。或於父母。或  於兄弟姊妹。或於姑姨伯叔眷屬。乃至有
識神已來至于今日。於六親邊。起如是等罪  因。苦果受對劫數怨結多少。唯有十方一切  諸佛大地菩薩。盡知盡見。如諸佛菩薩所知
所見。罪量多少怨對劫數。於未來世方受對  者。  (某甲)  等今日慚顏哽慟銜悲自責。改往修來  不敢復作。唯願父母親緣眷屬。以柔軟心調
和心樂善心歡喜心守護心。等如來心受  (某甲)  等今日懺悔。一切捨施無怨親想。又願父母  親緣一切眷屬。若有怨對在六道中者。亦願
六道一切眾生。同共捨施。三世怨結一時俱  盡。從今已去至于道場。永離三途絕四趣  苦。一切和合猶如水乳。一切無礙等如虛
空。永為法親慈悲眷屬。各各修習無量智慧。  具足成就一切功德。勇猛精進不休不息。行  菩薩道無有疲倦。等諸佛心。同諸佛願。得佛
三密。具五分身。究竟無上菩提成等正覺。

[0943c17]  今日道場同業大眾。相與已解父母怨竟。次  復應解師長怨結。自大聖已還體未圓極。至  於無生法忍。猶為三相遷滅。在乎如來尚假
苦言。令惡眾生因茲悟道。而德明化物。猶現  此辭。況復凡愚理絕淨境。今善惡雜糅明白  未分。豈能頓離三業之失。若聞所說正當慚
愧師長恩德深自悔責。不得驚疑人懷惡念。  經言。雖復出家未盡煩惱未得解脫不得  便言無復諸惡。在俗之人不得便言都無其
善。且置是事。如經所說。佛告大眾。汝當緣念  師長之恩。父母雖復生育訓誨。而不能使離  於三途。師長大慈誘進童蒙。使得出家稟受
具戒。是即懷羅漢。胎生羅漢果。離生死苦得  涅槃樂。師長既有如是出世恩德。誰能上  報。若能終身行道正可自利。非報師恩。佛
言。天下善友莫過師長。今日道場同業大眾。  如佛所說。師長有如此恩德。而未曾發念報  師長恩。或復教誨亦不信受。乃至麁言起於
誹謗。橫生是非使佛法衰落。如是等罪何當  免離三途。苦報無人代者。及其捨命樂去  苦歸。神情慘惱意用惛迷。六識不聰五根喪
敗。欲行足不能動。欲坐身不自立。假使欲聽  法言。則耳無所復聞。欲視勝境。則眼無復  所見。當如此時共思今日禮懺。豈可復得。但
有地獄無量眾苦。如是苦報自作自受。故經  言。愚癡自恃不信殃禍。謗師毀師憎師嫉師。  如是等人法中大魔。地獄種子。自結怨對受
報無窮。如華光比丘。善說法要。有一弟子。恒  懷驕慢。和上為說都不信受。即作是言。我大  和上空無智慧。但能讚歎虛空之事。願我後
生不復樂見。於是弟子法說非法非法說法。  雖持禁戒無有毀犯。以謬解故。命終之後如  射箭頃墮阿鼻獄。八十億劫恒受大苦。今日
道場同業大眾。如經所說。豈得不人人起大  怖畏。止於和尚發一惡言。墮阿鼻獄八十億  劫。何況出家已來至于今日。於和尚邊所起
惡業。其罪無量。判捨身形同彼無疑。何以故  爾。和上闍梨恒加訓誨。而未曾如法修行。於  諸師長多生違逆。或復給與而無厭足。或師
瞋弟子。或弟子恨師。於三世中喜怒無量。如  是等罪不可稱計。經言。起一瞋心怨對無量。  如是怨對非但六親。師徒弟子慊恨亦甚。又
復同房共住上中下座。不能深信出家是遠  離法。不知忍辱是安樂行。不知平等是菩提  道。不知離忘相是出世心。師及弟子同房
同住。結業未盡互相違悷。忿諍之心紛然  亂起。所以世世不得和合。又出家人或同學  業。或復共師。見解不等昇進之日便含毒懷
瞋。而不自言宿習智慧。彼有福德。我無善根。  聞見他榮不安隱性。有漏之心亟生高下。多  起鬪諍。少能和合。不能推厚居薄。更相嫌恨
不省己非。唯談他短。或以三毒更相讒謗。無  忠信心。無恭敬意。何處復念我違佛戒。乃至  高聲大語惡罵醜言。師長教誨都無信受。上
中下座人各懷恨。以懷恨故更相是非。於惡  道中多有怨對。皆是我等師徒弟子。同學共  住上中下座。起一恨心怨對無量。所以經言。
今世恨意微相憎嫉。後世轉劇至成大怨。何  況終身所起惡業。今日道場同業大眾。各不  自知在何道中。於諸師長上中下座起諸怨
結。如是怨對無有窮盡無有年期。亦無劫  數。當受苦時不可堪忍。所以菩薩摩訶薩捨  怨親心。離怨親想。以慈悲心平等攝受。相與
今日已得發菩提心。發菩提願。宜應習行  菩薩所行。四無量心六波羅蜜四攝法。四  弘誓。如諸佛菩薩所行之行。我等今日亦應
習行。怨親平等一切無礙。從今已去至于菩  提。誓當救護一切眾生。令諸眾生究竟一乘。  相與至心五體投地。奉為有識神已來經生出
家和上闍梨有怨對者。同壇尊證有怨對者。  同學眷屬上中下座有怨對者。三世眾怨。若  對非對若輕若重。各及眷屬。  (某甲)  等若於六
道一切眾生有怨對者。於未來現在應受對  者。今日懺悔願乞除滅。若六道中一切眾生  各各有怨對者。  (某甲)  等今日以慈悲心無怨親
想。普為三世一切眾怨求哀懺悔。願悉捨  施。無復惡念相加懷毒相向。同共捨施一切  歡喜。從今解結無復瞋恨。各自恭敬念報恩
心。等諸佛心。同諸佛願。各各至心歸依世間  大慈悲父。

[0944c10]  南無彌勒佛　南無釋迦牟尼佛　南無見  有邊佛　南無電明佛　南無金山佛  南無師子德佛　南無勝相佛　南無明讚  佛　南無堅精進佛
南無具足讚佛　南  無離畏佛　南無應天佛　南無大燈佛  南無世明佛　南無妙香佛　南無持上  功德佛　南無離暗佛　南無寶讚佛  南無師子頰佛　南無滅過佛
南無持  甘露佛　南無人月佛　南無喜見佛　南  無莊嚴佛　南無珠明佛　南無山頂佛  南無名相佛　南無法稱佛

[0944c21]  南無慧上菩薩　南無常不離世菩薩　南  無無邊身菩薩　南無觀世音菩薩

[0944c23]  又復歸依如是十方盡虛空界一切三寶。

[0944c24]  願以佛力法力大地菩薩力一切賢聖力。令  彼三世無量眾怨若對非對盡空法界一  切眾生。皆同懺悔解怨釋結。一切捨施無怨
親想。一切和合猶如水乳。一切歡喜猶如初  地。一切無礙猶如虛空。從今已去至于菩提。  永為法親無別異想。常為菩薩慈悲眷屬。又
以今禮拜懺悔解怨釋結功德因緣。願和上  闍梨同壇尊證同學弟子上中下座。一切眷  屬有怨對者。乃至四生六道各有三世眾怨
未解脫者。今日若有在天道者。在仙道者。在  阿修羅道者。在地獄道者。在餓鬼道者。在畜  生道者。在人道者。今日現在眷屬中者。如是
十方三世眾怨若對非對。各及眷屬。從今已  去至于菩提。一切罪障皆得除滅。一切怨對  畢竟解脫。結習煩惱永得清淨。長辭四趣自
在受生。念念法流心心自在。六波羅蜜具足  莊嚴。十地行願無不究竟。得佛十力神通無  礙。早具阿耨多羅三藐三菩提。成等正覺。

[0945a13]  今日道場同業大眾。前是總相為他三世眾  怨解諸怨結。此下自淨宜督其心。相與今日  何故受生死身不得解脫。進不覩面前授記。
退不聞一音演說。良由罪業深厚怨結牢固。  非唯不見前佛後佛菩薩賢聖。而亦將恐十  二分教聞聲傳響永隔心路。惡道怨對無從
得免。捨此形命方沈沸海。輪轉三途備歷惡  趣。何當復得見此人身。發如是意。實有切  情之悲。運如是想。不覺痛心之苦。相與已得
仰飡風化。割愛辭親捨榮棄俗。更無異緣。豈  得不與時競各求所安。若不堅強其志捍  勞忍苦銜悲惻愴者。忽使身被篤疾。中陰相
現。獄卒羅剎牛頭阿旁殊形異狀一朝而至。  風刀解身心懷怖亂。眷屬號泣無所覺知。當  此之時欲求今日起一善心。五體投地禮
佛懺悔豈可復得。但有三途無量眾苦。今日  大眾各自努力與時馳競。若任情適意則進  趣理遲。捍勞忍苦則趣向心疾。故經言。悲
是道場。忍疲苦故。發行是道場。能辦事故。  故知萬善莊嚴不勤無託。欲度巨海非舟何  寄。若有願樂之心。而不行願樂之事。其願
必虛未見其果。如絕糧之人心存百味。於其  飢惱終無濟益。當知欲求勝妙果報。必須心  事俱行相與。及時生增上心。懷慚愧意懺悔
滅罪解諸怨結。脫更處闇開了未期。人皆解  脫。莫追後悔。各各至心等一痛切五體投地。  歸依世間大慈悲父。

[0945b11]  南無彌勒佛　南無釋迦牟尼佛　南無定  義佛　南無施願佛　南無寶眾佛　南無  眾王佛　南無遊步佛　南無安隱佛　南  無法差別佛
南無上尊佛　南無極高德  佛　南無上師子音佛　南無樂戲佛　南  無龍明佛　南無華山佛　南無龍喜佛  南無香自在佛　南無大名佛　南無天  力佛　南無德鬘佛
南無龍手佛　南  無善行意佛　南無因莊嚴佛　南無智勝  佛　南無量月佛　南無寶語佛　南無  日明佛　南無藥王菩薩　南無藥上菩薩  南無無邊身菩薩
南無觀世音菩薩

[0945b23]  又復歸依如是十方盡虛空界一切三寶。

[0945b24]  (某甲)  等積集罪障深於大地。無明覆蔽長夜不  曉。常隨三毒造怨對因。致使迷淪三有永無  出期。今日以諸佛菩薩大慈悲力。始蒙覺悟
心生慚愧。至誠求哀發露懺悔。願諸佛菩薩  慈悲攝受。以大智慧力。不可思議力。無量  自在力。降伏四魔力。滅諸煩惱力。滅諸怨
結力。度脫眾生力。安隱眾生力。解脫地獄力。  濟度餓鬼力。救拔畜生力。攝化阿脩羅力。攝  受人道力。盡諸天諸仙漏力。無量無邊功德
力。無量無盡智慧力。令四生六道一切眾怨  同到道場。受  (某甲)  等今日懺悔。一切捨施無  怨親想。所結怨業同得解脫。永離八難無四
趣苦。常值諸佛聞法悟道。發菩提心行出世  業。四等六度深心修習。一切行願等階十地。  入金剛心俱成正覺。

[0945c10]  今日道場同業大眾。夫怨對相尋皆由三業。  莊嚴行人嬰諸苦報。相與既知是眾苦之本。  宜應勇猛挫而滅之。滅苦之要唯有懺悔。故
經稱歎。世二健兒。一不作罪。二能懺悔。大眾  今日將欲懺悔。當潔其心整肅其容。內懷慚  愧悲暢於外。起二種心則無罪不滅。何者二
種心。一慚二愧。慚者慚天。愧者愧人。慚者自  能懺悔滅諸怨對。愧者能教他人解諸結縛。  慚者能作眾善。愧者能見隨喜。慚者內自羞
恥。愧者發露向人。以是二法能令行人得無  礙樂。相與今日起大慚愧。作大懺悔。至心求  哀四生六道。何以故爾。經言。一切眾生皆是
親緣。或經為父母。或經為師長。乃至兄弟  姊妹。一切皆然。良由墮無明網不復相知。既  不相知。多起觸惱。以觸惱故怨對無窮。大眾
今日覺悟此意。至誠墾惻苦切用心。必令一  念感十方佛。一拜斷除無量怨對。等一痛切  五體投地。重復歸依世間大悲慈父。

[0945c28]  南無彌勒佛　南無釋迦牟尼佛　南無定  意佛　南無量形佛　南無照明佛　南  無寶相佛　南無斷疑佛　南無善明佛  南無不虛步佛　南無覺悟佛
南無華相  佛　南無山主王佛　南無大威德佛　南  無遍見佛　南無量名佛　南無寶天佛  南無住義佛　南無滿意佛　南無上讚佛  南無無憂佛　南無無垢佛
南無梵天佛  南無華明佛　南無身差別佛　南無法明  佛　南無盡見佛　南無德淨佛

[0946a09]  南無文殊師利菩薩　南無普賢菩薩　南  無無邊身菩薩　南無觀世音菩薩

[0946a11]  又復歸依如是十方盡虛空界一切三寶。

[0946a12]  仰願三寶同加攝受。令  (某甲)  等所懺除滅。所  悔清淨。又願今日同懺悔者。從今已去乃至  菩提。一切怨對皆得消滅。一切眾苦畢竟
解脫。結習煩惱永得清淨。長辭四趣自在受  生。親侍諸佛面奉尊記。六度四等無不備行。  具四辯才得佛十力。相好嚴身神通無礙。入  金剛心。成等正覺。

慈悲道場懺法卷第五

* * *

【經文資訊】大正藏第 45 冊 No. 1909 慈悲道場懺法  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
