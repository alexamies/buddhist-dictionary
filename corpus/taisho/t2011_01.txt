最上乘論
第五祖弘忍禪師述

[0377a18]  凡趣聖道悟解真宗。修心要論若其不護淨  者。一切行無由取見。願善知識如有寫者。用  心無令脫錯。恐誤後人。

[0377a21]  夫修道之本體須識。當身心本來清淨不生  不滅無有分別。自性圓滿清淨之心。此是本  師。乃勝念十方諸佛。

[0377a24]  問曰。何知自心本來清淨。答曰。十地經云。眾  生身中有金剛佛性。猶如日輪體明圓滿廣  大無邊。只為五陰黑雲之所覆。如瓶內燈光
不能照輝。譬如世間雲霧八方俱起天下陰  闇。日豈爛。也何故無光。光元不壞。只為雲霧  所覆。一切眾生清淨之心亦復如是。只為攀
緣妄念煩惱諸見黑雲所覆。但能凝然守心。  妄念不生。涅槃法自然顯現。故知自心本來  清淨。

[0377b04]  問曰。何知自心本來不生不滅。答曰。維摩經  云。如無有生如無有滅。如者真如佛性自性  清淨。清淨者心之原也。真如本有不從緣生。
又云。一切眾生皆如也。眾賢聖亦如也。一切  眾生者。即我等是也。眾賢聖者。即諸佛是也。  名相雖別身中真如法性並同。不生不滅故
言皆如也。故知自心本來不生不滅。

[0377b11]  問曰。何名自心為本師。答曰。此真心者。自然  而有不從外來。不□束修於三世中。所有至  親莫過自守於心。若識心者。守之則到彼岸。
迷心者。棄之則墮三塗。故知三世諸佛以自  心為本師。故論云。了然守心則妄念不起。則  是無生。故知心是本師。

[0377b17]  問曰。何名自心勝念彼佛。答曰。常念彼佛不  免生死。守我本心則到彼岸。金剛經云。若以  色見我。以音聲求我。是人行邪道不能見如
來。故云。守本真心勝念他佛。又云。勝者只是  約行勸人之語。其實究竟果體平等無二。

[0377b22]  問曰。眾生與佛真體既同。何故諸佛不生不  滅。受無量快樂自在無礙。我等眾生墮生死  中受種種苦耶。答曰。十方諸佛悟達法性。皆
自然照燎於心源。妄想不生正念不失。我所  心滅故得不受生死。不生死故即畢竟寂滅。  故知萬樂自歸。一切眾生迷於真性。不識心
本。種種妄緣不修正念故即憎愛心起。以憎  愛故則心器破漏。心器破漏故即有生死。有  生死故則諸苦自現。心王經云。真如佛性沒
在知見六識海中。沈淪生死不得解脫。努力  會是。守本真心妄念不生。我所心滅自然與  佛平等無二。

[0377c05]  問曰。真如法性同一無二。迷應俱迷。悟應俱  悟。何故佛覺性。眾生昏迷因何故然。答曰。自  此已上入不思識分。非凡所及。識心故悟。
失性故迷。緣合即合說不可定。但信真諦守  自本心。故維摩經云。無自性無他性。法本無  生今即無滅。此悟即離二邊入無分別智。若
解此義但於行知法要。守心第一。此守心者。  乃是涅槃之根本入道之要門。十二部經之  宗三世諸佛之祖。

[0377c14]  問曰。何知守本真心是涅槃之根本。答曰。涅  槃者體是寂滅無為安樂。我心既是真心。妄  想則斷。妄想斷故則具正念。正念具故寂照
智生。寂照智生故窮達法性。窮達法性故則  得涅槃。故知守本真心是涅槃之根本。

[0377c19]  問曰。何知守本真心是入道之要門。答曰。乃  至舉一手爪畫佛形像。或造恒沙功德者。只  是佛。為教導無智慧眾生作當來勝報之業
及見佛之因。若願自早成佛者會是守本真  心。三世諸佛無量無邊。若有一人不守真心  得成佛者。無有是處。故經云。制心一處無事
不辦。故知守本真心是入道之要門也。

[0377c26]  問曰。何知守本真心是十二部經之宗。答曰。  如來於一切經中。說一切罪福一切因緣果  報。成引一切山河大地草木等種種雜物起
無量無邊譬喻。或現無量神通種種變化者  只是佛。為教導無智慧眾生有種種欲心心  行萬差。是故如來隨其心門引入一乘。我既
體知眾生佛性本來清淨如雲底日。但了然  守本真心。妄念雲盡慧日即現。何須更多學  知見所生死苦一切義理及三世之事。譬如
磨鏡塵盡明自然現。則今於無明心中。學得  者終是不堪。若能了然不失正念。無為心中  學得者此是真學。雖言真學竟無所學。何以
故。我及涅槃二皆空故。更無二無一。故無所  學。法性雖空要須了然守本真心。妄念不生。  我所心滅故。涅槃經云。知佛不說法者。是名
具足多聞。故知守本真心。是十二部經之宗  也。

[0378a14]  問曰。何知守本真心是三世諸佛之祖。答曰。  三世諸佛皆從心性中生。先守真心妄念不  生。我所心滅後得成佛。故知守本真心是三
世諸佛之祖也。上來四種問答。若欲廣說何  窮。吾今望。得汝自識本心是佛。是故慇懃勸  汝。千經萬論莫過守本真心。是要也。吾今努
力。按法華經示汝。大車寶藏明珠妙藥等物  汝自不取不服。窮苦奈何會是。妄念不生。我  所心滅一切功德自然圓滿。不假外求歸生
死苦。於一切處正念察心。莫愛現在樂種未  來苦。自誑誑他。不脫生死。努力努力。今雖無  常共作當來成佛之因。莫使三世虛度狂喪
功夫。經云。常處地獄如遊園觀。在餘惡道如  己舍宅。我等眾生今現如此。不覺不知驚怖  殺人了無出心。奇哉苦哉。若有初心學坐禪
者。依觀無量壽經端坐正念。閉目合口。心前  平視隨意近遠。作一日想守真心。念念莫住。  即善調氣息。莫使乍麁乍細。則令人成病苦。
夜坐禪時或見一切善惡境界。或入青黃赤  白等諸三昧。或見身出大光明。或見如來身  相。或見種種變化。但知攝心莫著並皆是空。
妄想而見也。經云。十方國土皆如虛空。三界  虛幻唯是一心作。若不得定不見一切境界  者亦不須怪。但於行住坐臥中常了然守本
真心。會是妄念不生。我所心滅一切萬法不  出自心。所以諸佛廣說。如許多言教譬喻者。  只為眾生行行不同。遂使教門差別。其實八
萬四千法門。三乘八道位體七十二賢行宗。  莫過自心是本也。若能自識本心。念念磨鍊  莫住者即自見佛性也。於念念中常供養十
方恒沙諸佛。十二部經念念常轉。若了此心  源者一切心義自現。一切願具足一切行滿  一切皆辦不受後有。會是妄念不生。我所心
滅。捨此身已定得無生不可思議。努力莫造  大。如此真實不妄語難可得聞。聞而能行者  恒沙眾中莫過有一。行而能到者億叉劫中
希有一人。好好自安自靜。善調諸根。就視心  源。恒令照燎清淨。勿令無記心生。

[0378b23]  問曰。何名無記心。答曰。諸攝心人為緣外境  麁心小息。內鍊真心心未清淨時。於行住坐  臥中恒懲意看心。猶未能了了清淨獨照心
源。是名無記心也。亦是漏心猶不免生死大  病。況復總不守真心者。是人沈沒生死苦海。  何日得出。可憐。努力努力。經云。眾生若情誠
不內發者。於三世縱值恒沙諸佛無所能為。  經云。眾生識心自度。佛不能度眾生。若佛能  度眾生者。過去諸佛恒沙無量。何故我等不
成佛也。只是情誠不自內發。是故沈沒苦海。  努力努力。勤求本心勿令妄漏。過去不知。已  過亦不及。今身現在有遇得聞妙法。分明相
勸決解此語。了知守心。是第一道。不肯發至  誠心求願成佛受無量自在快樂。乃始轟轟  隨俗貪求名利。當來墮大地獄中。受種種苦
惱。將何所及。奈何奈何。努力努力。但能著破  衣飱麁食。了然守本真心。佯癡不解語。最省  氣力而能有功。是大精進人也。世間迷人不
解此理。於無明心中。多涉艱辛廣修相善。望  得解脫。乃歸生死。若了然不失正念而度眾  生者。是有力菩薩。分明語汝等守心第一。若
不勤守者甚癡人也。不肯現在一生忍苦。欲  得當來萬劫受殃。聽汝更不知何囑。八風吹  不動者真是珍寶山也。若知果體者但對於
萬境。起恒沙作用巧辯若流。應病與藥。而能  妄念不生。我所心滅者真是出世丈夫。如來  在日歎何可盡。吾說此言者至心勸汝。不生  妄念。我所心滅則是出世之士。

[0378c22]  問曰。云何是我所心滅。答曰。為有小許勝他  之心。自念我能如此者。是我所心涅槃中病  故。涅槃經曰。譬如虛空能容萬物。而此虛空
不自念言我能含容如是。此喻我所心滅趣  金剛三昧。

[0378c27]  問曰。諸行人求真常寂者。只樂世間無常麁  善。不樂第一義諦。真常妙善其理未見。只欲  發心緣義遂思。覺心起則是漏心。只欲亡心
則是無明昏住。又不當理。只欲不止心不緣  義即惡取空。雖受人身行畜生行。爾時無有  定慧方便。而不能解了明見佛性。只是行人
沈沒之處。若為超得到無餘涅槃。願示真心。  答曰。會是信心具足志願成就緩緩靜心。更  重教汝。好自閑靜身心。一切無所攀緣。端坐
正念善調氣息。懲其心不在內不在外不在  中間。好好如如穩看看熟則了見此心識流  動。猶如水流陽焰曄曄不住。既見此識時唯
是不內不外。緩緩如如穩看看熟則返覆銷  融虛凝湛住。其此流動之識颯然自滅。滅此  識者乃是滅十地菩薩眾中障惑。此識滅已
其心即虛凝寂淡泊皎潔泰然。吾更不能說  其形狀。汝若欲得者。取涅槃經第三卷中金  剛身品及維摩經第三卷見阿閦佛品。緩緩
尋思細心搜撿熟看。若此經熟實得能於行  住坐臥及對五欲八風不失此心者。是人梵  行已立所作已辦。究竟不受生死之身。五欲
者色聲香味觸。八風者利衰毀譽稱譏苦樂。  此是行人磨鍊佛性處。甚莫怪今身不得自  在。經曰。世間無佛住處菩薩不得現用。要脫
此報身。眾生過去根有利鈍不可判。上者一  念間。下者無量劫。若有力時隨眾生性起菩  薩善根。自利利他莊嚴佛土。要須了四依乃
窮實相。若依文執則失真宗。諸比丘等汝學  他出家修道。此是出家出生死枷。是名出家。  正念具足修道得成。乃至解身支節。臨命終
時不失正念。即得成佛。弟子上來集此論者。  直以信心依文取義作如是說。實非了了證  知。若乖聖理者。願懺悔除滅。若當聖道者。迴
施眾生。願皆識本心。一時成佛。聞者努力當  來成佛。願在前度我門徒。

[0379b04]  問曰。此論從首至末。皆顯自心是道。未知果  行二門是何門攝。答曰。此論顯一乘為宗。然  其至意道迷趣。解自免生死。乃能度人直言
自利不說利他。約行門攝。若有人依文行者  即在前成佛。若我誑汝當來墮十八地獄。指  天地為誓。若不信我世世被虎狼所食。

最上乘論一卷  (終)

[0379b11]  以此所冀。

[0379b12]  聖壽萬歲十方法界含靈同入如來果海云。

[0379b13]  校正雪訔　刻手一訓等二十　化主印珠  慧澄道熙

[0379b15]  隆慶四年庚午仲春全羅道同福地安心寺  開板

[0379b17]  欽捨小財雕刻現論。以屬宣流。伏冀人人  守真心。箇箇證果體。

[0379b19]  旹正德六歲丙申林鐘穀旦　尼妙嚴　白

* * *

【經文資訊】大正藏第 48 冊 No. 2011 最上乘論  
【版本記錄】CBETA 電子佛典 2016.06，完成日期：2016/06/15  
【編輯說明】本資料庫由中華電子佛典協會（CBETA）依大正藏所編輯  
【原始資料】蕭鎮國大德提供，佛教電腦資訊庫功德會提供，北美某大德提供  
【其他事項】本資料庫可自由免費流通，詳細內容請參閱【 [ 中華電子佛典協會資料庫版權宣告
](http://www.cbeta.org/copyright.php) 】

* * *




本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA
