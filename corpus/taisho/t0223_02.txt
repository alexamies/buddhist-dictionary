摩訶般若波羅蜜經卷第二

後秦龜茲國三藏鳩摩羅什譯

往生品第四

[0225a25] 舍利弗白佛言：「世尊！菩薩摩訶薩行般若波羅蜜能如是習相應者，從何處終來生此間？從此間終當生何處？」

[0225a27] 佛告舍利弗：「是菩薩摩訶薩行般若波羅蜜能如是習相應者，或從他方佛國來生此間，或從兜率天上來生此間，或從人道中來生此間。舍利弗！從他方佛國來者，疾與般若波羅蜜相應。與般若波羅蜜相應故，捨身來生此間，諸深妙法皆現在前，後還與般若波羅蜜相應。在所生處，常值諸佛。舍利弗！有一生補處菩薩，兜率天上終來生是間。是菩薩不失六波羅蜜，隨所生處，一切陀羅尼門、諸三昧門疾現在前。舍利弗！有菩薩人中命終還生人中者，除阿惟越致。是菩薩根鈍，不能疾與般若波羅蜜相應，諸陀羅尼門、諸三昧門不能疾現在前。舍利弗！汝所問菩薩摩訶薩與般若波羅蜜相應，從此間終當生何處者？舍利弗！此菩薩摩訶薩從一佛國至一佛國，常值諸佛，終不離諸佛。舍利弗！有菩薩摩訶薩不以方便入初禪乃至第四禪，亦行六波羅蜜。是菩薩摩訶薩得禪故生長壽天，隨彼壽終來生是間，得人身，值遇諸佛。是菩薩諸根不利。舍利弗！有菩薩摩訶薩入初禪乃至第四禪，亦行般若波羅蜜，不以方便故捨諸禪生欲界。是菩薩諸根亦鈍。舍利弗！有菩薩摩訶薩入初禪乃至第四禪，入慈心乃至捨，入虛空處乃至非有想非無想處，修四念處乃至八聖道分，行佛十力乃至大慈大悲。是菩薩用方便力不隨禪生，不隨無量心生，不隨四無色定生，在所有佛處於中生，常不離般若波羅蜜行。如是菩薩賢劫中當得阿耨多羅三藐三菩提。舍利弗！有菩薩摩訶薩入初禪乃至第四禪，入慈心乃至捨，入虛空處乃至非有想非無想處，以方便力故不隨禪生，還生欲界，若剎利大姓、婆羅門大姓、居士大家生，為成就眾生故。舍利弗！有菩薩摩訶薩入初禪乃至第四禪，入慈心乃至捨，入虛空處乃至非有想非無想處，以方便力故不隨禪生，或生四天王天處，或生三十三天、夜摩天、兜率陀天、化樂天、他化自在天，於是中成就眾生亦淨佛土，常值諸佛。舍利弗！有菩薩摩訶薩行般若波羅蜜，以方便力故入初禪，此間命終生梵天處作大梵王，從梵天處遊一佛國至一佛國，在所有諸佛得阿耨多羅三藐三菩提，未轉法輪者勸請令轉。舍利弗！有菩薩摩訶薩一生補處行般若波羅蜜，以方便力故入初禪乃至第四禪，入慈心乃至捨，入虛空處乃至非有想非無想處，修四念處乃至八聖道分，入空三昧無相無作三昧，不隨禪生，生有佛處修梵行。若生兜率天上，隨其壽終具足善根不失正念，與無數百千億萬諸天圍繞恭敬來生此間，得阿耨多羅三藐三菩提。

[0225c21] 「復次，舍利弗！有菩薩摩訶薩得六神通，不生欲界、色界、無色界，從一佛國至一佛國，供養恭敬尊重讚歎諸佛。舍利弗！有菩薩摩訶薩遊戲神通，從一佛國至一佛國，所至到處無有聲聞、辟支佛乘，乃至無二乘之名。舍利弗！有菩薩摩訶薩遊戲神通，從一佛國至一佛國，所至到處其壽無量。舍利弗！有菩薩摩訶薩遊戲神通，從一國土至一國土，所至到處有無佛法僧處，讚佛法僧功德，諸眾生用聞佛名法名僧名故，於此命終生諸佛前。舍利弗！有菩薩摩訶薩初發意時，得初禪乃至第四禪，得四無量心、得四無色定，修四念處乃至十八不共法。是菩薩不生欲界、色界、無色界中，常生有益眾生之處。舍利弗！有菩薩摩訶薩初發意時行六波羅蜜，上菩薩位，得阿惟越致地。舍利弗！有菩薩摩訶薩初發意時，便得阿耨多羅三藐三菩提轉法輪，與無量阿僧祇眾生作益厚已入無餘涅槃，是佛般涅槃後，餘法若住一劫若減一劫。舍利弗！有菩薩摩訶薩初發意時與般若波羅蜜相應，與無數百千億菩薩從一佛國至一佛國，為淨佛國土故。舍利弗！有菩薩摩訶薩行般若波羅蜜時，得四禪、四無量心、四無色定，遊戲其中入初禪，從初禪起入滅盡定，從滅盡定起乃至入四禪，從四禪起入滅盡定，從滅盡定起入虛空處，從虛空處起入滅盡定，從滅盡定起乃至入非有想非無想處，從非有想非無想處起入滅盡定。如是，舍利弗！菩薩摩訶薩行般若波羅蜜以方便力故入超越定。舍利弗！有菩薩摩訶薩行般若波羅蜜時，修四念處乃至十八不共法，不取須陀洹果、斯陀含果、阿那含果、阿羅漢果、辟支佛道，以方便力為度眾生故，起八聖道分。以是八聖道分，令得須陀洹果乃至辟支佛道。」

[0226a28] 佛告舍利弗：「一切阿羅漢、辟支佛果及智，是菩薩摩訶薩無生法忍。舍利弗！是菩薩摩訶薩如是行般若波羅蜜，當知是阿惟越致地中住。舍利弗！有菩薩摩訶薩住六波羅蜜莊嚴兜率天道，當知是賢劫中菩薩。舍利弗！有菩薩摩訶薩修四禪乃至十八不共法，未證四諦，當知是菩薩一生補處。舍利弗！有菩薩摩訶薩無量阿僧祇劫修行得阿耨多羅三藐三菩提。舍利弗！有菩薩摩訶薩住六波羅蜜，常懃精進利益眾生，不說無益之事。舍利弗！有菩薩摩訶薩行六波羅蜜，常懃精進利益眾生，從一佛國至一佛國斷眾生三惡道。舍利弗！有菩薩摩訶薩住六波羅蜜，以檀那為首安樂一切眾生。須飲食與飲食，衣服臥具、瓔珞花香、房舍燈燭，隨人所須盡給與之。舍利弗！有菩薩摩訶薩行般若波羅蜜時變身如佛，為地獄中眾生說法，為畜生、餓鬼中眾生說法。舍利弗！有菩薩摩訶薩行六波羅蜜時變身如佛，遍至十方如恒河沙等諸佛國土為眾生說法，亦供養諸佛及淨佛國土，聞諸佛說法。觀採十方淨妙國相而已，自起殊勝國土，其中菩薩摩訶薩皆是一生補處。舍利弗！有菩薩摩訶薩行六波羅蜜時，成就三十二相，諸根淨利。諸根淨利故眾人愛敬，以愛敬故漸以三乘法而度脫之。如是，舍利弗！菩薩摩訶薩行般若波羅蜜時應學身清淨、口清淨。舍利弗！有菩薩摩訶薩行六波羅蜜時得諸根淨，以是淨根而不自高亦不下他。舍利弗！有菩薩摩訶薩從初發心住檀那波羅蜜、尸羅波羅蜜乃至阿惟越致地，終不墮三惡道。舍利弗！有菩薩摩訶薩從初發心乃至阿惟越致地，常不捨十善行。舍利弗！有菩薩摩訶薩住檀那波羅蜜、尸羅波羅蜜中，作轉輪聖王，安立眾生於十善道，亦以財物布施眾生。舍利弗！有菩薩摩訶薩住檀那波羅蜜、尸羅波羅蜜，無量千萬世作轉輪聖王，值遇無量百千諸佛，供養恭敬尊重讚歎。舍利弗！有菩薩摩訶薩常為眾生以法照明亦以自照，乃至阿耨多羅三藐三菩提終不離照明。舍利弗！是菩薩摩訶薩於佛法中已得尊重。舍利弗！以是故，菩薩摩訶薩行般若波羅蜜時，身、口、意不淨不令妄起。」

[0226c14] 舍利弗白佛言：「世尊！云何菩薩身業不淨、口業不淨、意業不淨？」

[0226c15] 佛告舍利弗：「若菩薩摩訶薩作是念：『是身、是口、是意。』如是取相作緣，舍利弗！是名身、口、意不淨。舍利弗！菩薩摩訶薩行般若波羅蜜時，不得身、不得口、不得意。舍利弗！菩薩摩訶薩行般若波羅蜜時，若得身、若得口、若得意，用是得身、口、意故，能生慳心、犯戒心、瞋心、懈心、亂心、愚心。當知是菩薩行六波羅蜜時，不能除身、口、意麤業。」

[0226c23] 舍利弗白佛言：「世尊！菩薩摩訶薩云何除身、口、意麤業？」

[0226c24] 佛告舍利弗：「若菩薩摩訶薩不得身、口、意，如是菩薩摩訶薩能除身、口、意麤業。復次，舍利弗！若菩薩摩訶薩從初發意行十善道，不生聲聞心、不生辟支佛心，如是菩薩摩訶薩能除身、口、意麤業。復次，舍利弗！有菩薩摩訶薩行般若波羅蜜淨佛道時，行檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜，是名菩薩摩訶薩除身、口、意麤業。」

[0227a04] 舍利弗白佛言：「世尊！何等是菩薩摩訶薩佛道？」

[0227a05] 佛告舍利弗：「佛道者，若菩薩摩訶薩不得身、不得口、不得意，不得檀那波羅蜜、不得尸羅波羅蜜、不得羼提波羅蜜、不得毘梨耶波羅蜜、不得禪那波羅蜜、不得般若波羅蜜，不得聲聞、不得辟支佛、不得菩薩、不得佛，舍利弗！是名菩薩摩訶薩佛道。所謂一切諸法不可得故。舍利弗！有菩薩摩訶薩行六波羅蜜時無能壞者。」

[0227a13] 舍利弗白佛言：「世尊！云何菩薩摩訶薩行六波羅蜜時無能壞者？」

[0227a14] 佛告舍利弗：「若菩薩摩訶薩行六波羅蜜時，不念有色乃至識，不念有眼乃至意，不念有色乃至法，不念有眼界乃至意識界，不念有四念處乃至八聖道分，不念有檀那波羅蜜乃至般若波羅蜜，不念有佛十力乃至十八不共法，不念有須陀洹果乃至阿羅漢果，不念有辟支佛乃至阿耨多羅三藐三菩提。舍利弗！菩薩摩訶薩如是行，增益六波羅蜜，無能壞者。舍利弗！有菩薩摩訶薩住般若波羅蜜中具足智慧，用是智慧，常不墮惡道，不生弊惡人中，不作貧窮人，所受身體不為人、天、阿修羅所憎惡。」

[0227a26] 舍利弗白佛言：「世尊！何等是菩薩摩訶薩智慧？」

[0227a27] 佛告舍利弗：「菩薩摩訶薩用是智慧成就，見十方如恒河沙等諸佛、聽法、見僧，亦見嚴淨佛土。菩薩摩訶薩以是智慧，不作佛想，不作菩薩想，不作聲聞、辟支佛想，不作我想，不作佛國想。用是智慧，行檀那波羅蜜亦不得檀那波羅蜜，乃至行般若波羅蜜亦不得般若波羅蜜，行四念處亦不得四念處，乃至行十八不共法亦不得十八不共法。舍利弗！是名菩薩摩訶薩智慧。用是智慧，能具足一切法亦不得一切法。舍利弗！有菩薩摩訶薩行般若波羅蜜時淨於五眼：肉眼、天眼、慧眼、法眼、佛眼。」

[0227b10] 舍利弗白佛言：「世尊。云何菩薩摩訶薩肉眼淨？」

[0227b11] 佛告舍利弗：「有菩薩肉眼見百由旬，有菩薩肉眼見二百由旬，有菩薩肉眼見一閻浮提，有菩薩肉眼見二天下、三天下、四天下，有菩薩肉眼見小千國土，有菩薩肉眼見中千國土，有菩薩肉眼見三千大千國土。舍利弗！是為菩薩摩訶薩肉眼淨。」

[0227b17] 舍利弗白佛言：「世尊！云何菩薩摩訶薩天眼淨？」

[0227b18] 佛告舍利弗：「有菩薩摩訶薩天眼見一切四天王天所見，見三十三天、夜摩天、兜率陀天、化樂天、他化自在天所見，見梵天王所見乃至阿迦尼吒天所見。菩薩天眼所見者，四天王天乃至阿迦尼吒天所不知不見。舍利弗！是菩薩摩訶薩天眼，見十方如恒河沙等諸國土中眾生死此生彼。舍利弗！是名菩薩摩訶薩天眼淨。」

[0227b25] 舍利弗白佛言：「世尊！云何菩薩摩訶薩慧眼淨？」

[0227b27] 佛告舍利弗：「慧眼菩薩不作是念：『有法若有為若無為，若世間若出世間，若有漏若無漏。』是慧眼菩薩亦無法不見、無法不聞、無法不知、無法不識。舍利弗！是名菩薩摩訶薩慧眼淨。」

[0227c02] 舍利弗白佛言：「世尊！云何菩薩摩訶薩法眼淨？」

[0227c03] 佛告舍利弗：「菩薩摩訶薩以法眼知是人隨信行、是人隨法行、是人無相行，是人行空解脫門、是人行無相解脫門、是人行無作解脫門得五根，得五根故得無間三昧，得無間三昧故得解脫智，得解脫智故斷三結——我見、疑、戒取——是人名須陀洹；是人得思惟道薄婬恚癡，當得斯陀含；增進思惟道斷婬恚癡，得阿那含；增進思惟道斷色染、無色染、無明、慢、掉，得阿羅漢。是人行空、無相、無作解脫門得五根，得五根故得無間三昧，得無間三昧故得解脫智，得解脫智故知所有集法皆是滅法，作辟支佛。是為菩薩摩訶薩法眼淨。

[0227c16] 「復次，舍利弗！菩薩摩訶薩知是菩薩初發意，行檀那波羅蜜乃至行般若波羅蜜，成就信根、精進根，善根純厚用方便力故，為眾生受身，若生剎利大姓、若生婆羅門大姓、若生居士大家、若生四天王天處乃至他化自在天處，是菩薩於其中住成就眾生，隨其所樂皆給施之，亦淨佛國土值遇諸佛，供養恭敬尊重讚歎，乃至阿耨多羅三藐三菩提亦不墮聲聞、辟支佛地。是名菩薩摩訶薩法眼淨。

[0227c25] 「復次，舍利弗！菩薩摩訶薩知是菩薩於阿耨多羅三藐三菩提退，知是菩薩於阿耨多羅三藐三菩提不退；知是菩薩受阿耨多羅三藐三菩提記，知是菩薩未受阿耨多羅三藐三菩提記；知是菩薩到阿惟越致地，知是菩薩未到阿惟越致地；知是菩薩具足神通，知是菩薩未具足神通；知是菩薩以具足神通，飛到十方如恒河沙等世界見諸佛，供養恭敬尊重讚歎。知是菩薩未得神通、當得神通；知是菩薩當淨佛土、不淨佛土；是菩薩成就眾生、未成就眾生；是菩薩為諸佛所稱譽、所不稱譽；是菩薩親近諸佛、不親近諸佛；是菩薩壽命有量、壽命無量；是菩薩得佛時比丘眾有量、比丘眾無量；是菩薩得阿耨多羅三藐三菩提時以菩薩為僧、不以菩薩為僧；是菩薩當修苦行難行、不修苦行難行；是菩薩一生補處、未一生補處；是菩薩受最後身、未受最後身；是菩薩能坐道場、不能坐道場；是菩薩有魔、無魔。如是，舍利弗！是為菩薩摩訶薩法眼淨。」

[0228a16] 舍利弗白佛言：「世尊！云何菩薩摩訶薩佛眼淨？」

[0228a17] 佛告舍利弗：「有菩薩摩訶薩求佛道，心次第入如金剛三昧，得一切種智，爾時成就十力、四無所畏、四無閡智、十八不共法、大慈大悲。是菩薩摩訶薩用一切種智，一切法中無法不見、無法不聞、無法不知、無法不識。舍利弗！是為菩薩摩訶薩得阿耨多羅三藐三菩提時佛眼淨。如是，舍利弗！菩薩摩訶薩欲得五眼，當學六波羅蜜。何以故？舍利弗！是六波羅蜜中攝一切善法，若聲聞法、辟支佛法、菩薩法、佛法。舍利弗！若有實語能攝一切善法者，般若波羅蜜是。舍利弗！般若波羅蜜能生五眼，菩薩學五眼者得阿耨多羅三藐三菩提。

[0228b01] 「舍利弗！有菩薩摩訶薩行般若波羅蜜時修神通波羅蜜，以是神通波羅蜜受種種如意事，能動大地，變一身為無數身、無數身還為一身，隱顯自在，山壁樹木皆過無閡如行空中，履水如地、陵虛如鳥，出沒地中如出入水，身出烟焰如大火聚，身中出水如雪山水流，日月大德威力難當而能摩捫，乃至梵天身得自在，亦不著是如意神通。神通事及己身皆不可得，自性空故、自性離故、自性無生故。不作是念：『我得如意神通。』除為薩婆若心。如是，舍利弗！菩薩摩訶薩行般若波羅蜜時得如意神通智證。

[0228b13] 「是菩薩以天耳淨過於人耳，聞二種聲：天聲、人聲，亦不著是天耳神通。天耳與聲及己身皆不可得，自性空故、自性離故、自性無生故。不作是念：『我有是天耳。』除為薩婆若心。如是，舍利弗！菩薩摩訶薩行般若波羅蜜時得天耳神通智證。

[0228b19] 「是菩薩如實知他眾生心，若欲心如實知欲心，離欲心如實知離欲心，瞋心如實知瞋心，離瞋心如實知離瞋心，癡心如實知癡心，離癡心如實知離癡心，渴愛心如實知渴愛心，無渴愛心如實知無渴愛心，有受心如實知有受心，無受心如實知無受心，攝心如實知攝心，散心如實知散心，小心如實知小心，大心如實知大心，定心如實知定心，亂心如實知亂心，解脫心如實知解脫心，不解脫心如實知不解脫心，有上心如實知有上心，無上心如實知無上心；亦不著是心。何以故。是心非心相，不可思議故、自性空故、自性離故、自性無生故。不作是念：『我得他心智證。』除為薩婆若心。如是，舍利弗！菩薩摩訶薩行般若波羅蜜時得他心神通智證。

[0228c05] 「是菩薩以宿命智證通，念一心乃至百心，念一日乃至百日，念一月乃至百月，念一歲乃至百歲，念一劫乃至百劫、無數百劫、無數千劫、無數百千劫乃至無數百千萬億劫世。我是處，如是姓、如是名字、如是生、如是食、如是久住、如是壽限、如是長壽、如是受苦樂。我是中死生彼處，彼處死生是處，有相有因緣，亦不著是宿命神通。宿命神通事及己身皆不可得，自性空故、自性離故、自性無生故。不作是念：『我有是宿命神通。』除為薩婆若心。如是，舍利弗！菩薩摩訶薩行般若波羅蜜時得宿命神智證。

[0228c17] 「是菩薩以天眼見眾生死時生時、端正醜陋、惡處好處、若大若小。知眾生隨業因緣，是諸眾生身惡業成就、口惡業成就、意惡業成就故，謗毀賢聖人，受邪見因緣故，身壞墮惡道生地獄中。是諸眾生身善業成就、口善業成就、意善業成就，不謗毀賢聖人，受正見因緣故，命終入善道生天上。亦不著是天眼通，天眼通事及己身皆不可得，自性空故、自性離故、自性無生故。不作是念：『我有是天眼神通。』除為薩婆若心。如是，舍利弗！菩薩摩訶薩行般若波羅蜜時得天眼神通智證。亦見十方如恒河沙等世界中眾生生死，乃至生天上。四神通亦如是。

[0229a01] 「是菩薩摩訶薩漏盡神通，雖得漏盡神通，不墮聲聞、辟支佛地，乃至阿耨多羅三藐三菩提亦不依異法。亦不著是漏盡神通，漏盡神通事及己身皆不可得，自性空故、自性離故、自性無生故。不作是念：『我得漏盡神通。』除為薩婆若心。如是，舍利弗！菩薩摩訶薩行般若波羅蜜時得漏盡神通智證。

[0229a08] 「如是，舍利弗！菩薩摩訶薩行般若波羅蜜時具足神通波羅蜜，具足神通波羅蜜已，增益阿耨多羅三藐三菩提。

[0229a11] 「舍利弗！有菩薩摩訶薩行般若波羅蜜時，住檀那波羅蜜淨薩婆若道，畢竟空，不生慳心故。舍利弗！有菩薩摩訶薩行般若波羅蜜時，住尸羅波羅蜜淨薩婆若道，畢竟空，罪不罪不著故。舍利弗！有菩薩摩訶薩行般若波羅蜜時，住羼提波羅蜜淨薩婆若道，畢竟空，不瞋故。舍利弗！有菩薩摩訶薩行般若波羅蜜時，住毘梨耶波羅蜜淨薩婆若道，畢竟空，身心精進不懈怠故。舍利弗！有菩薩摩訶薩行般若波羅蜜時，住禪那波羅蜜淨薩婆若道，畢竟空，不亂不味故。舍利弗！有菩薩摩訶薩行般若波羅蜜時，住般若波羅蜜淨薩婆若道，畢竟空，不生癡心故。如是，舍利弗！菩薩摩訶薩行般若波羅蜜時，住六波羅蜜淨薩婆若道，畢竟空故、不來不去故、不施不受故、非戒非犯故、非忍非瞋故、不進不怠故、不定不亂故、不智不愚故。爾時菩薩摩訶薩不分別布施不布施、持戒犯戒、忍辱瞋恚、精進懈怠、定心亂心、智慧愚癡，不分別毀害輕慢恭敬。何以故？舍利弗！無生法中無有受毀者、無有受害者、無有受輕慢恭敬者。舍利弗！菩薩摩訶薩行般若波羅蜜得如是諸功德，聲聞、辟支佛所無有，得是功德具足成就眾生、淨佛國土，得一切種智。復次，舍利弗！菩薩摩訶薩行般若波羅蜜時，一切眾生中生等心。一切眾生中生等心已，得一切諸法等。得一切諸法等已，立一切眾生於諸法等中。是菩薩摩訶薩現世為十方諸佛所愛念，亦為一切菩薩一切聲聞、辟支佛所愛念。是菩薩在所生處，眼終不見不愛色，乃至意不覺不愛法。如是，舍利弗！菩薩摩訶薩行般若波羅蜜，不減於阿耨多羅三藐三菩提。」

[0229b15] 說是般若波羅蜜品時，三百比丘從座起，以所著衣上佛，發阿耨多羅三藐三菩提心——佛爾時微笑，種種色光從口中出。爾時，慧命阿難從座起，整衣服，合掌右膝著地，白佛言：「佛何因緣微笑？」佛告阿難：「是三百比丘，從是已後六十一劫當作佛，皆號名大相。是三百比丘捨此身，當生阿閦佛國。」——及六萬欲天子皆發阿耨多羅三藐三菩提心，於彌勒佛法中出家行佛道。

[0229b24] 是時，佛之威神故，此間四部眾見十方面各千佛——是十方國土嚴淨，此娑婆國土所不及——爾時十千人作願：「我等修淨願行，修淨願行故當生彼佛世界。」

[0229b28] 爾時佛知是善男子深心，而佛微笑，種種光從口中出。阿難整衣服合掌白佛：「佛何因緣微笑？」

[0229c01] 佛告阿難：「汝見是十千人不？」

[0229c02] 阿難言：「見。」

[0229c02] 佛言：「是十千人於此壽終，當生彼世界，終不離諸佛。後當作佛，皆號莊嚴王佛。」

摩訶般若波羅蜜經歎度品第五

[0229c06] 爾時慧命舍利弗、慧命大目揵連、慧命須菩提、慧命摩訶迦葉如是等諸多知識比丘，及諸菩薩摩訶薩，諸優婆塞、優婆夷，從座起，合掌白佛言：「世尊！摩訶波羅蜜是菩薩摩訶薩般若波羅蜜，尊波羅蜜、第一波羅蜜、勝波羅蜜、妙波羅蜜、無上波羅蜜、無等波羅蜜、無等等波羅蜜、如虛空波羅蜜，是菩薩摩訶薩般若波羅蜜。世尊！自相空波羅蜜是菩薩摩訶薩般若波羅蜜。世尊！自性空波羅蜜是菩薩摩訶薩般若波羅蜜。諸法空波羅蜜、無法有法空波羅蜜、開一切功德波羅蜜、成就一切功德波羅蜜、不可壞波羅蜜是諸菩薩摩訶薩般若波羅蜜。諸菩薩摩訶薩行是般若波羅蜜無等等布施，具足無等等檀那波羅蜜，得無等等身、得無等等法，所謂阿耨多羅三藐三菩提。尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜亦如是。世尊本亦復行此般若波羅蜜，具足無等等六波羅蜜，得無等等法、得無等等色、得無等等受想行識，佛轉無等等法輪。過去佛亦如是行此般若波羅蜜，具足無等等布施乃至轉無等等法輪。未來世佛亦行此般若波羅蜜，當作無等等布施乃至當轉無等等法輪。以是故，世尊！菩薩摩訶薩欲度一切彼岸，當習行般若波羅蜜。世尊！是行般若波羅蜜菩薩摩訶薩，一切世間天及人、阿修羅應當禮敬供養。」

[0230a03] 佛告眾弟子及諸菩薩摩訶薩：「如是，如是！諸善男子！是行般若波羅蜜者，一切世間天及人、阿修羅應當作禮恭敬供養。何以故？因菩薩來故，出生人道天道，剎利大姓、婆羅門大姓、居士大家、轉輪聖王、四天王天乃至阿迦尼吒天，出生須陀洹乃至阿羅漢、辟支佛、諸佛。因菩薩來故，世間便有飲食、衣服、臥具、房舍、燈燭、摩尼、真珠、頗梨、琉璃、珊瑚、金銀等諸寶物生。舍利弗！世間所有樂具——若人中、若天上、若離欲樂——是一切樂具皆由菩薩有。何以故？舍利弗！菩薩摩訶薩行菩薩道時，住六波羅蜜，自行布施亦以布施成就眾生，乃至自行般若波羅蜜亦以般若波羅蜜成就眾生。舍利弗！是故菩薩摩訶薩為安樂一切眾生故出現於世。」

摩訶般若波羅蜜經舌相品第六

[0230a20] 爾時世尊出舌相遍覆三千大千世界，從其舌相出無數無量色光明，普照十方如恒河沙等諸佛世界。是時，東方如恒河沙等世界中無量無數諸菩薩見是大光明，各各白其佛言：「世尊！是誰力故，有是大光明普照諸佛世界？」

[0230a25] 諸佛告諸菩薩言：「諸善男子！西方有世界名娑婆，是中有佛名釋迦牟尼，是其舌相出大光明，普照東方如恒河沙等諸佛世界，南西北方四維上下亦復如是，為諸菩薩摩訶薩說般若波羅蜜故。」是時諸菩薩各白其佛言：「我欲往供養釋迦牟尼佛及諸菩薩摩訶薩，并欲聽般若波羅蜜。」諸佛告諸菩薩：「善男子！汝自知時。」

[0230b03] 是時，諸菩薩摩訶薩持諸供養具，無量花蓋幢幡、瓔珞眾香、金銀寶花，向娑婆世界，詣釋迦牟尼佛所。爾時四天王諸天乃至阿迦尼吒諸天，各持天上天香末香澤香、天樹香葉香、天種種蓮花青赤紅白，向釋迦牟尼佛所。是諸菩薩摩訶薩及諸天所散諸花，於三千大千世界虛空中化成四柱大寶臺，種種異色莊嚴分明。

[0230b11] 是時釋迦牟尼佛眾中有十萬億人，皆從座起，合掌白佛言：「世尊！我等於未來世中亦當得如是法，如今釋迦牟尼佛弟子、侍從、大眾、說法亦爾。」

[0230b14] 是時，佛知善男子至心於一切諸法不生不滅、不出不作，得是法忍。佛便微笑，種種色光從口中出。

[0230b17] 阿難白佛言：「世尊！何因緣故微笑？」

[0230b18] 佛告阿難：「是眾中十萬億人，於諸法中得無生忍。是諸人於未來世，過六十八億劫當作佛，劫名花積，佛皆號覺花。」

◎
摩訶般若波羅蜜經三假品第七

[0230b22] 爾時佛告慧命須菩提：「汝當教諸菩薩摩訶薩般若波羅蜜，如諸菩薩摩訶薩所應成就般若波羅蜜。」

[0230b24] 即時諸菩薩摩訶薩及聲聞大弟子、諸天等作是念：「慧命須菩提自以智慧力當為諸菩薩摩訶薩說般若波羅蜜耶？為是佛力？」

[0230b27] 慧命須菩提知諸菩薩摩訶薩大弟子、諸天心所念，語慧命舍利弗：「諸佛弟子所說法、所教授，皆是佛力。佛所說法、法相不相違背，是善男子學是法、得證此法。佛說如燈。舍利弗！一切聲聞、辟支佛實無是力能為菩薩摩訶薩說般若波羅蜜。」

[0230c04] 爾時慧命須菩提白佛言：「世尊所說菩薩菩薩字，何等法名菩薩？世尊！我等不見是法名菩薩，云何教菩薩般若波羅蜜？」

[0230c06] 佛告須菩提：「般若波羅蜜亦但有名字，名為般若波羅蜜。菩薩菩薩字亦但有名字，是名字不在內、不在外、不在中間。須菩提！譬如說我名和合故有，是我名不生不滅，但以世間名字故說。如眾生、壽者、命者、生者、養育者，眾數人作者使作者、起者使起者、受者使受者、知者見者等，和合法故有。是諸名不生不滅，但以世間名字故說。般若波羅蜜、菩薩菩薩字亦如是，皆和合故有，是亦不生不滅，但以世間名字故說。須菩提！譬如身和合故有，是亦不生不滅，但以世間名字故說。須菩提！譬如色受想行識亦和合故有，是亦不生不滅，但以世間名字故說。須菩提！般若波羅蜜、菩薩菩薩字亦如是，皆是和合故有，是亦不生不滅，但以世間名字故說。須菩提！譬如眼和合故有，是亦不生不滅，但以世間名字故說，是眼不在內、不在外、不在中間。耳鼻舌身意和合故有，是亦不生不滅，但以世間名字故說。色乃至法亦如是。眼界和合故有，是亦不生不滅，但以世間名字故說。乃至意識界亦如是。須菩提！般若波羅蜜、菩薩、菩薩字亦如是，皆和合故有，是亦不生不滅，但以世間名字故說，是名字不在內、不在外、不在中間。須菩提！譬如內身名為頭，但有名字，項肩臂脊脇髀膞腳皆和合故有，是法及名字亦不生不滅，但以名字故說，是名字亦不在內、亦不在外、不在中間。須菩提！般若波羅蜜、菩薩、菩薩字亦如是，皆和合故有，但以名字故說，是亦不生不滅，不在內、不在外、不在中間。須菩提！譬如外物草木枝葉莖節，如是一切但以名字故說，是法及名字亦不生不滅，非內、非外、非中間住。須菩提！般若波羅蜜、菩薩、菩薩字亦如是，皆和合故有，是法及名字亦不生不滅，非內、非外、非中間住。須菩提！譬如過去諸佛名和合故有，是亦不生不滅，但以名字故說，是亦非內、非外、非中間住。般若波羅蜜、菩薩、菩薩字亦如是。須菩提！譬如夢響影幻焰，佛所化，皆是和合故有，但以名字說，是法及名字不生不滅，非內、非外、非中間住。般若波羅蜜、菩薩、菩薩字亦如是。如是，須菩提！菩薩摩訶薩行般若波羅蜜，名假施設、受假施設、法假施設，如是應當學。

[0231a21] 「復次，須菩提！菩薩摩訶薩行般若波羅蜜時，不見色名字是常，不見受想行識名字是常。不見色名字無常，不見受想行識名字無常。不見色名字樂，不見色名字苦。不見色名字我，不見色名字無我。不見色名字空，不見色名字無相，不見色名字無作，不見色名字寂滅。不見色名字垢，不見色名字淨。不見色名字生，不見色名字滅。不見色名字內，不見色名字外，不見色名字中間住。受想行識亦如是。眼、色、眼識、眼觸，眼觸因緣生諸受，乃至意、法、意識、意觸，意觸因緣生諸受亦如是。何以故？菩薩摩訶薩行般若波羅蜜，般若波羅蜜字、菩薩菩薩字，有為性中亦不見，無為性中亦不見。菩薩摩訶薩行般若波羅蜜，是法皆不作分別。是菩薩行般若波羅蜜，住不壞法中修四念處時，不見般若波羅蜜、不見般若波羅蜜字，不見菩薩、不見菩薩字。乃至修十八不共法時，不見般若波羅蜜、不見般若波羅蜜字，不見菩薩、不見菩薩字。菩薩摩訶薩如是行般若波羅蜜時，但知諸法實相。諸法實相者，無垢無淨。如是，須菩提。菩薩摩訶薩行般若波羅蜜時，當作是知名字假施設。知假名字已，不著色、不著受想行識，不著眼乃至意，不著色乃至法，不著眼識乃至不著意識，不著眼觸乃至不著意觸，不著眼觸因緣生受——若苦、若樂、若不苦不樂——乃至不著意觸因緣生受——若苦、若樂、若不苦不樂——不著有為性、不著無為性，不著檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，不著三十二相、不著菩薩身，不著菩薩肉眼乃至不著佛眼，不著智波羅蜜、不著神通波羅蜜，不著內空乃至不著無法有法空，不著成就眾生、不著淨佛國土、不著方便法。何以故？是諸法無著者，無著法、無著處，皆無故。如是，須菩提！菩薩摩訶薩行般若波羅蜜時，不著一切法，便增益檀那波羅蜜、尸羅波羅蜜、羼提波羅蜜、毘梨耶波羅蜜、禪那波羅蜜、般若波羅蜜，入菩薩位得阿惟越致地，具足菩薩神通，遊一佛國至一佛國成就眾生，恭敬尊重讚歎諸佛，為淨佛國土，為見諸佛供養。供養之具，善根成就故隨意悉得。亦聞諸佛所說法，聞已乃至阿耨多羅三藐三菩提終不忘失，得諸陀羅尼門諸三昧門。如是，須菩提！菩薩摩訶薩行般若波羅蜜時！當知諸法名假施設。須菩提！於汝意云何，色是菩薩不？受想行識是菩薩不？」

[0231c12] 「不也，世尊！」

[0231c12] 「眼耳鼻舌身意是菩薩不？」

[0231c13] 「不也，世尊！」

[0231c13] 「色聲香味觸法是菩薩不？」

[0231c13] 「不也，世尊！」

[0231c14] 「眼識乃至意識是菩薩不？」

[0231c14] 「不也，世尊！」

[0231c15] 「須菩提！於汝意云何，地種是菩薩不？」

[0231c15] 「不也，世尊！」

[0231c16] 「水火風空識種是菩薩不？」

[0231c16] 「不也，世尊！」

[0231c16] 「於須菩提意云何，無明是菩薩不？」

[0231c17] 「不也，世尊！」

[0231c18] 「乃至老死是菩薩不？」

[0231c18] 「不也，世尊！」

[0231c18] 「於須菩提意云何，離色離受想行識乃至離老死是菩薩不？」

[0231c20] 「不也，世尊！」

[0231c20] 「須菩提！於汝意云何，色如相是菩薩不？」

[0231c21] 「不也，世尊！」

[0231c21] 「乃至老死如相是菩薩不？」

[0231c22] 「不也，世尊！」

[0231c22] 「離色如相乃至離老死如相是菩薩不？」

[0231c23] 「不也，世尊！」

[0231c23] 佛告須菩提：「汝觀何等義，言色非菩薩乃至老死非菩薩？離色非菩薩乃至離老死非菩薩？色如相非菩薩乃至老死如相非菩薩？離色如相非菩薩乃至離老死如相非菩薩？」

[0231c27] 須菩提言：「世尊！眾生畢竟不可得，何況當是菩薩。色不可得，何況色離色、色如離色如是菩薩，乃至老死不可得，何況老死離老死、老死如離老死如是菩薩。」

[0232a02] 佛告須菩提：「善哉，善哉！如是，須菩提！菩薩摩訶薩、眾生不可得故，般若波羅蜜亦不可得。當作是學。於須菩提意云何，色是菩薩義不？」

[0232a05] 「不也，世尊！受想行識是菩薩義不？」

[0232a06] 「不也，世尊！」

[0232a06] 「於須菩提意云何，色常是菩薩義不？」

[0232a07] 「不也，世尊！」

[0232a08] 「受想行識常是菩薩義不？」

[0232a08] 「不也，世尊！」

[0232a08] 「色無常是菩薩義不？」

[0232a09] 「不也，世尊！」

[0232a09] 「受想行識無常是菩薩義不？」

[0232a10] 「不也，世尊！」

[0232a10] 「色樂是菩薩義不？」

[0232a10] 「不也，世尊！」

[0232a11] 「受想行識樂是菩薩義不？」

[0232a11] 「不也，世尊！」

[0232a12] 「色苦是菩薩義不？」

[0232a12] 「不也，世尊！」

[0232a12] 「受想行識苦是菩薩義不？」

[0232a13] 「不也，世尊！」

[0232a13] 「色我是菩薩義不？」

[0232a14] 「不也，世尊！受想行識我是菩薩義不？」

[0232a14] 「不也，世尊！」

[0232a15] 「色非我是菩薩義不？」

[0232a15] 「不也，世尊！」

[0232a15] 「受想行識非我是菩薩義不？」

[0232a16] 「不也，世尊！」

[0232a16] 「於須菩提意云何，色空是菩薩義不？」

[0232a17] 「不也，世尊！」

[0232a18] 「受想行識空是菩薩義不？」

[0232a18] 「不也，世尊！」

[0232a18] 「色非空是菩薩義不？」

[0232a19] 「不也，世尊！」

[0232a19] 「受想行識非空是菩薩義不？」

[0232a20] 「不也，世尊！」

[0232a20] 「色相是菩薩義不？」

[0232a20] 「不也，世尊！」

[0232a21] 「受想行識相是菩薩義不？」

[0232a21] 「不也，世尊！」

[0232a22] 「色無相是菩薩義不？」

[0232a22] 「不也，世尊！」

[0232a22] 「受想行識無相是菩薩義不？」

[0232a23] 「不也，世尊！」

[0232a23] 「色作是菩薩義不？」

[0232a24] 「不也，世尊！」

[0232a24] 「受想行識作是菩薩義不？」

[0232a25] 「不也，世尊！」

[0232a25] 「色無作是菩薩義不？」

[0232a25] 「不也，世尊！」

[0232a26] 「受想行識無作是菩薩義不？」

[0232a26] 「不也，世尊！乃至老死亦如是。」

[0232a27] 佛告須菩提：「汝觀何等義，言色非菩薩義、受想行識非菩薩義，乃至色受想行識無作非菩薩義，乃至老死亦如是？」

[0232b01] 須菩提白佛言：「世尊！色畢竟不可得，何況色是菩薩義，受想行識亦如是。世尊！色常畢竟不可得，何況色無常是菩薩義，乃至識亦如是。世尊！色樂畢竟不可得，何況色苦是菩薩義，乃至識亦如是。世尊！色我畢竟不可得，何況色非我是菩薩義，乃至識亦如是。世尊！色有畢竟不可得，何況色空是菩薩義，乃至識亦如是。世尊！色相畢竟不可得，何況色無相是菩薩義，乃至識亦如是。世尊！色作畢竟不可得，何況色無作是菩薩義，乃至識亦如是。」

[0232b11] 佛告須菩提：「善哉，善哉！如是，須菩提！菩薩摩訶薩行般若波羅蜜，色義不可得，受想行識義不可得乃至無作義不可得，當作是學般若波羅蜜。須菩提！汝言：『我不見是法名菩薩。』須菩提！諸法不見諸法。諸法不見法性，法性不見諸法。法性不見地種，地種不見法性。乃至識種不見法性，法性不見識種。法性不見眼色眼識性，眼色眼識性不見法性。乃至法性不見意法意識性，意法意識性不見法性。須菩提！有為性不見無為性，無為性不見有為性。何以故？離有為不可說無為，離無為不可說有為。如是，須菩提！菩薩摩訶薩行般若波羅蜜，於諸法無所見，是時不驚不畏不怖，心亦不沒不悔。何以故？是菩薩摩訶薩不見色受想行識故，不見眼乃至意，不見色乃至法，不見婬怒癡，不見無明乃至老死，不見我乃至知者見者，不見欲界、色界、無色界，不見聲聞心、辟支佛心，不見菩薩不見菩薩法，不見佛、不見佛法、不見佛道。是菩薩一切法不見故，不驚不畏不怖不沒不悔。」

[0232c03] 須菩提白佛言：「世尊！何因緣故，是菩薩心不沒不悔？」

[0232c05] 佛告須菩提：「菩薩摩訶薩一切心、心數法不可得不可見，以是故菩薩摩訶薩心不沒不悔。」

[0232c07] 「世尊！云何菩薩心不驚不畏不怖？」

[0232c08] 佛告須菩提：「是菩薩意及意識不可得不可見，以是故不驚不畏不怖。如是，須菩提！菩薩摩訶薩一切法不可得故應行般若波羅蜜。須菩提！菩薩摩訶薩一切行處，不得般若波羅蜜、不得菩薩、不得菩薩名亦不得菩薩心，即是教菩薩摩訶薩。」

◎
摩訶般若經卷第二

【經文資訊】大正藏第 08 冊 No. 0223 摩訶般若波羅蜜經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】維習安大德提供，CBETA 自行掃瞄辨識，CBETA 提供新式標點，其他
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA