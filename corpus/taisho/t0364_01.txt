大阿彌陀佛經序

[0326c09] 大藏經中，有十餘經，言阿彌陀佛濟度眾生。其間四經本為一種，譯者不同，故有四名：一名《無量清淨平等覺經》，乃後漢月支三藏支婁加讖譯。二曰《無量壽經》，乃曹魏康僧鎧譯。三曰《阿彌陀過度人道經》，乃吳月支支謙譯。四曰《無量壽莊嚴經》，乃本朝西天三藏法賢譯。其大略雖同，然其中甚有差互。若不觀省者，又其文或失於太繁，而使人厭觀；或失於太嚴，而喪其本真；或其文適中，而其意則失之。由是釋迦文佛所以說經、阿彌陀佛所以度人之旨，紊而無序，欝而不章。予深惜之，故熟讀而精考，敘為一經，蓋欲復其本也。其校正之法，若言一事，抂此本為安，彼本為杌隉，則取其安者；或此本為要，彼本為泛濫，則取其要者；或此本為近，彼本為迂，則取其近者；或彼本有之，而此本闕，則取其所有；或彼本彰明，而此本隱晦，則取其明者；大概乃取其所優，去其所劣。又有其文碎雜而失統，錯亂而不倫者，則用其意以修其辭，刪其重以暢其義；其或可疑者，則闕焉而不敢取。若此之類，皆欲訂正聖言，發明本旨，使不惑於四種之異，而知其指歸也。又各從其事類，析為五十六分，欲觀者易見而喜於讀誦；庶幾流傳之廣，而一切眾生，皆受濟度也。予每校正，必禱於觀音菩薩求冥助，以開悟識性，使無舛誤，始末三年而後畢。既畢乃拜而自喜，目之曰《大阿彌陀經》。蓋佛與舍利弗說者，亦《阿彌陀經》；彼則其文少，故此言大以別之。然佛說經，非若吾聖人所說也。吾聖人所說，或深其文而叢其意，使人索之而愈見其多；或簡其文而晦其意，使人思而後得。佛則不然，必欲詳陳曲布，使人人可曉，雖至愚下者，亦知其意焉。然而有辭直而意愈深者，經所謂須信佛語深是也，切不可以輕其辭而忽其意。

[0327a15] 紹興壬午秋，國學進士龍舒王日休謹序

[0327a17] 禮祝儀式

[0327a18] 誦淨口業真言：

[0327a18] 唵　修利　修利　摩訶修利　修修利　娑婆訶

[0327a20] 次誦五淨真言：

[0327a20] 唵　尾鼠提　娑婆訶

[0327a21] 淨身器神呪：

[0327a21] 唵　秫殿都　戌陀那耶　娑婆訶

[0327a22] 次向西頂禮祝云：

[0327a23] 「弟子(某甲)謹為盡虛空界一切眾生，歸依盡虛空界一切諸佛，一切正法，一切聖僧；西方極樂世界阿彌陀佛，觀世音菩薩，大勢至菩薩，一切菩薩、聲聞、諸上善人。(某甲)今為盡虛空界一切眾生，持誦《大阿彌陀經》，及讚佛、懺罪、迴向、發願，願如此等眾生各各自誦經，讚佛、懺罪、迴向、發願，願盡拔濟生於極樂世界，乃念大慈菩薩，讚佛、懺罪、迴向、發願。」偈云：

「十方三世佛，　　阿彌陀第一；
　九品度眾生，　　威德無窮極。
　我今大歸依，　　懺悔三業罪；
　凡有諸善福，　　至心用迴向。
　願同念佛人，　　盡生極樂國；
　見佛了生死，　　如佛度一切。」

[0327b08] 如為薦亡、或禳災、或保安，則隨意祝願，不須如前祈禱。亦須誦真言，先歸依三寶及西方四聖，然後祝願。若為自身往生，則宜一一如前，其功德甚大矣。

佛說大阿彌陀經卷上

國學進士龍舒王日休校輯

法會大眾分第一

[0327b18] 如是我聞：

[0327b18] 一時佛在王舍國靈鷲山中，與大弟子眾千二百五十人俱，一切大聖神通已達，其名曰：尊者了本際、尊者正願、尊者正語、尊者大號、尊者仁賢、尊者離垢、尊者名聞、尊者善實、尊者具足、尊者阿難，若此皆上首者。又大乘眾菩薩：普賢菩薩、妙德菩薩、慈氏菩薩等，此賢劫中一切菩薩。又賢護等十六正士：善思議菩薩、信慧菩薩、空無菩薩、神通華菩薩，皆尊普賢大士之德，具諸菩薩無量行願，安住一切功德之法。如是等菩薩大士，一時來會。

阿難發問分第二

[0327c01] 爾時世尊，容色光麗異於他日。尊者阿難，即從座起偏袒右肩，長跪合掌而白佛言：「今日世尊諸根悅豫，姿色清淨光顯巍巍，如鏡明瑩暢徹表裏。自我侍佛以來，未嘗獲覩威容有如今日。豈非念過去諸佛，或現在、未來諸佛，故致然耶？」

[0327c06] 佛言：「善哉！阿難！有諸天教汝來問？汝自問耶？」

[0327c07] 阿難言：「我自以所見而發此問。」

[0327c08] 佛言：「汝所問者，勝於供養一天下聲聞、緣覺，及布施諸天人民，下至蜎飛蠕動之類，雖至累劫，尚百千萬億倍不可以及。所以者何？蓋諸天帝王人民，下至蜎飛蠕動之類，皆因汝所問而得度脫之道。阿難！如世間有優曇鉢華，雖有其實不見其華，有佛出世華然後有，佛難值遇亦如此華。今我出世，汝善知吾意，特為發問，誠不妄侍佛矣！汝當諦聽！吾為汝說。」

[0327c16] 對言：「誠欲聞之！」

五十三佛分第三

[0327c18] 佛言：「前已過去劫，大眾多不可計，無邊幅不可議。爾時有佛出世，名定光如來，教化度脫無量眾生皆令得道，乃取滅度。次有佛名光遠，次有佛名月光，次有佛名栴檀香，次有佛名善山王，次有佛名須彌天冠，次有佛名須彌等曜，次有佛名月色，次有佛名正念，次有佛名離垢，次有佛名無著，次有佛名龍天，次有佛名夜光，次有佛名安明頂，次有佛名不動地，次有佛名瑠璃妙花，次有佛名瑠璃金色，次有佛名金藏，次有佛名炎光，次有佛名炎根，次有佛名地種，次有佛名月像，次有佛名日音，次有佛名解脫華，次有佛名莊嚴光明，次有佛名海覺神通，次有佛名水光，次有佛名大香，次有佛名離塵垢，次有佛名捨厭意，次有佛名寶炎，次有佛名妙頂，次有佛名勇力，次有佛名功德持慧，次有佛名蔽日月光，次有佛名日月瑠璃光，次有佛名無上瑠璃光，次有佛名最上首，次有佛名菩提華，次有佛名月明，次有佛名日光，次有佛名華色王，次有佛名水月光，次有佛名除癡冥，次有佛名度蓋行，次有佛名淨信，次有佛名善宿，次有佛名威神，次有佛名法慧，次有佛名鸞音，次有佛名師子音，次有佛名龍音，次有佛名處世，如此諸佛皆已過去。」

法藏本因分第四

[0328a15] 佛言：「次有佛名世自在王如來、應供、等正覺、明行足、善逝、世間解、無上士、調御丈夫、天人師、佛、世尊，十號具足，在世教化四十二劫。爾時有大國王，聞佛說法喜悅開悟，即弃王位往作沙門，號法藏比丘，高才智慧勇猛無能及者。詣彼佛所稽首禮足，右繞三匝長跪合掌，以偈讚佛：

「『如來妙色相，　　世間無等倫；
　　遠勝日摩尼，　　火月清淨水。
　　威神無有極，　　名聲震十方；
　　皆由三昧力，　　精進成智慧；
　　持覺若溟海，　　深廣無涯底。
　　無明與貪恚，　　冰釋已無餘；
　　從是超世間，　　歎仰不能已。
　　端如好樹華，　　莫不愛樂者，
　　處處人民見，　　一切皆歡喜。
　　布施及淨戒，　　忍辱并精進，
　　禪定、大智慧，　　吾誓得此事。
　　一切諸恐懼，　　普為獲大安；
　　過度諸生死，　　無不解脫者。
　　我至作佛時，　　種種如法王；
　　假使恒沙數，　　諸佛悉供養，
　　不如求正覺，　　堅勇必成就。
　　能使無量剎，　　光明普照耀，
　　濟度越恒沙，　　威德誰可量；
　　我剎及莊嚴，　　華好獨超卓。
　　凡欲求生者，　　清淨安以樂；
　　度脫永無窮，　　幸佛作明證。
　　發願既如是，　　力行無懈怠；
　　雖居苦毒中，　　忍之終不悔。』」

大願問佛分第五

[0328b17] 佛言：「爾時法藏比丘說此偈已，復白世自在王佛言：『世尊！我發無上菩提之心，願作佛時，於十方無央數佛中為最。智慧勇猛，頂中光明照耀十方，無有窮極。所居剎土自然七寶極明麗溫柔。我化度名號，皆聞於十方無央數世界，莫有不聞知者。諸無央數諸天人民，以至蜎飛蠕動之類，來生我剎者，悉皆菩薩、聲聞，其數不可窮盡，比諸佛世界悉皆勝之。如是者寧可得否？』時世自在王佛，知其智識高明心願廣大。即為說言：『譬如大海一人斗量，歷劫不止尚可見底；況人至心求道，精進不止，何求不得？何願不遂？』時法藏比丘，聞佛所說則大歡喜。佛乃選擇二千一百萬佛剎中，諸天人民之善惡、國土之麁妙，隨其心願悉令顯現。法藏即一其心，遂得天眼，莫不徹見。」

四十八願分第六

[0328c05] 佛言：「爾時法藏比丘，乃往一靜處，其心寂然俱無所著，默坐思惟。攝取彼佛剎清淨之行，如彼修持。復詣佛所而白佛言：『世尊！我已攝取二千一百萬佛剎，所以莊嚴國土清淨之行。願有𢾭陳，惟佛聽察！』彼佛告言：『善哉！汝可具說。諸菩薩眾聞汝志願因以警策，亦能於諸佛剎修習莊嚴。』

[0328c11] 「法藏白言：『第一願，我作佛時，我剎中無地獄、餓鬼、禽畜，以至蜎飛蠕動之類。不得是願終不作佛。

[0328c13] 「『第二願，我作佛時，我剎中無婦女；無央數世界諸天人民，以至蜎飛蠕動之類，來生我剎者，皆於七寶水池蓮華中化生。不得是願終不作佛。

[0328c16] 「『第三願，我作佛時，我剎中人欲食時，七寶鉢中百味飲食，化現在前，食已器用自然化去。不得是願終不作佛。

[0328c19] 「『第四願，我作佛時，我剎中人，所欲衣服隨念即至，不假裁縫、擣染、浣濯。不得是願終不作佛。

[0328c21] 「『第五願，我作佛時，我剎中自地以上至於虛空，皆有宅宇、宮殿、樓閣、池流、花樹，悉以無量雜寶百千種香而共合成，嚴飾奇妙，殊勝超絕，其香普熏十方世界，眾生聞是香者皆修佛行。不得是願終不作佛。

[0328c26] 「『第六願，我作佛時，我剎中人，皆心相愛敬無相憎嫉。不得是願終不作佛。

[0328c27] 「『第七願，我作佛時，我剎中人，盡無[泳-永+(炙-火+(午/一))]泆、瞋怒、愚癡之心。不得是願終不作佛。

[0328c29] 「『第八願，我作佛時，我剎中人皆同一善心，無惑他念，其所欲言皆豫相知意。不得是願終不作佛。

[0329a02] 「『第九願，我作佛時，我剎中人，皆不聞不善之名，況有其實。不得是願終不作佛。

[0329a04] 「『第十願，我作佛時，我剎中人，知身如幻，無貪著心。不得是願終不作佛。

[0329a06] 「『第十一願，我作佛時，我剎中雖有諸天與世人之異，而其形容皆一類金色，面目端正淨好，無復醜異。不得是願終不作佛。

[0329a09] 「『第十二願，我作佛時，假令十方無央數世界諸天人民，以至蜎飛蠕動之類，皆得為人，皆作緣覺、聲聞，皆坐禪一心，共欲計數我年壽幾千億萬劫，無有能知者。不得是願終不作佛。

[0329a13] 「『第十三願，我作佛時，假令十方各千億世界，有諸天人民，以至蜎飛蠕動之類，皆得為人，皆作緣覺、聲聞，皆坐禪一心，共欲計數我剎中人數有幾千億萬，無有能知者。不得是願終不作佛。

[0329a17] 「『第十四願，我作佛時，我剎中人壽命皆無央數劫，無有能計知其數者。不得是願終不作佛。

[0329a19] 「『第十五願，我作佛時，我剎中人，所受快樂，一如漏盡比丘。不得是願終不作佛。

[0329a21] 「『第十六願，我作佛時，我剎中人住正信位，離顛倒想，遠離分別，諸根寂靜，所止盡般泥洹。不得是願終不作佛。

[0329a24] 「『第十七願，我作佛時，說經行道十倍於諸佛。不得是願終不作佛。

[0329a25] 「『第十八願，我作佛時，我剎中人盡通宿命，知百千億那由他劫事。不得是願終不作佛。

[0329a27] 「『第十九願，我作佛時，我剎中人盡得天眼，見百千億那由他世界。不得是願終不作佛。

[0329a29] 「『第二十願，我作佛時，我剎中人盡得天耳，聞百千億那由他諸佛說法，悉能受持。不得是願終不作佛。

[0329b03] 「『第二十一願，我作佛時，我剎中人得他心智，知百千億那由他世界眾生心念。不得是願終不作佛。

[0329b05] 「『第二十二願，我作佛時，我剎中人盡得神足，於一念頃，能超過百千億那由他世界。不得是願終不作佛。

[0329b07] 「『第二十三願，我作佛時，我名號聞於十方無央數世界，諸佛各於大眾中，稱我功德及國土之勝；諸天人民以至蜎飛蠕動之類，聞我名號乃慈心喜悅者，皆令來生我剎。不得是願終不作佛。

[0329b12] 「『第二十四願，我作佛時，我頂中光明絕妙，勝如日月之明，百千億萬倍。不得是願終不作佛。

[0329b14] 「『第二十五願，我作佛時，光明照諸無央數天下，幽冥之處皆當大明，諸天人民以至蜎飛蠕動之類，見我光明莫不慈心作善，皆令來生我國。不得是願終不作佛。

[0329b17] 「『第二十六願，我作佛時，十方無央數世界諸天人民，以至蜎飛蠕動之類，蒙我光明觸其身者，身心慈和過諸天人。不得是願終不作佛。

[0329b20] 「『第二十七願，我作佛時，十方無央數世界諸天人民，有發菩提心，奉持齋戒，行六波羅蜜，修諸功德，至心發願欲生我剎，臨壽終時我與大眾，現其人前引至來生，作不退轉地菩薩。不得是願終不作佛。

[0329b25] 「『第二十八願，我作佛時，十方無央數世界諸天人民，聞我名號，燒香、散花、然燈、懸繒，飯食沙門，起立塔寺，齋戒清淨益作諸善，一心繫念於我，雖止於一晝夜不絕，亦必生我剎。不得是願終不作佛。

[0329c01] 「『第二十九願，我作佛時，十方無央數世界諸天人民，至心信樂欲生我剎，十聲念我名號必遂來生；惟除五逆誹謗正法。不得是願終不作佛。

[0329c04] 「『第三十願，我作佛時，十方無央數世界諸天人民，以至蜎飛蠕動之類，前世作惡，聞我名號即懺悔為善，奉持經戒，願生我剎，壽終皆不經三惡道徑遂來生，一切所欲無不如意。不得是願終不作佛。

[0329c08] 「『第三十一願，我作佛時，十方無央數世界諸天人民，聞我名號，五體投地稽首作禮，喜悅信樂修菩薩行，諸天世人莫不致敬。不得是願終不作佛。

[0329c12] 「『第三十二願，我作佛時，十方無央數世界有女人，聞我名號喜悅信樂，發菩提心厭惡女身，壽終之後其身不復為女。不得是願終不作佛。

[0329c15] 「『第三十三願，我作佛時，凡生我剎者，一生遂補佛處，惟除本願欲往他方，設化眾生修菩薩行、供養諸佛，即自在往生；我以威神之力，令彼教化一切眾生皆發信心，修菩提行、普賢行、寂滅行、淨梵行、最勝行、及一切善行。不得是願終不作佛。

[0329c20] 「『第三十四願，我作佛時，我剎中人欲生他方者，如其所願不復墜於三惡道。不得是願終不作佛。

[0329c23] 「『第三十五願，我作佛時，剎中菩薩以香華、旛蓋、真珠、纓絡種種供具，欲往無量世界供養諸佛，一食之頃即可遍至。不得是願終不作佛。

[0329c26] 「『第三十六願，我作佛時，剎中菩薩欲萬種之物，供養十方無央數佛，即自在前；供養既遍，是日未午即還我剎。不得是願終不作佛。

[0329c29] 「『第三十七願，我作佛時，剎中菩薩受持經法，諷誦宣說，必得辯才智慧。不得是願終不作佛。

[0330a02] 「『第三十八願，我作佛時，剎中菩薩能演說一切法，其智慧辯才不可限量。不得是願終不作佛。

[0330a04] 「『第三十九願，我作佛時，剎中菩薩得金剛那羅延力，其身皆紫磨金色，具三十二相、八十種好，說經行道無異於諸佛。不得是願終不作佛。

[0330a07] 「『第四十願，我作佛時，剎中清淨照見十方無量世界；菩薩欲於寶樹中見十方一切嚴淨佛剎，即時應現，猶如明鏡覩其面相。不得是願終不作佛。

[0330a11] 「『第四十一願，我作佛時，剎中菩薩雖少功德者，亦能知見我道場樹高四千由旬。不得是願終不作佛。

[0330a13] 「『第四十二願，我作佛時，剎中諸天世人及一切萬物，皆嚴淨光麗形色殊特，窮微極妙無能稱量者，眾生雖得天眼不能辯其名數。不得是願終不作佛。

[0330a16] 「『第四十三願，我作佛時，我剎中人隨其志願，所欲聞法皆自然得聞。不得是願終不作佛。

[0330a18] 「『第四十四願，我作佛時，剎中菩薩、聲聞皆智慧成神，頂中皆有光明，語音鴻暢，說經行道無異於諸佛。不得是願終不作佛。

[0330a21] 「『第四十五願，我作佛時，他方世界諸菩薩，聞我名號歸依精進，皆逮得清淨解脫三昧；住是三昧一發意頃，供養不可思議諸佛，而不失定意。不得是願終不作佛。

[0330a25] 「『第四十六願，我作佛時，他方世界諸菩薩，聞我名號歸依精進，皆逮得普等三昧；至于成佛，常見無量不可思議一切諸佛。不得是願終不作佛。

[0330a28] 「『第四十七願，我作佛時，他方世界諸菩薩，聞我名號歸依精進，即得至不退轉地。不得是願終不作佛。

[0330b02] 「『第四十八願，我作佛時，他方世界諸菩薩，聞我名號歸依精進，即得至第一忍、第二忍、第三法忍，於諸佛法永不退轉。不得是願終不作佛。』」

願後說偈分第七

[0330b07] 佛言：「爾時法藏比丘發此願已，復說偈言：

「『我今對佛前，　　特發誠實願；
　　如獲十力身，　　威德無能勝。
　　復為大國王，　　富豪而自在；
　　常施諸財寶，　　利樂於貧苦，
　　盡令諸眾生，　　長夜無憂惱，
　　發生眾善根，　　長養菩提果。
　　我至成佛時，　　名聲超十方；
　　人天欣得聞，　　俱來生我剎。
　　我以智慧光，　　廣照無央界；
　　除滅諸有情，　　貪、瞋、煩惱暗。
　　地獄、鬼、畜生，　　亦生我剎中，
　　一切來生者，　　修習清淨行；
　　如佛金色身，　　妙相悉圓滿，
　　還以大慈心，　　普濟諸沈溺。
　　我於未來世，　　當作天人師，
　　百億世界中，　　說法師子吼；
　　一切聞音者，　　解悟復圓明。
　　又如過去佛，　　所生慈愍行；
　　度脫諸有情，　　已無量無邊；
　　我行亦如斯，　　咸使登覺岸。
　　此願若剋果，　　大千應震動；
　　虛空諸天神，　　必雨珍妙華。』」

初修善行分第八

[0330c02] 佛言：「爾時法藏比丘，於彼佛所，諸天魔梵龍神八部大眾之中，發斯弘誓。應時大地震動，天雨妙華以散其上。空中讚言：『決定成佛。』於是法藏住真實慧，勇猛精進，修習無量功德，以莊嚴其國；是故入三摩地，歷大阿僧祇劫，修菩薩行，不生慾想、瞋想、癡想，不生慾覺、瞋覺、癡覺，不著色、聲、香、味諸法，忍力成就不計眾苦。但樂憶念過去諸佛所修善根，行寂靜行，遠離虛妄，堅守誠正。常以和顏愛語饒益眾生，於佛、法、僧信重恭敬，依真諦門植眾德本。善護口業不譏他過，善護身業不失律儀，善護意業清淨無染。恒以布施、持戒、忍辱、精進、禪定、智慧，利樂眾生；令諸眾生功德成就，遠離麁言，免自害害彼，免彼此俱害；修習善語自利利人，致人我兼利。復教化眾生修行六度，於一切法而得自在，了空、無相、無願、無為、無生、無滅，軌範具足善根圓滿。隨其生處在意所欲，有無量寶藏自然發現。以此施惠眾生令生歡喜，以行教化。致無量無數眾生發無上菩提之心，如是善行無量無邊說不能盡。」

親近諸佛分第九

[0330c24] 佛言：「法藏比丘行菩薩行時，於諸佛所尊重、恭敬、承事、供養未嘗間斷。為四大天王，詣佛所，恭敬、禮拜、承事、供養。為忉利天王，詣佛所，恭敬、禮拜、承事、供養。為夜摩天王、兜率天王、化樂天王、他化自在天王、乃至大梵天王等，詣佛所，恭敬、禮拜、承事、供養。其次處閻浮提，為轉輪王受灌頂位，及大臣官族等，詣佛所，恭敬、禮拜、承事、供養。為剎帝利、婆羅門等，詣佛所，恭敬、禮拜、承事、供養。如是無量無數百千萬億劫，親近諸佛植眾德本，以成就所願。」

願成作佛分第十

[0331a07] 佛言：「法藏比丘行菩薩行時，容體端嚴，三十二相、八十種好悉皆具足。口中常出栴檀之香，身諸毛孔出優鉢羅華香，其香普熏無量無邊不可思議那由他由旬；眾生聞此香者，皆發無上菩提之心。又手中恒出一切衣服，一切飲食，一切幢旛、寶蓋，一切音樂，及一切最上所須之物，利樂一切眾生令歸佛道。如是積功累德，無量無數百千萬億劫，功德圓滿威神熾盛，方得成就所願而入佛位。」

蜎蠕亦度分第十一

[0331a17] 阿難白言：「法藏比丘為已成佛而取滅度？為未成佛？為今現在？」

[0331a18] 佛言：「彼佛如來，來無所來，去無所去，無生無滅，非過去、現在、未來，但以酬其志願度一切眾生，現在西方，去此百萬世界，其世界名曰極樂；其佛號阿彌陀，成佛以來于今十劫。又在十方世界，教化無央數諸天人民，以至蜎飛蠕動之類，莫不得過度解脫者。」

光明獨勝分第十二

[0331a26] 佛言：「阿彌陀佛光明最為遠著，諸佛光明皆所不及。十方無央數佛，其頂中光明有照一里者，有照二里者，有照三里者，如是展轉漸遠，有至於照千二百萬里。復有佛頂中光明照一世界者，有照二世界者，有照三世界者，如是展轉漸遠，有至於照二百萬世界者。惟阿彌陀佛頂中光明，照千萬世界無有窮極。諸佛光明所以有遠近者，何以故？初為菩薩時，願力功德各有大小，至期作佛，皆隨所得，是故光明亦從而異。若威神自在隨意所作，不必豫計則無不同。阿彌陀佛願力無邊，功德超絕故，比諸佛光明特為殊勝。」

十三佛號分第十三

[0331b10] 佛言：「阿彌陀佛光明，明麗快甚絕殊無極，勝於日月之明千萬億倍，而為諸佛光明之王，故號無量壽佛；亦號無量光佛、無邊光佛、無礙光佛、無對光佛、炎王光佛、清淨光佛、歡喜光佛、智慧光佛、不斷光佛、難思光佛、難稱光佛、超日月光佛。其光明所照無央數天下，幽冥之處皆常大明。諸天、人民、禽獸、蜎飛蠕動之類，見此光明莫不喜悅而生慈心。其淫泆、瞋怒、愚癡者，見此光明莫不遷善。地獄、餓鬼、畜生，考掠痛苦之處，見此光明無復苦惱，命終之後皆得解脫。不獨我今稱讚阿彌陀佛光明，十方無央數佛、菩薩、緣覺、聲聞之眾，悉皆稱讚亦復如是。若有眾生，聞此光明威神功德，日夜歸命稱讚不已，隨其志願必生其剎。復為諸菩薩、聲聞所共稱讚，當亦如是。我說阿彌陀佛光明威神巍巍殊妙，晝夜一劫尚未能盡，今為汝等略言之耳。」

阿闍世王分第十四

[0331b29] 爾時阿闍世王太子與五百長者子，各持一金華蓋，前以獻佛，却坐一面，聞說阿彌陀佛功德光明，皆大歡喜。其心願言：「我等後作佛時，皆如阿彌陀佛。」佛即知之，告諸比丘言：「阿闍世王太子與五百長者子，後無央數劫皆當作佛，如阿彌陀佛。此等行菩薩道已無央數劫，皆各供養四百億佛，今復供養於我。往昔迦葉佛時，皆常為我弟子，今又至此是復會遇也。」時諸比丘聞是語已，莫不喜悅、恭敬、讚歎。

地平氣和分第十五

[0331c11] 佛言：「阿彌陀佛剎中皆自然七寶，所謂黃金、白銀、水晶、瑠璃、珊瑚、琥珀、硨磲，其體性溫柔，以是七寶相間為地。或純以一寶為地，光色照耀奇妙清淨，超越十方一切世界。其國恢廓曠蕩不可窮盡，地皆平正，無須彌山及金剛圍一切諸山；亦無大海、小海，及坑坎、井谷，亦無幽暗之所。無地獄、餓鬼、眾生、禽虫，以至蜎飛蠕動之類；無阿須倫及諸龍、鬼神。亦無雨露，惟有自然流泉；亦無寒暑，氣象常春清快明麗，不可具言。有萬種自然之物，如百味飲食，意有所欲悉現在前；意若不用自然化去，隨其所念無不得之。此娑婆世界，有他化自在天，其中天人一切所須自然化現；以比於此佛剎中自然之物，猶萬億倍不可以及。」

講堂宅宇分第十六

[0331c26] 佛言：「阿彌陀佛講堂、精舍，皆自然七寶相間而成。復有七寶以為樓觀、欄楯；復以七寶為之纓絡懸飾其側；復以白珠、明月珠、摩尼珠，為之交絡遍覆其上，殊特妙好清淨光輝不可勝言。其餘菩薩、聲聞所居宮宇，亦復如是。彼諸天及世人，衣服、飲食、華香、纓絡、傘蓋、幢旛、微妙音樂，隨意而現。所居宮宇、樓閣，稱其形色、高下、大小，或以一寶、二寶乃至無量眾寶，悉化現而成。然宮宇有隨意高大浮於空中若雲氣者；有不能隨意高大，止在地上如世間者。其故非他，能隨意者，乃前世求道時慈心精進，益作諸善德厚所致。不能隨意者，乃前世求道時不慈心精進，作善微尠德薄所致。若衣服、飲食則皆平等，惟宮宇不同。所以別進有勤墮，德有大小，示眾見之。此講堂宮宇，初無作者，亦無所從來，以此佛願大德重，自然化生。」

寶池大小分第十七

[0332a15] 佛言：「阿彌陀佛剎中講堂、宮宇，勝於此世界中第六天上天帝所居，百千萬倍終不可及。其內、外復有自然流泉及諸池沼，與自然七寶俱生。有純一寶池者，其底沙亦以一寶；若黃金池者底白銀沙，水晶池者底瑠璃沙，珊瑚池者底琥珀沙。有二寶為一池者，其底沙亦以二寶；若黃金、白銀池者，底沙則以水晶、瑠璃；若水晶、瑠璃池者，底沙則以珊瑚、琥珀；若珊瑚、琥珀池者，底沙則以硨磲、瑪瑙。若三寶、四寶以至七寶，共為一池，則底沙亦如是。此諸寶池有方四十里者，有方五十里者，有方六十里者，如是展轉漸大，以至於方二萬四百八十里若大海。然是諸池者，皆菩薩、聲聞諸上善人生長之所，有時浴於其間。若彼佛池其方倍此，皆七寶相間而成，白珠、明月珠、摩尼珠為之底沙。是諸池者，皆八功德水湛然盈滿，清淨香潔味如甘露。其間復有百種異華，枝皆千葉，光色既異，香氣亦異芬芳，馥郁不可勝言。」

蓮華化生分第十八

[0332b06] 佛言：「十方無央數世界諸天人民，以至蜎飛蠕動之類，往生阿彌陀佛剎者，皆於七寶池蓮華中化生，自然長大亦無乳養之者，皆食自然之食。其容貌、形色端正淨好，固非世人可比，亦非天人可比；皆受自然清虛之身、無極之壽。」

[句-口+止]者比類分第十九

[0332b13] 佛言：「譬如[句-口+止]者在帝王之側，相容儀寧可類否？」

[0332b14] 阿難答言：「[句-口+止]者在帝王之側，羸陋醜惡無以為喻，百千萬倍不可以及。所以然者，皆坐前世不植德本，積財不施，富有益慳，但欲唐得，貪求無厭。不信修善得福，益作諸惡，如是壽終墮於惡趣，受諸長苦；得出為人，下賤醜弊，示眾見之。所以帝王人中尊貴，皆由宿世積德所致，慈惠溫良，博施兼濟，損已利物，無所違爭，是以壽終應生天上享其福樂；餘慶猶存遂生王家，自然尊貴，儀容端正，眾所敬事；美衣珍饍隨心服御，自非宿福何以能然。」

[0332b24] 佛言：「汝言是矣！若言形相威光，帝王雖人中尊貴，比轉輪聖王猶如鄙陋，若彼[句-口+止]者在帝王之側。轉輪聖王天下第一，比忉利天王，又百千萬倍不可以及。忉利天王比第六天王，又百千萬倍不可以及。第六天王，比阿彌陀佛剎中諸菩薩、聲聞、諸上善人，又百千萬倍不可以及。」

澡雪形體分第二十

[0332c03] 佛言：「阿彌陀佛剎中，諸菩薩、聲聞、諸上善人，若入七寶池中澡雪形體；意欲令水沒足水即沒足，欲令至膝水即至膝，欲令至腰至腋，以至于頸，水亦如是。欲淋灌其身悉如其意，欲令其水如初，即亦如初。調和冷暖無不順適，開神悅體滌蕩情慮，清明澄潔瑩若無形。既出浴已，各坐於一蓮華之上，自然微風徐動，吹諸寶樹，或作音樂，或作法音；吹諸寶華皆成異香，散諸菩薩、聲聞、大眾之上。華墮地者積厚四寸，極目明麗芳香無比，及至小萎，自然亂風吹去。諸菩薩、聲聞、大眾，有欲聞法音者，有欲聞音樂者，有欲聞華香者，有皆不欲聞者；其欲聞者輒獨聞之，不欲聞者寂無所聞，各適其意無所違忤，其為快樂常得自然。」

澡畢進業分第二十一

[0332c19] 佛言：「饒皆浴已各往修進，有在地講經者，有在地誦經者，有在地自說經者，有在地口授經者，有在地聽經者，有在地念經者，有在地思道者，有在地坐禪一心者，有在地經行者；仍有在虛空中講經者，在虛空中誦經者，在虛空中自說經者，在虛空中口授經者，在虛空中聽經者，在虛空中念經者，在虛空中思道者，在虛空中坐禪一心者，在虛空中經行者。其間有未得須陀洹者，因是得須陀洹；未得斯陀含者，因是得斯陀含；未得阿那含者，得阿那含；未得阿羅漢者，得阿羅漢；有未得不退轉地菩薩者，乃得不退轉地菩薩。各隨其質而有所得，莫不欣然適意而悅。」

佛說大阿彌陀經卷上

【經文資訊】大正藏第 12 冊 No. 0364 佛說大阿彌陀經
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供，北美某大德提供，CBETA 自行掃瞄辨識，范振業大德提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2016 CBETA