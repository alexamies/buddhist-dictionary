雜阿含經卷第十五

宋天竺三藏求那跋陀羅譯

（三六五）

[0101a06] 如是我聞：

[0101a06] 一時，佛住舍衛國祇樹給孤獨園。

[0101a07] 爾時，世尊告諸比丘：「謂見法般涅槃。云何如來說見法般涅槃？」

[0101a08] 諸比丘白佛：「世尊是法根、法眼、法依。善哉！世尊！唯願為說見法般涅槃，諸比丘聞已，當受奉行。云何比丘得見法般涅槃？」

[0101a11] 佛告比丘：「諦聽，善思，當為汝說。若有比丘於老、病、死，厭、離欲、滅盡，不起諸漏，心善解脫，是名比丘得見法般涅槃。」

[0101a14] 佛說此經已，諸比丘聞佛所說，歡喜奉行。

（三六六）

[0101a16] 如是我聞：

[0101a16] 一時，佛住舍衛國祇樹給孤獨園。

[0101a17] 爾時，世尊告諸比丘：「毘婆尸佛未成正覺時，獨一靜處，專精禪思，作如是念：『一切世間皆入生死，自生自熟，自滅自沒，而彼眾生於老死之上出世間道不如實知。』即自觀察：『何緣有此老死？』如是正思惟觀察，得如實無間等起知：『有生故有此老死，緣生故有老死。』復正思惟：『何緣故有此生？』尋復正思惟，無間等起知：『緣有故有生。』尋復正思惟：『何緣故有有？』尋復正思惟，如實無間等起知：『有取故有有。』尋復正思惟：『何緣故有取？』尋復正思惟，如實無間等起觀察：『取法味著顧念，緣觸愛所增長。』當知緣愛取，緣取有，緣有生，緣生老、病、死、憂、悲、惱、苦，如是純大苦聚集。譬如緣油炷而然燈，彼時時增油治炷，彼燈常明，熾然不息……」如前來歎譬、城譬廣說。

[0101b03] 佛說是經已，諸比丘聞佛所說，歡喜奉行。

[0101b05] 如毘婆尸佛，如是尸棄佛、毘濕波浮佛、迦羅迦孫提佛、迦那迦牟尼佛、迦葉佛，皆如是說。

（三六七）

[0101b08] 如是我聞：

[0101b08] 一時，佛住舍衛國祇樹給孤獨園。

[0101b09] 爾時，世尊告諸比丘：「當勤方便修習禪思，內寂其心。所以者何？比丘禪思，內寂其心，精勤方便者。如是如實顯現。云何如實顯現？老死如實顯現，老死集、老死滅、老死滅道跡如實顯現；生、有、取、愛、受、觸、六入處、名色、識、行如實顯現，行集、行滅、行滅道跡如實顯現。此諸法無常、有為、有漏如實顯現。」

[0101b15] 佛說此經已，諸比丘聞佛所說，歡喜奉行。

（三六八）

[0101b17] 如是我聞：

[0101b17] 一時，佛住舍衛國祇樹給孤獨園。

[0101b18] 爾時，世尊告諸比丘：「當修無量三摩提，專精繫念，修無量三摩提，專精繫念已。如是如實顯現。云何如實顯現？謂老死如實顯現，乃至行如實顯現，此諸法無常、有為、有漏。如是如實顯現。」

[0101b22] 佛說此經已，諸比丘聞佛所說，歡喜奉行。

（三六九）

[0101b24] 如是我聞：

[0101b24] 一時，佛住舍衛國祇樹給孤獨園。

[0101b25] 爾時，世尊告諸比丘：「昔者毘婆尸佛未成正覺時，住菩提所，不久成佛，詣菩提樹下，敷草為座，結跏趺坐，端坐正念，一坐七日，於十二緣起逆順觀察，所謂此有故彼有，此起故彼起，緣無明行，乃至緣生有老死，及純大苦聚集，純大苦聚滅。

[0101b30] 「彼毘婆尸佛正坐七日已，從三昧覺，說此偈言：

「『如此諸法生，　　梵志勤思禪，
　　永離諸疑惑，　　知因緣生法。
　　若知因生苦，　　知諸受滅盡，
　　知因緣法盡，　　則知有漏盡。
　　如此諸法生，　　梵志勤思禪，
　　永離諸疑惑，　　知有因生苦。
　　如此諸法生，　　梵志勤思禪，
　　永離諸疑惑，　　知諸受滅盡。
　　如此諸法生，　　梵志勤思禪，
　　永離諸疑惑，　　知因緣法盡。
　　如此諸法生，　　梵志勤思禪，
　　永離諸疑惑，　　知盡諸有漏。
　　如此諸法生，　　梵志勤思禪，
　　普照諸世間，　　如日住虛空。
　　破壞諸魔軍，　　覺諸結解脫。』」

[0101c17] 佛說此經已，諸比丘聞佛所說，歡喜奉行。

[0101c18] 如毘婆尸佛，如是尸棄佛、毘濕波浮佛、迦羅迦孫提佛、迦那迦牟尼佛、迦葉佛，亦如是說。

（三七〇）

[0101c21] 如是我聞：

[0101c21] 一時，佛住欝毘羅尼連禪河側大菩提所，不久當成正覺，往詣菩提樹下，敷草為座，結跏趺坐，正身正念……如前廣說。

（三七一）

[0101c25] 如是我聞：

[0101c25] 一時，佛住舍衛國祇樹給孤獨園。

[0101c26] 爾時，世尊告諸比丘：「有四食資益眾生，令得住世攝受長養。何等為四？謂一、麤摶食，二、細觸食，三、意思食，四、識食。

[0101c28] 「此四食何因、何集、何生、何觸？謂此諸食愛因、愛集、愛生、愛觸。此愛何因、何集、何生、何觸？謂愛受因、受集、受生、受觸。此受何因、何集、何生、何觸？謂受觸因、觸集、觸生、觸觸，此觸何因、何集、何生、何觸？謂觸六入處因、六入處集、六入處生、六入處觸。六入處集是觸集，觸集是受集，受集是愛集，愛集是食集，食集故未來世生、老、病、死、憂、悲、惱、苦集，如是純大苦聚集。

[0102a07] 「如是六入處滅則觸滅，觸滅則受滅，受滅則愛滅，愛滅則食滅，食滅故於未來世生、老、病、死、憂、悲、惱、苦滅，如是純大苦聚滅。」

[0102a10] 佛說此經已，諸比丘聞佛所說，歡喜奉行。

（三七二）

[0102a12] 如是我聞：

[0102a12] 一時，佛住舍衛國祇樹給孤獨園。

[0102a13] 爾時，世尊告諸比丘：「有四食資益眾生，令得住世攝受長養。何等為四？一、麤摶食，二、細觸食，三、意思食，四、識食。」

[0102a15] 時，有比丘名曰頗求那，住佛後扇佛，白佛言：「世尊！誰食此識？」

[0102a17] 佛告頗求那：「我不言有食識者，我若言有食識者，汝應作是問，我說識是食。汝應問言：『何因緣故有識食？』我則答言：『能招未來有，令相續生，有有故有六入處，六入處緣觸。』」

[0102a21] 頗求那復問：「為誰觸？」

[0102a22] 佛告頗求那：「我不言有觸者，我若言有觸者，汝應作是問：『為誰觸？』汝應如是問：『何因緣故生觸？』我應如是答：『六入處緣觸，觸緣受。』」

[0102a25] 復問：「為誰受？」

[0102a25] 佛告頗求那：「我不說有受者，我若言有受者，汝應問：『為誰受？』汝應問言：『何因緣故有受？』我應如是答：『觸緣故有受，受緣愛。』」

[0102a28] 復問：「世尊！為誰愛？」

[0102a29] 佛告頗求那：「我不說有愛者，我若說言有愛者，汝應作是問：『為誰愛？』汝應問言：『何緣故有愛？』我應如是答：『緣受故有愛，愛緣取。』」

[0102b03] 復問：「世尊！為誰取？」

[0102b03] 佛告頗求那：「我不說言有取者，我若說言有取者，汝應問言：『為誰取？』汝應問言：『何緣故有取？』我應答言：『愛緣故有取，取緣有。』」

[0102b06] 復問：「世尊！為誰有？」

[0102b07] 佛告頗求那：「我不說有有者，我若說有有者，汝應問言：『為誰有？』汝今應問：『何緣故有有？』我應答言：『緣取故有有，能招當來有觸生是名有，有六入處，六入處緣觸，觸緣受，受緣愛，愛緣取，取緣有，有緣生，生緣老、病、死、憂、悲、惱、苦。如是純大苦聚集，謂六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老、病、死、憂、悲、惱、苦滅，如是純大苦聚集滅。』」

[0102b16] 佛說此經已，諸比丘聞佛所說，歡喜奉行。

（三七三）

[0102b18] 如是我聞：

[0102b18] 一時，佛住舍衛國祇樹給孤獨園。

[0102b19] 爾時，世尊告諸比丘：「有四食資益眾生，令得住世攝受長養。云何為四？謂一、麤摶食，二、細觸食，三、意思食，四、識食。

[0102b21] 「云何比丘觀察摶食？譬如有夫婦二人，唯有一子，愛念將養，欲度曠野嶮道難處，糧食乏盡，飢餓困極，計無濟理，作是議言：『正有一子，極所愛念，若食其肉，可得度難，莫令在此三人俱死。』作是計已，即殺其子，含悲垂淚，強食其肉，得度曠野。云何？比丘！彼人夫婦共食子肉，寧取其味，貪嗜美樂與不？」

[0102b29] 答曰：「不也，世尊！」

[0102b29] 復問：「比丘！彼強食其肉，為度曠野嶮道與不？」

[0102c01] 答言：「如是，世尊！」

[0102c02] 佛告比丘：「凡食摶食，當如是觀。如是觀者，摶食斷知，摶食斷知已，於五欲功德貪愛則斷，五欲功德貪愛斷者，我不見彼多聞聖弟子於五欲功德上有一結使而不斷者，有一結繫故，則還生此世。

[0102c06] 「云何比丘觀察觸食？譬如有牛，生剝其皮，在在處處，諸蟲唼食，沙土坌塵，草木針刺，若依於地，地蟲所食，若依於水，水蟲所食，若依空中，飛蟲所食，臥起常有苦毒此身。如是，比丘！於彼觸食，當如是觀。如是觀者，觸食斷知，觸食斷知者，三受則斷，三受斷者，多聞聖弟子於上無所復作，所作已作故。

[0102c13] 「云何比丘觀察意思食？譬如聚落城邑邊有火起，無煙無炎，時有士夫聰明黠慧，背苦向樂，厭死樂生，作如是念：『彼有大火，無煙無炎，行來當避，莫令墮中，必死無疑。』作是思惟，常生思願，捨遠而去。觀意思食，亦復如是。如是觀者，意思食斷；意思食斷者，三愛則斷；三愛斷者，彼多聞聖弟子於上更無所作，所作已作故。

[0102c21] 「諸比丘！云何觀察識食？譬如國王，有防邏者，捉捕劫盜，縛送王所……」如前須深經廣說。「以彼因緣，受三百矛苦覺，晝夜苦痛，觀察識食，亦復如是。如是觀者，識食斷知，識食斷知者，名色斷知，名色斷知者，多聞聖弟子於上更無所作，所作已作故。」

[0102c26] 佛說此經已，諸比丘聞佛所說，歡喜奉行。

（三七四）

[0102c28] 如是我聞：

[0102c28] 一時，佛住舍衛國祇樹給孤獨園。

[0102c29] 爾時，世尊告諸比丘：「有四食資益眾生，令得住世攝受長養。何等為四？一者摶食，二者觸食，三意思食，四者識食。

[0103a02] 「若比丘於此四食有喜有貪，則識住增長，識住增長故，入於名色，入名色故，諸行增長，行增長故，當來有增長，當來有增長故，生、老、病、死、憂、悲、惱、苦集，如是純大苦聚集。

[0103a06] 「若於四食無貪無喜，無貪無喜故，識不住、不增長，識不住、不增長故，不入名色，不入名色故，行不增長，行不增長故，當來有不生不長，當來有不生長故，於未來世生、老、病、死、憂、悲、惱、苦不起。如是純大苦聚滅。」

[0103a11] 佛說此經已，諸比丘聞佛所說，歡喜奉行。

（三七五）

[0103a13] 如是我聞：

[0103a13] 一時，佛住舍衛國祇樹給孤獨園。

[0103a14] 爾時，世尊告諸比丘：「有四食資益眾生，令得住世攝受長養。何等為四？一者摶食，二者觸食，三意思食，四者識食。諸比丘！於此四食有貪有喜，則有憂悲、有塵垢，若於四食無貪無喜，則無憂悲，亦無塵垢。」

[0103a19] 佛說此經已，諸比丘聞佛所說，歡喜奉行。

（三七六）

[0103a21] 如是我聞：

[0103a21] 一時，佛住舍衛國祇樹給孤獨園。

[0103a22] 爾時，世尊告諸比丘：「有四食資益眾生，令得住世攝受長養。何等為四？一者摶食，二者觸食，三意思食，四者識食。

[0103a24] 「諸比丘！於此四食有貪有喜，識住增長，乃至純大苦聚集。譬如樓閣宮殿，北西長廣，東西牕牖，日出東方，光照西壁。如是，比丘！於此四食有貪有喜……」如前廣說，乃至「純大苦聚集。

[0103a29] 「若於四食無貪無喜……」如前廣說，乃至「純大苦聚滅。譬如，比丘！樓閣宮殿，北西長廣，東西牕牖，日出東方，應照何所？」

[0103b02] 比丘白佛言：「應照西壁。」

[0103b03] 佛告比丘：「若無西壁，應何所照？」

[0103b04] 比丘白佛言：「應照虛空，無所攀緣。」

[0103b04] 「如是，比丘！於此四食無貪無喜，識無所住，乃至如是純大苦聚滅。」佛說此經已，諸比丘聞佛所說，歡喜奉行。

（三七七）

[0103b08] 如是我聞：

[0103b08] 一時，佛住舍衛國祇樹給孤獨園。

[0103b09] 爾時，世尊告諸比丘：「有四食資益眾生，令得住世攝受長養。何等為四？一者摶食，二者觸食，三意思食，四者識食。諸比丘！於此四食有貪有喜，識住增長，乃至純大苦聚集。譬如。比丘！樓閣宮殿，北西長廣，東西牕牖，日出東方，應照何所？」

[0103b14] 比丘白佛言：「應照西壁。」

[0103b15] 佛告比丘：「如是，四食有貪有喜，識住增長，乃至如是大苦聚集。若於四食無貪無喜，亦無識住增長，乃至如是純大苦聚滅。譬如，比丘！畫師、畫師弟子集種種彩色，欲粧畫虛空，寧能畫不？」

[0103b19] 比丘白佛：「不能。世尊！所以者何？彼虛空者，非色、無對、不可見。」

[0103b21] 「如是，比丘！於此四食無貪無喜，亦無識住增長，乃至如是純大苦聚滅。」

[0103b22] 佛說此經已，諸比丘聞佛所說，歡喜奉行。

（三七八）

[0103b24] 如是我聞：

[0103b24] 一時，佛住舍衛國祇樹給孤獨園。

[0103b25] 爾時，世尊告諸比丘：「有四食資益眾生，令得住世攝受長養。何等為四？一者摶食，二者觸食，三意思食，四者識食。諸比丘！於此四食有貪有喜，識住增長，乃至純大苦聚集。譬如。比丘！畫師、若畫師弟子集種種彩，欲粧畫於色，作種種像。諸比丘！於意云何？彼畫師、畫師弟子寧能粧於色不？」

[0103c03] 比丘白佛：「如是，世尊！能粧畫色。」

[0103c03] 佛告比丘：「於此四食有貪有喜，識住增長，乃至如是純大苦聚集。諸比丘！若於四食無貪無喜，無有識住增長，乃至如是純大苦聚滅。比丘！譬如畫師、畫師弟子集種種彩，欲離於色有所粧畫，作種種像，寧能畫不？」

[0103c08] 比丘白佛：「不能。世尊！」

[0103c09] 「如是，比丘！若於四食無貪無喜，無有識住增長，乃至如是純大苦聚滅。」

[0103c11] 佛說此經已，諸比丘聞佛所說，歡喜奉行。

（三七九）

[0103c13] 如是我聞：

[0103c13] 一時，佛住波羅㮈鹿野苑中仙人住處。

[0103c14] 爾時，世尊告五比丘：「此苦聖諦，本所未曾聞法，當正思惟。時，生眼、智、明、覺，此苦集、此苦滅、此苦滅道跡聖諦，本所未曾聞法，當正思惟。時，生、眼、智、明、覺。

[0103c17] 「復次，苦聖諦智當復知，本所未聞法，當正思惟。時，生眼、智、明、覺，苦集聖諦已知當斷，本所未曾聞法，當正思惟。時，生眼、智、明、覺。

[0103c20] 「復次，苦集滅，此苦滅聖諦已知當知作證，本所未聞法，當正思惟。時，生眼、智、明、覺，復以此苦滅道跡聖諦已知當修，本所未曾聞法，當正思惟。時，生眼、智、明、覺。

[0103c24] 「復次，比丘！此苦聖諦已知，知已出，所未聞法，當正思惟。時，生眼、智、明、覺；復次，此苦集聖諦已知，已斷出，所未聞法，當正思惟。時，生眼、智、明、覺。

[0103c27] 「復次，苦滅聖諦已知、已作證出，所未聞法，當正思惟。時，生眼、智、明、覺；復次，苦滅道跡聖諦已知、已修出，所未曾聞法，當正思惟。時，生眼、智、明、覺。

[0104a02] 「諸比丘！我於此四聖諦三轉十二行不生眼、智、明、覺者，我終不得於諸天、魔、梵、沙門、婆羅門聞法眾中，為解脫、為出、為離，亦不自證得阿耨多羅三藐三菩提。我已於四聖諦三轉十二行生眼、智、明、覺，故於諸天、魔、梵、沙門、婆羅門聞法眾中，得出、得脫，自證得成阿耨多羅三藐三菩提。」

[0104a08] 爾時，世尊說是法時，尊者憍陳如及八萬諸天遠塵離垢，得法眼淨。

[0104a10] 爾時，世尊告尊者憍陳如：「知法未？」

[0104a11] 憍陳如白佛：「已知。世尊！」

[0104a11] 復告尊者憍陳如：「知法未？」

[0104a12] 拘隣白佛：「已知。善逝！」

[0104a12] 尊者拘隣已知法故，是故名阿若拘隣。

[0104a13] 尊者阿若拘隣知法已，地神舉聲唱言：「諸仁者！世尊於波羅㮈國仙人住處鹿野苑中三轉十二行法輪，諸沙門、婆羅門、諸天、魔、梵所未曾轉，多所饒益，多所安樂，哀愍世間，以義饒益，利安天人，增益諸天眾，減損阿修羅眾。」

[0104a19] 地神唱已，聞虛空神天、四天王天、三十三天、炎魔天、兜率陀天、化樂天、他化自在天展轉傳唱，須臾之間，聞于梵天身。梵天乘聲唱言：「諸仁者，世尊於波羅㮈國仙人住處鹿野苑中三轉十二行法輪，諸沙門、婆羅門、諸天、魔、梵，及世間聞法未所曾轉，多所饒益，多所安樂，以義饒益諸天世人，增益諸天眾，減損阿修羅眾。」世尊於波羅㮈國仙人住處鹿野苑中轉法輪，是故此經名轉法輪經。

[0104a28] 佛說此經已，諸比丘聞佛所說，歡喜奉行。

（三八〇）

[0104b01] 如是我聞：

[0104b01] 一時，佛住波羅㮈仙人住處鹿野苑中。

[0104b02] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。」

[0104b04] 佛說此經已，諸比丘聞佛所說，歡喜奉行。

（三八一）

[0104b06] 如是我聞：

[0104b06] 一時，佛住波羅㮈仙人住處鹿野苑中。

[0104b07] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。若比丘於此四聖諦未無間等者，當修無間等，起增上欲，方便堪能，正念正知，應當覺。」

[0104b11] 佛說此經已，諸比丘聞佛所說，歡喜奉行。

（三八二）

[0104b13] 如是我聞：

[0104b13] 一時，佛住波羅㮈仙人住處鹿野苑中。

[0104b14] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。若比丘於苦聖諦當知、當解，於集聖諦當知、當斷，於苦滅聖諦當知、當證，於苦滅道跡聖諦當知、當修。」

[0104b18] 佛說此經已，諸比丘聞佛所說，歡喜奉行。

（三八三）

[0104b20] 如是我聞：

[0104b20] 一時，佛住波羅㮈仙人住處鹿野苑中。

[0104b21] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。如是比丘則斷愛欲，轉去諸結，於慢、無明等究竟苦邊。」

[0104b27] 佛說此經已，諸比丘聞佛所說，歡喜奉行。

（三八四）

[0104b29] 如是我聞：

[0104b29] 一時，佛住波羅㮈仙人住處鹿野苑中。

[0104c01] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。如是比丘名阿羅漢，諸漏已盡，所作已作，離諸重擔，逮得己利，盡諸有結，正智善解脫。」

[0104c08] 佛說此經已，諸比丘聞佛所說，歡喜奉行。

（三八五）

[0104c09] 如是我聞：

[0104c09] 一時，佛住波羅㮈國仙人住處鹿野苑中。

[0104c10] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。如是比丘邊際、究竟邊際、離垢邊際，梵行已終，純一清白，名為上士。」

[0104c16] 佛說此經已，諸比丘聞佛所說，歡喜奉行。

（三八六）

[0104c18] 如是我聞：

[0104c18] 一時，佛住波羅㮈國仙人住處鹿野苑中。

[0104c19] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。如是比丘無有關鍵，平治城壍，度諸嶮難，解脫結縛，名為賢聖，建立聖幢。」

[0104c25] 佛說此經已，諸比丘聞佛所說，歡喜奉行。

（三八七）

[0104c27] 如是我聞：

[0104c27] 一時，佛住波羅㮈仙人住處鹿野苑中。

[0104c28] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修。如是比丘無有關鍵，平治城塹，度諸峻難，名為賢聖，建立聖幢。諸比丘！云何無有關鍵？謂五下分結已斷、已知，是名離關鍵。云何平治城塹，無明謂之深塹，彼得斷知，是名平治城塹。云何度諸嶮難？謂無際生死，究竟苦邊，是名度諸嶮難。云何解脫結縛？謂愛已斷、已知。云何建立聖幢？謂我慢已斷、已知，是名建立聖幢。」

[0105a11] 佛說此經已，諸比丘聞佛所說，歡喜奉行。

（三八八）

[0105a13] 如是我聞：

[0105a13] 一時，佛住波羅㮈國仙人住處鹿野苑中。

[0105a14] 爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修，是名比丘斷五支，成六分，守護於一，依猗於四，捨除諸諦，離四衢，證諸覺想，自身所作，心善解脫，慧善解脫，純一清白，名為上士。」

[0105a22] 佛說此經已，諸比丘聞佛所說，歡喜奉行。

（三八九）

[0105a24] 如是我聞：

[0105a24] 一時，佛住波羅㮈國仙人住處鹿野苑中。

[0105a25] 爾時，世尊告諸比丘：「有四法成就，名曰大醫王者，所應王之具、王之分。何等為四？一者善知病，二者善知病源，三者善知病對治，四者善知治病已，當來更不動發。云何名良醫善知病？謂良醫善知如是如是種種病，是名良醫善知病。云何良醫善知病源？謂良醫善知此病因風起、癖陰起、涎唾起、眾冷起、因現事起、時節起，是名良醫善知病源。云何良醫善知病對治？謂良醫善知種種病，應塗藥、應吐、應下、應灌鼻、應熏、應取汗。如是比種種對治，是名良醫善知對治。云何良醫善知治病已，於未來世永不動發？謂良醫善治種種病，令究竟除，於未來世永不復起，是名良醫善知治病，更不動發。

[0105b10] 「如來、應、等正覺為大醫王，成就四德，療眾生病，亦復如是。云何為四？謂如來知此是苦聖諦如實知、此是苦集聖諦如實知、此是苦滅聖諦如實知、此是苦滅道跡聖諦如實知。諸比丘！彼世間良醫於生根本對治不如實知，老、病、死、憂、悲、惱、苦根本對治不如實知，如來、應、等正覺為大醫王，於生根本知對治如實知，於老、病、死、憂、悲、惱、苦根本對治如實知，是故如來、應、等正覺名大醫王。」

[0105b19] 佛說此經已，諸比丘聞佛所說，歡喜奉行。

（三九〇）

[0105b21] 如是我聞：

[0105b21] 一時，佛住波羅㮈國仙人住處鹿野苑中。

[0105b22] 爾時，世尊告諸比丘：「若諸沙門、婆羅門於此苦聖諦不如實知，此苦集聖諦不如實知，此苦滅聖諦不如實知，此苦滅道跡聖諦不如實知，此非沙門之沙門，非婆羅門之婆羅門，彼亦不於沙門義、婆羅門義見法自知作證：『我生已盡，梵行已立，所作已作，自知不受後有。』

[0105b28] 「若沙門、婆羅門於此苦聖諦如實知，此苦集聖諦如實知，此苦滅聖諦如實知，此苦滅道跡聖諦如實知，當知是沙門、婆羅門，沙門之沙門、婆羅門之婆羅門，於沙門義、婆羅門義見法自知作證：『我生已盡，梵行已立，所作已作，自知不受後有。』是故，比丘！於四聖諦無間等當起增上欲，精勤堪能，方便修學。何等為四？謂苦聖諦、苦集聖諦、苦滅聖諦、苦滅道跡聖諦。」

[0105c07] 佛說此經已，諸比丘聞佛所說，歡喜奉行。

（三九一）

[0105c09] 如是我聞：

[0105c09] 一時，佛住波羅㮈國仙人住處鹿野苑中……廣說如上。差別者：「於四聖諦不如實知，當知是沙門、婆羅門，非沙門數、非婆羅門數；於四聖諦如實知者，是沙門數、是婆羅門數。」乃至……。

[0105c13] 佛說此經已，諸比丘聞佛所說，歡喜奉行。

（三九二）

[0105c15] 如是我聞：

[0105c15] 一時，佛住波羅㮈國仙人住處鹿野苑中。

[0105c16] 爾時，世尊告諸比丘：「若沙門、婆羅門於苦聖諦不如實知，苦集聖諦不如實知，苦滅聖諦不如實知，苦滅道跡聖諦不如實知，當知是沙門、婆羅門不得脫苦。若沙門、婆羅門於苦聖諦如實知，於苦集聖諦如實知，於苦滅聖諦如實知，於苦滅道跡聖諦如實知，當知是沙門、婆羅門解脫於苦。」

[0105c23] 佛說此經已，諸比丘聞佛所說，歡喜奉行。

[0105c25] 「如於苦不解脫、解脫。如是捨惡趣不解脫、解脫，堪能捨戒退減，不捨戒退減，能自說得過人法自證，不能自說得過人法作證，能於此外求良福田，不能於此外求良福田。

[0106a01] 「能於此外求大師，不能於此外求大師，不能越苦，堪能越苦，不堪能脫苦，堪能脫苦。」

[0106a04] 如是上諸經重說悉繼以偈：

「若不知苦者，　　及彼眾苦因，
　一切諸苦法，　　寂滅永無餘。
　若不知道跡，　　能思一切苦，
　心解脫於苦，　　慧解脫亦然。
　不能越眾苦，　　令苦究竟脫，
　若如實知苦，　　亦知眾苦因。
　及一切諸苦，　　永滅盡無餘，
　若復如實知，　　息苦之道跡。
　意解脫具足，　　慧解脫亦然，
　堪能越眾苦，　　究竟得解脫。」

[0106a15] 佛說此經已，諸比丘聞佛所說，歡喜奉行。

（三九三）

[0106a16] 如是我聞：

[0106a16] 一時，佛住波羅㮈國仙人住處鹿野苑中。

[0106a17] 爾時，世尊告諸比丘：「若善男子正信非家，出家學道，彼一切所應當知四聖諦法。何等為四？謂知苦聖諦、知苦集聖諦、知苦滅聖諦、知苦滅道跡聖諦。是故，比丘！於四聖諦未無間等者，當勤方便，修無間等，如此章句，一切四聖諦經，應當具說。」

[0106a23] 佛說此經已，諸比丘聞佛所說，歡喜奉行。

[0106a25] 「如是知、如是見、如是無間等，悉應當說。又三結盡，得須陀洹，一切當知四聖諦。何等為四？謂知苦聖諦、知苦集聖諦、知苦滅聖諦、知苦滅道跡聖諦。如是當知、如是當見無間等。」

[0106a29] 佛說此經已，諸比丘聞佛所說，歡喜奉行。

[0106b02] 「若三結盡，貪、恚、癡薄，得斯陀含，彼一切皆於四聖諦如實知故。何等為四？謂知苦聖諦、知苦集聖諦、知苦滅聖諦、知苦滅道跡聖諦。如是當知、如是當見、如是無間等，亦如是說。

[0106b06] 「五下分結盡，生般涅槃阿那含，不還此世，彼一切知四聖諦。何等為四？知苦聖諦、知苦集聖諦、知苦滅聖諦、知苦滅道跡聖諦。如是知、如是見、如是無間等，亦如是說。

[0106b10] 「若一切漏盡，無漏心解脫、慧解脫，見法自知作證：『我生已盡，梵行已立，所作已作，自知不受後有。』彼一切悉知四聖諦。何等為四？謂知苦聖諦、知苦集聖諦、知苦滅聖諦、知苦滅道跡聖諦。如是知、如是見、如是無間等，亦如是說。

[0106b15] 「若得辟支佛道證，彼一切知四聖諦故。何等為四？謂知苦聖諦、知苦集聖諦、知苦滅聖諦、知苦滅道跡聖諦。如是知、如是見、如是無間等，亦如是說。

[0106b18] 「若得無上等正覺，彼一切知四聖諦故。何等為四？謂知苦聖諦、知苦集聖諦、知苦滅聖諦、知苦滅道跡聖諦。如是知、如是見、如是無間等，亦如是說。」

[0106b22] 佛說此經已，諸比丘聞佛所說，歡喜奉行。

（三九四）

[0106b24] 如是我聞：

[0106b24] 一時，佛住波羅㮈國仙人住處鹿野苑中。

[0106b25] 爾時，世尊告諸比丘：「譬如日出，明相先起。如是正盡苦亦有前相起？謂知四聖諦。何等為四？知苦聖諦、知苦集聖諦、知苦滅聖諦、知苦滅道跡聖諦。」

[0106b28] 佛說此經已，諸比丘聞佛所說，歡喜奉行。

[0106c01] 如是知。如是見。如是無間等，亦如是說。

（三九五）

[0106c02] 如是我聞：

[0106c02] 一時，佛住波羅㮈國仙人住處鹿野苑中。

[0106c03] 爾時，世尊告諸比丘：「若日月不出世間者，一切眾星亦不出於世間，晝夜、半月、一月、時節、歲數、尅數、須臾，皆悉不現，世間常冥，無有明照，唯有長夜，純大闇苦現於世間。若如來、應供、等正覺不出世間時，不說苦聖諦、苦集聖諦、苦滅聖諦、苦滅道跡聖諦現於世間，世間盲冥，無有明照。如是長夜，純大闇冥現於世間。

[0106c11] 「若日月出於世間，眾星亦現，晝夜、半月、一月、時節、歲數、尅數、須臾，悉現世間，長夜明照，出於世間。如是，如來、應、等正覺出於世間，說苦聖諦現於世間，苦集聖諦、苦滅聖諦、苦滅道跡聖諦現於世間，不復闇冥，長夜照明，純一智慧現於世間。」

[0106c16] 佛說此經已，諸比丘聞佛所說，歡喜奉行。

（三九六）

[0106c18] 如是我聞：

[0106c18] 一時，佛住波羅㮈國仙人住處鹿野苑中。

[0106c19] 爾時，世尊告諸比丘：「譬如日出，周行空中，壞諸闇冥，光明顯照。如是，聖弟子所有集法，一切滅已，離諸塵垢，得法眼生，與無間等，俱三結斷。所謂身見、戒取、疑，此三結盡，名須陀洹，不墮惡趣法，必定正覺，趣七有天人往生，作苦邊。彼聖弟子中間雖起憂苦，聽彼聖弟子離欲、惡不善法，有覺有觀，離生喜樂，初禪具足住。不見彼聖弟子有一法不斷，能令還生此世者，此則聖弟子得法眼之大義。是故，比丘於此四聖諦未無間等者，當勤方便，起增上欲，精進修學。」

[0107a01] 佛說是經已，諸比丘聞佛所說，歡喜奉行。

（三九七）

[0107a03] 如是我聞：

[0107a03] 一時，佛住波羅㮈國仙人住處鹿野苑中。

[0107a04] 爾時，世尊告諸比丘：「當作是說，我於苦聖諦未無間等，苦集聖諦、苦滅聖諦未無間等。而言我當得苦滅道跡聖諦無間等者，此說不應。所以者何？無是處故。

[0107a08] 「若苦聖諦、苦集聖諦、苦滅聖諦未無間等，而欲苦滅道跡聖諦無間等者，無有是處。譬如有人言我欲取佉提羅葉，合集作器，盛水持行者，無有是處。所以者何？無是處故。如是言我於苦聖諦、苦集聖諦、苦滅聖諦未無間等，而欲得苦滅道跡聖諦無間等者，無有是處。

[0107a14] 「若復有言我當於苦聖諦、苦集聖諦、苦滅聖諦無間等已得，復得苦滅道跡聖諦者，斯則善說。所以者何？有是處故。

[0107a17] 「若苦聖諦、苦集聖諦、苦滅聖諦無間等已，而欲苦滅道跡聖諦無間等者，斯有是處。譬如有言我以純曇摩葉、摩樓迦葉，合集盛水持行者，此則善說。所以者何？有是處故。如是若言我於苦聖諦、苦集聖諦、苦滅聖諦無間等已，而欲苦滅道跡聖諦無間等者，斯則善說。所以者何？有是處故，若於苦聖諦、苦集聖諦、苦滅聖諦無間等已，而欲苦滅道跡聖諦無間等者，斯有是處故。」

[0107a26] 佛說是經已，諸比丘聞佛所說，歡喜奉行。

（三九八）

[0107a28] 如是我聞：

[0107a28] 一時，佛住波羅㮈國仙人住處鹿野苑中。

[0107a29] 爾時，世尊告諸比丘：「如小綿丸、小劫貝華丸，置四衢道頭，四方風吹，則隨風去向於一方。如是，若沙門、婆羅門於苦聖諦不如實知，於苦集聖諦、於苦滅聖諦、苦滅道跡聖諦不如實知，當知彼沙門、婆羅門常觀他面，常隨他說，以不如實知故，聞彼所說，趣說而受，當知此人不宿修習智慧故。

[0107b07] 「譬如因陀羅柱，銅鐵作之，於深入地中，四方猛風不能令動。如是，沙門、婆羅門於苦聖諦如實知，苦集聖諦、苦滅聖諦、苦滅道跡聖諦如實知者，當知是沙門、婆羅門不視他面，不隨他語。是沙門、婆羅門智慧堅固，本隨習故，不隨他語。是故，比丘！於四聖諦當勤方便，起增上欲，精進修學。」

[0107b14] 佛說是經已，諸比丘聞佛所說，歡喜奉行。

（三九九）

[0107b16] 如是我聞：

[0107b16] 一時，佛住波羅㮈國仙人住處鹿野苑中。

[0107b17] 爾時，世尊告諸比丘：「譬如石柱，長十六肘，八肘入地，四方風吹，不能令動。如是，沙門、婆羅門於苦聖諦如實知，於苦集聖諦，苦滅聖諦，苦滅道跡聖諦如實知，斯等沙門、婆羅門至諸論處，無能屈。其心解脫、慧解脫者，能使餘沙門、婆羅門反生憂苦。如是如實知、如實見，皆是先世宿習故，使智慧不可傾動。是故，比丘！於四聖諦當勤方便，起增上欲，精進修學。」

[0107b25] 佛說是經已，諸比丘聞佛所說，歡喜奉行。

（四〇〇）

[0107b27] 如是我聞：

[0107b27] 一時，佛住波羅㮈國仙人住處鹿野苑中。

[0107b28] 爾時，世尊告諸比丘：「譬如有人火燒頭衣，當起增上欲，急救令滅。」

[0107c01] 佛告比丘：「莫作是說！當置頭衣，於四聖諦起增上欲，勤加方便，修無間等。何等四？謂苦聖諦、苦集聖諦、苦滅聖諦、苦滅道跡聖諦未無間等，當勤方便，修無間等。所以者何？比丘！長夜熾然，地獄、畜生、餓鬼。諸比丘！不見極苦，如苦聖諦、苦集聖諦、苦滅聖諦、苦滅道跡聖諦，未無間等者，是比丘當忍苦、樂、憂、悲，於四聖諦勤加精進，方便修習無間等，應當學。」

[0107c09] 佛說是經已，諸比丘聞佛所說，歡喜奉行。

（四〇一）

[0107c11] 如是我聞：

[0107c11] 一時，佛住波羅㮈國仙人住處鹿野苑中。

[0107c12] 爾時，世尊告諸比丘：「譬如士夫年壽百歲，有人語言：『士夫若欲聞法，當日日三時受苦，晨朝時受百槍苦，日中、晡時亦復如是。於一日中受三百槍苦。如是日日，至於百歲，然後聞法，得無間等，汝寧能不？』

[0107c17] 「時，彼士夫為聞法故，悉堪能受。所以者何？人生於世，長夜受苦，有時地獄，有時畜生，有時餓鬼，於三惡道空受眾苦，亦不聞法，是故我今為無間等故，不以終身受三百槍為大苦也。是故，比丘！於四聖諦未得無間等者，當勤方便，起增上欲，學無間等。」

[0107c23] 佛說此經已，諸比丘聞佛所說，歡喜奉行。

（四〇二）

[0107c25] 如是我聞：

[0107c25] 一時，佛住波羅㮈國仙人住處鹿野苑中。

[0107c26] 爾時，世尊告諸比丘：「於四聖諦平等正覺，名為如來、應、等正覺。何等為四？所謂苦聖諦、苦集聖諦、苦滅聖諦、苦滅道跡聖諦。於此四聖諦平等正覺，名為如來、應、等正覺。是故，諸比丘！於四聖諦未無間者，當勤方便，起增上欲，學無間等。」

[0108a02] 佛說此經已，諸比丘聞佛所說，歡喜奉行。

（四〇三）

[0108a04] 如是我聞：

[0108a04] 一時，佛在摩竭國人間遊行，於王舍城波羅利弗是中間竹林聚落，國王於中造福德舍。爾時，世尊與諸大眾於中宿止。

[0108a07] 爾時，世尊告諸比丘：「我與汝等於四聖諦無知、無見、無隨順覺、無隨順受者，應當長夜驅馳生死。何等為四？謂苦聖諦、苦集聖諦、苦滅聖諦、苦滅道跡聖諦。我與汝等於四聖諦無知、無見、無隨順覺、無隨順受者，應當長夜驅馳生死。以我及汝於此苦聖諦順知、順入，斷諸有流，盡諸生死，不受後有。於苦集聖諦、苦滅聖諦、苦滅道跡聖諦順知、順入，斷諸有流，盡諸生死，不受後有。是故，比丘！於四聖諦未無間等者，當勤方便，起增上欲，修無間等。」

[0108a17] 爾時，世尊即說偈言：

「我常與汝等，　　長夜涉生死，
　不見聖諦故，　　大苦日增長。
　若見四聖諦，　　斷有大流海，
　生死永已除，　　不復受後生。」

[0108a23] 佛說此經已，諸比丘聞佛所說，歡喜奉行。

（四〇四）

[0108a24] 如是我聞：

[0108a24] 一時，佛在摩竭國人間遊行，王舍城波羅利弗是中間竹林聚落，大王於中作福德舍。爾時，世尊與諸大眾於中止宿。

[0108a27] 爾時，世尊告諸比丘：「汝等當行，共至申恕林。」

[0108a28] 爾時，世尊與諸大眾到申恕林，坐樹下。

[0108a29] 爾時，世尊手把樹葉，告諸比丘：「此手中葉為多耶？大林樹葉為多？」

[0108b01] 比丘白佛：「世尊！手中樹葉甚少，彼大林中樹葉無量，百千億萬倍，乃至算數譬類不可為比。」

[0108b03] 「如是，諸比丘！我成等正覺，自所見法，為人定說者，如手中樹葉。所以者何？彼法義饒益、法饒益、梵行饒益、明、慧、正覺、向於涅槃。如大林樹葉，如我成等正覺，自知正法，所不說者，亦復如是。所以者何？彼法非義饒益，非法饒益，非梵行饒益、明、慧、正覺、正向涅槃故。是故，諸比丘！於四聖諦未無間等者，當勤方便，起增上欲，學無間等。」

[0108b11] 佛說此經已，諸比丘聞佛所說，歡喜奉行。

（四〇五）

[0108b13] 如是我聞：

[0108b13] 一時，佛住毘舍離獼猴池側重閣講堂。

[0108b14] 爾時，尊者阿難晨朝著衣持鉢，入毘舍離城乞食。時，有眾多離車童子晨朝從城內出，至精舍門，持弓箭，競射精舍門孔，箭箭皆入門孔。

[0108b17] 尊者阿難見已，以為奇特，彼諸離車童子能作如是難事。入城乞食，還舉衣鉢，洗足已，往詣佛所，稽首佛足，退住一面，白佛言：「世尊！我今晨朝著衣持鉢，入毘舍離城乞食，見有眾多離車童子從城內出，至精舍門，競射門孔，箭箭皆入。我作是念：『此甚奇特！諸離車童子能為難事。』」

[0108b24] 佛告阿難：「於意云何？離車童子競射門孔，箭箭皆入，此為難耶？破一毛為百分，而射一毛分，箭箭悉中，此為難耶？」

[0108b27] 阿難白佛：「破一毛百分，射一分之毛，箭箭悉中，此則為難。」

[0108b28] 佛告阿難：「未若於苦聖諦生如實知，此則甚難。如是，苦集聖諦、苦滅聖諦、苦滅道跡聖諦如實知見，此則甚難。」

[0108c02] 爾時，世尊而說偈言：

「一毛為百分，　　射一分甚難，
　觀一一苦陰，　　非我難亦然。」

[0108c05] 佛說此經已，諸比丘聞佛所說，歡喜奉行。

（四〇六）

[0108c06] 如是我聞：

[0108c06] 一時，佛住獼猴池側重閣講堂。

[0108c07] 爾時，世尊告諸比丘：「譬如大地悉成大海，有一盲龜壽無量劫，百年一出其頭，海中有浮木，止有一孔，漂流海浪，隨風東西。盲龜百年一出其頭，當得遇此孔不？」

[0108c10] 阿難白佛：「不能。世尊！所以者何？此盲龜若至海東，浮木隨風，或至海西，南、北四維圍遶亦爾，不必相得。」

[0108c13] 佛告阿難：「盲龜浮木，雖復差違，或復相得。愚癡凡夫漂流五趣，暫復人身，甚難於彼。所以者何？彼諸眾生不行其義、不行法、不行善、不行真實，展轉殺害，強者陵弱，造無量惡故。是故，比丘！於四聖諦當未無間等者，當勤方便，起增上欲，學無間等。」

[0108c19] 佛說此經已，諸比丘聞佛所說，歡喜奉行。

雜阿含經卷第十五

【經文資訊】大正藏第 02 冊 No. 0099 雜阿含經
【版本記錄】CBETA 電子佛典 2014.04，完成日期：2014/04/26
【編輯說明】本資料庫由中華電子佛典協會（CBETA）依大正藏所編輯
【原始資料】蕭鎮國大德提供／張文明大德二校，佛教經典系列提供／妙雲蘭若校對，北美某大德提供，法雨道場提供新式標點
【其他事項】本資料庫可自由免費流通，詳細內容請參閱【中華電子佛典協會資料庫版權宣告】

本網站係採用 Creative Commons 姓名標示-非商業性-相同方式分享 3.0 台灣 (中華民國) 授權條款授權.
Copyright ©1998-2015 CBETA