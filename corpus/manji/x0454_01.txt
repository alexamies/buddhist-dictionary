注金剛經序

金龍沙門　敬雄　撰

[0394c09] 曩昔慈覺大師之入于支那也。齎持晉肇公注金剛經而歸。祕諸名山。光明不照世也。殆九百年矣。頃祖芳禪人持來告曰。是乃祖請來之本。予偶得之。請師校而梓之。使見聞者。結般若種子焉。予受而讀。半乃掩卷歎曰。夫此經者。般若第九會。直示無住生心妙旨。故云為發最上乘者說。葢一切菩薩。未有不學般若。成無上菩提者。故彌勒．天親．無著．功德施四大菩薩。造之偈論。讚揚弘通。法流乎支那。羅什初譯。肇公乃注。從時厥後。奉為日課者亦多矣。且黃梅印心。曹溪悟道。靈瑞之著。注疏之多。宜莫此經若也。而其注之舊。肇公為先。注來於大東。亦此注為先。而發諸注既行之殿者。豈非時節因緣乎。天台大師曾講此經。專依肇公。猶如說觀經。專依淨影也。故今每有疑誤。輒依天台疏以校讎焉。嗟乎。斯注者。天台所欽用。慈覺所請來。文古義幽。深得佛意。且投好略機。實苦海津梁。迷塗司南也。梓而行之。則其利益復如何哉。故隨喜以校。亦願後之讀此注者。因指得月。悟無住生心妙旨。則與黃梅曹溪。同一鼻孔出氣。不必紛紛更從事於後世異說。而哆以為博也。

[0395a04] 寶曆十二壬午之夏

No. 454

金剛般若波羅蜜經注

姚秦三藏法師鳩摩羅什譯

姚秦　釋僧肇　注

[0395a14] 夫理歸中道。二諦為宗。何者。萬法之生。皆假因緣而有生滅流謝。浮偽不實。稱之為俗也。因緣諸法。皆無自性。自性既無。因緣都忘。本自不生。今則無滅。體極無改。目之為真。真俗為二。理審為諦。聖心正觀。鑒真照俗。此當中道法相之解。稱為般若。般若慧也。金剛者。堅利之譬也。堅則物莫能沮。利故無物不摧。以況斯慧。邪惡不能毀。堅之極也。本惑皆破。利之義也。波羅蜜者。到彼岸也。生死為此。涅槃為彼。大士乘無相慧。捨此生死。到彼涅槃矣。經由津通義也。言由理生。理經言顯。學者神悟。從理教而通矣。

[0395b01] 此經本體。空慧為主。略存始終。凡有三章。初訖尊重弟子。明境空也。意在語境。未言於慧。第二。正名辯慧。即明慧空。但語慧空。未及行人。第三。種問以下。明菩薩空也。三章之初。其文各現。前後相似。意不同矣。四時般若。此最為初。言約義豐。幽旨難見。敢以野陋。輒為注解。述其大略。非云曲盡詳析究密。請俟明識者矣。

[0395b08] 如是。

[0395b09] 佛臨泥洹時。侍者請曰。一切經首。皆致何等。佛勅阿難。應言如是。乃至時．眾也。如我所傳。如佛所說。稱如是也。

[0395b12] 我聞。

[0395b13] 若從佗傳聞。不必如是。我親承金口而聞。事非謬矣。

[0395b15] 一。

[0395b16] 謂是自聞當理。以不自不當理。傳之何為。言則當理。理亦如言。言理不差。故言一也。

[0395b18] 時。

[0395b19] 雖曰當理。容不得時。若不得時。何能悟人。明聖不虗說。言必會機。時哉之說也。

[0395b21] 佛在舍衛國。

[0395b22] 法王行運。應物而遊。一時降集。在舍衛大城。憍薩羅國之也。

[0395b24] 祗樹給孤獨園。

[0395c01] 須達市園。祗陀施樹。共立精舍。故言祗樹給孤獨園也。

[0395c02] ○市疏作布字。

[0395c03] 與大比丘眾千二百五十人俱。

[0395c04] 聖化無私。聽必有儔。俱聞如林。可信明矣。應有四眾。略而不載者耳。

[0395c05] ○私疏作祕。

[0395c06] 爾時。世尊食時。

[0395c07] 日營資膳。食熟之時。此時人家皆有。施心易生。

[0395c08] 著衣。

[0395c09] 著僧伽梨。福田衣也。佛觀良田[坑-几+品]乘齊整。因命侍者。出家之人。一切福田。凡製僧那。唯此為之。欲令顧惟道無空信施之也。

[0395c11] ○[坑-几+品]乘疏作區塍。

[0395c12] 持鉢。

[0395c13] 執應器也。

[0395c14] 入舍衛大城乞食。

[0395c15] 法身無待。何須何欲。且人天妙供日盈。現行分衛。福物宜之也。

[0395c16] ○現疏作自。福物宜作福物之宜。

[0395c17] 於其城中。次第乞已。還至本處。

[0395c18] 不越貧與富。不捨賤從貴。大慈平等。次第至也。

[0395c19] 飯食訖。收衣鉢。洗足已。敷座而坐。

[0395c20] 將陳般若。遵拭自敷。

[0395c21] 時。長老須菩提。在大眾中。即從座起。偏袒右肩。右膝著地。合掌恭敬。

[0395c23] 夫神鍾雖朗。非扣而不鳴。聖不孤應。影響唯仁。師尊道重。故尅敬盡恭也。

[0395c24] ○神鍾疏作鉅鐘。尅作克。

[0396a01] 而白佛言。希有。世尊。

[0396a02] 慈恩之重。豈可勝言。

[0396a03] 如來善護念諸菩薩。善付囑諸菩薩。

[0396a04] 護念．付囑。即希有事也。慈善將衛。令其行令。護念也。行立道成。委授弘通。付囑也。

[0396a06] 世尊。善男子．善女人。發阿耨多羅三藐三菩提心。

[0396a07] 菩提。一切智也。標意擬向。遠期正覺。故言發心之也。

[0396a08] ○意疏作心。

[0396a09] 應云何住。云何降伏其心。

[0396a10] 菩提妙果。非行不就。萬行雖曠。解有明昧。故有位降之異。始則抑心就理。漸習自調。謂之降伏。終能契解會宗。心不移去。謂之為住耳。

[0396a12] ○位疑住字。

[0396a13] 佛言。善哉。善哉。須菩提。如汝所說。如來善護念諸菩薩。善付囑諸菩薩。

[0396a15] 讚諸之儀。當理會機。盡善之甚。誠如所言。

[0396a15] ○諸疏作請。

[0396a17] 汝今諦聽。當為汝說。善男子．善女人。發阿耨多羅三藐三菩提心。應如是住。如是降伏其心。

[0396a19] 若聽不審。則漏言遺理。或令諦聽。言理弗虗也。

[0396a19] ○或疏作誡。

[0396a21] 唯然。世尊。願樂欲聞。

[0396a22] 慈戒許說。敬肅傾心。

[0396a22] ○戒疏作誡。

[0396a23] 佛告須菩提。諸菩薩摩訶薩應如是降伏其心。

[0396a24] 虗心履道。謂之菩薩。曠濟萬物。摩訶薩也。應如下所說。則是降伏之方也。問降在後而答在前。何耶。住深降淺。故問者標深於初。降淺易習。故答之於前。問答有指。非其謬也。

[0396b04] 所有一切眾生之類。若卵生．若胎生．若濕生．若化生。若有色．若無色。若有想．若無想。若非有想非無想。我皆令入無餘涅槃而滅度之。

[0396b07] 正答降伏之行也。萬法雖曠。略為二科。一眾生法。二五陰法。法不自起。因緣故生。但是因緣。自性皆無。斯則順理為解。乖宗成惑。惑故生死流轉。解則累滅無為。身心為苦。苦盡為樂。盡苦之道。其唯大解。解極惑盡。身心俱忘。寂然永樂。謂之滅度。非我弘化。群生豈濟。凡解不自生。要由漸習。假名法麤。抑心則易。故始就眾生空。以明降伏也。

[0396b13] ○皆無作皆空。惑故作惑即解。則作即。

[0396b15] 如是滅度無量無數無邊眾生。實無眾生得滅度者。

[0396b16] 解會中道。不有不無。無性故不有。假名則不無。非無假名。故恒度眾生。自性空故。實無滅者矣。

[0396b18] 何以故。須菩提。若有我相人相眾生相壽者相。即非菩薩。

[0396b20] 釋何故無滅者。若有我相。可言有滅。既無我人。其誰滅乎。但是假名。而橫計我。執我為非。忘我為是。是非既彰。得失明矣也。

[0396b23] 復次。須菩提。菩薩於法。應無所住行於布施。所謂不住色布施。不住聲香味觸法布施。

[0396c01] 次答住行。即明法空。謂法彌曠。略舉內則六度。外為六塵。內外諸法。斯皆因緣無性。因緣無性。則心無停處。故應無住也。捨心無恡。謂之布施。無相可存。何恡之有。施為六度之首。塵為法生之基。二法皆空。于何不盡。既得法空。解明行立。無復退失。故言住也。

[0396c06] ○基疏作機。

[0396c07] 須菩提。菩薩應如是布施。不住於相。

[0396c08] 結成住義也。施者．受者．財物皆不可得。不住相也。

[0396c09] 何以故。若菩薩不住相布施。其福德不可思量。

[0396c10] 釋何故布施應不住相耶。正以虗心而施。則福不可量。故知不住為是。住相為非。又理既無量。心不應限。稱理行施。故其福彌曠者乎。

[0396c13] 須菩提。於意云何。東方虗空可思量不。不也。世尊。須菩提。南西北方四維上下虗空可思量不。不也。世尊。須菩提。菩薩無住相布施。福德亦復如是不可思量。

[0396c16] 理極二空。降住已彰。理行既顯。時聽戢心。如說而行。其福為多。為多之況。齊乎太虗之矣。

[0396c18] 須菩提。菩薩但應如所教住。

[0396c19] 聖言無謬。理不可越。但當如佛所教而安心也。

[0396c20] 須菩提。於意云何。可以身相見如來不。

[0396c21] 菩薩發心。義兼三端。一化眾生。二修萬行。三向菩提。降伏已明化物之儀。辨住則示修行之軌。此章明趣菩提之方。如來身相。即菩提之體。若識法身。則菩提可登。若計實菩提。乖之遠矣。故問法身。明菩提空者乎。

[0397a01] ○之體疏作果體。計實菩提作計性實菩提二字無。故問作故舉。

[0397a03] 不也。世尊。不可以身相得見如來。

[0397a04] 須菩提深識法身。故言不可以實身相而見也。

[0397a04] ○實字疏無。

[0397a06] 何以故。如來所說身相。即非身相。

[0397a07] 即引佛語而釋也。法身者。萬善之極。體含萬善。妙集成身。緣構無性。故即非身。

[0397a09] 佛告須菩提。凡所有相。皆是虗妄。

[0397a10] 即述成須菩提之言也。又則虗妄。理非相也。又假名故虗。實計為妄乎。

[0397a12] 若見諸相非相。則見如來。

[0397a13] 行合解通。則為見佛。

[0397a14] 須菩提白佛言。世尊。頗有眾生。得聞如是言說章句。生實信不。

[0397a16] 理空無相。奇心無所。時聽昧然。未即於心。示同未悟。諮問云爾。訖法尚應捨。何況非法。以信驗理身。

[0397a18] ○奇疏作寄。

[0397a19] 佛言。須菩提。莫作是說。

[0397a20] 聖不空言。稟悟如流。方問有是何言也。

[0397a21] 如來滅後。後五百歲。有持戒修福者。此於章句。能生信心。以此為實。

[0397a23] 後五百歲。像法之中。人衰道喪。尚有信者。況今大聖感興。英慧雲集。從化如林。何謂無信乎。後世能信。要具戒德。今之未悟。無福愚闇。自為疑滯。非理不實之也。

[0397b03] 當知是人。不於一佛二佛三四五佛而種善根。已於無量千萬佛所。種諸善根。

[0397b05] 見佛聞法。積德已久。然後能信。明法之深妙也。

[0397b06] 聞是章句。乃至一念生淨信者。須菩提。如來悉知悉見。是諸眾生。得如是無量福德。

[0397b08] 即以如來知見。明理非虗。一念淨信。其福無量。推功測理。豈不信之乎。

[0397b10] 何以故。是諸眾生。無復我相人相眾生相壽者相。

[0397b11] 釋一念至促。而福德無量。何耶。政以無或我人。理解為弘。

[0397b13] 無法相。亦無非法相。

[0397b14] 無因緣法相。亦無無因緣之非法相。

[0397b15] 何以故。是諸眾生。若心取相。則為著我人眾生壽者。

[0397b16] 我人橫計。理故宜忘。諸法是理。何故復無耶。正以心緣四大。假名諸法。而計我人。見假名空。我人息矣。故應無也。

[0397b19] 若取法相。即著我人眾生壽者。

[0397b20] 若取色聲香等實法相者。亦起我人等見。故應無之耳。

[0397b22] 何以故。若取非法相。即著我人眾生壽者。

[0397b23] 釋何故復無非法耶。緣空故有有。由有故空。空若無有相雲起。起相計我。萬或慈生矣。

[0397b24] ○或慈應作惑茲。

[0397c02] 是故不應取法。不應取非法。

[0397c03] 并結無法相．無非法相也。空有兩忘。心無所取。解會平等。結盡道成。

[0397c05] 以是義故。如來常說。汝等比丘。知我說法。如筏喻者。法尚應捨。何況非法。

[0397c07] 即引昔說以證今理也。譬欲濟河。搆筏自運。既登彼岸。棄筏而去。將度生死。假乘萬行。既到涅槃。萬善俱捨。道法尚捨。而況非法之空也。

[0397c09] ○之空二字疏無。

[0397c11] 須菩提。於意云何。如來得阿耨多羅三藐三菩提耶。如來有所說法耶。

[0397c13] 竟尊重弟子。引眾聖同解。以證理之必然。

[0397c14] 須菩提言。如我解佛所說義。無有定法。名阿耨多羅三藐三菩提。亦無有定法。如來可說。

[0397c16] 如我於佛所說義中而作解。窮相盡。謂之菩提。無相故不有。假名則不無。不有不無。何實可得。何定可說也。

[0397c18] ○窮相之上。疑脫解字。

[0397c19] 何以故。如來所說法。皆不可取。不可說。

[0397c20] 菩提無相可取。諸法空不可說。故無定實。

[0397c21] 非法非非法。

[0397c22] 非法則不有。非非法故不無。有無並無。理之極也。

[0397c23] ○有無之上疏有故不可說四字。

[0397c24] 所以者何。一切賢聖。皆以無為法而有差別。

[0398a01] 理無生滅。謂之無為。無為之理。眾聖同解。解會無為。結盡道成。所謂一解脫義。同入法性者也。然無為雖一。解有明昧。明深昧淺。優劣差者也。

[0398a04] 須菩提。於意云何。若人滿三千大千世界七寶以用布施。是人所得福德。寧為多不。須菩提言。甚多。世尊。

[0398a06] 又格功德。即以明理。功德既多。故宜弘也。

[0398a07] 何以故。是福德即非福德性。是故如來說福德多。

[0398a08] 福德無性。可以因緣增多。多則易差。故即遣之耳。

[0398a09] 若復有人。於此經中。受持乃至四句偈等。為他人說。其福勝彼。

[0398a11] 積寶多而功薄。四句約而福厚。

[0398a12] 何以故。須菩提。一切諸佛。及諸佛阿耨多羅三藐三菩提法。皆從此經出。

[0398a14] 何以故四句約而功勝耶。金玉三千。正以養身。四句雖約。妙極資神。豈可同日而等彼者也。

[0398a15] ○正疏作止。

[0398a17] 須菩提。所謂佛．法者。即非佛．法。

[0398a18] 愛佛功德。七住未忘。妙著難覺。宜應虗心也。

[0398a19] 須菩提。於意云何。須陀洹能作是念。我得須陀洹果不。

[0398a21] 例訪眾聖。求之諸心。優劣雖異。忘懷必同。

[0398a22] 須菩提言。不也。世尊。何以故。須陀洹名為入流。

[0398a23] 海為眾流之川。菩提神極之淵。始會無生。終必盡源。

[0398b01] 而無所入。

[0398b02] 理無乖順。何入之有。

[0398b03] 不入色聲香味觸法。是名須陀洹。

[0398b04] 違理故入色聲。背色聲則會於理。理會無入。非入色聲也。自下眾果類可知。

[0398b06] 須菩提。於意云何。斯陀含能作是念。我得斯陀含果不。須菩提言。不也。世尊。何以故。斯陀含名一往來。而實無往來。是名斯陀含。須菩提。於意云何。阿那含能作是念。我得阿那含果不。須菩提言。不也。世尊。何以故。阿那含名為不來。而無不來。是故名阿那含。須菩提。於意云何。阿羅漢能作是念。我得阿羅漢道不。須菩提言。不也。世尊。何以故。實無有法名阿羅漢。世尊。若阿羅漢作是念。我得阿羅漢道。即為著我人眾生壽者。

[0398b15] 阿羅漢者。無生也。相滅生盡。謂之無生。若計念。則見我人。起相受生。非謂羅漢。諸果類亦應爾。但隨義異明耳。

[0398b18] 世尊。佛說我得無諍三昧。人中最為第一。是第一離欲阿羅漢。

[0398b20] 以己所解。驗理非虗。心宣恒靜。諍從何起。

[0398b20] ○宣疏作空。

[0398b22] 我不作是念。我是離欲阿羅漢。世尊。若作是念。我得阿羅漢道。世尊則不說須菩提是樂阿蘭那行者。

[0398b24] 阿蘭那行者。寂靜行也。相盡於外。心息於內。內外俱寂。何時不靜也。

[0398c02] 以須菩提實無所行。而名須菩提是樂阿蘭那行。

[0398c03] 得名不虗。必積實也。

[0398c03] ○積疏稱。

[0398c04] 佛告須菩提。於意云何。如來昔於然燈佛所。於法有所得不。不也。世尊。如來在然燈佛所。於法實無所得。

[0398c06] 次明菩薩。其解亦同。

[0398c07] 須菩提。於意云何。菩薩莊嚴佛土不。

[0398c08] 菩薩自行。嚴土化人。嚴國之義。亦在虗心。

[0398c09] 不也。世尊。何以故。莊嚴佛土者。即非莊嚴。是名莊嚴。

[0398c10] 相或必土穢。虗明則國淨。

[0398c10] ○或疏作惑。

[0398c11] 是故須菩提。諸菩薩摩訶薩。應如是生清淨心。

[0398c12] 理極於此。結勸修明。

[0398c13] 不應住色生心。不應住聲香味觸法生心。應無所住而生其心。

[0398c15] 不封六塵。相滅解生。

[0398c16] 須菩提。譬如有人。身如須彌山王。於意云何。是身為大不。須菩提言。甚大。世尊。何以故。佛說非身。是名大身。

[0398c19] 解洹虗通。猶身假能大也。

[0398c19] ○洹疑恒字。

[0398c20] 須菩提。如恒河中所有沙數。如是沙等恒河。於意云何。是諸恒河沙。寧為多不。須菩提言。甚多。世尊。但諸恒河。尚多無數。何況其沙。須菩提。我今實言告汝。若有善男子．善女人。以七寶滿爾所恒河沙數三千大千世界。以用布施。得福多不。須菩提言。甚多。世尊。佛告須菩提。若善男子．善女人。於此經中。乃至受持四句偈等。為他人說。而此福德。勝前福德。

[0399a03] 第二廣格。

[0399a04] 復次。須菩提。隨說是經。乃至四句偈等。當知此處。一切世間天人阿脩羅。皆應供養。如佛塔廟。

[0399a06] 封賓法身。謂之為塔。樹像靈堂。稱之為廟。聖體神儀。全在四句。獻供致敬。宜盡厥心矣。

[0399a07] ○賓疑殯字。

[0399a08] 何況有人。盡能受持讀誦。

[0399a09] 四句已爾。況乎始終。

[0399a10] 須菩提。當知是人。成就最上第一希有之法。

[0399a11] 法妙人勝。理故宜然。

[0399a12] 若是經典所在之處。即為有佛。若尊重弟子。

[0399a13] 人能弘法。則人有法。以法成人。則法有人。人法所處。理令弘矣。初章訖之也。

[0399a14] ○令弘疏作當貴。

[0399a15] 爾時須菩提白佛言。世尊。當何名此經。

[0399a16] 夫脩散難究。本一易尋。會宗領旨。宜正其名也。

[0399a16] ○脩疏作條。

[0399a18] 我等云何奉持。

[0399a19] 尊脩為奉。任弘為持。在三成範。請聞其軌。

[0399a19] ○尊疏作遵。

[0399a21] 佛告須菩提。是經名為金剛般若波羅蜜。

[0399a22] 名貫首題。義已脩矣。然境慧相從。通名波若。取要宜歸乎聖心。

[0399a23] ○貫首題疏作冠題首。脩疏作備。

[0399a24] 以是名字。汝當奉持。

[0399b01] 契經舉目。苓合義從。名正理顯。宜應脩弘。

[0399b01] ○經疏作綱。苓作詮。弘作習。

[0399b03] 所以者何。須菩提。佛說般若波羅蜜。即非般若波羅蜜。

[0399b05] 釋所以此名字而奉持者何。夫名不虗設。必當其實。金剛所擬。物莫不碎。此慧所照。法無不空。則非般若即慧空也。境滅慧忘。何相不盡。弘持之旨。宜存於此乎。

[0399b09] 須菩提。於意云何。如來有所說法不。須菩提白佛言。世尊。如來無所說。

[0399b11] 境慧都空。復何所說。

[0399b12] 須菩提。於意云何。三千大千世界所有微塵。是為多不。須菩提言。甚多。世尊。須菩提。諸微塵。如來說非微塵。是名微塵。如來說。世界。非世界。是名世界。

[0399b15] 散為微塵。合成世界。無性故非。假名則是。

[0399b15] ○則是疏即有。

[0399b17] 須菩提。於意云何。可以三十二相見如來不。不也。世尊。不可以三十二相得見如來。何以故。如來說。三十二相。即是非相。是名三十二相。

[0399b20] 世界宅也。如來主也。如來出。道王三千。主宅皆空。其誰說法乎。

[0399b21] ○出下疑脫世字。

[0399b22] 須菩提。若有善男子．善女人。以恒河沙等身命布施。若復有人。於此經中。乃至受持四句偈等。為他人說。其福甚多。

[0399c01] 身命布施。不免有生。弘持四句。累滅道成。

[0399c02] 爾時。須菩提聞說是經。深解義趣。

[0399c03] 飡名服旨。妙悟解衿。

[0399c04] 涕淚悲泣。

[0399c05] 嗟我晚悟。兼悲未聞。

[0399c06] 而白佛言。希有。世尊。佛說如是甚深經典。我從昔來所得慧眼。未曾得聞如是之經。

[0399c08] 資神之寶。曠代難聞。深慶自幸。加難及人。

[0399c08] ○難疑歎字。

[0399c10] 世尊。若復有人。得聞是經。信心清淨。則生實相。

[0399c11] 聞妙不疑。不解必真。

[0399c11] ○不解不。疑生字。

[0399c12] 當知是人。成就第一希有功德。

[0399c13] 解生累滅。人德之高也。

[0399c14] 世尊。是實相者。則是非相。是故如來說名實相。

[0399c15] 虗盡實忘。理之極也。

[0399c16] 世尊。我今得聞如是經典。信解受持。不足為難。

[0399c17] 遇佛成聖。方信何難。

[0399c18] 若當來世。後五百歲。其有眾生。得聞是經。信解受持。是人則為第一希有。

[0399c20] 道敗時信。此最可稱。

[0399c21] 何以故。此人無我相人相眾生相壽者相。

[0399c22] 上士虗心。故為希有。

[0399c23] 所以者何。我相即是非相。人相眾生相壽者相。即是非相。

[0400a01] 有封為或。無封為解。解為第一。所以希有也。

[0400a01] ○或疑惑字。

[0400a03] 何以故。離一切諸相。則名為佛。

[0400a04] 相盡解極。則是為佛。故知惑見我人。解則無矣。

[0400a05] 佛告須菩提。如是。如是。若復有人。得聞是經。不驚不怖不畏。當知是人。甚為希有。何以故。須菩提。如來說。第一波羅蜜。即非第一波羅蜜。是名第一波羅蜜。

[0400a08] 述成須菩提之言。如汝所說。是而非虗也。

[0400a09] 須菩提。忍辱波羅蜜。如來說非忍辱波羅蜜。

[0400a10] 即以忍辱。明無我人。安耐為忍。加毀為辱。無我人。誰加誰忍。故非忍之也。

[0400a11] ○無上疏有既字。

[0400a12] 何以故。須菩提。如我昔為歌利王割截身體。我於爾時。無我相．無人相．無眾生相．無壽者相。

[0400a14] 何故忍即非忍耶。即引忍事以為證也。有人受割。可名為忍。既無我人。割忍何生也。

[0400a16] 何以故。我於往昔節節支解時。若有我相人相眾生相壽者相。應生瞋恨。

[0400a18] 何故爾時無我人相耶。若有我人。必生忿恚。而能怡然。無我人明矣。

[0400a19] ○怡疏恬。

[0400a20] 須菩提。又念過去。於五百世。作忍辱僊人。於爾所世。無我相．無人相．無眾生相．無壽者相。

[0400a22] 事理非虗。重引益明。

[0400a23] 是故須菩提。菩薩應離一切相。發阿耨多羅三藐三菩提心。

[0400b01] 菩提以相盡為極。故宜以忘懷而期心也。

[0400b02] 不應住色生心。不應住聲香味觸法生心。

[0400b03] 離一切相者。不住色聲等也。

[0400b04] 應生無所住心。

[0400b05] 無相可緣。心何所住。

[0400b06] 若心有住。則為非住。

[0400b07] 住相則心動。故非住。

[0400b08] 是故佛說。菩薩心不應住色布施。

[0400b09] 還舉前宗會以成義。政以理無所住。故應忘心而布施也。施不住色。無財物也。

[0400b11] 須菩提。菩薩為利益一切眾生。應如是布施。

[0400b12] 施不望報。利益必深。

[0400b13] 如來說一切諸相。即是非相。

[0400b14] 諸相皆無。不見施者。

[0400b15] 又說一切眾生。則非眾生。

[0400b16] 既非眾生。受者亦無。

[0400b17] 須菩提。如來是真語者．實語者．如語者．不誑語者．不異語者。

[0400b19] 真不偽。實無虗。如必當理。不誑則非忘語。不異則始終恒一。聖言不謬。故宜修行也。

[0400b20] ○忘疏作妄。

[0400b21] 須菩提。如來所得法。此法無實無虗。

[0400b22] 寄實以非虗。何實之可得。

[0400b23] 須菩提。若菩薩心住於法而行布施。如人入闇。則無所見。

[0400c01] 住相非曉則實若夜遊。

[0400c01] ○實疏作冥。

[0400c02] 若菩薩心不住法而行布施。如人有目。日光明照。見種種色。

[0400c04] 無或三事。則不住相也。慧見為目。理鏡為日。萬行顯別。為種種色。

[0400c05] ○鏡疏作境。

[0400c06] 須菩提。當來之世。若有善男子．善女人。能於此經受持讀誦。則為如來以佛智慧。悉知是人。悉見是人。皆得成就無量無邊功德。

[0400c09] 如來所見。理周非謬。明勸將來。宜加修懃也。

[0400c09] ○周疏作用。修懃作勤修。

[0400c11] 須菩提。若有善男子．善女人。初日分以恒河沙等身布施。中日分復以恒河沙等身布施。後日分亦以恒河沙等身布施。如是無量百千萬億劫。以身布施。

[0400c14] 分一日為三分。故言初中後分也。施重又多。功德彌曠矣。

[0400c16] 若復有人。聞此經典。信心不逆。其福勝彼。

[0400c17] 施則有限。信心無極。

[0400c18] 何況書寫受持讀誦。為人解說。

[0400c19] 但言已信。況復持弘者也。

[0400c19] ○已疏作以。持弘作弘持。

[0400c21] 須菩提。以要言之。是經有不可思議．不可稱量．無邊功德。

[0400c23] 理圓道極。言不盡美。提宗表實。約言之耳。物莫能測。不思議也。笇數不姟。不稱量也。蕩然無崖。無邊也。取要言之。備此三句。

[0401a01] ○笇姟疏作筭該。

[0401a02] 如來為發大乘者說。為發最上乘者說。

[0401a03] 廣運無崖。謂之大乘。三乘之勝。謂之最上。自非其人。不謬說也。

[0401a05] 若有人能受持讀誦。廣為人說。如來悉知是人。悉見是人。皆得成就不可量．不可稱．無有邊．不可思議功德。

[0401a08] 人高道曠。唯佛見之。

[0401a09] 如是人等。則為荷擔如來阿耨多羅三藐三菩提。

[0401a10] 千載不墜。由於人弘。住持運行。荷擔義也。

[0401a10] ○住疏作任。

[0401a12] 何以故。須菩提。若樂小法者。著我見人見眾生見壽者見。則於此經。不能聽受讀誦。為人解說。

[0401a14] 何故人能荷擔耶。心虗解曠。道軍必強也。

[0401a15] 須菩提。在在處處。若有此經。一切世間天人阿修羅所應供養。當知此處。則為是塔。皆應恭敬。作禮圍繞。以諸華香而散其處。

[0401a18] 地是無知。法處故貴。道在於人。而不寧乎。

[0401a18] ○寧疑尊字。

[0401a20] 復次。須菩提。善男子．善女人。受持讀誦此經。若為人輕賤。是人先世辠業。應墮惡道。以今世人輕賤。故先世辠業。則為消滅。

[0401a23] 罪起由惑。福生於解。福解既積。宿殃矣。

[0401a23] ○殃下疏有滅字。

[0401b01] 當得阿耨多羅三藐三菩提。

[0401b02] 累滅解生。菩提可登也。

[0401b03] 須菩提。我念過去無量阿僧祇劫。於然燈佛前。得值八百四千萬億那由他諸佛。悉皆供養承事。無空過者。若復有人。於後末世。能受持讀誦此經。所得功德。於我所供養諸佛功德。百及不分一。千萬億分。乃至算數譬喻所不能及。

[0401b08] 心限則福。曠則功多。

[0401b08] ○福下疏有少意二字。功下亦有德字。

[0401b10] 須菩提。若善男子．善女人。於後末世。有受持讀誦此經。所得功德。我若具說者。或有人聞。心則狂亂。狐疑不信。

[0401b13] 解通人曠。德必無崖。狂亂不信。足以明道。

[0401b13] ○足上脫不字。

[0401b15] 須菩提。當知是經義不可思議。

[0401b16] 萬行淵深。義能難測。

[0401b16] ○難疏作誰。

[0401b17] 果報亦不可思議。

[0401b18] 菩提妙果。豈有心之所議。第二章訖。

[0401b19] 爾時須菩提白佛言。世尊。善男子．善女人。發阿耨多羅三藐三菩提心。云何應住。云何降伏其心。

[0401b21] 此第三章。明菩薩空也。夫解不頓生。教亦有漸。何者。始開眾生空．法空。明境空也。次辯般若。則非即慧空也。此下云。實無有法。發菩提者。即行人空也。又更料辯二行始終之義。始習眾生空為降伏。終得法空為住。然此二空。十地未窮。唯佛乃盡。是為十地通有始終降住之義。故眾生空。以有自降住。法空亦爾。是為初地之住。則是二地之降。降亦住也。住亦降也。重問之旨。義兼於此。何以知之。舉二行為兩問。混一空而併答。一空始終。降住備矣。事以逍遙而非重出。雖幽開難啟。善拂易開。豈敢獨悟。實希共曉。

[0401c07] ○則非二字疑衍。有自疑寫倒。幽開疑幽關。啟疑啟字。

[0401c09] 佛告須菩提。善男子．善女人。發阿耨多羅三藐三菩提心者。當生如是心。我應滅度一切眾生。滅度一切眾生已。而無有一眾生實滅度者。何以故。須菩提。若菩薩有我相人相眾生相壽者相。則非菩薩。

[0401c13] 何故無滅者。以失明。得理可知矣。見我則非。忘我為是。既無我人。豈得有滅也。

[0401c15] 所以者何。須菩提。實無有法發阿耨多羅三藐三菩提心者。

[0401c17] 所以有我相則非菩薩者何。我法則我能發心。無發心者。故知無我。計我為或。故非菩薩也。無發心者。即行人空也。

[0401c19] ○或疏作惑。

[0401c20] 須菩提。於意云何。如來於然燈佛所。有法得阿耨多羅三藐三菩提不。

[0401c22] 即引自得記之解。以證今記。

[0401c22] ○自下疏有昔字。今記作前說。

[0401c24] 不也。世尊。如我解佛所說義。佛於然燈佛所。無有法得阿耨多羅三藐三菩提。

[0402a02] 聖心難測。義推可圖。得記由於無相。無相之中。則無所得也。

[0402a04] 佛言。如是。如是。須菩提。實無有法如來得阿耨多羅三藐三菩提。須菩提。若有法如來得阿耨多羅三藐三菩提者。然燈佛則不與我授記。汝於來世。當得作佛。號釋迦牟尼。

[0402a08] 若見有法。則乖菩提。何容得記。

[0402a09] 以實無有法得阿耨多羅三藐三菩提。是故然燈佛與我授記。作是言。汝於來世。當得作佛。號釋迦牟尼。

[0402a11] 無法則會理。會理則向極。故得記也。

[0402a12] 何以故。如來者。即諸法如義。

[0402a13] 何以故無法便得記耶。諸法性空。理無乖異。謂之為如。會如解極。故名如來。有相則違。無相則順。順必之極。故宜得記之也。

[0402a16] 若有人言。如來得阿耨多羅三藐三菩提。

[0402a17] 若說有如來得菩提者。此俗聞人語。非理中言也。

[0402a18] ○聞疏作間。

[0402a19] 須菩提。實無有法。佛得阿耨多羅三藐三菩提。

[0402a20] 佛人也。菩提道也。既無人法。誰得菩提乎。

[0402a21] 須菩提。如來所得阿耨多羅三藐三菩提。於是中無實無虗。

[0402a23] 向來辯有得為非。無得為是。寄是以明非。非謂有是。尋言著是。故復遣之。是非既盡。則會菩提。菩提之中。不見是非。非實則無是。非虗無非也。

[0402b02] 是故如來說。一切法。皆是佛法。

[0402b03] 凡夫以違一切法理為耶。聖人以順一切法理為正。正則覺悟。故皆佛法者矣。

[0402b04] ○耶疏邪。

[0402b05] 須菩提。所言一切法者。即非一切法。是故名一切法。

[0402b06] 一切法以何為理。而言皆佛法耶。諸法緣假。自性皆無。如假會而解者。名得一切法理。為悟佛法矣。

[0402b08] ○如假二字疑剩。

[0402b09] 須菩提。譬如人身長大。須菩提言。世尊。如來說人身長大。則為非大身。是名大身。

[0402b11] 旨舉人身。類上諸法。緣假故長大。無性則非身。即又況下菩薩觀眾生。如身假名。則可度。無自性。故無滅者。若見實眾生。而欲化者。則非菩薩者矣。

[0402b13] ○旨疏作直。即字疑衍。

[0402b15] 須菩提。菩薩亦如是。若作是言。我當滅度無量眾生。則不名菩薩。

[0402b17] 合譬也。無眾生。而橫見眾生。猶無身而見身耳。見則乖道。非菩薩者也。

[0402b18] ○無眾生上疏有元字。

[0402b19] 何以故。須菩提。無有法名為菩薩。

[0402b20] 菩薩自無。何有眾生。

[0402b21] 是故佛說。一切法無我無人無眾生無壽者。

[0402b22] 收結上義也。以無菩薩。亦無眾生。一切法都無我人也。

[0402b24] 須菩提。若菩薩作是言。我當莊嚴佛土。是不名菩薩。

[0402c01] 虗矜進道。嚴土濟物。濟物之行。方便慧也。解空無相。謂之為慧。緣假不著。謂之方便。若言我能莊嚴國土。眾生可化。見惑違道。何名菩薩之耳。

[0402c03] ○衿疏作襟。

[0402c05] 何以故。如來說。莊嚴佛土者。即非莊嚴。是名莊嚴。

[0402c06] 無存於化而土自嚴。

[0402c07] 須菩提。若菩薩通達無我．法者。如來說名真是菩薩。

[0402c08] 解通非偽。真菩薩也。

[0402c08] ○解通疏作通達。

[0402c09] 須菩提。於意云何。如來有肉眼不。如是。世尊。如來有肉眼。須菩提。於意云何。如來有天眼不。如是。世尊。如來有天眼。須菩提。於意云何。如來有慧眼不。如是。世尊。如來有慧眼。須菩提。於意云何。如來有法眼不。如是。世尊。如來有法眼。須菩提。於意云何。如來有佛眼不。如是。世尊。如來有佛眼。

[0402c15] 相盡照極。五眼淨矣。道成由乎行立。淨國本於化物。國淨則化周。五眼必。道極化周。本願備矣。如來一念照達三世。何用五眼之異乎。於化境別為立耳。

[0402c18] ○眼必下恐脫淨字。

[0402c19] 須菩提。於意云何。如恒河中所有沙。佛說是沙不。如是。世尊。如來說是沙。須菩提。於意云何。如一恒河中所有沙。有如是沙等恒河。是諸恒河所有沙數。佛世界如是。寧為多不。甚多。世尊。佛告須菩提。爾所國土中。所有眾生。若干種心。如來悉知。

[0402c24] 五眼照極。理無不周。略舉色心。於境盡矣。心從緣起。識了多端。故若干種也。

[0403a01] ○於疏作收。

[0403a02] 何以故。如來說。諸心皆為非心。是名為心。

[0403a03] 言必當理。故解無不周也。

[0403a04] 所以者何。須菩提。過去心不可得。現在心不可得。未來心不可得。

[0403a06] 所以說非心名心者何。以三世心無性可得。故可從緣而生心。

[0403a08] 須菩提。於意云何。若有人滿三千大千世界七寶以用布施。是人以是因緣。得福多不。世尊。此人以是因緣。得福甚多。須菩提。若福德有實。如來不說得福德多。以福德無故。如來說得福德多。

[0403a12] 金玉無性。故可積滿三千大千。福德無實。則可曠施而多。心之無性。惑滅解生矣。

[0403a13] ○大千二字疏無。

[0403a14] 須菩提。於意云何。佛可以具足色身見不。不也。世尊。如來不應以具足色身見。何以故。如來說具足色身。即非具足色身。是名具足色身。須菩提。於意云何。如來可以具足諸相見不。不也。世尊。如來不應以具足諸相見。何以故。如來說諸相具足。即非具足。是名諸相具足。

[0403a20] 慧為萬善之主。施為眾行之首。因備道成。理之必然。總為丈六金容。別則眾相之姿。妙集非有。故身感構隨現則為相。豈可一方而盡極乎。

[0403a23] 須菩提。汝勿謂如來作是念。我當有所說法。莫作是念。

[0403b01] 道成應出。說法化人也。

[0403b02] 何以故。若人言如來有所說法。即為謗佛。不能解我所說故。

[0403b04] 謬傳毀聖。名為謗佛。

[0403b05] 須菩提。說法者。無法可說。是名說法。

[0403b06] 教傳者。說法之意也。向言無說。非杜嘿而不語也。但無存而說。則說滿天下。無乖法理之過矣。

[0403b08] 爾時。慧命須菩提白佛言。世尊。頗有眾生。於未來世。聞說是法。生信心不。佛言須菩提。彼非眾生。非不眾生。何以故。須菩提。眾生眾生者。如來說非眾生。是名眾生。

[0403b12] ○此六十二字。肇本無之。天台疏亦無科判。然諸本皆有此文。故且存之。

[0403b14] 須菩提白佛言。世尊。佛得阿耨多羅三藐三菩提。為無所得耶。

[0403b16] 佛。人也。菩提。道也。佛得道。故說示人。而言無法可說。未審佛得道不也。

[0403b17] ○示上疏有以字。

[0403b18] 佛言。如是。如是。須菩提。我於阿耨多羅三藐三菩提。乃至無有少法可得。是名阿耨多羅三藐三菩提。

[0403b20] 相盡虗通。謂之菩提。菩提無相。有何可得。寂滅無得。道之至也。

[0403b22] 復次。須菩提。是法平等。無有高下。是名阿耨多羅三藐三菩提。

[0403b24] 結成菩提義也。人無貴賤。法無好醜。蕩然平等。菩提義也。

[0403c02] 以無我無人無眾生無壽者。修一切善法。則得阿耨多羅三藐三菩提。

[0403c04] 夫形端故影直。聲和則嚮順。忘我人而修因。必尅無相之菩提也。

[0403c06] 須菩提。所言善法者。如來說即非善法。是名善法。

[0403c07] 人既不有。善何得實。

[0403c08] 須菩提。若三千大千世界中所有諸須彌山王。如是等七寶聚。有人持用布施。若人以此般若波羅蜜經。乃至四句偈等。受持讀誦。為他人說。於前福德。百分不及一。百千萬億分。乃至算數譬喻。所不能及。

[0403c12] 聚寶有盡。妙解無窮也。

[0403c13] 須菩提。於意云何。汝等勿謂如來作是念。我當度眾生。須菩提。莫作是念。

[0403c15] 菩提以無得為果。教以忘言而說。時聽唯疑。理未悟心。故呵之。勿謂如來見眾生作念。而欲化之耳。

[0403c17] 何以故。實無有眾生。如來度者。

[0403c18] 何故勿謂作念耶。以如來不見有眾生可度也。

[0403c19] 若有眾生。如來度者。如來則有我人眾生壽者。

[0403c20] 若見有眾生。則為我見。何謂如來耶。

[0403c21] 須菩提。如來說。有我者。則非有我。

[0403c22] 但說假名我耳。非實我也。

[0403c23] 而凡夫之人。以為有我。

[0403c24] 聞說假名。不達言旨。以為實我。

[0404a01] 須菩提。凡夫者。如來說則非凡夫。

[0404a02] 凡夫不實。故可化而成聖。

[0404a03] 須菩提。於意云何。可以三十二相觀如來不。

[0404a04] 疑者謂眾生是有。可化而成聖。法身不無。可以妙相而期。故問之云爾也。

[0404a06] 須菩提言。如是。如是。以三十二相觀如來。

[0404a07] 聽者實爾。用三十二相是如來。而觀求也。

[0404a08] 佛言。須菩提。若以三十二相觀如來者。轉輪聖王則是如來。

[0404a10] 即以近事質之。令其自解。

[0404a11] 須菩提白佛言。世尊。如我解佛所說義。不應以三十二相觀如來。

[0404a13] 時情謂然。我解不爾。

[0404a14] 爾時。世尊而說偈言。若以色見我。以音聲求我。是人行邪道。不能見如來。

[0404a16] 金容煥眼而非形。八音盈耳而非聲。偏謬為邪。愚隔不見也。

[0404a17] ○金容疏作五色。

[0404a18] 須菩提。汝若作是念。如來不以具足相故。得阿耨多羅三藐三菩提。須菩提。莫作是念。如來不以具足相故。得阿耨多羅三藐三菩提。

[0404a21] 不偏在色聲。故向言非。非不身相。故復言是之也。

[0404a22] 須菩提。汝若作是念。發阿耨多羅三藐三菩提者。說諸法斷滅。莫作是念。何以故。發阿耨多羅三藐三菩提心者。於法不說斷滅相。

[0404b01] 相盡寂滅故不有。道王十方非謂無。應畢而謝則不常。滅至隨現故不斷。體令中軌物之拭也。而限之一方。豈不謬。

[0404b03] ○滅至疏作感至。令中作合中道三字。拭作式。謬下有哉字。

[0404b05] 須菩提。若菩薩以滿恒河沙等世界七寶持用布施。若復有人。知一切法無我。得成於忍。此菩薩勝前菩薩所得功德。何以故。須菩提。以諸菩薩不受福德故。

[0404b08] 忘我則忍成。超出故勝也。

[0404b09] 須菩提白佛言。世尊。云何菩薩不受福德。須菩提。菩薩所作福德。不應貪著。是故說不受福德。

[0404b11] 期報鍾已名貪著。無存我人。取染何生。

[0404b12] 須菩提。若有人言。如來若來若去若坐若臥。是人不解我所說義。

[0404b14] 一時般若。文理粗周。然上來所說。事分言散。故更略始結終。領會大宗也。如來道蔭之主。世界權之宅。眾生慈育之子。舉此三事。大旨彰矣。若計有實人。履行而至為來。運盡之滅故去。處現優化則坐臥。此但都形滯迹。不及道也。

[0404b18] ○權字下疏有應字。都疑覩字。

[0404b20] 何以故。如來者。無所從來。亦無所去。故名如來。

[0404b21] 何故見去來坐臥不解義耶。解極會如。體無方所。緣至物見。來無所從。感畢為隱。亦何所去。而云來去。亦不乖乎。

[0404b24] 須菩提。若善男子．善女人。以三千大千世界碎為微塵。於意云何。是微塵眾。寧為多不。甚多。世尊。何以故。若是微塵眾實有者。佛則不說是微塵眾。所以者何。佛說微塵眾。則非微塵眾。是名微塵眾。世尊。如來所說三千大千世界。則非世界。是名世界。

[0404c05] 微塵非實。故可碎而為多。世界非有。則可假借而成也。

[0404c07] 何以故。若世界實有者。則是一合相。

[0404c08] 何故非世界名世界耶。若是實有。應一性合而不可分也。

[0404c10] 如來說。一合相。則非一合相。是名一合相。

[0404c11] 假眾為一。無合可得耳。

[0404c12] 須菩提。一合相者。則是不可說。

[0404c13] 假名無體。不可定說。

[0404c14] 但凡夫之人。貪著其事。

[0404c15] 癡惑則凡夫。貪著故計實。

[0404c15] ○癡疏作疑。

[0404c16] 須菩提。若人言。佛說我見人見眾生見壽者見。須菩提。於意云何。是人解我所說義不。不也。世尊。是人不解如來所說義。

[0404c19] 此辯無實眾生可化。如來但稱諸見為邪。不言見體是實。若人報言佛說諸見是實者。謬取佛意。非謂解也。

[0404c22] 何以故。世尊說我見人見眾生見壽者見。即非我見人見眾生見壽者見。是名我見人見眾生見壽者見。

[0404c24] 諸見非實。可改為正。眾生虗假。凡至聖也。

[0404c24] ○凡上疏有從字。

[0405a02] 須菩提。發阿耨多羅三藐三菩提心者。於一切法。應如是知。如是見。

[0405a04] 始終既畢。故旨宗以勸人也。凡欲發心成佛。淨國土。化眾生。當如上所說理而生知見之也。

[0405a05] ○旨疏作指。

[0405a07] 如是信解。

[0405a08] 理深未明。政應推信為解。

[0405a09] 不生法相。

[0405a10] 但是虗假。非實法也。

[0405a11] 須菩提。所言法相者。如來說。即非法相。是名法相。

[0405a12] 窮理盡明。其唯如來。說言非實。故應從信矣。

[0405a13] 須菩提。若有人以滿無量阿僧祇世界七寶持用布施。若有善男子．善女人。發菩提心者。持於此經。乃至四句偈等。受持讀誦。為人演說。其福勝彼。

[0405a16] 七寶有竭。四句無窮。

[0405a17] 云何為人演說。不取於相。如如不動。

[0405a18] 末示弘宣之義也。夫道不正。不足授人。中心疑者其辭枝。說當於如。故言如如。始終不易。不可動也。

[0405a20] 何以故。一切有為法。如夢幻泡影。如露亦如電。應作如是觀。

[0405a22] 浮偽不實。理之皆空。空無異易。故如如不動也。

[0405a23] 佛說是經已。長老須菩提。及諸比丘．比丘尼．優婆塞．優婆夷．一切世間天．人．阿修羅。聞佛所說。皆大歡喜。信受奉行。

[0405b02] 道蘊聖心。待孚則彰。宿感冥構。不謀而集。同聽齊悟。法憙蕩心。服翫遵拭。永崇不朽也。

[0405b03] ○喜疏作喜拭作式。

金剛般若波羅蜜經注(終)

【經文資訊】卍新續藏第 24 冊 No. 0454 金剛經註
【版本記錄】CBETA 電子佛典 2016.06，完成日期：2016/06/15
【編輯說明】本資料庫由中華電子佛典協會（CBETA）依卍新續藏所編輯
【原始資料】CBETA 人工輸入，佛教電腦資訊庫功德會提供
【其他事項】本資料庫可自由免費流通，詳細內容請參閱【中華電子佛典協會資料庫版權宣告】